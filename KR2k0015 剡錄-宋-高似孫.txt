#+TITLE: 剡錄-宋-高似孫
#+DATE: 2016-06-11 12:21:45
#+SOURCE: github.com/kanripo/KR2k0015 master ec8fcba4                
欽定四庫全書　　　　　史部十一
　剡録　　　　　　　　　地理類三(都會郡縣之/屬)
　　提要
　　　　(臣/)等謹案剡録十巻宋髙似孫撰似孫字續
　　　　古號疎寮宋詩紀事作餘姚人而是書自序
　　　　自稱鄮人則厲鶚誤也淳熙十一年進士厯
　　　　官校書郎守處州陳振孫書録解題稱似孫
　　　　為館職時上韓侂胄生日詩九首每首皆暗
　　　　用錫字寓九錫之意為清議所不齒知處州
　　　　尤貪酷其讀書以奥僻為博以怪澁為竒至
　　　　有甚可笑者就中詩猶可觀周宻癸辛雜識
　　　　亦記其守處州日私挾官妓洪渠事其人品
　　　　葢無足道其詩則疎寮小集尚有𫝊本而文
　　　　章不少槩見此書乃所作嵊縣志也嵊為漢
　　　　剡縣地故名曰剡録前有嘉定甲戌似孫自
　　　　序及嘉定乙亥嵊縣令史安之序葢成於甲
　　　　戌而刋於乙亥故所題先後差一年其書首
　　　　篇為紀年次為城境圖次為官治志附以令
　　　　丞簿尉題名次為社志學志附以進士題名
　　　　次為廩驛樓亭放生池版圖兵籍次為山水
　　　　志次為先賢𫝊次為古竒跡古阡次為書次
　　　　為文次為詩次為畫次為紙次為古物次為
　　　　物外記次為草木禽魚徵引極為該洽唐以
　　　　前佚事遺文頗賴以存其先賢𫝊毎事必註
　　　　其所據之書可為地志紀人物之法其山水
　　　　記仿酈道元水經註例脉絡井然而風景如
　　　　覿亦可為地志紀山水之法統核全書皆序
　　　　述有法簡潔古雅逈在後來武功諸志之上
　　　　殊不見怪澁可笑即所作子畧亦不甚逺於
　　　　人情而陳振孫云云殆不可解葢南宋末年
　　　　道學一派惟以語録相𫝊習江湖一派惟以
　　　　近體相倡和而似孫所述多魏晉以來詩文
　　　　事迹與當時風尚相左故駭而走歟乾隆四
　　　　十三年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)陸　費　墀
剡録原序
山隂蘭亭禊剡雪舟一時清風萬古氷雪王謝抱經濟
具二戴深經學奈何純曰髙逸也嗚呼山川顯晦人也
人隱顯天也天下多竒山川而一禊一雪致有爽氣可
謂人矣江左人物如此然二戴剡王謝亦剡孫阮輩又
剡非天乎漢迨晉永和六百餘年右軍諸人乃識剡永
和至皇宋嘉定幾千年史君尹剡訪似孫錄剡事剡始
有史桑欽水經酈道元註道元魏人先儒辨其北事詳
南事畧似孫鄮人也如其精覈俟剡人宋嘉定甲戌髙
似孫
剡在漢為縣在唐為嵊州未幾復為縣本朝宣和間以
剡為兩火一刀不利於邑故更今名邑舊有鄉四十後
分十有三别為新昌縣今所存纔二十七鄉耳夫州縣
之名雖數變更然山川之靈葢自若也使剡古而有志
則歴代因革廢興之典百世可知也余懼夫後之視今
亦猶今之視昔故為剡録十巻録皆髙氏所作凡山川
城池版圖官治人傑地靈佛廬仙館詩經畫史草木禽
魚無所不載度此板可支百年後之人毋以印刓而輒
廢斯書也嘉定乙亥縣令鄞人史安之
欽定四庫全書
　剡錄巻一
　　　　　　　　　　　　宋　髙似孫　撰
　　縣紀年
越都督紹興府為縣八望曰嵊縣(字書曰四山為/嵊四水為霅)縣有
　嵊山(酈道元水經曰嶀/山與嵊山相連)又有嵊亭(十道志曰剡至嵊/亭絶湍險商客往)
　(來皆以裝束齊僕射張稷宰此縣生子名嵊字四山/虞騫至嵊亭詩命楫尋嘉㑹信次歴山原捫天上雲)
　(糺與石下雷奔澄潭寫度鳥空嶺/應鳴猿榜歌唱將夕商子處方昏)
漢剡縣屬㑹稽郡(道書曰兩火一刀可以逃言剡多名/山可以避災也梁載言十道志曰䜟)
　(曰兩火一刀可以逃自漢以來擾亂不少故剡稱福/地梅福四明山記曰魏揚德祖至四明山逢一老人)
　(老人曰我見澗中涌泉流一金刀兩仙人把神火趂/之可往尋之德祖行前見兩人把神火及得水中金)
　(刀可長二尺二人者見德祖倐去德祖曰兩火成炎/字炎邊得刀是為剡字因號剡溪又曰剡山德祖為)
　(銘二百字刻此峯羅隱剡景詩兩/火一刀罹亂後㑹須乘興月中行)
唐武德四年平李子通(唐鄭言有平/剡録一巻)以剡縣立嵊州及
　剡城縣
八年廢嵊州及剡城以剡縣仍屬越州(趙嘏發剡中詩/正懷王謝俯長)
　(流更覽餘封識嵊州樹色老依官舍晚溪聲凉傍客/衣秋南巖氣爽横郛郭天姥雲晴拂宇樓日暮不堪)
　(還上馬蓼花風起路悠/悠趙嘏詩葢用嵊州也)
宋宣和三年方臘平改剡縣為嵊縣知越州劉述古言
　剡有兵火象欲以嵊名縣詔從之
　　城境圖
城(按漢剡縣城在今縣東北舊經曰嵊城周十二里髙/一丈厚二丈輿地志曰城開門向江縣不開南門開)
　(即有冦唐武德中立剡城縣有城池括蒼管晉修城/記曰㑹稽縣八剡為清勝承平日久横目習治庚子)
　(之冬睦㓂狂勃剡㓂應之縣有城壘圯弗克守為賊/巢穴明年春帥劉公述古統制一道掃清賊黨謂令)
　(張誠發卒徒䖍事課工督程出緡粟以僦夫擘地段/以就役甫閱旬朝完壁髙堞城之環亘十有二里未)
　(幾寇率其徒擁梯壁下仰視完壯失氣奪色將兵出/鋭掩之俘馘自是竄伏孽不熾焉侯智宏逺知所先)
　(後借不急此孰與民保時績/維茂磨石無愧宣和三年作)
門
　東曰東曦西曰西成南曰望仙北曰通越
坊
　坊二十四曰訪戴秀異字民佐理集賢招提繼錦通
　安繼孝齊禮遷善桃源兆慶迎春嘉㑹仁德弦歌醴
　泉清河進德妙音豐義成裕化民
鎮
　縣東一百步為剡鎮出舊經今廢邑民於縣西惠安
　寺前池内得一石題曰贍都鎮又曰當鎮奉勅㫖重
　開河池以防火燭已丑嵗二月日間北淨池天慶觀
　有錢氏時東都文移葢稱杭為西都越為東都此鎮
　即是剡鎮錢氏有所更易耳(蛟井鎮在縣西南一十/五里舊經曰山下有井)
　(井有蛟因是為/名宣和四年置)
寨
　長樂寨在縣西南五十里宣和三年知越州劉述古
　奏置
　管界寨在縣西七十里紹興二十年浙東諸司奏創
境
　在府東南一百八十里境東西二百七十六里南北
　七十里東至奉化縣一百四十里界陸照嶺西至諸
　暨縣一百三十六里界勞績嶺南至新昌縣一十五
　里界胡堘北至㑹稽縣五十五里界池湖東南到新
　昌縣界一十五里西南到東陽界九十里東北到上
　虞界六十六里西北到㑹稽縣六十二里
鄉
　崇信鄉有休祥甘泉竹山懐安剡中里　莁節鄉有
　灌濤昇仙馴習思善澄江里　靈山鄉有欽義下闡
　靜安守義崇孝里　金庭鄉有昌化善政惟新永寧
　縁德里　忠節鄉有三峯孝嘉石鼓忠節脩仁里
　孝節鄉有新豐從化招安綏安方山里　孝嘉鄉有石
　鼓桐栢安樂忠節安義里　崇仁鄉有感化霞丘靜
　林歸善愛敬里　永富鄉有克遜西清東闡餘風禪
　房里　崇安鄉有澄清懐善依賢化俗清安里　富
　順鄉有長敬新安温泉慈烏里　清化鄉有懐善開
　明欽賢習善招賢里　羅松鄉有紫巖雙壁中川斷
　金豐樂里　剡元鄉有尊賢澹城中和光明積善里
　　昇平鄉有承霞靜豐尚賢大和五山里　仁德鄉
　有甘棠永樂餘糧歸仁金塘里　方山鄉有金節永
　壽懐仁通山光德里　禮義鄉有長安仙林平樂懐
　忠新安里　桃源鄉有永闡白泉長樂崇信安居里
　　積善鄉有南巖雙壁中川豐樂斷金里　繼錦鄉
　有馴善攀轅鳴弦戴星遷星里　開元鄉有靜居迴
　鄉招仁居賢冰魚里　長樂鄉有崑山楊明剡元禮
　義寧安里　太平鄉有壁潭擇賢懐仁建昌懐信里
　　康樂鄉有遊謝宿剡竹山康樂感化里　遊謝鄉
　有康樂明登宿星暝投吹臺里　靈芝鄉有石床東
　節正筠化善里
　　(水經曰吳黄門郎黄哀明居嵊縣宏訓里考之地/圖今無此里也莁節舊經曰莁音無字書曰莁荑)
　　(也本草通曰蕪繼錦舊名治化天聖中邑人史瀹/登進士第其子叔軻繼之縣令魏琰改今名齊唐)
　　(題史氏西園詩戴水寒流對軒檻桃源深徑入漁/樵陳克詩雨裏落帆遊謝鄉寒聲古木共荒涼四)
　　(山為我洗蒼玉况有故人歸上方/故人汪彦章也時寓東山國慶院)
　　官治志
縣治據剡山之陽歴坡而升樓觀竦峙頗似㑹稽府譙
登眺所臨溪山陳象如顧凱之所云千巖競秀萬壑爭
流者孔奕㑹稽記曰剡縣治在江東吳賀齊令始移今
治公㕔相直舊有德星堂名迎薫堂今堂既廢扁榜亦
不存所可考者有宣和間盧天驥詩云剡溪詩尹亦何
人作堂餉客名迎薫雖有桃李姓潘人紅梅一窠香入
雲東有東園有四山閣閣規模庳隘寖就傾圯園存斷
碑而已嘉定八年尹史安之誅茅營新屋且撤舊而更
之増敞縣樓廣四山閣即㕔之東為堂復舊迎薫之名
其北為面山堂累石成山玲瓏盤錯因山之趾注水為
池雜藝卉竹相與映發亭榭參錯殆十餘所皆史尹所
創也
　　古令長
吳卜靜字元風吳都人為剡令
賀齊字公苗山隂人為剡長吏斯從為姦斬之從族黨
　糾合千餘人攻縣齊開城門擊破之
晉周翼郄鑒之外甥少遇饑亂賴鑒得存郄亡翼為剡
　縣令解職歸心喪三年後歴青州刺史少府少卿
謝奕字無奕陳郡陽夏人父裒為吏部尚書奕少有器
　鑒歴郡太守掾為剡令有一老翁犯法謝以醇酒罰
　而遣之累遷豫州刺史追贈鎮西大將軍
李充字宏度江夏鄂人初辟丞相掾嘗歎不被遇殷揚
　州知其家貧問君能屈志百里否李答曰北門之歎
　久已上聞窮猿奔林豈暇擇木遂授剡縣令
殷曠之仲堪子有父風仕至剡令
宋王鎮之字伯重祖耆之位中書郎父隨之上虞令鎮
　之為剡令並有能名
周顒字彦倫宋明帝頗好元理以顒有辭義引入殿内
　親近宿直帝所為慘毒顒輒誦經中因縁罪福為之
　少止元徽中為剡令有恩惠百姓思之
齊張稷字公喬母疾時稷年十一侍養夜不解帶每劇
　則累夜不寢及終毁瘠過制杖而後起州里謂之純
　孝齊永明中為豫章王嶷主簿以貧求為剡令㑹山
　賊唐寓之作亂稷率厲部人保全縣境
梁王懐之剡令
陳徐陵剡令
唐張子胄剡令
　　宋令題名
　　周在田　　　　　　　晁
　　陳求古　　　　　　　譚雍
　　魏琰　　　　　　　　林槩
　　章珣　　　　　　　　葢參
　　沈振　　　　　　　　丁寶臣
　　過　　　　　　　　　胡格
　　髙安世　　　　　　　聶長卿
　　江相　　　　　　　　鄭宗回
　　劉繪　　　　　　　　晏明逺
　　宋順國　　　　　　　施
　　侯臨　　　　　　　　蘇駉
　　賈公述(宣德郎元豐六年/是年新官制行)宋廣國
　　錢長卿　　　　　　　王知元
　　吳賁　　　　　　　　史祈
　　劉旦　　　　　　　　張諤
　　吕必强　　　　　　　俞應之
　　符綬　　　　　　　　程容
　　張慶逺　　　　　　　鄒秉均
　　孫汝秩　　　　　　　宋旅
　　孫潮　　　　　　　　莫伯□
　　應彬　　　　　　　　楊植
　　宋宗年　　　　　　　范仲將
　　姜仲開　　　　　　　錢墌
　　趙不退　　　　　　　毛鐸
　　郭康年　　　　　　　蔡純誠
　　韓晦　　　　　　　　李耆年
　　趙渙之　　　　　　　郭契夫
　　趙伯楙　　　　　　　任望之
　　蘇詡　　　　　　　　吳懤
　　陳嘉謀　　　　　　　李耆碩
　　張商卿　　　　　　　韓元脩
　　鄭逸民　　　　　　　季光弼
　　成欽亮　　　　　　　張注
　　李拓　　　　　　　　陳謨
　　葉籈　　　　　　　　劉榘
　　周悦　　　　　　　　詹入民
　　滕璘　　　　　　　　胡大年
　　謝榘伯　　　　　　　趙汝遇
　　史安之　　　　　　　蔣志行
　　趙彦傳　　　　　　　魏岠
　　蔣峴
劉長卿寄剡中諸官詩(訪舊山隂縣扁舟到岸涯故林/嗟滿嵗春草憶佳期晚景千峯)
　(亂晴江一鳥遲桂香留客處楓暗泊舟時舊石/曹娥篆空山夏禹祠剡溪多隠吏君去道相思)
許渾送剡縣薛明府詩(車馬楚城壕清歌送濁醪露花/羞别淚煙草讓歸袍鳥浴春塘)
　(暖猿吟暮嶺髙尋仙/在仙骨不用廢牛刀)
方干和陳明府登縣樓詩(郭裏人家如掌上簷前樹木/映窓櫺煙霞若接天台地分)
　(野應侵婺女星驛路古今通北闕仙溪日夜/入東溟綵衣才子多吟嘯公退時時見畫屏)
方干送剡縣陳永秩滿歸越詩(俸禄三年後程途一月/間舟中非客路鏡裏是)
　(家山密雪霑行袂離盃變别/顔古人唯賀滿今日喜同還)
王荆公寄丁元珍詩(溪水渾渾來自北千山抱水清相/射山深水急無艇子欲從故人安)
　(可得故人昔日此水上樽酒扁舟慰行役津亭把酒/坐一笑我喜滿顔君動色論新講舊惜未足落日低)
　(回已催客離心自醉不復飲秋果初寒空滿席今年/却坐相逢處惆悵相逢别時迹可憐溪水自南流安)
　(得溪舟/問消息)
陸經送丁中允宰剡詩(塵土官曹幾處閑君今作邑好/開顔落帆直向剡溪口入境先)
　(登天姥山魚鳥半和風俗處雲霞多雜簿/書間雪晴須去尋安道召作經宵興盡還)
王平父送聶剡縣兼呈沈越州詩(剡溪清瀉映檀欒天/姥花飛載酒船憶我)
　(少年來蠟屐羡君今日去鳴弦從容人樂漁樵外瀟/灑詩隨簿領邊太守相逢應見問為言多病憶林泉)
丞治(在縣之東南佐理/坊治東有月我軒)
　　題名
　　季祐之　　　　　　　林通
　　苗元裔　　　　　　　沈昇
　　毛亶　　　　　　　　常椲
　　趙士叟　　　　　　　許殻
　　曽勰　　　　　　　　劉佺
　　吕　　　　　　　　　王中孚
　　時璹　　　　　　　　韓愿胄
　　章騆　　　　　　　　周玭
　　吳枏　　　　　　　　髙子津
　　陳戍　　　　　　　　梁立
　　吳道夫　　　　　　　陳彭壽
　　項鶚　　　　　　　　唐仲義
　　蘇彬　　　　　　　　陳昌年
　　楊浚　　　　　　　　樓潚
　　俞杭　　　　　　　　沈俊心
　　解汝為　　　　　　　楊遵
　　張子榮　　　　　　　應泰之
　　趙崇謖　　　　　　　劉厚南
　　王彞倫
簿治(縣之右依剡山顔有登眺趣山址多林樾嘉定八/年尹史安之創建於縣左訪戴驛之舊址治有朔)
　(風/堂)
　　題名
　　文繩世　　　　　　　劉士野
　　吳雍　　　　　　　　陳友仁
　　司馬僖　　　　　　　蔣鐔
　　刁駿　　　　　　　　靳
　　蘇林　　　　　　　　江濤
　　鄭圭　　　　　　　　趙崇規
　　葉梓　　　　　　　　趙善恕
　　陳秉禮　　　　　　　鄭伯行
　　鄭宰　　　　　　　　錢觀光
　　邊沂　　　　　　　　姜强立
　　趙謜夫　　　　　　　李密
　　徐愿　　　　　　　　沈忞
　　沈文煥　　　　　　　趙必鼎
羅隠寄剡溪主簿詩(金庭養真地朱篆㑹稽官境勝堪/長往時危喜暫安洞連滄海濶山)
　(擁赤城寒他日抛/塵土因君擬錬丹)
梅聖俞寄剡溪主簿臧子文詩(剡溪無淺深歴歴能見/底潛鱗莫苦窺塵土聊)
　(堪洗古木潭上隂遺祠巖下/啟應識道傍碑因風奠醪醴)
尉治(鄰丞治之東治/西有隠吏軒)
　　題名
　　吳秉　　　　　　　　宋易
　　薛鎡　　　　　　　　韓晝
　　干閌　　　　　　　　楊炬
　　程衎　　　　　　　　侯杞
　　林懋能　　　　　　　祝溥
　　陸釡　　　　　　　　杜師顔
　　吳正國　　　　　　　張永
　　魏興祖　　　　　　　趙師向
　　謝深甫　　　　　　　陳紀
　　干汝功　　　　　　　鍾闡
　　林昇　　　　　　　　向士貴
　　趙􁑟　　　　　　　　錢聞善
　　胡之邵　　　　　　　宋元老
　　趙崇原　　　　　　　支文
　　趙彦垠　　　　　　　吳元章
　　任謙之　　　　　　　黄飛
　　姜漸　　　　　　　　邵三傑
𣙜官治(治在縣南三千步為税所㕔舊在縣東/遷善坊尹史安之移於縣西化民坊)
　　社志
社(舊經在西南後移在此嘉定/八年尹史安之重建於縣西)
　　學志
崇寧二年以舊學増建五年六月罷八月復置學五十
　區為緡錢一千四百三十有七糧為斛一千五百四
　十學長諭直學各一人齋長諭各一人學生文士五
　十人武生闕焉小學教諭一人小長一人學生四十
　人出政和學制嘉定八年尹史安之得絶産
舊經載孔子廟堂在縣東南慶厯八年縣令丁寶臣所
　創臨川王安國平父為記(今不/存)
　　修學碑(慶厯八年/五月旦)　　　　　(太子/中允)丁寶臣
天之道運乎上地之道處乎下聖人之道行乎其中一
　物不生非天地之道一民不治非聖人之道自堯舜
　禹湯文武成康至孔子千餘年治天下者同其道也
　亂天下者異其道也剡令沈振初築學舍未及完而
　徙他官寶臣至則嗣而成之遷殿於其中塑孔子像
　髙弟十人配坐左右新門嚴嚴應門躭躭兩序翼翼
　中庭砥平令與學者春秋釋奠朔望朝謁於斯學也
　其可廢乎噫聖道與天地無窮天地毁則聖人之道
　或幾乎熄學其可廢乎(宣和中燼于盜建炎元年令/應彬建孔子殿後三年蜀郡)
　(范仲將始置廊廡又明/年淄川姜仲開始大之)
　　修學碑　　　　　　　　　　(汝隂/)王銍
嵊西南隅羣峯之麓下臨剡溪山川環拱氣象雄張有
　學焉慶厯八年令丁元珍始加興葺宣和初焚於兵
　建炎元年令應侯彬建孔子禮殿三年春蜀郡范侯
　仲將崇廊廡備像設因其舊而升大之又明年淄川
　姜仲開以學為急又建學堂移殿廡與門南向致厚
　於學者靡不至也落成於紹興五年秋先王建學校
　匪在絃誦威儀以德行道藝教養成就其才將以明
　師友之道世無師友道不傳也孔門答問獨於顔子
　告其大者子夏子張為諸侯師子貢築室原憲棄仕
　所被者逺也孔子没而學進者曽子也一以貫之許
　之以道矣曽子傳子思子思傳孟子所謂忠恕所謂
　誠明所謂養氣一也今夫辯足以使四方勇足以將
　三軍一為不善不足以訶僕妾氣懾失據不在大也
　是未聞曽子子思孟子大勇乎學者顯窮齊致生死
　不變蹈道自樂至於没齒不可一日廢其常心而巳
　晉南渡王謝孫李支許之倫初過浙江為剡中山水
　清放之遊一時稱髙㑹不知邑東餘姚有諸馮之地
　舜所生也其北㑹稽之地禹所没也舜禹功被萬世
　而有見於遺俗亦聞聖人之至德乎范侯俊明髙爽
　健於立事姜侯剛明亷肅政在急吏寛民人大化服
　郁郁然洙泗之風矣儒學為吏師政事出經術戎馬
　之間力興學校知急所先所立卓矣俾刻於石知所
　勸焉(性之外舅曽公衮以書稱此記曰㑹稽之地但/知王謝風流不知諸馮禹跡實為風俗所繫其)
　(有益世/教乎)
　　修學碑(乾道癸/巳七月)　　(左朝議郎主管/台州崇道觀)周汝士
簿括蒼江公尉臨海謝公視事之初謁夫子廟歴視傾
　欹上漏下濕諸生無所歸因愀然曰政孰先於此同
　心之言其應如響於是定規摹審材用聚糇糧命徒
　庸弊者葺之壊者新之課有限試有法誘掖不倦發
　於至誠諸生激昂日進於學剡之文治煟然一變葢
　數十年未有也古之仕者以其所學後之仕者以其
　所不學古之學者一毫未信而使之仕雖聖人有所
　不能後之學者幸而入政往往視所學為空言謾不
　知省曰從事於斯吾知為政而已也不知所學為何
　事也昔魯脩泮宫從公于邁無小無大蜀起學宫邦
　人向化鴻儒竒士間生特起異時掞藻天庭淵源四
　海如游夏輩可不知所自耶
　　新學(舊在縣西五十步嘉定七年尹史安之移建/於縣西南繼錦坊為屋百區前有泮水秀異)
　　　(亭/)
嘉定七年史安之行尹事三歎舊宫荒隳士失肄業相
　攸剡山庚兌之隅樂其崇峻敞開山水明美如杜子
　美所謂剡溪秀異李太白所謂剡水石清妙者迺匠
　新宇䡾䡾嵬嵬志於鑑風教琢翹楚也嗚呼作學非
　難也繼難也繼非難也知為難也然豈無知者乎晉
　湛方生脩學教曰嶺舉雲霞之標澤流清曠之氣山
　秀水清荆璞在茲剡山水有之魏曹植孔子廟頌曰
　修復舊廟豐其甍宇莘莘學徒爰居爰處王教既備
　永作憲矩剡學者圖之
　　新學記
嵊古剡也剡溪藴秀異欲罷不能忘杜少陵之詩云爾
　夫秀異之氣周流磅礴鍾為人物必有資稟英粹為
　時翹楚者其可輕哉燮庀職成均日延四方士相與
　欵語觀其為人有端方者有謹厚者有志氣不羣者
　有俊敏可喜者品彚雜然未易枚舉非獨通都大邦
　人才之所自出雖僻郡小邑亦未嘗乏人因是思人
　才之生何地蔑有今猶古也維古盛時待士類甚厚
　長養磨淬不厭不倦良心德性日益著明於是乎皆
　為善士隨才器使有功有業即今之士類而以古人
　長養磨淬之道與之周旋遲以嵗月則亦當有不可
　勝用之才豈不甚可貴哉不惟膠庠如是抑郡若縣
　之學皆能用是以淑士類承學之流躍然奮發者亦
　必多有之茲理甚明任是責者不可不勉四明史侯
　之為嵊宰也悼學宫之壊棟撓柱欹岌岌將壓俊秀
　朋來肄業無所欲一新之役大而費廣資諸衆力義
　不可强則以身任之曰事未有不可為者節浮冗窒
　滲漏裕財之源用由是足主簿徐君愿甚偉茲舉曰
　此吾所欲為顧力不逮爾議罔不合事由是集舊學
　在城之隈地非爽塏氣鬱不舒周覽以求勝處乃得
　今地臨流負山面勢宏傑經始於去秋而告具於今
　春自大成殿至於兩廡重門自明倫堂至於東西齋
　序自倉庫至於庖湢凡屋百區堅壯軒豁遂成偉觀
　而纎芥不擾士業其中雍雍愉愉有雲飛川泳之適
　侯及主簿君皆有書來屬燮識之燮不敢辭侯名安
　之字子由太師之孫今丞相之從子生長金玉淵海
　之間益自砥礪不溺豪習而留意於學宫如此可謂
　知本務矣諸生涵濡教育何以報稱亦惟有志於道
　靜觀此心與天地同本與聖賢同類我欲為善誰能
　禦之充火然泉達之端謹揠苗茅塞之戒更相磨勵
　儒風大振則侯之至望也尚勉之哉嘉定八年四月
　乙未朝散郎試秘書少監兼國子司業兼國史院編
　脩宫實録院檢討官袁燮記
　　淵源堂孔門像
剡周氏作淵源堂製先聖十哲坐像列畫七十二子為
　一堂闢富學輝聲集彦擢秀恢義五齋又有細論堂
　藴秀軒同襟館蘭馨室時永嘉王公十朋居師席台
　温秀士咸在館塾王公記曰孟子曰君子深造之以
　道欲其自得之也説者因孟子之言論淵源之學本
　乎自得非傳授所能嗚呼是見孟子之言不究孟子
　之不必言也夫欲造道於未得之前不資諸師友可
　乎必深造而後能自得非孟子有所不能言未有舍
　師友而自能深造者此又孟子所不必言也孟子知
　性為善知道莫大乎仁義為七篇書其自得有如此
　者世之學者多矣自得者鮮父兄之教子弟固非無
　師友也命之之意殆不過𫝊句讀習文詞爾鮮有及
　乎道學之淵源望其深造自得可乎周君誡子孫曰
　親師友之淵源噫君之家訓過人一等矣慮子若孫
　懈而弗遵為名其堂且記其事似孫曰家有塾黨有
　庠古人之教也王公之記其叙若此豈不足以裨風
　化美習俗乎取以系諸學
　　進士登科題名
　　史綸　(天聖五年/王堯臣榜)　　　史叔軻(綸之子景祐元/年張唐卿榜)
　　茹約　(慶歴二年/楊寘榜)　　　茹開　(皇祐五年/鄭獬榜)
　　姚勔　(嘉祐四年/劉煇榜)　　　史安民(熙寧九年/徐鐸榜)
　　黄特　(元祐六年/馬涓榜)　　　求移忠(紹聖元年/畢漸榜)
　　姚舜明(紹聖四年/何昌年榜)　　　求元忠(崇寧二年/霍端友榜)
　　黄唐傑(宣和三年/何煥榜)　　　馬佐　(紹興十三年/陳誠之榜)
　　茹紹庭(紹興十五/年劉章榜)　　　周汝士(紹興十八/年王佐榜)
　　茹驤　(紹興十八/年王佐榜)　　　周汝能(紹興二十七/年王十朋榜)
　　周之綱(淳熙二年詹/騤榜上舍)　　唐錡　(淳熙二年/唐騤榜)
　　白公焯(淳熙十一/年衛涇榜)　　　石宗萬(淳熈十四/年王容榜)
　　周之瑞(淳熈十四年/王容榜上舍)　　郭綽　(淳熙十四/年王容榜)
　　宋叔壽(紹熙四年/陳亮榜)　　　石宗魏(慶元二年/鄒應龍榜)
　　王復明(慶元五年/曽從龍榜)　　　茹騤　(慶元五年/曽從龍榜)
　　石孝溥(慶元五年/曽從龍榜)　　　任必萬(間禧元年/毛自知榜)
　　過文煥(間禧元年/毛自知榜)　　　周之章(嘉定元年鄭/自誠榜上舍)
　　茹或　(嘉定四年/趙建大榜)　　　姚鏞　(嘉定十年/吳潛榜)
　　周宣子(嘉定十年/吳潛榜)　　　過　宷(嘉定十三年/劉渭榜上舍)
　　周溶孫(嘉定十六年/蔣重珍榜)
　　廪
舊在縣西山頭嘉定八年尹史安之移置縣前
　　驛
驛名訪戴舊在縣左之訪戴坊嘉定八年尹史安之重
　建於東門之外水行而舟陸行而車皆於此判袂人
　以為得津堠之要焉
　　艤雪樓
嘉定八年尹史安之新創出東門在訪戴驛之南下俯
　清溪前列疊嶂樓之下扁曰剡川一曲
　　戴溪亭
出南門枕碧溪有戴溪亭佳山清湍芊林古渡蔚茂平
　逺盡入臨眺王銍戴溪亭詩碧玉仙壺表裏清我來
　閒伴白雲行四山迤邐青圍野一水蜿蜒碧遶城試
　問春來觀秀色如何雨後聽寒聲老人飛馭烟霞外
　落日空含萬古情又詩天上東風轉斗星天涯羈客
　尚飄萍道塗只謾經殘歲風雪那堪客旅亭春到怯
　添雙鬢白夜寒愁對一燈青絶憐萬古凄涼恨不計
　樽前一醉醒王梅溪戴溪亭詩剡水照人碧剡山隨
　眼青吾來非雪興暫上戴溪亭尚書芮公輝持憲節
　登此亭賦詩溪山之興無時盡興盡名亭意可知出
　岫孤雲含細雨投林宿鳥愛深枝風流已是千年事
　公案今成七字詩短棹悠然隨所適人生出處要如
　斯亭舊名戴溪芮公更為興盡今仍舊名
　　放生池
出北門半里有亭名恩波亭之前後皆有池
　　版圗
田為畮三十七萬五千七百三十八廢者為畮八千四
　百二十今為畮三十六萬七千三百一十有二嘉定
　以後畮
夏輸上供折帛錢為緡四萬二千四百一十有九和買
　為絹一萬八千四百五十有一捐其坍失者合輸絹
　萬有八千二百二十有九紬二百六十有九綿為兩
　二萬三千一百一十損其坍失者合輸兩二萬七百
　七十有八茶租為緡七百四十小綾二百五十為緡
　一千五百四十米為斛二萬四百蠲閣者斛五百有
　七合輸斛一萬九千剡田厥上依谿作砩厥中陂池
　為利厥下者以雲雨為豐凶其得陂砩者十不能二
　三故田事磽薄農人艱難他州豐剡不全熟而又税
　重科濫催督罕經使已納者不復輸合科者不復過
　則田磽農難尚庶幾焉
縣郭為户一千一百九十四為丁一千八百九十五嘉
　定以後
鄉落為尸三萬二千為丁五萬六千八百一十八嘉定
　以後
　　兵籍
尉司弓兵一百人
長樂寨兵一百人
管界寨兵一百人
　
　
　
　
　
　
　
　
　剡録巻一
欽定四庫全書
　剡録巻二
　　　　　　　　　　　　宋　髙似孫　撰
　　山水志(用酈道元注/水經凡例)
剡山為越面縣治府宅其陽北出一峯曰星子峰比他
　山稱峻竦岡隴迢遞與星婺脈絡其下曰剡坑清湍
　潺潺行竹樹隂坑左右多果卉西為聖潭山深而松
　秀中有潭穴泓泓可勺(沃州記曰東南山水越為首/剡為面其山巔屹起一峯上)
　(有浮圖號白塔詩僧仲皎結廬於此曰閑閑庵汝隂/王銍賦詩賀家湖東剡溪曲白塔出林山斷續雪中)
　(興盡酒船空境髙地勝何繇俗誰結禪居在上方山/房曲折隨山麓箇中非動亦非靜自是白雲簷下宿)
　(世傳秦始皇東遊使人斸此山以泄氣土坑深千餘/丈號剡坑山王銍有剡坑採梅詩嶺上寒梅自看栽)
　(山斜一半似屏開春寒㸃㸃枝頭雨上有東/流水過來坑澗之水清潔可愛又多花果)東為嵊
　山山有嵊亭帯山臨江松嶺森鬱沙水平淨(嵊山在/東三十)
　(里水經曰山上有亭亭帶山/臨江松嶺森鬱沙水平淨)又東為簟山山勢平整
　如設莞簟有白巖龍祠碧潭淵淵用干霖雨其下衆
　流趨導湍石汛激浮險四注(在東三十一里有白巖/神祠并龍潭祈禱輒驗)
　(舊經曰山遥/望之如鋪簟)又東有四明山千岡萬崖巍與天敵陽
　巖隂嶂怪跡可稽有謝遺塵居(在東一十里髙二百/一十丈周圍二百一)
　(十里又綿亘上虞餘姚間㑹稽地記曰四明山髙峰/軼日雲岫蔽天梅福四明山記曰四明山境四周圍)
　(八百餘里内通八百餘家居之其山四面形勢各有/區分東為驚浪之山西拒奔牛之壟南則驅羊之勢)
　(北起走虵之峭其中通一溪曰簟溪東面七十峰號/驚浪山其境接句章東為句章之地西面山狀如奔)
　(牛山中有五峰形如芙蓉號芙蓉峰正是四明山之/心其峰有巖及石壁二峰生五種之芝自然花藥南)
　(七十峰狀如驅羊號驅羊峰其地宛轉吐出清澗有/七峰甚竒一澗出南過一百二十里其水歸鄞江南)
　(源是四明山南門也其溪號為白溪西南有八峰如/㑹囊號八囊山向北有兩山如走蛇山足澗深七十)
　(餘里是四明之北門梅福四明山記四明山四面二/百八十峰周圍八百餘里山内生銀蘭香草藥石乳)
　(梓松栢檉黄楊茗樹石燕毛竹銀筍不死之鹽孫綽/天台賦曰涉海則有方丈蓬萊登陸則有四明天台)
　(皮日休詩穴間有真宰四逺見蒼崖山中有九題者/謝遺塵所居也張士遜送髙學士如越詩山影四明)
　(接溪聲萬壑流彭汝礪送越帥程公闢/詩一水北鄰千里海萬峰南揖四明山)絶東為三峯
　山其隂與鄞之雪竇山接岡嶺敷亘澗道奔流又有
　南山黄山與白石三山秀拔卓立(水經曰東有簟山/又南有黄山與白)
　(石三山為/縣之秀峯)又東為石鼓山山有祠所謂石鼓者人踐
　焉石輒響答(東五十里有石鼓神祠沃州記曰北對/四明而金庭石鼓介焉諸暨縣亦有石)
　(鼓/山)又有動石山山下通臨溪溪中巨石數百磊磊天
　欲雨石必先動山剜深潭以宅龍物(東五/十里)又東為丹
　池山積翠縹緲雲霞所興神仙之宫也池有水赤色
　勺之潔白(縣東七十二里舊桐栢山唐天寶六載改/為丹池道經曰上有桐栢合生下有丹池)
　(赤水南岳真人曰越有桐栢金庭與四明天台相連/神仙之宫也真誥曰桐栢山髙一萬五千丈周圍八)
　(百里四面視之如一其一頭在㑹稽東海際其一頭/入海中是金庭不死之鄉在桐栢之中方四十里上)
　(有黄雲覆之樹則蘇紆珠碧泉則石髓金精其山臺/盡五色金也經丹水而行有洞天從中過在剡臨海)
　(三縣/之境)是為金庭洞天晉右軍羲之居焉墨池書樓遺
　雅不絶(金庭洞天台華頂之東門也名山洞天記曰/二十七洞曰金庭周圍三百里名金庭崇妙)
　(之天在剡縣唐裴通記曰剡中山水之竒麗金庭洞/天也按上清經洞天在天台桐栢山中方四十里其)
　(北門在此小香爐峯頂人莫見之又曰晉王右軍家/於此山書樓墨池舊制仍在南齊道士禇伯玉於此)
　(置金庭觀乃/右軍之家也)其南為刻石山山舊有衛夫人碑山之
　半有巨井井有蛟(南三十里十道志曰一名穿山相/傳以刻石為名不知文字所在昇)
　(明末縣人倪襲祖行獵見山上有文凡三處苔生其/上刮苔視之其大石文曰黄天皇蕭字道成得賢師)
　(天下太平舊經曰或言衛夫人碑墮此中因以/為名唐寶歴元年觀察使元稹使人訪碑不獲)然剡
　山水之竒深重複皆聚乎西其西曰太白山小白山
　峻極崔巍吐雲含景趙廣信所仙也雙石笋對立如
　闕有趙廣信丹井(廣信鍊九華丹於此/山側剡水在山之陽)瀑泉怒飛清
　波崖谷稱瀑布嶺(嶺中産/仙茗)宋褚伯玉嘗隱兹峰(西六/十里)
　(夏侯曽先地志曰峻極崔嵬吐雲含景與小白山接/趙廣信於此山煉九華丹真誥曰趙廣信陽城人魏)
　(末渡江來此山師李一成服炁法又授師左君守元中/之道徹視五藏或入城市賣藥莫知其年歲後白日升)
　(天山有白猿赤玃又有鳥似鷄文彩五色口吐緑綬/長數尺號吐綬雙石笋各長五六丈對立如闕瀑泉)
　(飛下號瀑布嶺土人亦稱西白山按宋書禇伯玉隱/身求志居剡縣瀑布山三十餘載揚州辟議曹從事)
　(皆不就齊髙帝為之築太平館華鎮瀑布嶺詩序曰/在嵊縣西六十里福善所集蔚有靈氣者産仙茗寰)
　(宇記曰瀑布嶺屬餘姚/葢此山聯接餘姚縣界)在東白山立嘯猿亭(仲皎題/東白山)
　(嘯猿亭詩放意在雲表飄然更自由挂烟羣木冷啼/月一山秋裊裊清風裏凄凄碧澗頭三聲融妙聽行)
　(客若/為愁)又流山軒(仲皎題東白山軒詩竹外泉聲急松/心月色寒人間推曠絶只自倚欄干)
　在西白山有一禪師道場二禪師道場(仲皎遊西白/山一禪師二)
　(禪師道場詩勝境東西白髙僧一二禪只知行道處/不記住山年澗月平分照林花各自妍披雲尋舊趾)
　(猶在綘/峰邊)作齊雲閣(仲皎題西白山齊雲閣詩山雲吹/斷路頭開此處疑穿月脇來怪底)
　(行人看碧落笑/談容易作風雷)築庵居(仲皎西白山觀雪詩西白名/山處那堪踏雪看四圍銀世)
　(界一色玉峰巒夜色和天冷晴暉放月寒溪梅初一/二著意為渠看又詩啼切孤猿曉更哀柴門半掩白)
　(雲來山童問我歸何晚昨夜梅花一半開又詩無地/卓錐生計難且空雙手到林間猥隨碧水占明月堅)
　(打白雲賖好山巖石空邊依草舍藤蘿低處/看松闗年來老去知何許合向人間占斷閑)又為鹿
　苑山山有葛仙翁祠祠下有二石甕蹲峙石崖壁立
　懸瀑十數丈下注石穴滙為龍潭(鹿苑寺西源出水/巔二小穴石湧流)
　(至葛仙翁祠下出二石甕間又一里許石崖壁立瀑/布十餘丈下瀦為潭頃歲旱投符潭内水石有聲俄)
　(頃水盡黒電自潭/發雨驟至如響)又西為五龍山又曰鳥豬山重岡
　複嶺峯壑蟬聯老木虬松青蓊失日水自真如山其
　來迢迢或奔或滙為靈潭者五龍抱雲雨又西北為
　葛峴山(西北二/十里)髙僧竺法崇居焉孔淳之訪之信宿
　不去又西曰響巖雲雨奮作巖輒有聲巖亦有神龍
　井(縣西山/有龍潭)石門山(縣西山有龍潭下有沸水在溪穴/間周二三尺如湯沸滚滚四時不)
　(休然水流渾/渾不足尚也)貴門山(縣西有細嶺山有三懸潭山下/有普濟龍祠給事李易有詩雲)
　(巘分佳茗風潭矗怪松書疑黄石授稅可紫芝供抵/玉那驚鶴探珠欲近龍晚來聽盡雨乞水濯塵容又)
　(軍騎侵淮海龍潭路始通雲生依寶刹月出現珠宫/瀉澗泉噴薄衣巖樹鬱葱神交難獨擅吾黨契元功)
　(又題龍潭壁詩貴門今是鹿門山盡室扶攜萬壑間/流水相隨真自悟遥岑一望若為攀風翻竹塢清如)
　(洗月過松扉靜不闗潭底卧/龍煩一起正須霖雨濟塵寰)其山崖嶂干雲􁛻􁛺森
　錯老蝙蝠如鵶亂飛(絶西為仙巖山峭矗峰入天一/峰尤卓立其餘諸山皆削崚嶒)
　(壁立萬仭佳木老樹隂翳森挺山有石洞有仙人跡/可受數人又有三泉迸出石穴不假斤鑿渾然天成)
　(有龍/居之)其東北曰了山山有餘糧嶺(東北十二里有餘/糧嶺産禹餘糧又)
　(有禹/祠)其北有謝巖山(北十五里山/有謝仙君祠)康樂所遊也山隩
　深峭被以榛箭有巨澗奔激清湍□石映帯左右入
　於溪下為三墜嶺下視深川紺碧一色又北曰舜皇
　山山最崇矗岡嶺複深有舜井焉又北曰嶀山兩岸
　峻壁乘髙臨水深林茂竹表裏輝映其間傾澗懷烟
　泉溪引霧吹□風馨觸岫延賞(縣北四十四里輿地/志曰自上虞七十里)
　(至溪口從溪口至江上數十里兩岸崚壁乘髙臨水/深林茂竹表裏輝映名為嶀嵊磧瀬迅湍以至剡也)
　(水經曰嶀山與嵊山接其間傾澗懷烟泉溪引霧吹/□風馨觸岫延賞王元琳謂之神明境事見謝康樂)
　(山居記水經注曰嶀山山嶠壁立臨江欹路狹不得/併行行者牽木梢進不敢俯視西有一孤峰飛禽罕)
　(至山嶺頂樹下有十二方石池甚光潔嘗有採/藥者説山見通溪至此還復更尋遂迷前路)又北
　有石牀謝靈運所垂鈞也其下為剡溪口水深而清
　曰嶀浦(潘閬晩泊嶀浦寄剡縣劉員外貺詩曉泛剡/溪水晚見剡溪山徘徊駐行棹待月思再還)
　(漁唱深潭上鳥棲髙樹間/應當金石友念我無暫閒)又東北曰車騎山謝𤣥之
　居也右濵長江左傍連山平陵脩通澄湖逺鏡於江
　曲起樓樓側悉是桐梓森聳可愛號桐亭樓(舊經曰/晉車騎)
　(將軍謝𤣥為㑹稽内史嘗於北山立樓居止後人因/以為名水經曰嶀山東北太康湖謝𤣥舊居右濵長)
　(江左傍連山平陵脩通澄湖逺鏡於湖曲起樓樓側/悉是桐梓森聳可愛號桐亭樓山中有三精舍髙甍)
　(凌虛垂簷帯空俯眺平林烟杳在下水陸寧晏足為/避地之鄉江有琵琶圻圻有古塜墮水甓有隱起字)
　(云筮吉龜凶八百年落江中謝靈運取甓詣京師咸/𫝊觀焉舊經引謝靈運經此有詩云曩趾即先築故)
　(池不更穿果木有舊行壤石無逺延按此詩康樂還/舊園作贈顔延年自注即始寧園也始寧今上虞縣)
　(有西莊别墅存焉然/舊經載於此未攷)
剡以溪有聲清川北注下與江接(樂史寰宇記曰在/縣南一百五十步)其
　水合山流為溪殆如顧凱之所謂萬壑爭流者其源
　有四一自天台山北流㑹於新昌入於溪一自婺之
　武義西南流經東陽復東流與北流之水㑹於南門
　入於溪其一導鄞之奉化由沙溪西南轉北至杜潭
　入於溪一自台之寧海歴三坑西繞為三十六渡與
　杜潭㑹出浦口入於溪合四流為一入於江舒元輿
　弔谿藤文謂剡溪上緜四五百里則未考也㑹稽郡
　記曰㑹稽境特多名山水潭壑鏡澈清流灌注惟剡
　溪有之王子敬云從山隂道上行山川自相映發使
　人應接不暇若秋冬之際尤難為懷子敬所云豈惟
　山隂特剡溪又過耳(元和郡國志曰溪出縣/西南北流入上虞為江)是溪也
　朱放謂之剡江詩曰月上沃洲山上人歸剡縣江邊
　李端謂之戴家溪詩曰戴家溪北住雪後去相尋方
　干謂之戴灣詩曰戴灣衝瀬片帆風髙枕微吟到剡
　中陸龜䝉謂之剡汀詩曰歸鴻吳島盡殘雪剡汀銷林槩
　謂之嵊水詩曰溪連嵊水興何盡路接仙源人自迷
　齊唐謂之戴逵灘詩曰春樹深藏嶀浦笛夜猿孤響
　戴逵灘自上虞江七十里至溪口(輿地記曰上虞七/十里至溪口張籍)
　(詩所謂春雲剡溪口殘月鏡湖西陸經詩/落帆直向剡谿口入境先登天姥山是也)溪口為嶀
　浦蒼崖壁立下束清流深者為淵潭淺者為灘磧有
　山磐跱下臨清深是為長官祠(一曰嶀/浦廟)祠下為嶀潭
　水多巨魚漁人蘆子所藏集(自嶀浦十里至櫧樹五/里至黄沙五里至强口)
　(八里至了溪傍為故港八里至浦口四里至竹山五/里至吳家莊十里至戴溪亭二十里至蛟井七里至)
　(桃源二十里至大明寺二十里至皇覺寺晉王子猷/居山隂夜雪初霽四望皓然獨酌酒咏左思招隱詩)
　(忽憶戴逵逵時在剡便乘小舟詣之造門不前而返/曰本乘興而行盡興而返何必見安道耶李太白詩)
　(曰試問剡溪道東南皆越鄉舟從廣陵去水入㑹稽/長杜甫詩剡溪藴秀異天姥引歸帆劉長卿詩曰鳥)
　(道通閩嶺山光落剡溪朱放詩曰月在沃洲山上人/行剡縣溪邊李端詩曰興來空憶戴不似剡溪時戴)
　(叔倫詩曰心知剡溪路聊且寄前期又曰那能有餘/興不作剡溪尋戎昱詩曰心繫征帆上隨君到剡溪)
　(賈島詩曰何當掃/松葉拂石剡溪隂)溪得雨易漲涉晴易涸而為淵潭
　者輒聚沙成磧為丘衍者又復為大淵渟不止髙岸
　可谷深谷可陵亦幾於蓬萊清淺幾見桑田矣其曰
　了溪者推禹功也(東北五里源出了山舊經曰禹鑿/了溪人方宅土王銍僧湛然了溪)
　(詩序曰水逆行謂之浲水今浙江之潮逆行之水也/禹因三江入海順水性自然處以告成功故剡溪謂)
　(之了/溪)又有東渡西渡南渡(水經曰江水翼縣轉注故/有東渡西渡焉南渡通臨)
　(海並汎單船為浮航西渡通東陽併二十五船為橋/航王性之有雪後渡西溪詩雪後孤村一段烟晴光)
　(逺照玉山川酒旗隔步招/閑客獨上西溪渡口船)其以水利著者曰黄塘(北/三)
　(里/)漢塘(北二十/五里)新塘(西三/十里)廣利塘(西三十里有小池/在黄沙與塘相距)
　(甚逺人言與塘通塘水灌溉或竭而小池/水為减塘水採漁或渾則小池水為之渾)其以湖稱
　曰愛湖(南三/里)曰東湖西湖(西三/十里)東湖瀰漫兩旁䕃以
　長松殊有爽氣
　
　
　
　
　
　
　
　
　
　
　
　
　
　
　剡録巻二
欽定四庫全書
　剡録巻三
　　　　　　　　　　　　宋　髙似孫　撰
　先賢傳(謝承作㑹稽先賢傳鍾離岫作㑹稽後賢傳/今倣此作傳唐修晉史凡晉人士竒辭逸語)
　(往往刋落知者惜之今取諸晉/雜史庶於晉人風度有所載焉)
　　人士
戴逵字安道譙國人居剡祖碩父綏並有名位逵有清
　操性髙潔不樂當世以琴書自娛善圖畫巧丹青為
　文綺藻常以禮度自處深以放達為非年十餘歲在
　瓦官寺畫王長史見之曰此童非徒能畫亦終當致
　名恨吾老不見其盛時耳孝武時以散騎侍郎國子
　博士累召辭父疾不就郡縣敦逼不已乃逃於吳㑹
　稽内史謝㓜度慮其逺遁不反上疏請絶其召命帝
　許之逵還剡召之復不至吳國内史王珣有館在虎
　丘山乃潛往珣山中謝𤣥王珣並表逵焉謝太傅本
　輕逵見但與論琴書逵既無吝色而談琴書愈妙謝
　悠然知其量(晉安帝紀曰逵有清操性甚快暢泰於/娛生好鼓琴善屬文尤樂遊讌常與髙)
　(門風流者遊談許其通隱/屢辭徵命遂著髙尚之稱)逵既厲操東山而其兄逮
　欲建式遏之功(戴氏譜曰逮字安直譙國人祖碩父/綏有名位逮以武勇顯有功封廣陵)
　(侯仕至/大司農)謝曰卿兄弟志業何其太殊逮曰下官不堪
　其憂家弟不改其樂
謝敷字慶緒㑹稽人澄靖寡欲入太平山十餘年以母
　老還南山若耶中内史郗愔表之徵博士不就嘗於
　剡中造風林寺敷崇信釋氏以長齋為業初月犯少
　微少微一名處士星占者以隱士當之戴安道有美
　才時人惜之俄而敷死㑹稽士人嘲曰吳中髙士求
　死不得死
郗超字景興髙平人司空愔之子也少卓犖不羈有曠
　世度累遷中書郎司徒左長史超每聞欲髙尚隱退
　者輒為辦百萬資並為造立居宇在剡為戴公起宅
　甚精整戴始往舊居與所親書曰近至剡如官舍
謝奕作剡令(中興書曰謝奕字無奕陳郡夏人祖衡太/子少傅父裒吏部尚書奕少有器鑒辟太)
　(尉掾剡令累/遷豫州刺史)有一老翁犯法謝以醇酒罰之乃至過
　醉而猶未巳太傅時年七八歲著青布袴在兄膝邊
　坐諫曰阿兄老翁可念何可作此奕於是改容曰阿
　奴欲放去耶遂遣去
李宏度常歎不被遇(中興書曰李充字宏度江夏鄂人/也祖康父矩皆有美名充初辟丞)
　(相掾記室參軍以貧求/剡縣遷大著作中書郎)殷揚州知其家貧問君能屈
　志百里否李答曰北門之歎久已上聞窮猿奔林豈
　暇擇木遂授剡縣
戴㪍字長雲安道子也為散騎常侍與顒並髙蹈俗外
　三葉肥遁世稱清風家盈素氣故使箕潁重輝夷皓
　疊跡為海内所稱焉前後辟命不就(出吳/地記)
戴顒字仲若安道子也剡多名山故世居剡下與兄並
　受琴於父父没所傳之聲不忍復奏各造新弄兄制
　五部顒制十五部顒又制長弄一部並傳於世桐廬
　縣又多名山復共遊之因留居止兄卒顒以桐廬僻
　逺難養疾出居吳下吳下士人共為築室聚石引水
　植林開澗乃述莊周大㫖逍遥論釋禮記中庸篇元
　嘉中召不就止京口黄鵠山北竹林精舍宋文帝每
　欲見之常謂黄門侍郎張敷曰吾東巡之日當宴戴
　公山下也卒年六十四(出沈約/宋書)
阮裕字思曠陳留尉氏人祖輅齊國内史父顗汝南太
　守少有德行(出中/興書)淹通有理識居㑹稽剡縣志尚肥
　遁(出阮裕/别傳)在東山蕭然無事常内足於懷(出世/説)除東
　陽太守徵侍中皆不就有以問王逸少逸少曰此公
　不驚寵辱雖古之沈冥何以過此劉真長曰我入東
　正當泊安石渚下耳不敢復近思曠傍在東山終日
　靜黙無所脩綜而物自宗焉卒葬剡山(出晉/書)
阮牖字彦倫裕長子仕至州主簿(出阮/氏譜)
阮萬齡裕之孫少知名家在剡縣頗有素情宋永初末
　自侍中解職東歸
王羲之字逸少司徒導從子也家世貧約恬暢樂道未
　嘗以風塵經懷(出王導/别傳)祖正尚書郎父曠淮南太守
　元帝之過江也曠創其議羲之有英譽風骨清舉(出/晉)
　(安帝/記)髙爽有風氣不類常流(出宋文帝/文章志)朝廷公卿皆
　竒其才器為右軍將軍㑹稽内史初渡浙江便有終
　焉之志時孫興公與支道林共載往逸少因論莊子
　逍遥逰作數千言才藻新竒逸少披襟留連不能巳
　(出世/説)慕㑹稽佳山水名遂居焉剡金庭觀稱右軍故
　宅有書樓墨池
徽之字子猷羲之子性卓犖不羈(出晉中/興書)為大司馬桓
　温參軍温曰卿在府久此當相斷理初不答以手板
　拄頰云西山朝來致有爽氣(出世/説)嘗居山隂夜雪初
　霽月色清朗四望皓然獨酌酒詠左思招隱忽憶戴
　逵逵時在剡便夜乘小舟訪之經宿方至造門不前
　而返人問其故徽之曰本乘興而行盡興而返何必
　見安道耶子敬與子猷書道兄蕭索寡㑹遇酒則
　酣暢忘反乃自可矜
謝𤣥字㓜度與從兄朗俱為叔父安所器重轉征西將軍
　苻堅入冦朝廷求文武良將安以𤣥應舉郗超歎曰
　𤣥不負所舉吾嘗見其使才雖履屐間亦得其任於是
　徵拜建武將軍監江北諸軍事大破苻堅遂經畧舊
　都加都督七州㑹翟遼張願叛𤣥上疏送節盡求解
　所職又以疾辭授散騎常侍㑹稽内史𤣥輿疾之郡
　居嶀山東北太康湖江曲起樓樓側桐梓森摐又號
　桐亭(出酈道元/水經注)卒葬始寧有文集十巻三子曜宏微
　皆歴顯位
王洽字敬和導諸子中最知名與荀羨俱有美稱歴散
　騎中書郎又加中書令穆帝詔書稱其清裁嘗遊剡
　(出白居易/沃洲記)
劉恢字道生沛國人識局明濟有文武才王濛每稱其
　思理淹通蕃屏髙選為車騎司馬年三十六卒贈前
　將軍(出宋明帝/文字志)嘗入剡(出沃/洲記)
許詢字元度髙陽人有才藻善屬文(出續晉/陽秋)與孫興公
　皆一時名流(出世/說)俱有負俗之談卒不降志(出文/章志)能
　清言於時人士皆欽慕仰愛之(出晉中/興書)劉尹云清風
　朗月輒思元度(出世/説)父旼晉元帝渡江遷㑹稽内史
　因居焉(許氏譜曰元/度母華軼女)詢隱不仕召為朝議郎不就築
　室永興縣西山蕭然自致乃號其岫曰蕭然山(楊巨/源詩)
　(許詢本愛交禪侣陳實由來是好兒耿緯詩許詢清/論重寂寞住山隂野客接寒寺閑門當古林海日秋)
　(熟早湖水晚漁深世上/窮通理誰能奈此心)入剡山莫知所止或以為昇
　仙(出晉中/興書)
殷融陳郡人歴太常吏部尚書仲堪其子也有才操仲
　堪子曠之為剡令有父風時融病虛悸聞床下蟻鬭
　謂是牛鬭曽遊剡(出沃/洲記)
孫綽字興公家㑹稽博渉經史(出文/章志)與兄統為文選言
　簡章清綺絶倫(出續文/章志)綽游放山水十有餘年作遂
　初賦以致其意游剡中(出沃/洲記)
王濛字仲祖太原晉陽人濛神氣清超放邁不羣檢尚
　雅正外絶榮競辟司徒掾中書郎(出王長/史别傳)嘗㳺剡焉
何充字次道廬江人思韻淹通有文章才情累遷㑹稽
　内史侍中揚州刺史(出晉/陽秋)嘗入剡(出沃/洲記)
王坦之字文度述之子與郗超俱有重名歴散騎常侍
　大司馬嘗㳺剡(出沃/洲記)臨死與謝安桓冲書不及私唯
　憂國家事
謝朗字長度安次兄據之長子文義艶發名亞於𤣥仕
　至東陽太守(出晉/陽秋)嘗至剡中(出沃/洲記)謝太傅寒雪内集
　俄而雪驟公欣然曰白雪紛紛何所似兄子胡兒曰
　(胡兒朗/小字也)撒鹽空中差可擬兄女曰未若栁絮因風起
　公大笑樂兄女即大兄無奕女左將軍王凝之妻也
　(婦人集曰道藴有文才/所著詩賦誄頌傳於世)
袁宏字彦伯陳郡人謝安賞宏機㨗辯速自吏部郎出
　為東陽郡祖於冶亭時賢皆集安欲卒廹試之執手
　將别顧左右取一扇而贈之宏應聲答曰輒當奉揚
　仁風慰彼黎庶合坐歎其要㨗(出晉/陽秋)嘗入剡(出沃/洲記)彪
　有逸才文章絶麗曽為詠史詩是其風情所寄
王脩字敬仁太原晉陽人父仲祖也脩明秀有美稱為
　著作佐郎琅琊王文學轉中軍司馬未拜而卒時年
　二十四王弼之没與脩同年脩弟熙歎曰無愧於古
　人而年與之齊也曾入剡(出沃/洲記)
謝萬字萬石太傅安弟也才氣髙俊蚤知名歴吏部中
　郎將豫州刺史散騎常侍(出中/興書)嘗入剡(出沃/洲記)萬善屬
　文能談論為八賢論謂漁父屈原季主賈誼楚老龔
　勝孫登嵇康也(出中/興書)
蔡系字子叔濟陽人司徒謨第二子有文理仕至撫軍
　長史(出晉中/興書)嘗曰韓康伯雖無骨幹亦自膚立嘗入
　剡(出沃/洲記)
孔淳之字彦深魯人少有髙尚居剡性好山水每有所
　遊必窮幽峻或旬日忘歸嘗遇桑門披衿領契自以
　為得意之交(出王智/深宋記)與戴顒王宏之敬宏等共為人
　外之㳺㑹稽太守謝方明苦要之不能致使謂曰茍
　不入吾郡何為入吾郭淳之笑曰潛㳺者不識其水
　巢棲者不辨其林飛沈所至何問其主終不肯往茅
　室蓬户庭草蕪徑唯牀上有數帙書(出沈約/宋書)元嘉初
　徵為散騎侍郎乃逃於上虞界中家人莫知所在
謝靈運陳郡陽夏人移籍㑹稽㓜聰慧善屬文舉筆立
　成文章之盛獨絶當時(出文選/人名録)襲封康樂遷秘書丞
　出為臨海太守及經山隂防禦(出元嘉/起居注)郡有名山水
　靈運素所愛好遂肆意㳺遨父祖並葬始寧有宅墅
　脩營舊業傍山帯江盡幽居之美嘗入剡有詩曰旦
　發清溪隂暝投剡中宿
孔稚珪字德璋山隂人早立名譽風韻清疎好文詠當
　時名士陸慧曉謝瀹張融何㸃沈淵相與為君子之
　交盛營山水不樂世務徵侍中不行又拜詹事嘗入
　剡從褚伯玉授道伯玉死稚珪為於太平館立碑
張嵊稷之子稷初為剡令至嵊亭生子因名嵊字四山
　嵊雅有志操能清言起家祕書郎累遷湘東王長史
　王暇日元言因為之筮得節卦謂嵊曰卿後當東入
　為郡恐不得終嵊曰貴得其所耳還為大府卿吳興
　太守侯景圍建鄴率兵赴援授嵊征東將軍嵊曰天
　子䝉塵何情復受榮號賊行臺劉神茂攻破義興遣
　使説嵊嵊斬其使遣軍破神茂侯景遣其中軍侯子
　鑒助神茂擊嵊軍敗死節元帝追贈侍中開府儀同
　三司諡忠貞
朱士明剡人齊舉茂才梁天監初授儒林博士除吏部
　尚書封漢昌侯
賀知章字季真越永興人性曠夷姑子陸象先曰季真
　清譚風流一日不見則鄙吝生矣肅宗為太子遷賔
　客拜祕書監知章晚節誕放號四明狂客祕書外監
　天寶初病夢逰帝居請為道士還鄉以宅為千秋觀
　帝賦詩乞鏡湖剡川一曲賜之
秦系字公緒越州㑹稽人有詩名天寶間避地剡川作
　麗句亭郡守改其居曰秦君里(出秦隱/君詩序)北都留守薛
　兼訓奏為右衛率府倉曹參軍不就建中初結廬於
　泉南九日山穴石為研注老子(系詩曰終當避世/喧自注五千言)刺
　史薛播數往見之張建封聞不可致請就加校書郎
　(系寄建封詩曰少是烟霞客潭深/得釣魚不知芸閣上還校幾多書)姜公輔以言忤德
　宗為州别駕築室鄰系而居焉貞元七年東度秣陵
　年八十餘泉南人思之號其山為髙士峯有詩一巻
李紳字公垂中書令李敬元孫少孤㳺剡上龍宫寺老
　僧脩真曰後當領鎮此道幸願建飾吾寺(出紳所作/龍宫寺碑)
　踰二紀紳自宣武節度歴左散騎越州刺史仍一新
　舊逰之地賦詩以紀其事又刻碑
齊抗字遐舉定州義豐人拜中書門下平章事昔逰越
　鄉閱翫山水者垂三十載初棲於剡嶺後遷於玉笥
　自解辟此山末二紀而登台鉉(出陳諫登石傘峯詩/序似孫喜藏齊相拜)
　(平章/時誥)
　　孝行
齊公孫僧達剡人也治父喪至孝事母及伯父謹節名
　聞郡縣建元三年表列僧達等二十三人詔表閭蠲
　賦
齊韓靈敏剡人早孤與兄靈珍並有孝性母亡無以營
　奉共種𤓰半畝朝採𤓰子暮已復生遂辦葬焉㑹靈
　珍亡無子有妻守節靈敏事之如母
剡縣小兒年八歲與母俱病赤斑母死家人不令兒知
　兒疑問之曰母嘗數問我病今不復問何也因自投
　牀扶匐至母屍側頓絶而死
陳王知元居剡丁父喪哀毁卒髙宗改孝家里
鄭僧保剡人居父母喪廬墓側十載芝草生於墓甘露
　降松栢
　　列女
公孫夫人姓公孫氏㑹稽剡人資三靈之淳懿誕華宗
　之澄粹竒朗照於齠齓四教成於弱笄慈恩温恭行
　有秋霜之潔祇心制節性同青春之和敦悦憲章動
　遵規禮居室則道齊師氏有行則德配女儀禮服有
　盈籩豆無闕贊曰猗歟夫人天姿特挺行髙冰潔操
　與霜整性揚蘭芳德振玉穎猗彼瓊林竒翰有集展
　彼碩媛含德來緝動與禮遊靜以義立(出晉滔鈕母/孫氏所作序)
　(贊/)
　　仙道
劉晨阮肇剡縣人漢明帝永平十五年采藥於天台山
　望山頭有一桃樹取食之又流水中有胡麻飯屑二
　人相謂曰去人不逺因過水深四尺許行一里又度
　一山出大溪見二女顔容絶妙便喚劉阮姓名問郎
　來何晚也館服精華東西帷幔寶絡左右盡青衣下
　胡麻飯山羊脯設甘酒歌調作樂日暮止宿住半年
　天氣和適常如二三月鳥鳴悲慘求歸甚切女喚諸
　仙女歌吹送還鄉鄉中怪異騐得七代子孫傳聞祖
　翁入山不知何在太康八年失二公所在(剡有桃源/在縣三里)
　(舊經曰劉阮入天台遇仙此其居也林槩越/中詩繡被歌殘人竟逺桃花源靜客忘歸)
葛洪字稚川仙翁從孫好神仙導養仙翁以丹授弟子
　鄭君稚川就鄭君得之咸和初選散騎常侍辭以交
　阯出丹砂求為勾漏令錬丹羅浮山卒年八十一顔
　如玉體柔軟舉尸入棺但遺空衣上虞蘭芎山稚川
　所棲也(出輿地志盧綸詩城闕望烟霞常悲仙路賒/寧知樵子徑得到葛洪家曹唐詩最愛葛洪)
　(尋藥處露花/玉蘂滿山春)剡有仙翁丹井石梯釣魚臺稚川亦至
　焉
褚伯玉字元璩錢塘人少有隱操年十八父為之㛰婦
　入前門伯玉出自後門往居剡瀑布山隔絶人物王
　僧達為吳郡寧朔將軍丘彌孫與僧達書曰褚先生
　滅影雲棲抗髙木食非折節好士何以致之(出蕭子/顯齊書)
　以禮招致伯玉不得已停郡信宿纔交數言而退宋
　孝建二年召聘不就齊髙帝即位手詔吳㑹二郡以
　禮迎遣辭疾而歸敇於剡白石山立太平館舍之孔
　稚珪從其授道為於館立碑卒年八十六常居一樓
　仍葬樓所
趙廣信陽城人魏末入剡小白山受李成服炁法又受
　師左君守元中之道内見五藏徹視法七八十年賣
　藥人間作九華丹或曰白日登天山中有趙廣信丹
　井
孫韜字文藏㑹稽剡人入山師潘四明參受真法陶隱
　居手為題握中祕訣門人罕能見唯傳韜與相闓二
　人(出真/誥)
顧歡字景怡隱剡山好服食弟子鮑靈緩門前樹六十
　圍精怪數見歡叩樹即枯山隂白石村多邪病為講
　老子皆愈又有病邪者歡問其家有孝經否歡令取
　仲尼居一章置枕邊而愈齊髙帝輔政徵揚州主簿
　踐祚乃至稱山谷臣進政綱一巻優詔稱美東歸賜
　麈尾素琴(上虞江岸有顧墅俗/𫝊顧歡問學之所)
吳筠字貞節華隂人通經誼美文辭舉進士不中去居
　南陽山天寶初召至京師南游天台觀滄海與有名
　士相娛樂文辭傳京師明皇遣使召見大同殿與語
　甚悦勅待詔翰林獻元綱三篇帝嘗問道對曰深於
　道者無如老子五千言復問神仙冶鍊法對曰此野
　人事積歲月求之非人主宜留意未幾漁陽事作乃
　復東入㑹稽剡中
　　髙僧
白道猷羅漢僧來自西天竺居沃洲山(白居易沃洲山/記曰道猷肇開)
　(兹/山)竺道壹在若耶山道猷以詩寄之(連峯數十里脩/林帯平津茅茨)
　(隱不見鷄鳴知有人閑步踐其徑處處見遺薪始知/百世下猶有上皇民開此無事跡以待竦俗賔長嘯)
　(自林際歸此保天真壹得詩欣然往訪之上虞有白/道猷嶺嘗結庵於此江公堯詩好是道人巖畔月夜)
　(深清照/飲猿溪)天台山水清險前有石橋逕不盈尺長數十
　丈下臨絶㝠忘其身然後能濟師梯巖壁捫蘿葛前
　山蔚然綺秀雙嶺入天有瓊臺玉閣道猷過此獲紫
　芝靈藥(出啓䝉/記注)
竺潛字法深隱剡山學義淵博名聲早著宏道法師也
　(出庾法暢/人物論)晉哀帝兩使禮致之既至簡文尤師敬劉
　惔嘲之曰道人亦遊朱門乎潛曰君自見朱門貧道
　以為蓬户耳還山支遁求買沃洲小嶺潛公曰欲來
　當給不聞巢由買山隱也遁得深公之言慙德而已
　(世説作因人就深公買􁢜山舊經曰東􁢜山在新昌/縣東四十里石林避暑録曰髙僧傳畧載孫綽道賢)
　(論以當時七僧比七賢竺法䕶比山巨源帛法祖比/嵇叔夜竺法乘比王濬冲竺法深比劉伯倫支道林)
　(比向子期竺法蘭比阮嗣宗于道邃比阮仲容各以/名迹相類者為配惜不見全文世説晉人本超逸更)
　(能以佛理佐之宜其髙勝不凡但恨是時未有經文/傳者亦未廣猶以老莊為宗竺法深賢於王氏諸人)
　(逺矣即支遁求買沃洲報曰未聞巢由買山而隱者/遁猶輸此一著想見其人物也皇甫冉詩髙人本姓)
　(竺開士舊名林一入春山裏千峰不可尋秦系詩松/間儻許幽人住更不將錢買沃洲棲台詩荒齋増暑)
　(夢數夕罷㝠搜南海髙僧問西園獨鶴愁興生黄竹/晚吟斷碧雲秋共是忘機者何當卧沃洲清晝詩憶)
　(君南適越不作買山期劉長卿/詩沃洲能共隱不用道林錢)
支遁字道林(髙逸沙門傳曰遁姓關氏/河内林慮人或曰陳留人)神心警悟清識
　𤣥理任心獨往風期髙亮沈思道行冷然獨暢(出支/遁别)
　(傳/)又㓜有神理聰明透澈(出支/遁傳)王濛重之曰造微之
　功不减輔嗣羲之在㑹稽與交住靈嘉寺入沃洲小
　嶺建精舍(盧象詩元度常稱支道林髙人隱處白雲/深一去人間長不見千峯萬壑樹森森)
　至山隂講維摩許詢為都講賔主之辯相尋無窮(世/説)
　(曰諸人士及林法師在㑹稽西寺講王茍子/在焉許掾使往西寺與王論理共决優劣)又在白
　馬寺中將馮太常共語逍遥支卓然標致理於二家
　之表(馮氏譜曰馮懷長樂人歴太常䕶軍將陸龜䝉/詩何時更問逍遥義五粒松隂拂石牀注曰道)
　(林有逍/遥義)有遺馬者受之曰吾愛其神駿(山有放馬坡/在縣東三十)
　(里/)有餉鶴者曰凌霄之姿何肯與人作耳目近玩養
　翮成使飛去(世説曰支公好鶴/在􁢜山有放鶴峯)每名辰至餘姚塢曰
　昔來就見安石輒移旬日今觸情是愁耳殁葬隖中
　(舊經曰塢在餘姚縣西南十二里僧史曰遁經餘姚/塢信宿彌日不去或問其意曰若安石相從未嘗不)
　(移旬今觸目是愁耳乃移塢中永和元年閏四月四/日没葬塢中世説曰墓在石城戴安道過其墓歎曰)
　(德音未逺而拱木已積蓋神理綿/綿不與氣運俱盡耳出建康實録)有文集八巻(集中/有即)
　(色諭/髙妙)
乾興淵支道開威藴崈實光識斐藏濟度逞印(自威至/印一字)
　(為一僧與白道猷竺法潛支道林乾興淵支/道開凡十八僧皆居沃洲山出沃洲山記)
支曇蘭晉太元中㳺剡縣後憇赤城(髙僧/𫝊)
竺曇猷燉煌人少苦行習結禪定㳺江左止剡之石城
　山有神現形詣猷曰師威德既重來止此山弟子輒
　推室相奉天台山懸崕峻峙峯嶺侵天上有釋舍得
　道者居之有石橋跨澗而横石斷之自終古以來無
　得至者猷行至橋所聞空中聲曰知君誠篤今來相
　度後十日當得住此矣
竺法崇有律學精法華經居剡葛峴山茅茨澗飲孔淳
　之訪之信宿不去神思傾豁
曇斐㑹稽剡人棄家事慧基善莊老儒墨之書攷究經
　典疑義還居法華臺寺衡陽孝王元簡廬江阿師事
　之張融周顒從其逰
僧䕶㑹稽剡人住石城山隱岳寺寺北有青壁千餘尺
　䕶每至其下輒聞管弦聲或發光怪即發誓就壁鐫
　十丈佛像齊建武中用工經年纔成面像俄卧疾臨
　終誓曰再生當就吾志
僧祐剡人作石像祐授其凖式先是建安王聞僧䕶所
　造石像上奏詔祐董其事天監五十年成舊説祐䕶
　前身也
靈澈字澄源㑹稽湯氏子風儀甚雅談笑多味雖受經
　論心好篇章(出劉禹/錫詩序)語甚平易如不出常境而諸生
　思慮終不可至(出權德輿/送行序)從嚴維學詩扺吳興與皎
　然㳺後自廬山入剡歸沃洲
　
　
　
　
　
　
　
　
　
　
　
　
　
　
　剡録巻三
欽定四庫全書
　剡録巻四
　　　　　　　　　　　　宋　髙似孫　撰
　　古竒跡
舜井
　井二在舜皇山井中有虵生角今為沙土所翳朱慶
　餘舜井詩碧甃磷磷不記年青蘿鏁在小山巔向來
　不視千尋水疑若蒼梧萬里天
禹嶺
　禹餘糧嶺在了山山下為了溪王銍序言禹治水止
　於此山中産藥稱禹餘糧蓋餘食所化近有甑山謂
　嘗炊於此張華博物志曰禹治水棄餘食於江為禹
　餘糧李羣玉詩曰澗有堯時韭山餘禹伏糧
亞父石跡
　亞父山在禮義鄉昔山中老農遇神人曰吾亞父也
　當宅兹山明日見崖石中有足跡甚大(亞父事出/神異經)
阮公故居
　縣之南有阮公廟即故居也王梅溪詩再入山中去
　烟霞鎖翠微故鄉遺宅在何日更來歸
楊黄門埭亭
　水經曰吳黄門郎黄哀明居嵊縣宏訓里開瀆作埭
　埭之西作亭
戴安道宅
　戴公宅在剡桃源鄉宋景文公詩舟來戴公宅客過
　孝王家鄉有戴村村多戴姓者郗超每聞欲髙尚隱
　退者輒為辦百萬資並為造立屋宇在剡為逵起宅
　甚精整戴始往與所親書曰近至剡如官舍(王徽之/居山隂)
　(夜雪初霽月色清朗四望皓然獨酌酒咏左思招隱/詩忽憶戴逵逵時在剡便夜乘小船詣之經宿方至)
　(造門不前而反人問其故徽之曰本乘興而行盡興/而返何必見安道耶李白雪詩興從剡溪起思繞梁)
　(山發孟浩然詩閑垂太公釣興發子猷船陸龜䝉詩/訪戴客愁隨水逺浣沙人泣共溪深項斯寄剡中友)
　(詩山晩迥尋蕭寺宿雪寒誰與戴家期李端詩戴家/溪北住雪後去相尋駱賔王雪詩髙人儻有訪興盡)
　(詎須回方干雪詩此時行徑無人跡唯望徽之問寂/寥羅隱詩笑殺山隂雪中客等閒乘興又空迴郎士)
　(元詩或在醉中逢雪夜懷賢應向剡川逰姚勔詩往/時徽之訪安道剡溪扁舟夜獨乘楊蟠詩長愛剡溪)
　(堪發興雪中/曽棹子猷船)
戴公山
　山在忠節鄉今屬金庭觀可二百畝山中多茂林叢
　竹又有清流激湍林崕蒼石互相映帯山之巔有龍
　湫
阮光祿東山
　阮裕别傳曰裕居㑹稽剡山志存肥遁世説曰阮光
　禄在東山蕭然無事内足於懷
王右軍書樓墨池
　金庭觀有書樓墨池裴通為之記裴通詩寂寂金庭
　洞清香發桂枝魚呑左慈釣鵝踏右軍池楊蟠有墨
　池懷古詩空山寂寞人何在一水泓澄墨尚新
謝車騎桐亭
　酈道元水經曰嶀山東北太康湖晉車騎將軍謝𤣥
　舊居所在右濵長江左傍連山陵平脩通澄湖逺鏡
　於江曲起樓樓側悉是桐梓森聳可愛民居號為桐
　亭樓兩面臨江盡升眺之處蘆人漁子汎濫滿焉湖
　中築路東出趨山路甚平直山有三精舍髙甍凌虛
　垂簷帯空俯眺平湖杳然在下江有琵琶圻臨江有
　石牀名釣魚臺(張籍詩見説孤帆去東南到㑹稽春/雲剡溪口殘月鏡湖西水鶴沙邊立)
　(山鼯竹裏啼謝家曽/住處烟洞入應迷)
謝車騎坐石
　石在寶積山石磊磊疊疊如稜如鑿水經曰樹下有
　十二方石地甚方潔
葛仙翁釣臺
　皇覺寺有釣臺又有石梯絶為竒怪石上有釣車痕
　甚分明
白道猷滌巾澗
　證道寺澗中有道猷滌巾舊迹水痕如白㲲狀
趙公峊
　謝巖之北通趙公峊趙公者晉懷帝時太常樂工也
　永嘉二年石勒亂趙公二十四人隱於剡之山峊王
　公嶀山賦曰□徑森林北倚趙公之峊□徑在謝巖
　北
晉武肅王故跡
　晉武肅王嘗到嶀山下於舟中看其嵳峩歎其異境
　駐舟賦詩
嶀娘宅梁詔亭
　蕭衍經嶀山於嶀家娘子為婚後别嶀娘入齊南面
　發詔徵之山上有宣詔亭王公嶀山賦曰梁王别室
　歸建業以登天又曰皇書亭畔又看麖滯之蹤
謝康樂石牀
　嶀山下有石牀康樂嘗垂釣於此出舊經石下舊有
　古人姓名
謝巖彈石
　縣北十五里有謝巖靈運㳺此四顧放彈丸落處為
　祠有大石如彈丸王公嶀山賦曰靈運彈飛巖嶂慕
　此堪棲
謝公宿處
　李白詩謝公宿處今尚在綠水蕩漾青猿啼康樂有
　鄉逰謝有鄉謝公所歴也李嘉祐詩縁塘剡溪路映
　竹五湖村王謝登臨處依依今尚存陳充詩雨裏落
　帆逰謝鄉寒聲古木共荒凉又有謝巖亦所至
王謝飲水
　世傳王謝諸人雪後汎舟至此徘徊不能去曰雖寒
　强飲一口在縣北二十里
趙廣信井洞
　西太白山山有廣信丹井又有洞石㳫起如屋可容
　數人
褚伯玉隱居
　西太白山山有瀑泉宋書曰伯玉隱身求志居剡縣
　瀑布山伯玉常居一樓卒葬樓所
禇伯玉太平館
　齊髙帝即位詔吳㑹二郡以禮迎遣辭疾而歸詔於
　剡白石山立太平館舍之
秦處士麗句亭
　系天寶間避地剡川作麗句亭郡守改其居曰秦君
　里大歴五年鄴守薛公僕射奏為右衛率府倉曹參
　軍系作詩辭之自謂系家於剡山向盈一紀(其詩曰/由來那)
　(敢議輕肥散髪行謌自採薇逋客未能忘野興辟書/翻遣脱荷衣家中匹婦空相笑池上羣鷗盡欲飛更)
　(乞大賢容小隱益/看愚谷有光輝)又有山中寄張正則評事詩(終年/常避)
　(喧師事五千言流水閒過院春風與閉門山容邀上/客桂實落華軒莫强教余起微官不足論正系辭辟)
　(之時/也)又有耶溪舊居有將移耶溪舊居留贈嚴維祕
　書詩(雞犬漁舟裏長謡任興行同邀落日醉已被逺/山迎書屐將非重荷衣著甚輕謝生無箇事忽)
　(起為/蒼生)又有㑹稽山居寄薛播侍郎袁髙給事髙參舍
　人詩(稷卨今為相明君復是堯寧知買臣/困猶負㑹稽樵當在耶溪舊居作也)又有謝徐
　侍郎同諸詩客訪㑹稽山居詩(忽道仙翁至幽人學/拜迎華簪窺甕牖珍)
　(味代藜羮洗硯魚仍戲移罇鳥/不驚華亭攀叙却㑹此越中營)温庭筠宿秦生山齋
　詩(幽居路不通結室在東峯歲晩得支遁夜寒逢戴/顒龕燈落葉寺山雪隔林鐘行解    無由發曹)
　(溪欲/施舂)戴叔倫酬秦徵君徐少府春日見寄(終日媿無/狀與君聊)
　(散襟城根山半腹亭影水中心朗詠竹窓/靜野情花逕深那能有餘興不作剡溪尋)
王翁信舊居
　皇甫冉送王翁信還剡中舊居詩(海岸耕殘雪溪沙/釣夕陽家中何所)
　(有春草/漸看長)
王公别業(王公當是前/詩王翁信也)
　皇甫冉送王公還剡中别業詩(不見闗山去何時到/剡中已聞成樹木更)
　(道長兒童籬落雲常聚村墟水/自通朝朝呼野渡向晚對清風)
袁稠家林
　李端寄稠詩(花洞滿沉沉仙壇隔杏林潄泉春谷冷/𢷬藥夜窓深石上開仙酌松間對玉琴)
　(戴家溪北住/雪後去相尋)
吳處士溪嶼
　賈島憶吳處士詩(半夜長安雨燈前越客吟孤舟行/一月萬水與千岑島嶼夏雲起汀)
　(洲芳草深何當折/松葉拂石剡溪隂)
獨孤處士山居
　棲白寄獨孤處士詩(林下别多年相逢事渺然扁舟/浙水上輕策剡山前坐石吟杉)
　(月眠雲憶島仙何期/歸太白伴我雪中禪)
唐氏溪閣
　趙湘剡中唐郎中所居詩(古栁垂溪水當門繫雪舟/開門延白鳥掃樹帯清秋)
　(閣上看華頂窓中見沃洲/尋常投刺少來即是詩流)
　　古阡
漢朱買臣墓
　縣北六里有石羊買臣吳人墓在剡可疑然暨陽有
　買臣書堂及祠
阮裕墓
　縣東九里
山桐公墓
　縣東故港有髙冡世傳謝氏祖墓
戴顒墓
　縣北一里王僧䖍吳郡記曰顒死葬剡中有後人所
　立石表梅聖俞寄剡縣主簿詩應識道旁碑因風奠
　醪醴王梅溪詩千年戴顒墓三字道旁碑紹興二年
　宰范仲將為作享堂於墓下堂今不存嘉泰三年四
　明樓鑰為書本傳立碑於道左嘉定八年令史安之
　重建墓亭以脩時祀及於亭左右繪剡中先賢像
王右軍墓
　去縣東孝嘉鄉五十里
　
　
　
　
　
　
　
　
　
　
　剡録巻四
欽定四庫全書
　剡録巻五
　　　　　　　　　　　　宋　髙似孫　撰
　書
戴逵五經大義三巻　　　　戴逵老子音一巻
戴逵纂要一巻　　　　　　戴逵竹林七賢論
戴逵集十巻　　　　　　　戴逵别傳一巻
戴顒中庸傳一巻　　　　　戴顒月令章句十二巻
戴顒逍遥論　　　　　　　戴氏琴譜四巻
戴氏譜一巻　　　　　　　阮裕别傳一巻
阮氏譜一巻　　　　　　　王羲之集九巻
王羲之别傳一巻　　　　　王氏世家五巻
王氏家牒十五巻　　　　　王氏家譜二十巻
謝𤣥集十巻　　　　　　　謝氏家譜一巻
孫綽集十五巻　　　　　　許詢集三巻
支遁集八巻　　　　　　　支遁傳一巻
支遁經論三巻　　　　　　秦系注老子一巻
吳筠元綱一巻　　　　　　秦系詩一巻
靈澈詩十巻　　　　　　　鄭言平剡録一巻
謝靈運集十五巻　　　　　謝靈運七集十巻
謝靈運賦九十二巻　　　　謝靈運連珠集五巻
謝靈運集鈔十巻　　　　　謝靈運集詩五巻
謝靈運詩英九巻　　　　　謝靈運游山志一巻
謝靈運山居志一巻　　　　顧歡政綱一巻
葛仙翁别傳一巻　　　　　葛仙翁神仙傳十巻
　文
　　遺支遁書
支遁還吳住支山寺晚欲入剡謝安為吳興與遁書曰
思君日積計辰傾遲知欲還剡自治甚以悵然人生如
寄耳頃風流得意之事殆為都盡終日慼慼觸事惆悵
唯遲君來以晤言銷之一日當千載耳此多山水山縣
閒靜差可養疾事不異剡而醫藥不同思必此縁副其
積想也(髙僧/傳)
　　申三復贊　　　　　　　　　　戴逵
　　　(安道文章世豈復/可見今得六篇)
嗜好深則天機淺名利集則純白離如此故識鑒逾昬
驕淫彌汰心與慎乖則理與險㑹然後役智以御險履
險以逃害故隂陽冦其内人力攻其外隂陽結則金石
為之消人事至則雖智不足頼若然者雖翠幄華堂焉
得而康之列鼎重味焉得而嘗之
　　閒逰贊序　　　　　　　　　　戴逵
神人在上輔其天理知溟海之禽不以籠樊服養櫟散
之質不以斧斤致用故能樹之於廣漠棲之於江湖載
之以大猷覆之以元風使夫淳朴之心靜一之性咸得
就山澤樂閑曠箕嶺之下始有閒遊之人焉降及黄綺
逮于臺尚莫不有以保其太和肆其天真者也且夫巖
嶺髙則雲霞之氣鮮林藪深則蕭瑟之音清其可以藻
元瑩素全其皓然者舍是焉由故雖援世之彦翼教之
傑效舞雩以發詠聞乘桴而懍厲况乎道乖方内體絶
風塵理楫長謝歌鳳逡巡盪八紘於元流澄雲崖而怡
神者哉然如山林之客非徒逃人患避爭門諒所以翼
順資和滌除機心容養淳淑而自適者爾凡物莫不以
適為得以足為至彼閒遊者奚往而不適奚待而不足
故䕃映巖流之際偃息琴書之側寄心松竹取樂魚鳥
則澹泊之願於是畢矣然竒趣難均元契罕遇終古皆
孤棲於一巖獨玩於一流茍有情而未忘有感而無對
則輟斤寢絃之歎固以幽結於林中驟感於遐心為日
久矣我故遂求方外之美畧舉養和之具為雜贊八首
暢其所託始欣閒逰之暇逸終感嘉契之難㑹以廣一
往之詠以抒幽人之心云爾
　　贊　　　　　　　　　　　　　戴逵
茫茫草昧綿邈元世三極未鼓天人無際萬器既判靈
朴乃翳實有神宰忘懷司契㝠外旁通潛感莫滯總順
巢卨兼應夷惠緬矣遐心超哉絶步顧揖百王仰怡泰
素矜其天真外其囂務詳觀羣品馳神萬慮誰能髙映
悠然一悟
　　尚長贊　　　　　　　　　　　戴逵
尚叟冲順庸行昬世和同婉約元識罔滯瞻彼崇髙俄
為塵翳亦有同好潛心宿契超超増翥眇眇偕逝絶跡
青崖影滅雲際
　　酒贊　　　　　　　　　　　　戴逵
醇醪之興與理不乖古人既陶至樂乃開有客乘之隗
若山頽
　　山贊　　　　　　　　　　　戴逵
蔚矣名山亭亭洪秀並基二儀嶢嶣雲構嵯峨積岨寥
籠虛岫輕霞仰拂神泉旁潄曰仁奚樂希靜比夀
　　松竹贊
猗歟松竹獨蔚山臯肅肅脩竿森森長條
　　禇先生伯玉碑　　　　　　　　孔德璋
　　　(先生築館金庭觀蕭子顯齊/書曰伯玉隱剡之瀑布山)
河洛摛寶神道之功可傳嵩華吐祕仙靈之跡可觀蓋
事詳於玉牒理煥於金符雖㝠黙難源顯晦異軌測心
觀古可得而言焉是以子晉笙歌馭鳳於天海王喬雲
舉控鶴於元都亦有羽蜕蟬蠲影遁形銷神翥帝宫迹
留劍杖逰瑶池而不返宴元圃以忘歸永嘉惡道者窮
天地之險也欹竇遏日折石横波飛浪突雲奔湍急箭
先生攀途躋阻宿枻涉折而衝颷夜鼓山洪暴激忽乃
崩舟墜壑一裂十仭飄地淪篙翻透無底徒侣判其氷
碎舟子悲其雹散危魂中夜赴阻相尋方見先生恬然
安席銘曰
關西升妙洛右飛英鳳吹金闕簫歌玉京絶封萬古乃
既先生先生浩浩唯神其道泉石依情烟霞入抱祕影
窮岫孤棲幽草心圖上𤣥志通大造
　　金庭館碑　　　　　　　　　　沈約
生靈為貴有識斯同道天云及(疑有/字誤)終天莫及故仙學
之秘上聖攸尊啓玉笈之幽文貽金壇之妙訣駐景濛
谷還光上枝吐吸烟霞變鍊丹液出没無方升降自巳
下棲洞室上賔羣帝覩靈岳之驟啟見滄波之屢竭望
元州而駿驅指蓬山而永鶩芝蓋三重駕蟠龍之蜿蜒
雲車萬乘載旗斾之逶迤此蓋棲靈五岳來暨夫三清
者也若夫上𤣥奥逺言象斯絶金簡玉字之書元霜絳
雪之寶俗士所不能窺學徒不敢輕慕且禁誓嚴重志
業艱劬自非天禀上才未易可擬自惟凡劣識鑒鮮方
徒抱出俗之願而無致逺之力早尚幽棲屏棄情累留
愛巖壑記分魚鳥塗逾逺而靡倦年既老而不衰髙宗
明皇帝以上聖之德結宗元之念忘其菲薄曲賜提引
末自夏汭固乞還山權憇汝南縣境固非息心之地聖
王纘歴復䝉縶維永泰元年方遂初願遂逺出天台定
居兹嶺所憇之山實惟桐栢實靈聖之下都五縣之餘
地仰出星河上參倒景髙崕萬㳫邃澗千迴因髙建壇
憑巖考室飭降神之宇置朝禮之地桐栢所在厥號金
庭事昺靈圖因以名館聖上曲降幽情留信彌密置道
士十人用祈嘉祉越以不才首膺斯任永棄人羣竄景
窮麓結懇志於元都望霄容於雲路仰宣國靈介兹景
福延吉祥於清廟納萬夀於神躬又願道無不懷澤無
不至幽荒屈膝戎貊稽顙息鼓輟烽守在海外因此自
勉兼遂微誠日夕勤劬自强不巳翹心屬念晚卧晨興
飱正陽於停午念孔神於中夜將三芝而延佇飛九丹
而宴息乘鳬輕舉留舄忘歸以兹丹欵表之元極無曰
在上日鑒非逺銘石靈館以旌厥心其辭曰
道無不在若存若亡於惟上學理妙羣方用之日損言
則非常鯈焉靈化羽變蜺裳九重嶢屼三山璀璨日為
車馬芝成宫觀虹旍拂月龍輈漸漢萬春方華千齡始
旦伊余菲薄竊慕隱淪尋師請道結友問津東探震澤
西逰漢濵依稀靈眷髣髴幽人帝明紹歴惟皇纂位屬
心鼎湖脱屣神器降命凡塵仰祈靈秘瞻彼髙山興言
覆墤啟基桐栢厥號金庭喬峰迴峭擘漢分星臨雲置
墠駕岳開欞􁭝塗蹇産林折葱青誰謂應逺神道微密
慶集宫闈祥流罕畢其久如地其恒如日夀同南山與
天無卒更生變練外示無功少君飛轉密與神通因資
假力輕舉騰空庶慿嘉佑永濟微窮
　　金庭觀晉右軍書樓墨池記　　裴通
越中山水竒麗剡為最剡中山水竒麗金庭洞天為最
洞在縣東南循山趾右去凡七十里得小香爐峰峰則
洞天北門也谷抱山鬭雲重烟巒迴互萬變清和一氣
花光照夜而常晝水色含空而無底此地何事常聞異
香有時值人從古不死真天下絶境也有晉代六龍失
馭五馬渡江中朝衣冠盡寄南國是以瑯琊王羲之領
右軍將軍家於此山書樓墨池舊制猶在至南齊永元
三年道士禇伯玉仍思幽絶勤求上元啟髙宗明皇帝
於此山置金庭觀正當右軍之家書樓在觀之西北維
一間而四徘徊髙可二丈墨池在殿之東北維方而斜
廣輪可五十尺池樓相去東西計之纔可五十餘步雖
形狀卑小不足以壯其瞻翫而泰儉有守斯可以示於
將來况乎處所遐深風景秀異契逍遥之至理閱鸞鶴
之參差其金庭洞天即道門所謂赤城丹霞第六洞天
者也按上清經洞天在天台桐栢山中辟方四十里北
門在小香鑪峯頂人莫得見之樵夫往往見之者或志
之以竒花異草還報鄉里與鄉里同往則失其所志也
過此峰東南三十餘里石竇呀為洞門即洞天之便門
也人入之者必贏糧秉燭結侣而往約行一百里二百
里多為流水淤泥所阻而返莫臻其極也通以元和二
年三月與二三道友裹足而逰登書樓臨墨池但見其
山水之異也其險如崩其聳如騰其引如肱其多如朋
不四三層而謂天可昇經再而還以書樓闕壞墨池荒
毁語於邑宰王公王公瞿然徴王氏子孫之在者理荒
補闕使其不朽即事題兹實録而巳
　　沃洲山禪院記　　　　　　　白居易
沃洲山在剡縣南三十里禪院在沃洲山之陽天姥岑
之隂南對天台而華頂赤城列焉北對四明而金庭石
鼓介焉西北有支遁嶺而養馬坡放鶴峯次焉東南有
石橋溪溪出天台石橋因名焉其餘卑巖小泉如子孫
之從父祖者不可勝數東南山水越為首剡為面沃洲
天姥為眉目夫有非常之境然後有非常之人棲焉晉
宋以來因山洞開厥初有羅漢僧西天竺人白道猷居
焉次有髙僧竺法潛支道林居焉次又有乾興淵支道
開威藴崈實光識斐藏濟度逞印凡十八僧居焉髙士
名人有戴逵王洽劉恢許元度殷融郗超孫綽桓彦表
王敬之何次道王文度謝長霞袁彦伯王濛衛玠謝萬
石蔡叔子王羲之凡十八人或逰焉或止焉故道猷詩
云連峰數千里脩林帯平津茅茨隱不見鷄鳴知有人
謝靈運詩云暝投剡中宿明登天姥岑髙髙入雲霓安
期還可尋葢人與山相得於一時也自齊至唐兹山寖
荒靈境寂寥罕有人逰故辭人朱放詩云月在沃洲山
上人歸剡縣江邊劉長卿詩云何人住沃洲此皆愛而
不到者也大和二年春有頭陁僧白寂然來逰兹山見
道猷支竺遺跡泉石盡在依然如歸故鄉戀不能去時
浙東亷使元相國聞之始為卜築次廉使陸君中丞知
之助其繕完三年而禪院成五年而佛事立正殿若干
間齋堂若干間僧舍若干間夏臘之僧歲不下八九十
安居逰觀之外日與寂然討論心要振起禪風白黒之
徒附而化者甚衆嗟乎支竺殁而佛聲寢靈山廢而法
不作後數百歲而寂然繼之豈非時有待化有縁耶六
年夏寂然遣僧常贄自剡抵洛持書與圖詣從叔樂天
乞為禪院記道猷肇開兹山寂然嗣興兹山樂天又垂
文兹山異乎哉沃洲山與白氏其世縁乎
　　龍宫寺碑　　　　　　　　　　李　紳
㑹稽地濵滄海西控長江大禹疏鑿了溪人方宅土南
巖海跡髙下猶存司其水旱鳴為雲雨乃神龍之鄉寺
曰龍宫在剡靈芝鄉嵊亭里地形爽嵦林嶺依抱刹宇
頽毁積有年所自創三徙始定此地像儀消化鐘磬不
揚堵波已傾法輪莫轉老釋脩真䕶念常啟歲月屢遷
物力無及貞元十八載余以進士客江浙將適天台與
脩真㑹於剡之陽師言老禪有念今兹果矣後當領鎮
此道幸願建飾以資福履余笑不答師曰星歲有期愚
有㝠告元和三年余罷金陵從事河東薛公苹招逰鏡
中師已卧病約言無易大和癸丑自分命洛陽詔以檢
校左騎省亷察於兹歲逾再紀脩真已為異物龍宫棟
宇將盡命告墳塔因追昔言以頭陁僧㑹真部工藏事
捐錢三十萬監軍使毛公承泰亦施焉從事寮吏咸同
勝因閭里慕仁風靡爭施子來之功雲集清凉之宇鬱
興浹旬而垣墉周逾月而棟幹合煥矣真界昭乎化城
擇靜行僧居之以總寺事資我后無疆之祚資龍神水
府之福一雨之施潤洽必同七郡山澤城邑萬人介福
所安翳我龍德用迴法力永資泉宫刻石記言於寺之
刹銘曰滄海之隅㑹稽巨澤惟禹功力生人始藉土壤
山嶼濵海之東溟漲空濶邈祕龍宫貝闕難知珠宫莫
測雲雨交昏深沈不隔聞法必聽依佛必降豈騰溟海
亦化長江既資勝因為龍景福節宣風雨以成播育撞
鐘必告三界必聞唯爾龍室昭昭不昏我昔麻衣有僧
傳信斯人已亡斯言不冺敬報前志以垂後功建飾儀
相昭明有融普利羣生罔資已力琢磨記言
　　弔剡溪古藤文　　　　　　　舒元輿
剡溪上緜四五百里多古藤株枿逼土春入土脈他植
發活獨古藤氣候不覺絶盡生意予以為本乎地者春
到必動此藤亦本於地方春且死色遂問溪上人有道
者曰谿多紙工萬斧斬伐無時擘剝皮肌以給其業噫
藤雖植物温而榮寒而枯養而生殘而死亦將有命於
天地間今紙工斬伐不得發生是天地氣力為人中傷
物之疾癘異日過數十百郡東雒西雍見書文者皆以
剡紙相夸予悟剡藤之死職止由此此過固不在紙工
且今九牧人士自言能見文章户牖者數與麻竹相多
聽其語其自安重皆不啻握驪龍珠茍有晚寤者其倫
甚寡不勝衆者固以歛手無語勝衆者自謂天之文章
歸我輕傲聖人道使周南風骨入於折揚皇華中言偃
卜子夏文學陷入於淫靡放蕩中比肩握管動盈數千
百人數千百人筆下動數千萬言不知其為謬誤日月
以縱自然殘藤命易其柯葉流波頽㳫未見止息如此
則綺文妄言輩誰非書剡紙者邪工嗜利曉夜斬藤以
鬻之舉天下為剡溪猶不足以給况一剡溪者耶後之
日不復有藤生於剡矣大抵人間費用茍得著其理則
不枉之道在暴耗之過莫由横及於物物之資人亦有
其時時其斬伐不為夭閼予謂今之錯為之文者皆夭
閼剡溪藤之流也藤生有涯而錯為文者無涯無涯之
損物不直於剡藤而巳余取剡藤以寄其悲
　
　
　
　
　剡録巻五
欽定四庫全書
　剡録巻六上
　　　　　　　　　　　　宋　髙似孫　撰
　詩(詩中有及/剡者采焉)
　　登臨海嶠初發疆中作　　　　　謝靈運
杪秋尋逺山山逺行不近與子别山阿含酸赴脩軫中
流袂就判欲去情不忍顧望脰未悁汀曲舟巳隱隱汀
絶望舟鶩棹逐驚流欲抑一生歡並奔千里㳺日落當
棲薄繫纜臨江樓豈惟夕情歛憶爾共淹留淹留昔時
歡復増今日歎兹情巳分慮况乃協悲端秋泉鳴北澗
哀猿響南巒戚戚新别心悽悽久念攢攢念攻别心旦
發清溪隂暝投剡中宿明登天姥岑髙髙入雲霓還期
那可尋儻遇浮丘公長絶子徽音
　　尋沈剡至嵊亭　　　　　　　　虞騫
命楫尋嘉㑹信次歴山原捫天上雲糺與石下雷奔澄
潭寫度鳥空嶺應鳴猿榜歌唱將夕商子處方昏
　　遊沈道士金庭館　　　　　　　沈約
秦皇御宇宙漢帝恢武功懽娛人事盡情性猶未充銳
意三山上託慕九霄中既表祈年觀復立望仙宫寧為
心好道直由意無窮曰余知止足是願不須豐山嶂逺
重疊竹樹近䝉蘢開襟濯寒水解帶臨清風所累非外
物為念在𤣥空朋來握石髓賔至駕輕鴻都令人徑絶
唯使雲路通一舉凌倒景無事適華嵩寄言賞心客歲
暮爾來同
　　徴鏡湖故事
將尋鍊藥井更逐賣樵風(凡初/)刻石秦山上探書禹穴
中(吕渭/)谿邊尋五老橋上覔雙童(嚴維/)梅市西陵近蘭
亭上道通(謝良/弼)雷門驚鶴去射的驗年豐(賈肅/)古寺思
王令孤潭憶謝公(鄭槩/)帆開巖上石劔出浦間銅(庾騤/)
興裏還尋戴東山更向東(裴晃/)
　　壯㳺　　　　　　　　　　　　杜甫
越女天下白鏡湖五月凉剡溪藴秀異欲罷不能忘歸
帆拂天姥中歲貢舊鄉氣劘屈賈壘目短曹劉牆
　　淮海對雪　　　　　　　　　　李白
朔雪落吳天從風渡溟渤海樹成陽春江沙皓明月飄
颻四荒外想像千花發瑶草生階墀玉塵散庭闕興從
剡溪起思繞梁園發寄君郢中歌曲罷心斷絶
　　别儲邕之剡中　　　　　　　　李白
借問剡中道東南指越鄉舟從廣陵去水入㑹稽長竹
色谿下緑荷花鏡裏香辭君向天姥拂石卧秋霜
　　贈陸調　　　　　　　　　　　李白
挂席候海色當邑下長川多酤新豐醁滿載剡谿船中
途不遇人直到爾門前大笑同一醉取樂平生年
　　贈王判官　　　　　　　　　　李白
昔别黄鶴樓蹉蛇淮海秋俱飄零落葉各散洞庭流中
年不相見蹭蹬逰吳越何處我思君天台緑蘿月㑹稽
風月好却遶剡溪迴雲山海上出人物鏡中來
　　避地剡中贈崔宣城　　　　　　李白
忽思剡溪去水石逺清妙雪盡天地明風開湖山貌悶
為洛生詠醉發吳越調赤霞動金光日足森海嶠獨散
萬古意閑垂一溪釣猿近天上啼人移月邊棹無以墨
綬苦來求丹砂要華髮長折腰將貽陶公誚
　　秋山寄衛尉張卿及王徵君　　　李白
何以折相贈白花青桂枝月華若夜雪見此令人思雖
然剡溪興不異山隂時明發懷二子空吟招隱詩
　　寄韋南陵　　　　　　　　　　李白
春風狂殺人一日劇三年乘興嫌太遲焚却子猷船夢
見五栁枝已堪挂馬鞭何日到彭澤長歌陶令前
　　夢逰天姥吟留别　　　　　　李白
海客談瀛洲烟濤微茫信難求越人語天姥雲霓明滅
不可覩天姥連天向天横勢拔五嶽掩赤城天台四萬
八千丈對此欲倒東南傾我欲因之夢吳越一夜飛度
鏡湖月湖月照我影送我至剡溪謝公宿處今尚在渌
水蕩漾清猿啼脚著謝公屐身登青雲梯半壁見海日
空中聞天雞千巖萬壑路不定迷花倚石忽已暝熊咆
龍吟殷巖泉慄深林兮驚層巔雲青青兮欲雨水澹澹
兮生煙列缺霹靂丘巒崩摧洞天石扉訇然中開青冥
浩蕩不見底日月照耀金銀臺霓為衣兮風為馬雲之
君兮紛紛而來下虎鼓瑟兮鸞迴車仙之人兮列如麻
忽魂悸以魄動恍驚起而長嗟惟覺時之枕席失向來
之烟霞世間行樂亦如此古來萬事東流水别君去兮
何時還且放白鹿青崖間須行即騎訪名山安能攢眉
折腰事權貴使我不得開心顔
　　送王屋山人魏萬還王屋　　　　李白
遥聞㑹稽美一度耶谿水萬壑與千巖崢嶸鏡湖裏秀
色不可名清輝滿江城人㳺月邊去舟在空中行此中
久延佇入剡尋王許笑讀曹娥碑沈吟黄絹語
　　魯東門汎舟　　　　　　　　　李白
日落沙明天倒開波摇石動水瀠洄輕舟帆月尋溪轉
吾是山隂雪後來
水激龍盤犯石堤桃花夾岸魯門西若教月下乘舟去
何啻風流到剡溪
　　秋下荆門　　　　　　　　　　李白
霜落荆門江樹空布帆無恙挂秋風此行不為鱸魚鱠
自愛名山入剡中
　　送定法師　　　　　　　　　　楊巨源
鳳城初日照紅樓禁寺公卿識惠休詩引棣華霑一雨
經分貝葉向雙流孤猿學定前山夕逺雁傷離幾地秋
空性碧雲無處所約公曾許剡溪㳺
　　雲門五谿　　　　　　　　　　許渾
此谿何處路遥問白髭翁佛廟千巖裏人家一島中魚
傾荷葉露蟬噪栁條風急瀨鳴車軸微波漾釣筒石苔
縈棹渌山果拂舟紅更就前溪宿村橋與剡通
　　湖上蘭若示清㑹上人　　　　　清晝
峯心惠忍寺嵊頂謝公山何似南湖近芳洲一畝間意
中雲木秀事外水禽閒永日無人到時看獨鶴還
　　剡溪行　　　　　　　　　　　朱放
潺湲寒溪上自此成離别迴首望歸人移舟逢暮雪頻
行識草樹漸老傷年髪唯有白雲心為向東山月
　　剡溪舟行(六言/)　　　　　　　朱放
月在沃洲山上人歸剡縣江邊漠漠黄花覆水時時白
鷺驚船
　　送王公還剡中别業　　　　　　皇甫冉
不見闗山去何時到剡中已聞成樹木更道長兒童籬
落雲常聚村墟水自通朝朝隱去渡非晚對清風
　　袁郎中破賊後經剡中山水　　皇甫冉
武庫分帷幄儒衣事鼓鼙兵連越徼外㓂盡海門西節
比全疎勒功當雪㑹稽旌旗迴剡嶺士馬濯耶谿受律
梅初發班師草未齊行看佩侯印豈得訪丹梯
　　潤州南郭留别　　　　　　　皇甫冉
縈迴南北岸留滯木蘭橈吳岫新經雨江天正落潮故
人勞見愛行客自無憀君問前程事孤雲入剡遥
　　冬中寄韋弇　　　　　　　　　李端
獨坐知霜下開門見木衰壯應隨日去老豈與人期廢
井蟲鳴早隂堦菊發遲興來空憶戴不似剡溪時
　　送少微上人　　　　　　　　　李端
削髪本求道何方不是歸松風開法席江月濯禪衣飛
閣猿鳴早漫天過客稀戴顒常執筆不覺此身飛
　　雲陽觀寄袁稠　　　　　　　　李端
花洞晚隂隂仙壇隔杏林潄泉春谷冷𢷬藥夜牕深石
上開仙酌松間對玉琴戴家溪北住雪後去相尋
　　寄剡中友　　　　　　　　　　項斯
歇馬亭西酒一巵半年閒事亦堪悲船横鏡水人眠後
蓼暗松江鴈下時山晚迥尋蕭寺宿雪寒誰與戴家期
夜來忽覺秋風急應有鱸魚觸釣絲
　　過吳張二子檀溪别業　　　　　孟浩然
卜築因自然檀溪不更穿園廬二友接水竹數家連直
取南山對非闗選地偏草堂時偃曝蘭棹日周旋外事
情都遣中流性所便閒垂太公釣興發子猷船予亦幽
棲者經過竊慕焉梅花初臘月栁色半春天鳥泊隨陽
雁魚藏縮項鯿停盃問山簡何似習池邊
　　宿雲門寺　　　　　　　　　　宋之問
雲門耶谿裏泛鷁路才通夤縁緑篠岸遂到青蓮宫天
香衆壑滿夜梵羣山空漾漾潭際月飀飀杉上風兹焉
多嘉遁數子今莫同鳳歸嘅處士鹿化聞仙翁樵徑謝
村北學井阿巖東永夜豈云寐曉景忽朦朧谷鳥囀尚
澀源桃驚未紅再來期春暮當造林端窮庶幾蹤謝客
開山投剡中
　　宿道一上方院　　　　　　　　王維
一公棲太白髙頂出雲煙梵流諸洞徧花雨一峯偏迹
為無心隱名因立教傳鳥來還語發客去更安禪晝涉
松路盡暮投蘭若邊洞房隱深竹靜夜聞遥泉向是雲
霞裏今成枕席前豈唯暫留宿眠來將窮年
　　送惟律　　　　　　　　　　　崔子向
陽羨諸峯頂何曾異剡山雨晴秋到後木落夜開闗縫
衲紗燈亮看心錫杖閒西方知有社未得與師還
　　寄嚴長史　　　　　　　　　　章八元
昨辭夫子棹歸舟家在桐廬憶舊丘三徑暖時花競發
兩溪分處水爭流近聞江老傳鄉語遥見家山減旅愁
或在醉中逢雪夜懷賢應向剡川逰
　　寄秦系　　　　　　　　　　　戴叔倫
北人歸欲盡猶自寓蕭山閉户不曾出詩名滿世間
　　酬秦徵君春日見集　　　　　　戴叔倫
終日媿無政與君聊散襟城根山半腹亭影水中心朗
詠竹窓靜野情花徑深那能有餘興不作剡溪尋
　　早行寄朱放山人　　　　　　　戴叔倫
山曉旅人去天髙秋氣悲明河川上没芳草露中衰此
别又萬里少年能幾時知心剡溪路聊且寄前期
　　訪秦系　　　　　　　　　　　韋應物
俗吏閒居少同人面㑹難偶隨香署客來訪竹林歡暮
館花微落春城雨暫寒甕間聊共酌莫使宦情䦨
　　舟行入剡　　　　　　　　　　崔顥
鳴棹下東陽迴舟入剡鄉青山行不盡緑水去何長地
氣秋仍濕江風晚暫凉山梅猶作雨谿橘未知霜謝客
文逾盛林公未可忘多慙越中好流恨閱時芳
　　送師弟往台州　　　　　　　　崔峒
逺客乘流去孤帆向夜開春風江上使前日漢陽來路
别猶千里離心重一杯剡溪木未落羨爾過天台
　　送越客　　　　　　　　　　　張籍
見説孤帆去東南到㑹稽春雲剡谿口殘月鏡湖西水
鶴沙邊立山鼯竹裏啼謝家曾住處烟洞入應迷
　　送嚴維歸越州　　　　　　　　李嘉祐
艱難只用武歸向浙江東松雪千山暮林泉一水通鄉
心縁緑草野思看青楓春日偏相憶裁書寄剡中
　　送越州辛法曹　　　　　　　　李嘉祐
但能一官適莫羨五侯尊山色垂趨府潮聲自到門縁
塘剡溪路映竹五湖村王謝登臨處依依今尚存
　　送𧦬光大師(師以草/書應制)　　　　　　羅隱
禹祠分首戴灣逢健筆尋知達九重聖主賜衣憐絶藝
侍臣摛藻許髙蹤寧親久别街西寺待詔初離海上峯
一種苦心師得了不須迴首笑龍鍾
　　送裴饒歸㑹稽　　　　　　　　羅隱
金庭路指剡川隈珍重良朋自此來兩髩不堪悲歲月
一巵猶得話塵埃家通曩分心空在世逼横流眼未開
笑殺山隂雪中客等閒乘興又須迴
　　送孔徴君　　　　　　　　　　皇甫曾
谷口幽多處君歸不可尋家貧青史在身老白雲深掃
雪開松徑疏泉過竹林余生負丘壑相送亦何心
　　趙能卿話剡之勝景　　　　　　羅隱
㑹稽詩客趙能卿往歲相逢話石城正恨故人無上夀
喜聞郎宰有髙情山朝佐命層層聳水接飛流步步清
兩火一刀罹亂後㑹須乘興月中行
　　送張司馬罷使適越　　　　　　劉長卿
時危身赴敵事往任浮沈末路三江去當時百戰心春
風吳苑緑古木剡山深千里滄波上孤舟不可尋
　　孤石　　　　　　　　　　　　劉長卿
孤石自何處對之如舊逰氛氤峴首夕青翠剡中秋逈
出竒峯當殿前雪山靈鷲慚貞堅一片夏雲長不去莓
苔古色空蒼然
　　雪夜訪别　　　　　　　　　　劉長卿
扁舟乘興客不憚苦寒行晚暮相依處江湖欲别情水
聲氷下咽沙路雪中平舊劔鋒鋩盡應嫌自贈輕
　　賈侍御自㑹稽使迴　　　　　　劉長卿
江上逢星使南來自㑹稽驚年一葉落按俗五花嘶上
國悲蕪梗中原動鼓鼙報恩看鐵劔啣命出金閨風物
催歸緒雲峯發詠題天長百越外潮上小江西鳥道通
閩嶺山光落剡溪暮帆千里思秋夜一猿啼栢署榮新
寵桃源憶故蹊若為能亟去行復草萋萋
　　路入剡中作　　　　　　　　　方干
戴灣衝瀬片帆通髙枕微吟到剡中掠草並飛憐燕子
停橈獨飲學漁翁波濤慢撼長潭月楊栁斜牽一岸風
便擬乘槎應去得仙源直恐接星東
　　山齋讀書寄校書　　　　　　　錢起
日愛衡茅下閒觀山海圖幽人自守朴窮谷也名愚隔
嶺知溪雨新泉到户樞蘭叢齊稚子蟠木老潛夫憶戴
時過剡逰山慣入壺濠梁時一訪莊叟亦吾徒
　　憶吳處士　　　　　　　　　　賈島
半夜長安雨燈前越客吟孤舟行一月萬水與千岑島
嶼夏雲起汀洲芳草深何當折松葉拂石剡溪隂
　　竹下殘雪　　　　　　　　　　邱為
一㸃銷未盡孤明在竹隂晴光夜轉潔寒氣曉仍深還
對讀書牖且闗乘興心已能依此地終不傍瑶琴
　　送閻校書之越　　　　　　　　邱為
南入剡中路草雲應轉微湖邊好花照山口細泉飛此
地饒古跡世人多忘歸經年松雪在永日世情稀芸閣
應相望芳時不可違
　　題招隱寺　　　　　　　　　　張祐
千年戴顒宅佛廟此崇脩古寺人名在清泉鹿跡幽竹
光寒閉院山影夜藏樓未得髙僧旨烟霞空暫逰
　　剡中贈張卿侍御　　　　　　　嚴維
辟疆年正少公子貴初還早列名卿位新參柱史班千
夫馳驛道駟馬入家山深巷烏衣盛髙門畫㦸閒逶迤
天下樂照耀剡谿間自賦逰章句空為衰草顔
　　送嚴十五之江東　　　　　　戎昱
江都萬里外别後幾悽悽峽路花應發津亭栁正齊酒
傾遲日暮川濶逺天低心繫征帆上隨君到剡溪
　　送清散逰太白山
巻經歸太山躡蘚别蘿龕若履浮雲上須看積翠南倚
松身入漢暝目月離潭此境堪長往塵中事可諳
　　京口别崔固
積雨晴時近西風葉滿船相逢嵩岳客共聽楚城蟬宿
館横秋島歸帆漲逺田别君還寂寞不似剡中年
　　遊東峯宗密精廬　　　　　　　温庭筠
百尺青崖三尺墳微言巳絶杳難聞戴顒今日稱居士
支遁他年識領軍暫對杉松如結社偶因麋鹿自成羣
故山弟子空迴首葱嶺還應見宋雲(宋雲事見洛/陽伽藍記)
　　宿一公精舍　　　　　　　　　温庭筠
夜聞黄葉寺瓶錫兩俱能松下石橋路雨中山殿燈茶
爐天姥客碁席剡溪僧還笑長門賦髙秋卧茂陵
　　寄清凉寺僧　　　　　　　　　温庭筠
石路無塵竹徑開昔年曾伴戴顒來窓間半偈聞鐘後
松下殘碁送客迴簾向玉峯藏夜雪砌因藍水長秋苔
白蓮社裏如相問為説逰人是姓雷
　　送剡客　　　　　　　　　　　趙嘏
兩重江外片帆斜數里林塘遶一家門掩右軍餘水石
路横諸謝舊烟霞扁舟幾處逢溪雪長笛何人怨栁花
若到天台洞陽觀葛洪丹井在雲涯
　　送人之江東　　　　　　　　　劉商
含香仍佩玉宜入鏡中行盡室隨乘興扁舟不計程渡
江霖雨霽對月夜潮生莫慮當炎暑稽山水不清
　　送張文新除温州　　　　　　　趙嘏
東晉江山稱永嘉莫辭紅斾向天涯凝絃夜醉松亭月
歇馬曉尋溪寺花地與剡川分水石境將蓬島共煙霞
却愁明詔徵非晚不得秋來見海槎
　　送宣武從事越中
曉看呈使範知欲勅星軺水國難驅傳山城便倚橈秉
籌先獨立持法稱髙標旌斾臨危堞金絲發麗譙别愁
當翠巘寛望隔風潮木落孤帆迥江寒壘鼓飄客鴻吳
島盡殘雪剡汀銷坐想休秦嶽春應到栁條
　　送蕭鍊師入四明山　　　　　　孟郊
閒於獨鶴心大於髙松年迥出萬物表髙棲四明巔千
尋直裂峯百尺倒㵼泉綘雪為我飯白雲為我田靜言
不話俗靈蹤時步天
　　送談公　　　　　　　　　　　孟郊
坐愛青草上意含滄海濵渺渺獨見水悠悠不問人鏡
浪洗手緑剡花入心春雖然防外觸無奈饒衣新行當
譯文字慰此吟殷勤
　　剡溪館聞笛　　　　　　　　　丁仙芝
夜久聞羌笛寥寥虛客堂山空響不散溪靜曲宜長草
木生邊氣城池逗夕凉虛然異風出髣髴宿平陽
　　贈江州李十使君員外
我本江湖上悠悠任運身朝隨採樵客暮伴打魚人跡
為燒丹隱家縁嗜酒貧經過剡溪雪尋覔武陵春
　
　
　
　
　剡録巻六上
欽定四庫全書
　剡録巻六下
　　　　　　　　　　　　宋　髙似孫　撰
　詩
　　送越帥程公闢　　　　　　　　趙汝礪
畫舫參差看欲飛紛紛車馬厭塵泥右軍筆墨空蘭渚
安道風流訪剡溪白首得時歸莫遽丹心懷國去猶稽
月明㑹醉蓬萊閣應笑雲霄自有梯
　　前題　　　　　　　　　　　　曽孝宗
虎符分鎮浙江東􁑾棹都門使斾雄雙槳徘徊枌社日
髙牙摇曳剡溪風蓬萊閣讌公書簡賀監湖游獄榜空
行聴越民謌德政亟還青瑣見旌忠
　　前題　　　　　　　　　　　　劉奉世
使君遺愛徧南州五馬新歸瘴海頭捧橐未厭青鎖直
懷章還作鑑湖遊餘姚人物傳吳逺越地山川向剡幽
應有清詩資卧理㑹吟他日記風流
　　前題　　　　　　　　　　　　王仲脩
一麾占得山川勝金紐新提左顧龜蒼闕鬥龍辭日下
紅旌引騎照江湄剡溪月午何妨醉曲水春餘好賦詩
玉案天香攜滿袖錦衣誰似過鄉時
　　晚泊嶀蒲寄剡縣劉貺員外　　　潘閬
曉泛剡溪水晚見剡谿山徘徊駐行棹待月思再還漁
唱深潭上鳥棲髙樹間應當金石友念我無暫間
　　自諸暨抵剡　　　　　　　　　呉處厚
莫歎塵泥汩且圖山水遊維峯天姥翠一舸剡溪秋不
見戴安道有懷王子猷西風無限意盡屬釣魚舟
夷猶雙槳去莫不辨東西夕照偏依樹秋光半落溪風
髙一鴈小雲薄四天低莽蕩孤帆卸水村楊栁隄
秋渚函空碧秋山刷眼青排頭烟樹老撲面水風醒上
瀬復下瀬長亭仍短亭夜船明月好客夢滿流螢
出得雲門路風悽日夕曛船撑鑑湖月路指沃州雲山
色周遭見溪流屈曲分一觴還一詠誰似右將軍
　　憶越　　　　　　　　　　　　楊蟠
蓬萊閣面對青山地上逰人半是仙漁浦夕陽横掛雨
鑑湖春浪倒垂天髙城尚鎖當時月故殿空留幾處煙
長愛剡溪堪發興雪中曽棹子猷船
　　寄雲門運禪師　　　　　　　　顔復
句谿曲曲剡山重誰訪桑門物外蹤超世有言皆實際
示人無意在機鋒平生懷抱佳髙遯壯歲衣冠鏁俗容
每想清禪心暫寂秋聲蕭瑟夜庵松
　　雨霽剡谿
剡溪風雨霽航葦重行行到處楊栁色幾家荷葉聲噪
蟬金鼎沸㳺水玉壺清最喜魚梁伴歸帆的的輕
　　剡中夜思　　　　　　　　　　林槩
密樹芳穠碧草齊春華微度緑隂低溪連嵊水興何盡
路接仙源人自迷落絮有情風上下好花無語日東西
故園桃李經年别一望歸心遶翠蹊
　　剡溪書懷三絶　　　　　　　　盧天驥
山鳥逢春恰恰啼桃花流水路猶迷何時鼠子膏齊斧
笑領白雲歸剡溪
故園生事只衡茅不管方兄久絶交糲食枯椽吾易足
鷦鷯只占一枝巢
山杏枝頭鵯鵊兒來𫝊春意語多時脆紅可是渾無力
不奈東風盡日吹
　　泛剡溪
愁呵龜手冷摇鞭乘興來登訪戴船觧事篙師小鳴艣
恐驚寒鴈入晴天
　　龍宫寺　　　　　　　　　　　華鎮
鹽梅器業尚風塵書劔曽㳺寂寞濵秀句玲瓏滿天下
應捜佳麗入機神
　　金庭洞天　　　　　　　　　　華鎮
嵩髙秀入洛川清鶴去雲歸冷玉笙霜白金庭今夜月
流風依約有遺聲
　　桃源　　　　　　　　　　　　華鎮
嘉樹風生玉宇香鸎飛燕舞弄春陽歸來井邑皆如舊
始覺仙家日月長
　　瀑布嶺　　　　　　　　　　　華鎮
春日雲崖晴杳杳東風山溜曉泠泠煙霞密邇神仙府
草木微滋亦有靈
　　戴溪　　　　　　　　　　　　華鎮
月華雪彩照長川一葉扁舟破紫煙十二瑶臺登賞夜
清光長似昔時天
　　題戴溪亭　　　　　　　　　　林東
溪亭故事幾年華來值秋霖眺望賖雲障山巒多少處
雨埋煙火兩三家水肥去馬行髙坂汀没閒鷗上淺沙
誰是子猷誰是戴小船盃酒興無涯
　　獨秀山　　　　　　　　　　　李易
訪戴溪長近若耶金庭雪對赤城霞沼從鵠舉添蕭索
峯似鸞翔解歎嗟每愛林間百種蝶難忘竹外四時花
剡川圖上他年指獨秀山前是我家
　　剡溪幽居
勝絶剡溪邊巢枝度半年燕回啣落絮魚涌接飛泉丹
鼎山頭氣茶爐竹外烟幽居已成趣佳致若為傳
　　浴鵠沼
鵠沼開新鑑纎塵莫遣遮翠光爭水鳥紅影湛山花天
外時分月林端更蔚霞髙飛留舊跡全付謫仙家
　　龍潭二
雲巘移佳茗風潭遶怪松書傳黄石秘税可紫芝供抵
玉休驚鵲懷珠且伴龍聴經誰氏子卉服秀仍恭
敵騎侵淮海龍潭路始通雲生迷寶刹月皎現珠宫瀉
澗泉噴薄依巖樹鬱葱神交難獨擅吾黨契元同
　　西溪
玉龍擘山開南騖肆奔猛風蕩雪濛濛月流光炯炯壯
氣動貴門前驅入蛟井萬籟息中宵一區臨絶境奔雪
有遺音垂磬得深省白雲何所聞就宿孤峯頂
　　登軍營塢
褰裳涉流水倚水送歸雲海角春潛到山腰路忽分伏
龍應厭睡飛雹駭論文鸛雀知機早翻然不待羣
　　居剡一篇寄鄭天和
金庭洞在桐栢山山髙一萬八千丈中有神仙不死區
郁郁黄雲覆其上透巖流壑遶四旁面勢參差皆意向
雞登天姥有時聞鶴羨沃洲何待放彩衣大勝宫錦袍
白髮奉親仍縱賞異才爭出輔清朝爽氣自欣逰碧嶂
古來無位有重名吾家謫仙陸魯望平生願到猶不諧
矧彼區區走俗狀桃源康樂舊鄉存路接風烟聴還往
渡江正為九華丹石笋飛泉歸指掌鸞翔鵠浴傳異時
列岫方池間想像剡溪隨處可卜居乘興扁舟一相訪
　　貴門卜築
亂後亦擇居筮山山輒許居民百餘家喜甚手欲舞去
久聞公名此幸殆天與感兹鄭重意時節共雞黍剡川
非沃野地僻民更窶趂時務擷茗餘力工搗楮寡婦念
遺秉汚池憐數罟我欲教耦耕盡力循南畝桃杏種連
山深居可長處東鄰有節士酒酣乃發語公昔起布衣
髙議掩前古親擢類平津决見逢真主兩宫佇六飛萬
乘思一舉交侵正倔强蠭起益旁午浩然公獨歸偶出
寧有補黙塞復何言長歎汗如雨
　　題龍潭壁
貴門今是鹿門山盡室扶攜萬壑間流水偶隨真自悟
遥岑相望若為攀風翻竹塢慵休掃月過松扉靜不闗
潭底卧龍煩一起正須霖雨濟塵寰
　　書剡山所見寄周侍郎
剡山無數野薔薇黄雲爛熳相因依玉杯淺琢承墜露
金鍾倒挂摇晨暉斑竹笋行三畝地紅藥花開一尺圍
豆角嘗新小麥秀來禽向長櫻桃肥歌舌隨風栁外囀
翠花帯水煙中飛魚跳破浪奮赤鬛鶴唳投松翻縞衣
鄉闗萬里久無夢巖壑四年今息機丁寧杜宇往江北
為喚故人令蚤歸
　　題剡溪
我家住在剡溪曲萬壑千巖看不足却笑當年訪戴人
雪夜扁舟去何速
山水戴逵邑尚餘清興中千巖落花雨一徑巻松風酒
茗延幽子圖書伴老翁長生吾不羨久悟去來同
　　雪作望剡溪
玉樓瓊樹曉煙披擁衲開門四望迷清曠世人誰似我
雪中更對子猷溪
　　懷剡川故居
烟光流轉太駸駸又見春山換緑隂蝴蝶夢中新歲病
杜鵑聲裏故鄉心焦桐冷却風三尺瘦竹拖來月一尋
早晚掉頭歸小隱誅茅千嶂白雲深
斷雲流水古巖隈憶得柴門半扇開雪打子猷船上過
春從靈運屐邊來逃禪野榻排芳草覔句寒崖掃落苔
容易三年抛絶去不勝啼月曉猿哀
病目飛蠅鬢雪乾欲扶吾道愧衰殘把他杓柄力何倦
還我钁頭心便安待摘菜花添午供便裁荷葉備春寒
不辭髙卧烟霞裏枕上青山最好看
　　剡溪
千古剡溪水無窮名利舟乘閒雪中興唯有一王猷
　　了溪
禹迹始壺口禹功終了溪餘糧散幽谷歸去錫元圭
　
　
　
　
　
　
　
　
　
　
　剡録巻六下
欽定四庫全書
　剡録巻七
　　　　　　　　　　　　宋　髙似孫　撰
　畫
戴逵畵南都賦圖
　戴安道就范宣學(中興書曰逵不逺千里往豫章/范宣宣見逵異之以女妻焉)視
　范所為范讀書亦讀書范抄書亦抄書唯好畵范以
　為無用不宜勞思於此戴於此乃畵南都賦圖范看
　畢咨嗟以為有益始重畵
戴逵畵行像
　戴安道中年畵行像甚精妙庾道季看之語戴曰神
　明太俗由卿世情未盡曰唯務光當免卿此語耳(列/仙)
　(傳曰務光夏時人也好鼓琴湯將伐桀謀於光曰伊/尹何如務光曰强力忍詬不知其他湯克天下讓)
　(於光光曰吾聞無道之世不踐其/土況讓我乎負石自沈於蓼水)
王羲之像
　金庭觀有右軍書樓墨池舊有羲之像
王徽之像
　劉原父徽之像賛曰人生誰不知妄為世所束興來
　當暫徃興盡期自復大雪暗溪路新晴月微燭去非
　斯人慕返豈斯人辱優游便所適偃蹇尚幽獨
李紳像
　龍藏寺有唐李紳書堂舊有李紳畫像
剡中溪谷村墟圖
　畵録曰毛惠秀剡中溪谷村墟圖一巻隋朝官本李
　嗣真續畵録曰惠秀繪事頗為詳悉太自矜持翻成
　羸絶不及惠逺(湘東王蕭繹續畵品曰毛稜惠/逺子子便㨗有餘真巧未足)
王詵雪溪乘興圖
　詵字晉卿東坡題其圖溪山雪月兩佳哉賓主談鋒
　夜轉雷猶言不見戴安道為問適從何處來欒城次
　韻亟徃遄歸真曠哉聾人不識有驚雷雖云不必見
　安道已誤扁舟犯雪來
　李易詩剡川圖上他年事獨秀山前是我家易厯給
　事中嘗居剡之貴門山剡川固可圖自惠秀之後無
　其人耳又止剡溪道上詩一水縈不斷千嵓翠相扶
　扁舟訪雪月我昔見畵圖
訪戴圖
　呂居仁答錢遜叔訪戴圖詩北風吹霜夜如雪江城
　草木凍欲折病夫袖手無所為一坐臨川已三月忽
　䝉妙句起衰憊頓覺和氣生毛髪公能忘機我亦倦
　不待文殊見摩詰畵圗是非久未觧况保長年不磨
　滅請公置畵莫多求要與時人除愛渴
李商老訪戴圗(當是商/老所藏)
　李商老觀訪戴圗詩閑庭秋草積滿砌蒼苔深忽向
　冰紈上聊窺訪戴心雪月俱皎皎風林互森森縱觀
　停艫處猶聞擊汰音終年剡溪曲何嘗返山隂徒言
　興巳盡真安誰能尋浮生圗畵爾慷慨為長吟
亷宣仲訪戴圗(宣仲名布號射澤老農/宣和間為畵學博士)
　王銍云僕自㑹稽泛舟至剡中是時雪遲梅子烟外
　萬枝來㟁幽香不斷盖非人間世也友人亷宣仲在
　四明聞之作子猷訪戴圗見寄作長句謝之仍書四
　絶句于圗後剡溪萬壑千巖景人境誰能識心境君
　畵山隂雪後船始悟前人發清興眼中百里舊山川
　荒林雪月縈寒烟應縁興盡故無盡賓主不見寧非
　禪當年戱留一轉語不意丹青能盡覩更畵人琴巳
　兩忘妙盡子猷真賞處白玉花開碧玉彎戴逵溪上
　謝公山若敎當日逢斯景肯道扁舟盡興還越溪梅
　接剡溪濵得意還成一景春此日可憐髙興盡扁舟
　處處作東隣山回水轉碧玲瓏月在羣山四合中香
　滿一船梅勝雪休誇訪戴畵屏風梅英與雪一般色
　不得北風香不知懶咏左思招隠句先生今有畵中
　詩
仲皎廬山圖
　仲皎所作廬山圗窈窕清潤有詩書氣僧惟敬所藏
　先公翰林嘗跋
十八髙士圗
　先公翰林居剡作雪館於玉岑山又作集髙亭繪晉
　入剡十八髙士為圗列左右
　紙
剡藤
　李肇國史補白紙之妙者越之剡藤舒元輿有悲剡
　川古藤文文在文巻中吳淑紙賦曰金花玉骨剡藤
　麻面劉禹錫詩精彩添隃墨波瀾起剡藤顧逋翁剡
　紙歌雲路上山隂雪中有玉人持玉節宛委山裏禹
　餘糧石中黄子黄金屑剡溪剡紙生剡藤噴水揭為
　焦葉稜欲寫金人金口偈寄與山隂山裏僧手把山
　水紫羅筆思量㸃畵龍蛇出正是垂頭搨翼時不免
　向君求此物丁晉公紙詩妙制剡溪人多名錦水春
　歐陽公詩剡藤瑩滑如玻璃熊岑送程公闢詩溪藤
　頻得句雪舫夜留賓黄太史詩蠆尾銀鈎寫珠玉剡
　藤蜀蠒照松烟韓持國詩剡溪柔弱難争強紫巖𦂳
　實為冣長李商老詩相望唇亡齒寒國書來莫惜剡
　溪藤僧巽中謝吳令惠越紙詩不用微文吊剡藤紙
　成功用貴深精布頭未足全彰美魚綱徒勞獨擅名
　贈我喜同青玉案報公慙乏碧雲情道山何日鞭歸
　騎給札還應付長卿
剡紙
　陸龜蒙詩宣毫利若風剡紙光如月梅聖俞詩巴牋
　脆蠧不禁久剡楮薄慢還可怡
剡硾
　薛能送浙東王大夫詩越毫逐厚俸剡硾得佳名注
　曰近相傳以𢷬熟紙名硾雞林志曰髙麗紙治之𦂳
　滑不凝筆光白可愛號白硾紙林和靖詩紙軸敲晴
　響茶鐺煮晚濃和靖又有槐木紙椎贈周太祝詩輕
　如魚網滑如脂時冩新詩肯寄來硾紙其法椎𢷬也
剡溪玉葉紙
　皇甫松非烟傳曰臨淮武公業位河南功曹参軍愛
　妾曰非烟北鄰子趙象窺見慕之象取薛濤詩以剡
　溪玉葉紙寫之達意於非烟烟復以金鳳紙題詩酬
　之
澄心堂紙
　剡用南唐澄心堂紙其樣甚展新安志曰績溪紙乃
　澄心堂遺物歐陽公韓持國有澄心堂紙詩米元章
　薛道祖亦有詩
玉版紙
　東坡詩溪石琢馬肝剡藤開玉版黄太史有次韻王
　炳之惠玉版紙詩
敲冰紙
　張伯玉蓬萊閣詩敲冰呈好手織素競交鴛注曰越
　俗呼敲冰紙新安志曰紙敲冰為之益佳剡之極西
　水深潔山又多藤楮故亦以敲冰時為佳蓋冬水也
　呂本中詩敲冰落手盈巻軸頓使几案生清芬
羅牋
　蘇易簡紙□曰蜀人造十色牋其文謂之魚子牋又
　謂之羅牋剡溪有焉
　古物
晉剡鍾
　晉郭璞傳元帝為瑯琊王使璞筮遇豫之暌曰㑹稽
　當出鍾以告成功上有勒銘應在人家井泥中得之
　及帝即位太興初㑹稽剡縣人果於井中得一鍾長
　七寸二分口徑四寸半上有古文所書十八字云㑹
　稽徽命餘字時人莫識
戴安道琴
　琴箋曰安道一琴比常製長一尺
許承瓢
　唐先天中女冠投簡金庭見禇伯玉所得許承瓢遂
　持以進
顧歡素琴
　歡隠剡山齊髙帝徵至進元綱優詔稱善賜歡素琴
顧歡塵尾
　齊髙帝又賜歡塵尾
秦系硯
　秦系山居詩洗硯魚仍戱移樽鳥不驚系注老子穴
　山石為硏
剡西古硯
　剡開元郷民劚土值硏色下嵓也渾璞泐蝕受墨處
　獨砥中隳凹處唐以前物銘玉在深山有道則見山
　耶石耶陵谷幾變嗚呼此玉不晦不炫不以知貴不
　以棄賤
八角石硯
　剡丁發硯於破冡外肖羲畫内鑿禹海越手輕爽石
　性巳空入土老也銘二火一刀硏與人俱髙甲乙丙
　丁硯與數不逃石之饕志之勞文之騷人之豪
二大洗
　吳莊漁人得之歸章氏章氏遺余銘金兮精火兮明
　土兮英水兮清器兮貞人兮聲
翠壺
　甲戍冬剡丁發諸荒墟壺範簡古蘚花黛緑銅性空
　入手輕其銘黛澤涵靈苔花布蹟金性積蜕土膏輟
　蝕
三足洗
　表弟周樞得之清化銘尚古雒人範模首智伊谷可
　陵􁧦用罔暨
　
　
　
　
　
　
　
　剡録巻七
欽定四庫全書
　剡録巻八
　　　　　　　　　　　　宋　髙似孫　撰
　物外記
　　道館
金庭觀在剡金庭山是為崇妙洞天金庭福地(道經曰/王子晉)
　(登仙是天台山北門第二十七洞天桐栢山洞中三/十五里見日月下見金庭壁四十里又曰天治華頂)
　(之東門曰金庭洞天周王子晉善吹笙為鳳凰之聲/從浮丘登髙而羽化緱山去後主治華頂號白雲先)
　(生往來金庭風月之/夕山中有聞吹笙者)循山趾而右得小香爐峯其峯
　八面即洞天之北門(唐裴通記曰金庭洞天在縣之/東南山趾而右得小香爐峯即)
　(洞天之北嘗聞異香時值一仙/人從古不死真天下之絶境)又有五老峯(上多/大松)卓
　劍峯(其山形/如劍)觀之後為放鶴峯(山峯巒竒/聳多古木)其東有仙
　人走馬岡岡有路跡下有龍湫水極清洌下流為小
　澗有赤水橋又東為洞山(山中人皆姓/董又曰董山)是為毛竹洞
　天(洞天記曰毛竹/為二十七洞天)洞門巖石竦立有老木龍藤糾繞
　巖石洞前有碧洞去觀二里曰再度村(世傳右軍度/此見山嶺崇)
　(峻以為罕有/故謂之罕嶺)去觀東去十五里有大湖山峯勢入天
　上有赤水丹池(池可丈餘深不可測其水色赤/勺之則其清如鏡禱雨甚靈)舊為
　王右軍宅東廡設右軍像有書樓墨池鵝池(裴通記/曰琅琊)
　(王羲之家于此其書楼墨池舊制猶在書樓今不存墨/池方丈餘水或清或黒亦甚異也又有鵝池在卓劍)
　(峯之下可三畝水極清㓗石鼓/山有靈鵝嵓謂鵝飛于此山)右軍捨宅為觀初名
　全真館又改金真宫(舊𫝊右軍捨/讀書為觀)宋齊間禇伯玉居
　此山(伯玉居此山三十餘年後逰南霍山復歸謂弟/子曰吾從去十旬當逝及期而終年八十六史)
　(言齊髙帝迎之辭疾勅于剡白石/山立太平館居之與舊經少異)沈約有金庭館碑
　唐先天間遣女道士投簡金庭觀見許承瓢遂持以
　進(真誥曰上虞吳曇得許承一瓢贈伯玉伯/玉巳授弟子朱僧受歴代寳之可受一斛)張說題
　金庭觀詩(女珠道在豈難求海變須敎鬢不秋/他日洞天三十六碧桃花發共師逰)唐僧
　小白題金庭觀詩(羽客相留宿上方金庭風月冷如/霜直饒人世三千嵗未抵仙家一)
　(夜/長)羅隠送裴饒歸㑹稽詩(金庭路指剡川隈珍重良/朋自此來兩鬢不堪悲嵗)
　(月一巵猶得話塵埃家通曩分心空在世逼横/流眼未開笑殺山隂雪中客等閒乗興又須迴)李易
　居剡寄鄭天和詩(金庭洞在桐栢山山髙一萬八千/丈中有神仙不死區郁郁黄雲覆)
　(其上透巖流壑遶四旁靣勢参差皆意向雞登天姥/有時聞鶴□沃洲何待放彩衣大勝官錦袍白髪奉)
　(親仍縱賞異才争出輔清朝爽氣自驚逰碧障古來/無位有重名吾家謫仙陸魯望平生願到猶不諧矧)
　(復區區走俗狀桃源康樂舊鄉存路接風烟甘逺徃/越江正為九華丹石笋飛泉歸指掌鸞翔鵠浴傳異)
　(時列岫方池閒想像剡溪隨/處可卜居乗興扁舟正相訪)劉旦逰金庭詩(衡嶽真/人稱福)
　(地南齊髙士寄山河赤城仙去騎丹鳳墨沼人𫝊詠/白鵝一世風流俱寂寞千年氣象故嵯峩登臨不盡)
　(懷人恨唯有/蒼蒼石可磨)仙都李清叟詩(山屬蓬壺第幾重竒峯/翠岫繞靈宫雲藏毛竹)
　(深深洞烟起香爐裊裊風放鶴巳歸天漢上養鵝/無復小池中羽人盡得飛章法神與寥陽路暗通)歐
　陽建世詩(右軍平昔愛觀鵝尚有池塘聚渌波/但見當時塵跡在徘徊終日對嵯峩)天台
　金卞詩(尋真窮養浩崇妙路迢迢洞掩峯千疊塵分/水一條白雲生石壁飛閣挿崖腰隠隠存仙)
　(跡渾疑/在碧霄)羽士葉参光詩(迢逓人間入路遥忽窺仙闕/絶塵囂事尋竒異彼燕石文)
　(載興崇是晉朝攻藝髙樓無筆硯養鵝靈沼/識蒭蕘英雄雖逐年華謝萬古真風冠碧霄)淮南馬
　并詩(右軍學業隠林丘世隔年餘景尚幽苔鎻一泓/殘墨沼雲遮三級舊書樓欣逢羽客開金闕快)
　(覩仙童侍玉旒自恠今朝/説凡骨飛身得向洞天遊)四明朱全詩(憶昔羲之古/事修龍蟠雲)
　(捲卒難搜鵝池墨沼今/雖在誰復書堂筆下求)羽士李太澄詩(步步溪山轉/幾重五雲深)
　(處敞琳宫峯巒秀擁神仙至門逕清無世俗風畫静/碁聲深院裏月明琴弄夜堂中丹成仙子無餘事祗)
　(待蟠桃/信息通)
桃源觀唐為太清宫在剡門之北(唐武德八年置號太/清後廢乾祐三年重)
　(置曰桃源觀人言太清宫屋趾延袤在北門之外今/門外田疇猶曰宫前畈按吳越時有東都帖曰桃源)
　(觀宫主靈逸大師陸契真乞以錢本回運香油未審/剡縣太清宫所彼三清大師作真聖宮此帝院使用)
　(則是時太清宫尚存又/與桃源觀為二區矣)沈遘贈剡溪桃源宫王道士
　詩(我昔剡溪遊道人一相遇重來十嵗餘顔色宛如/故頋我命衰早鬢毛已蒼然乃知世上榮詎若山)
　(中閒道人家東都問胡不歸北北方多風塵素衣化/為黒斯言共所信吾志亦江湖瀟洒㑹稽守平生欣)
　(莫如君恩容茍安願奉三年/計幸爾數到城間談北方事)觀有古鍾(世𫝊鍾霾今/嶽祠前田池)
　(中/)
　　僧廬
惠安寺在剡山之陽舊曰般若臺寺又曰法華臺寺(晉/羲)
　(熙二年南天竺國有髙僧二人入金華師道深弟子/竺法深授阿毗譚論一百二十巻甫一宿而誦通道)
　(深遂讃法友釋迦重興今光授記遂往剡東□山復/于剡山立般若臺寺㑹昌廢咸通八年重建改法華)
　(臺寺天祐四年吳越武肅改興邑寺大中祥符元年/改今額十道志曰西臺寺今法臺寺是也陳惠度所)
　(立/)寺有上方軒牕與谿山對極髙明之眺中産草號
　鹿胎草(獵士陳惠度射鹿此山鹿孕而傷既産以舌/䑛子身死而後母死惠度棄弓矢投寺出家)
　(後為名僧鹿死之處/生草號曰鹿胎草)寺有灌頂壇(張繼剡縣法臺寺/灌頂壇詩九燈𫝊)
　(像法七夜㑹龍華月静金田廣幡摇銀漢斜香壇/分地位寳印辨根牙試問因縁者清溪無数沙)趙
　嘏有早發剡中法堂寺詩(暫息勞生樹色間平明塵/事又相關吟辭宿處烟霞)
　(去心負秋来水石閒竹戸半開鐘未絶松枝静/霽鶴初還明朝一倍堪惆悵回首塵中見此山)寺有
　増勝堂寺僧彦強所居王銍題詩(心是華嚴境圎機/更善根一塵猶可)
　(見十勝不為繁放鶴掃松逕呼猿/開竹門妙髙峯頂住客到亦忘言)彦強山居詩(老矣/母能)
　(役嵓分草草縁放渠藜六尺銷得屋三椽雪盡/收茶早雲晴拾􁑚鮮有時臨近澗揎手弄潺湲)擇璘
　題思安清意太師幽逺菴詩(得意幽深觸處真何須/丘壑宻藏身愛茲殊勝)
　(園林地非彼等閒花木春白畫杜門人莫到清談/絶俗世難親紛紛閙市繞山脚獨有此中無㸃塵)
圓超寺在剡山之西舊曰靈(由/山)庵(晉天福六年建奉國/院大中祥符賜今額)
　王銍詩(松間清月佛前鐙庵在危峯更上層/犬吠一山秋意静敲門知有夜歸僧)山中奉
　靈感大士精祈必格寺有大觀舊記(記曰圓超禪院/舊曰靈岫菴有)
　(老僧獨居禮觀音觀音迺舊工王温夹苧為之治平/初國子博士鄭公宰剡秋夜月明夢一人儀形有異)
　(進而前曰衣敝乆矣幸念之一日詣寺見大士像喟/然曰感夢者非此乎命工繢飾宰及𤓰謂院僧曰大)
　(士常感於予願輸金易之以去僧合謀曰金雖多豈/若大士在山中可為無窮之福利也賫金請于宰前)
　(一夕宰之家人皆夢大士曰翌日當訣矣宰見僧至/遂奉以歸自是剡人益竒其事乃記大士靈感之因)
　(大士靈感之跡云崇寜五年/四月旦承務郎尉鄭雄飛記)有亭盡得溪山登覧之
　勝曰挟溪亭盧駿元題圓超寺挟溪亭詩(孤亭瞰平/野雙溪分)
　(兩腋野闊春風香溪晴照人碧我來亭上天欲春溪/聲野色争赴人胷中丘壑相映發翛然便欲乘飄輪)
　(惜無妙手王摩詰半破鵝溪重畵出溪山應喜得賞/音盡遣烟霞供落筆我嗟吟鬢犯車塵一凭危欄眼)
　(界新寄謝溪聲與山/色他時來作箇中人)梅谿王十朋次韻(路入剡山腰/風生玉川腋)
　(孤亭物外髙雙溪眼中碧山僧作亭去幾春賞音端/的逢詩人自從妙語發丘壑遂使絶景多蹄輪我來)
　(首訪維摩詰問訊雙溪自何出發源應與婺溪同賦/物慙無沈郎筆凭欄一洗利名塵入眼翻驚客恨新)
　(山城重重水如帶/可能挽住思鄉人)王銍登挟溪亭詩(剡中何許隔林/坰無復晴巒到)
　(眼明頼有西南天一/角亂雲深處叠秋屏)松嶺之側舊有俯山堂前拖衆
　山下瞰井邑(堂廢已乆昔人留題甚多如近離城市/不多地髙壓樓臺無限家不知誰人作)
　寺前巨竹數萬箇琅玕入天今非昔矣
瑞像寺在邑之東吳越武肅王所創(唐景福/元年)
南巖𪠘院(唐龍紀元年建縣東/二百步今廢為民居)
實性院在剡山之西唐曰清泰院(唐乾元中建清泰院/㑹昌廢晉天福七年)
　(重建大中祥符/元年賜今額)寺下有古井(輿地志曰城内有石/井深五丈即此也)
超化院在剡門之北其後枕剡坑有林澗之美(晉天福/七年建)
　(水陸院大中/祥符改今額)院有鑑軒石延慶題鑑軒詩(一軒曽揭/鑑為名軒)
　(下方池徹底清坐客不須頻拂拭主人猶恐太分明/一塵不染元無物萬像俱涵豈有情堪笑越湖三百)
　(里等閑風/浪不曽平)劉彛嘗賦悼賢詩(越州剡縣超化院皇祐/辛夘春予寄居是邑民)
　(方阻饑流莩萃千里集於城下縣令祕丞過公彦專/勸誘豪族得米二萬斛以救民明年又饑遂出常平)
　(錢萬緡請糴於明歸以剡價取其嬴米幾萬斛繼續/民命尚憚其不給也乃刻俸麥七十斛為種而假超)
　(化院左僧民之田十餘頃役饑民耕種之明年得大/麥五百餘斛嗣給流民各俾歸業熈寜已酉春余倅)
　(永嘉就移湖北道出剡溪民有懷過公者尚皆感泣/而院僧聞其云亡尤増痛悼因書屋壁繼以詩良疇)
　(十頃接晴烟曽假過侯就旱年俸麥一車開徳濟流/民千里荷生全人嗟逝水今亡矣俗感遺風尚泫然)
　(獨對老僧談舊事/斜陽春色漫盈川)先公和曽原伯寄超化舉長老詩
　(文聲宫祉韻鸞和素履氷霜凜節柯鵬翼扶搖驚斥/鷃鳳翔寥廓無靈鵝参元問學淵源逺友許㳺從日)
　(月多誰袖新篇來古/剡夜寒不覺聳肩哦)
明心院四山環合自成一嶼寺在其中前臨松嶺路通
　吳越(建隆二年陳承鄴捨宅建號黄土塔/院大中祥符改今額在縣北二里)魯國唐咨
　記(記曰邑北五里林巒幽邃如城郭其西北一隴望/之蔚然髙出於羣峯曰黄土嶺嶺腰有靈泉清冷)
　(甘滑行者負者滌熱為凉顯徳七年鄉民蘇老賓請/于錢氏為僧院宋建隆𥘉為黄土塔院又有陳房二)
　(翁捐山以廣寺治平三年賜今額景祐中僧仁偃甃/為二泓立廊以升凡二百級人至瀟洒不知人間有)
　(暑惟佛法能轉惑見為真智却羣迷為正覺離執著/為圓明然後逍遙乎真空之理超悟乎妙道之塲所)
　(謂明心者因夫明/心之理以告云)西山之嶺有歸鴻閣王銍歸鴻閣
　詩(初離江渚荻生芽飛到龍荒雪滿沙寄語不須傳/信逺將軍憂國不憂家不向幽林敞畫欄夕陽空)
　(伴六朝山故人為我留歌興絶勝溪邉訪戴還今君/有意去來中白日無私物自公回首溪山莫留戀不)
　(隨社燕/與秋鴻)仲皎歸鴻閣詩(精舎傍修嶺道心隨眼明山/遺僧偃迹水作剡溪聲無雨)
　(竹亦潤有風松更清上/方真可住不用觸歸情)又有歸雲亭仲皎歸雲亭詩
　(一從飛出岫舒卷意何長作雨遍天下乘風歸帝鄉/無心憐洒落到處自清凉縹緲來空碧吟邉帯夕陽)
　又有偃公泉(僧仁偃施水得名/水味清甘宜茶)王梅溪偃公泉詩(泉/自)
　(何時有得名從偃公誰/能繼長陸為載水經中)寺有詩僧仲皎自號閑閑庵
　今為倚吟閣先公為僧惟敬記之寺之南麓先公翰
　林所藏山有藏書寮又有雪廬玉峯堂秀堂
福感寺依小坡有竹前有橋橋下澗水通焉(晉天福四/年建號報)
　(恩大中祥符改/東二十五里)
普安寺居坦平後依山甚髙峻號白雲山雲起即雨山
　中林木前有池(宋元嘉二年建㑹昌/廢後唐清泰二年興)
資福寺在平野後有小山東望四明山前鑿小池(晉天/福八)
　(年建號増福大中/祥符改東三十里)
尊勝寺在小坡陀中山枕四明山寺之山曰清泉山凡
　寺之内外前後每鑿地三尺必得水雖地有髙下無
　所異丈室之前有兩池清潔紺碧(宋永嘉二年曰厚/山院㑹昌廢天福)
　(六年建治/東四十里)
華藏寺居陽坡有竹樹左為四明山乃茹蘭禪師所立
　(晉開運二年號雲峯院大/中祥符改東四十五里)
上乘寺枕四明山四圍皆山多林樾池前一巨壑其左
　一池水湛潔距寺之西南一里有雪潭有龍居焉(梁/永)
　(明二年置安福寺㑹昌廢/景福元年興建東七十里)
法祥寺据山山勢秀拔左右環擁林木隂翳寺之後有
　峯曰獅子頂距寺三里有靈鵝山(世傳右軍鵝池/中鵝飛至山中)山
　有石鼓洞洞為穴二髙七丈有二石鼓(晉時於此山/置石鼓山)
　洞中可坐一二十人清浄澄邃洞之前有澗水潺湲
　(宋元嘉二年號延福㑹昌廢後唐清泰二年/興大中祥符改法朗又改今額治東七十里)
清隠寺居山腰其北三峯皆峭峻巨杉交䕃路通四明
　雪竇山其第二峯有龍池池中有金蛇金線文龜蛇
　見則雨前有二洞橋橋下清澗湍激又有四照亭左
　右有二巨壑(唐大中七年建三峯院/治平三年改東七十里)仲皎送僧入三
　峯詩(上人瞿曇裔律身玉無瑕力究毗尼論汪汪海/無涯振錫復何許三峯隠蒼霞堂上大道師靈)
　(芝發根芽想見湧法施鼕鼕鼓聲撾上人從/之游勿憚嵗月遐坐待霜露熟香風散天葩)
明覺寺据山後依燕尾峯靣獨秀峯林木環聳山中有
　七井其一大者深五丈闊一丈有一靈鰻若大椽常
　見之寺之左有白蓮龍潭下有大壑曰白蓮池(寺始/於長)
　(安營焉後有老師望一處有靈光遂遷寺今謂之光/明塘後冇聞山中鐘鼓聲者又遷今所梁大通元年)
　(智逺禪師建禪林寺㑹昌廢晉天/福建大中祥符改今額南二十里)
空相寺依平山前有澗水(太平興國元年號開明院/大中祥符改南四十里)
禪惠寺据山之坡山形圍焉山林蔚青前有一池右有
　迴龍橋橋之下澗水出焉山中有古井齊景明中安
　南將軍黄僧成家天雨錢數億萬捨以造寺號錢房
　寺(梁天監中改禪房寺㑹昌廢咸/通二年重建縣之西二十里)
天竺寺宅山之腰山極崇峻多篠竹前山亦巍竦寺之
　前有石曰安禪石四五枚又有破石石平為半有清
　澗環激(晉天福七年建號西明院祥/符改今額縣之西二十里)
顯净寺在平嶼左右有松竹寺有八池水甚清美其西
　廡有白鶴井(齊永明三年建青林寺㑹昌廢後唐長/興元年建大中祥符元年改縣西二十)
　(里/)
悟空寺据髙巖前有巨壑又東有山澗通蛟井(周廣順/元年於)
　(古烏流寺基建保安院治/平二年改在縣西二十里)有石如鼓不擊自鳴(白樂/天沃)
　(洲山記曰北對四明/而金庭石鼓介焉)盧天驥題石鼓詩(山在江城欲/盡頭招提無)
　(處著清幽寒沈水底長留月冷入天圍不剩秋村静/尚遺看鶴戸溪寒只受釣漁舟眼前佳思能如許悔)
　(不長為/隠地遊)
大明寺居獨秀山靣大谿有古井可五尺深數尺水不
　曽少竭山之西為韶國師所鑿有坑甚深(晉天福四/年有姚氏)
　(女捨宅為寺曰崇明寺治平/二年改今額縣西三十里)
真如寺白道猷行谿而來登山腰有禮拜石石上有兩
　穴膝如䧟焉山中築庵道猷居焉其後於山之坦平
　者立刹四圍山林蔚茂峯巒峻拔澗溪遶寺清汲皆
　通澗水入於五龍山潭(周顯徳元年號寳夀院/大中祥符改西四十里)
宣妙寺居法華山林樾清邃山有大士井泉味清美深
　無底東麓有清泉筒引以入於寺其東二小池植蓮
　(宋元嘉二年號崇明寺㑹昌廢晉/天福四年建治平改西四十里)
戒徳寺依火爐尖山山甚秀拔如星子峯前有松林左
　右皆松竹二池澄潔(齊永明三年置光徳院㑹昌/廢天福七年建西四十里)
普惠寺依遙望山有林樾前有橋流水過之東為放生
　池(齊永明三年號安養法華院㑹昌/廢乾符重建治平改西四十里)王銍題普惠方
　丈詩(鏡裏形容水底天定將何物喻真禪/心安便是毗盧界盡日添香伴兀然)
證道寺居五龍山峭崖絶壁上攀雲霄竹樹䕃蔽前有
　隂澗來自寳壽山注於龍潭潭有五山中有晉高僧
　白道猷道塲(山中産茶不在日注下取潭中水瀹茶/尤絶竒治西四十五里晉開運元年號)
　(五龍/院)
定林寺依山林壑崇峻山抱其右其左翼以太谿水石
　清湍水出於黄院相去五里有響巖雨下則巖響又
　有東泄潭有龍居焉其左有山曰石姥山(宋元嘉二/年號松山)
　(院㑹昌廢晉天福重建/治平改西四十五里)山中有響巖龍潭盧天驥過
　定林寺詩(寒旌隠隠入花村小雨初晴水帶昬不憚/山程尋寺去只將詩思與僧論麥侵水步)
　(深藏艇栁暗人家半掩門莫厭/禪居蕭冷甚此來一為訪溪藤)
下鹿苑寺山接太白山(其上即披雲寺宋元嘉二年建/號靈鷲寺㑹昌廢咸通十四年)
　(重建治平元年/改西四十五里)有隠天閣盧天驥登鹿苑隠天閣詩
　(欲結愛山人共了尋山債未有買山錢愁聞有山賣/小雨濕春風倦雲遮落日不若呌風來吹雲放山出)
　(一眼吞萬山寸心貯千里何日上歸舟教人問春水/殘雪領春來踈鍾驚夢去尚憶去年愁孤舟繫江樹)
　再登隠天閣詩(好在滄洲趣青蘋入眼多落紅隨水/盡啼鳥柰春何生事詩千首功名印)
　(幾窠如何唤禪/伯軟語坐盤陀)山有龍潭潭洩水下為飛瀑對瀑水
　為玉虹亭盧天驥登鹿苑寺玉虹亭詩(饑鼯愁玃號/窮冬層巒秀)
　(壁撑晴空閣拖小藤餘力借來看霜巖飛怒虹小溪/催呼老款段瀹鼎篝火烹團龍餘甘入口齒頰爽兩)
　(腋便欲生清風悠然千里堕眼界金篦割膜開雙瞳/乃知足力不到處别有天地生壺中國恩欲報巳華)
　(髪征車未去先晨鐘玉川乘雲紫皇家謫仙騎/鯨河伯宫聊追二子歸禹穴碧空轉首山重重)葛翁
　仙壇壇之北有仙井水極清美下通海眼四時不竭
　上有石覆之
上鹿苑寺山自太白山來有姚聖姑者來赴下塵梵供
　不納遂披雲登山中曳裾止處有靈犬隨之遂立寺
　盧天驥遊鹿苑寺山詩(喜䇿尋春杖登髙不待扶蟻/寒穿栁影蜂暖飽花鬚把酒)
　(憐櫻笋臨流憶鱖魚他時公事了方有醉工夫宋元/嘉七年姚聖姑於西山造披雲院晉天福七年吳越)
　(改披雲寺治/西四十五里)山中有接山堂盧天驥詩(政和戊戌自/東憲遊云予)
　(嘗愛晉人吏隠多在㑹稽而王子猷冐雪訪戴尤為/一時勝事予以捕冦過剡時方大雪初霽山流暴漲)
　(橋斷不可行遂登鹿苑寺憑欄四矚便覺溪山來相/映發豈真中令當日應接不暇處耶為名堂為接山)
　(且賦詩以紀其事故臘老欲盡新春慳未來無令隴/梅覺且遣山禽催雲間古招提鐡鳳翔斗魁單車夜)
　(剥啄境净無纎埃修篁舞瘦蛟怒瀑生晴雷坐乆欲/頬風吹我心霧開迺知白蓮社未下黄金臺𬗟思王)
　(騎曹逸韻挽不回且同謝康樂屐齒/破蒼苔重遊定不惡林壑富詩材)
　
　
　
　
　
　
　
　
　剡録巻八
欽定四庫全書
　剡録巻九
　　　　　　　　　　　　宋　髙似孫　撰
　草木禽魚上
　　木
松
　酈道元水經曰嵊山臨江松嶺森森戴逵松竹賛猗
　猗松竹獨蔚山臯肅肅修竿森森長條戴公文章世
　少見之此贊甚簡古森嚴
柏
　謝靈運山居賦曰木則松栢檀欒㑹稽郡記曰㑹稽
　境多名山水峯崿隆峻吐納雲霧松栝楓栢枝擢榦
　聳鄭僧保剡人孝感甘露降松栢條
檀
　傳曰檀可為車故曰疆靭之木陸璣草木䟽曰檀木
　皮青滑澤宋南渡初製五輅須檀為車軸取諸剡至
　今郊年文移如舊
櫟
　水經曰謝靈運與惠連聨句刻孤潭櫟側詩曰山有
　苞櫟爾雅注曰櫟有梂彚自褁
梓
　水經曰謝車騎居嶀山東北曲江起樓樓北桐梓森
　摐
桐
　謝車騎嶀江所居桐梓森摐人號桐亭丹池山在剡
　之東舊曰桐栢山道經曰上有桐栢合生
椿
　剡溪谷多此木孔徳紹詩嵗積松方偃年深椿欲秋
　用莊子事妙絶
杞
　謝靈運詩滮池溉稉稻輕雲暖松杞齊唐詩楩柟非
　給燎鱮魴必施罛
楮
　出越經說文曰楮糓也陸璣草木䟽曰江南以楮搗
　紙剡溪作氷紙亦取此東坡詩膚為蔡侯紙子入桐
　君録李易剡貴門卜築詩趂時務擷茗餘力工搗楮
　謂作紙也
檉
　出山居賦越經爾雅曰檉河栁張衡南都賦注曰檉
　似栢而香江淹檉頌曰碧葉掩藹頳柯翕赩喻鳬詩
　曉壇檉葉露春圃术苗風
柞
　周處風土記曰始寜剡界山多柞木吳越之間名柞
　為櫪爾雅曰栩杼柞樹也漢五柞宫即此木
石楠
　李白詩水舂雲母碓風掃石楠花祖巳詩不知叠嶂
　夜來雨清曉石楠花亂流魏王花木志曰石楠樹野
　生二月花開剡山谷多此冬葉尤可愛
朴
　平泉草木記曰厚朴得之剡溪
樟
　出越經酉陽雜俎曰江東人以樟為船張嵲詩白水
　汪汪滿稻畦樟花零落徧前溪
□
　輿地志曰越太平山生□木剡多此木非止太平山
　也
櫧
　出越經李嘉祐詩子規夜啼櫧葉暗逺道春來半是
　愁
思木
　平泉草木記曰相思木得之剡谿三異記述異記皆
　曰戰國時有民戍秦妻思之卒塜上生木枝葉皆向
　夫所謂之相思木吳都賦曰相思之樹注曰樹理堅
　邪研之有文可作器陸龜䝉詩樹號相思枝滿地鳥
　語提壺聲滿溪權徳輿相思木詩空見相思樹不見
　相思人
竹
　許敬宗竹賦曰筤谷著美稽山見知衛稱淇澳梁賦
　夾池吳筠竹賦曰渭川千畝山陽數林㑹稽潤玉羅
　浮色金竹在㑹稽尚矣剡左右沙村冣宜竹
箭竹
　左傳曰東南之美有㑹稽之竹箭剡謝巖五龍山尤
　多靈運山居賦曰二箭殊葉注曰苦箭大葉笄箭細
　葉戴凱之竹譜曰㑹稽箭冣精節間三尺堅勁中矢
　字統曰箭竹之别形小身大葉曰箭竹原父箭竹詩
　冉冉東南美托根那在兹黄太史箭筍詩㑹稽竹箭
　天下聞青嶺霜笴搖紫雲巽中詩適越長懷冬箭美
　遊吳未數蓴絲滑
毛竹
　金庭曰毛竹洞天有毛竹李清叟詩雲藏毛竹深深
　洞烟起香爐裊裊風
斑竹
　愽物志曰洞庭二女以涕揮竹盡斑唐蔣防湘妃泣
　竹賦曰帝舜兮南巡不回二妃兮心傷巳摧淚浪浪
　而墮睫竹冉冉而凝苔李端詩雲去低斑竹風來動
　白蘋
燕竹
　燕來時作筍取其早也王梅溪在剡有詩問訊東墻
　竹佳名始得知龍孫初迸處燕子正來時
苦竹
　山居賦曰竹則四苦齊味謂黄苦青苦白苦紫苦也
　越又有烏末苦頓地苦掉尾苦湘簟苦油苦石斑苦
　苦筍以黄苞推第一謂之黄鶯苦剡亦有之孟浩然
　詩嵗月青松老風霜苦竹餘
水竹
　山居賦曰水石别谷注曰水竹依水而生甚細宻
石竹
　山居賦注曰石竹别叢大以充屋其巨者竿挺之屬
　細者䉑箐之流閩中記曰勞竹似石竹
慈竹
　任昉述異記曰南中生子母竹慈竹是也酉陽雜爼
　曰慈竹夏雨滳汁入地而生王勃慈竹賦曰如母子
　之鉤帶似閨門之悌友喬林慈竹賦曰類宗族之親
　比同朋友之造膝宋景文公慈竹賛曰根不他引是
　得慈名注曰竹性土産根不外引宻不容笴生夏秋
　也
桃枝竹
　書曰篾席紛純孔安國曰篾桃枝竹也爾雅曰桃枝
　竹四寸有節又有梁簡文帝竹賦曰玉潤桃枝之麗
　魚腸雲母之名梁元帝詩柯亭臨絶澗桃枝夾細流
　皮日休詩鼓子花明白石岸桃枝竹引翠嵐溪
筀竹
　字書曰筀竹名也有早竹晚竹棉竹梅聖俞詩侵天
　筀竹溪西東
筋竹
　羅浮山踈曰筋竹堅利南土以為矛筍未竹時堪為
　弩絃皮日休詩烏紗任岸穿筋竹白袷從披趂肉芝
閃竹
　越閃竹即宋景文黄太史所謂對青竹宋公賛曰翠
　溝如畵太史賦曰金碧其相
紫竹
　剡山谷間徃徃有之宋景文紫竹賛曰竹生三嵗色
　乃紫
方竹
　玉岑山所植賛寜筍譜曰辰山有方竹其方二寸桂
　苑叢談曰李徳裕遊甘露寺贈僧方笻竹杖後數年
　至寺僧圓之矣陸龜䝉筍賦曰洪罏靡定方圓不均
　注曰南方有方竹宋景文方竹賛曰竹箇皆圓此獨
　方形張忠定公方竹詩筍從初茁已方堅峻節凌霜
　更可憐王平父方竹詩方竹同吾操端然直物間
人靣竹
　剡山有之竹徑幾寸近本逮二尺節極促四面参差
　竹書曰如魚身而凸頗類人靣
淡竹
　本草曰竹類不一而農經所載惟筀竹苦竹淡竹耳
　　花
牡丹
　仲皎牡丹詩玉稜金線曉妝寒妙入天工不可干老
　去只知空境界淺紅深紫夢中看擇璘牡丹詩東君
　著力為渠裁妙絶真姿不受埃嗟我一觀如夢幻倚
　欄非為愛花來
芍藥
　李易剡山詩斑竹筍行三畝地紅藥花開一尺圍王
　梅溪剡館芍藥詩已過花王候纔聞近侍香來游禁
　酒地免作退之狂
海棠
　草木記曰木之竒者㑹稽之海棠沈立海棠記曰徳
　裕言花中帶海者從海外來程琳海棠詩所謂海外
　移根灼灼竒是也海棠以蜀本為第一今山間所有
　多野棠王梅溪在剡有海棠詩欲與春争媚嫣然一
　笑芳雨中如有恨疑是為無香先公在剡謝人海棠
　詩富貴天姿錦里人髙華全比玉堂臣緑嬌紅嫩精
　神是肯折園林兩樹春注曰花譜以海棠比翰林學
　士唐吳融海棠詩太尉園村兩樹春年年奔走看花
　人此詩全成䜟也
桂
　草木記以剡中丹桂為奇徳裕有訪剡溪樵客得紅
　桂詩曰昔聞紅葉枝獨秀龍門側越叟遺數株周人
　未嘗識來自天姥峯長凝翠嵐色記中曰又得剡中
　真紅桂李白詩何以折相贈白花青桂枝雖然剡溪
　興不異山隂時劉長卿寄剡中諸官詩桂香留客處
　楓暗洎村時梅溪王公記周氏天香亭曰嵓桂數百
　根皆古木也蒼然成林森然成隂洞然而深窅徑通
　幽而亭乎其中主人日與客游焉如入宜人之林而
　夏不知暑如登飛來之峯而香生自天如騎蟾蜍遊
　兎宫而下游人間世真剡之絶境也先公次韻楊少
　雲桂花詩溶溶漠漠秋光淡耿耿寥寥夜色清不是
　靈根函爽氣如何醖得此香成玉兎搗霜千萬粒凄
　風折作四花凝廣寒慣識朝真趣一笑秋空意欲凌
　少雲名寅為兵部侍郎時同在剡
四季桂
　予雪館嘗植四季桂白居易詩有木名丹桂四時常
　馥馥棗據詩芳林挺芳榦一嵗三四花據晉人也
雪桂
　雪館雪中桂有花坐客以為自古未有余曰李賀詩
　雪下桂花稀杜牧詩桂花香帶雪古人已見之
山茶
　平泉草木記曰得㑹稽之山茗越山固多也陶弼山
　茶詩淺為玉茗深都勝大曰山茶小海紅先公雪館
　山茶詩江南嘉木蔚蒼蒼能與山梅次第芳葉厚耐
　擎三寸雪飛初怯受一畨霜
石巖
　花比杜鵑尤紅石巖先放葉後著花仲皎石巖花詩
　朱英厯厯爍晴空過了花間幾信風明日畵䦨供徙
　倚却須有句到芳樷
茶
　王梅溪剡館茶詩日烘香倍逺雨浥韻尤清山谷詩
　雨浥何郎試湯餅日烘荀令炷爐香其用日烘乃山
　谷詩中來也
酴醿
　先公剡中賦酴醿花詩羽葢珠旛上下䝉倚欄碧動
　舞蛟龍誰憐澹素朝天靣自現光明滿月容楊栁風
　柔霑絮濕薔薇露重染衣濃典型猶帶醺酣力醖得
　餘春百倍醲
杜鵑
　剡僧擇璘杜鵑花詩春老麥黃三月天青山處處有
　啼鵑懸崖幾樹深如血照水晴花暖欲燃三嘆鶴林
　成夢寐前生閬苑覓神仙小山拄頰愁無奈又怕聲
　聲䀨夜眠剡人謂之映山紅唐僧修睦有映山紅詩
　山前幾見烟邊重溪畔曽逢雨後斜
瑞香
　西太白山有此花盧天驥剡山瑞香花詩入夢生香
　酒力微不須金鴨裊孤馡為嫌淡白非真色故著仙
　家紫道衣時盧政在西山也了元瑞香譜曰廬山瑞
　香比他郡冣香信乎風物各有相宜吳曽漫録曰剡
　山瑞香花天聖中始傳東坡諸公悉作瑞字此山記
　中載瑞香花及訥禪師詩山中瑞來一朝出天下名
　香獨見知張祠部以瑞為睡其詩曰曽向端州睡裏
　聞香風占盡世間春竊花莫撲枝頭蝶曽見南牕半
　夢人先公翰林詩雲岑深處獨翹翹香逐吳山一夢
　銷味入禪心清透澈錦熏篝暖不容招
紅梅
　盧天驥迎薰堂紅梅詩河陽滿縣栽桃李風過落花
　吹不起潘郎逺韻故不凡為米折腰聊爾爾剡溪詩
　尹亦可人作堂餉客名迎薰雖無桃李繼潘令紅梅
　一窠香入雲自憐多病綉衣客百年未半髩先白長
　鞭短㡌飽霜露田園將蕪身未索何日背琴㩦瘦笻
　鳴絃堂上迎薫風梅香巳斷葉初暗滿枝著子雙頰
　紅寄聲艇子可留意為我㳂溪撑短篷王梅溪紅梅
　詩桃李莫相妬天姿原不同猶餘雪霜態未肯十分
　紅
千葉黄梅
　王梅溪詩菊以黄為正梅惟白冣嘉徒勞千葉染不
　似雪中花先公翰林詩一夢梨花失曉雲晚貪黄裏
　㺯精神寒枝染透薔薇露猶向人間犯色塵
蠟梅
　花有紫心者青心者紫者色濃香烈謂之辰州本蠟
　梅聲名自蘓黄始徐師川詩所謂江南舊時無蠟梅
　只是梅花對月開也王梅溪剡館蠟梅詩非蠟復非
　梅誰將蠟染腮游蜂一見過訝自蜜中來
菊
　朱放剡溪舟行詩漠漠黄花覆水時時白鷺驚船此
　溪邊菊有花也先公於雪館西坡手種一二百本最
　竒者紫菊丹菊杜荀鶴詩雨勻紫菊層層色風㺯芭
　蕉葉葉聲庾信詩層霄映紫芝潜澗泛丹菊者是也
　先公有種菊詩菊載神農經不見詩三百周官叙鞠
　衣一言僅可摘黄華紀呂令落英餐楚客伯始飲得
　壽桐君書探賾移根候萌動需時當甲拆我羡柴桑
　里敢希履道宅不種兒女花朱朱與白白閲譜品雖
　多求栽地恐窄揠苗助其長抱甕溉以澤朗詠黄為
　正流播風傳格寒香紫茁蘭晚節銅柯栢相繼早梅
　芳一笑巡簷索
丁香
　剡山白丁香絶多殊不惡李賀詩亂繫丁香梢滿欄
　花向夕錢起丁香詩露香濃結桂池影闘蟠虬
薝蔔
　此花生山谷榛篁間冣多禪月所謂白薝蔔花露滴
　也韓渥詩整釵梔子重呵酒菊花香杜甫梔子詩其
　實也王梅溪詩禪友何曽到逺從毗舎園妙香通鼻
　觀静悟佛根源
水仙
　水仙自魯直文潜詩得名者有單葉者先公詩朝朝
　暮暮泣陽臺愁絶氷魂水一杯巫峽雲深迷昨夢瀟
　湘雪重冩餘哀菊如相得無先意梅亦傾心敢後開
　惱徹㑹心黄太史他花從此不須栽
薔薇
　李易剡山詩剡山無數野薔薇黄雲爛熳相因依李
　白題東山亦曰不見東山乆薔薇幾度花
凌霄
　元稹詩寒竹秋雨重凌霄晚花落白居易詩有木名
　凌霄擢秀非孤標陸㳺詩庭中青松四無鄰凌霄百
　尺依松身
　
　
　
　
　
　
　
　
　
　剡録巻九
欽定四庫全書
　剡録巻十
　　　　　　　　　　　宋　髙似孫　撰
　草木禽魚下
　　果
梅
　皇甫冉寄袁郎中經剡詩受律梅初發班師草未齊
　崔顥入剡詩山梅猶作雨溪橘未知霜仲皎次韻王
　性之梅花詩白玉叢邊碧玉流見花無復為花羞春
　風細雨溪山路洗盡去年今日愁春到寒林雪得知
　雪中誰解認芳姿溪山飛上一輪月香滿風前獨立
　時擇璘梅花詩花老香微春始来禁寒唯有雪相陪
　無情誰為添愁怯雨後風前亦可哀江朝宗梅花詩
　(朝宗栝蒼/人有詩名)小小人家短短籬冷香濕雪兩三枝寂寥
　竹外無窮思正倚江天日暮時月淡霜清驛路長一
　枝春信到江鄉西山餓死魂猶瘦洛浦仙遊佩亦香
　先公翰林次韻新新數㸃照疎籬又折今年第一枝
　只為知心無著處雪中獨立冣多時踏雪歸來水路
　長親曽相見白雲鄉風來風去都無那分付行人一
　㸃香
杏
　盧天驥剡中詩山杏枝頭鵯鵊兒來𫝊春意語多時
　王銍杏花詩玉人半醉㸃豐肌何待武陵花下迷記
　得鞦韆歸後約黄昏新月粉墻低醉裏餘香夢裡雲
　又隨風雨去紛紜人間春色都多少莫掃殘花不盡
　魂
桃
　張燕公題金庭觀詩他日洞天三十六碧桃花發共
　師遊東坡詩云劉氏宅邉霜竹老戴公山下野桃香
　王梅溪紅桃詩洗盡夭夭色泠然衆卉中却將千葉
　雪全勝幾株紅
李
　林槩剡郊野思詩故園桃李經年别一望歸心繞翠
　蹊越桃李品最繁剡亦多佳種翠李竊脂桃最髙李
　紳遊剡龍宫精舎晝寢有老僧見一黒蛇上刹前李
　樹食其子復望東序而去入紳懷中僧曰公睡中有
　所睹否李曰夢中登李樹食李甚美似有一僧相逼
　乃窹僧知非常延遇甚謹
櫻桃
　李易剡山詩豆角嘗新小麥秀來禽向長櫻桃肥盧
　天驥鹿苑詩把酒憐櫻筍臨流憶鱖魚沈約詩野棠
　開未落山櫻發欲燃剡山固多山櫻
枇杷
　謝靈運七濟曰朝夕食既畢摘果堂隂春惟枇杷宻
　林禽春安得有枇杷也始寜塹多植此剡坑吳莊最
　多宋謝瞻枇杷賦曰肇寒葩於結霜成炎果乎纎露
　則熟乎夏矣宋周祗枇杷賦曰四序一采素華冬馥
　八字瓌妙
林檎
　山居賦曰枇杷林檎帶谷映渚青李來禽出羲之帖
　梅聖俞詩右軍好佳果墨帖求林禽李易剡山詩豆
　角嘗新小麥秀來禽向長櫻桃肥
蓮
　剡少陂隰蓮芰非利錢昭度剡溪詩到處楊栁色幾
　家荷葉風尚言此也擇璘荷花詩雙雙白鷺隨青空
　飛入花汀雜翠紅烟火一篷漁舎晚歸時蕩漾小舡
　風全似惠崇大年小景
𤓰
　剡之西太平鄉産竒𤓰紺翠如筩味絶佳庾信所謂
　美酒含蘭氣甘𤓰開宻筒齊靈敏剡人種𤓰營𦵏朝
　採夕生
棗
　棗在嶀山間徃徃青棗耳韓愈詩棗圃落青璣𤓰畦
　爛文貝唐詩雨顆青璣宻風香白雪翻若蕭山則赤
　棗甚竒庾肩吾詩踴躍赬魚醉參差絳棗浮是也
石榴
　剡近東陽故多榴房晉潘尼張載張恊應貞潘岳夏
　侯湛若庾鯈范堅宋顔測皆有安石榴賦古人愛之
　若此
葡萄
　廣志曰葡萄黄黒白三種越剡間多碧蒲桃王梅溪
　剡館葡萄詩珠帳纍纍挂龍鬚蔓蔓抽從渠能美醸
　不要愽凉州
木𤓰
　越剡所産多青𤓰不復丹色如宣城梅溪者何承天
　木𤓰賦曰維茲木之在林亦超類而獨召方朝華而
　繁實比沙棠而有曜佳語也
胡桃
　尚書故實曰右軍禽李帖又曰胡桃種巳成矣木𤣥
　虚四明山記曰芙蓉峯山足生胡桃今新剡間種此
　晉鈕滔母荅吳國書胡桃外剛檏内柔甘質似古賢
　欲以奉貢善形容如此
杮
　剡所多也種亦不一謝靈運山居賦曰椑柿披實於
　長浦簡文賜柿啓有云懸霜照采四字甚竒
椑
　潘岳詩前庭樹沙棠後園植烏椑
梨
　剡梨多種葢杜詩所謂塞栁行疎翠山梨結小紅者
　然更有大且重者庾信詩寒谷梨應重秋林栗更肥
栗
　始寜墅有栗圃陶隠居曰栗㑹稽最豐諸暨形大皮
　厚不美剡及始寜皮薄而甜秦系謝朱放訪山居詩
　土栗添初味寒花帶老顔又山中寄錢起苗發詩稚
　子唯能覔梨栗逸妻相共老烟霞
榧
　平泉草木記曰木之竒者稽山之榧東坡詩彼美玉
　山果粲為金槃實玉山屬東陽剡暨接焉榧多佳者
　僧巽中棐湯詩乆厭玉山果初嘗新棐湯棐肉和以
　生蜜氷腦作湯竒絶其木宜製書几王昌齡詩芸香
　浄棐案松影閒瑤墀是也
柑
　剡素無柑近有種者擷實來風味不减黃巖胡公柑
　賦處漢之南背江之隂水帶清流山向髙岑種柑法
　也
棖
　張籍詩山路黄棖熟沙田紫芋肥真剡中風物也梅
　聖俞詩越山橙熟久楚飯稻舂初
橘
　崔顥入剡詩山梅猶作雨溪橘未知霜任昉述異記
　曰越多橘柚園越人嵗稅謂之棖橘戸亦曰橘籍
柚
　列子曰吳越人間有木焉曰□碧實冬青實丹而味
　酸爾雅音義曰柚作□崔琦七蠲曰于斯江澤實産
　橘柚紫葉元實緑裏朱莖謝惠連詩含苞者柚忘憂
　者萱實摘柯摧葉殞條繁
鍾乳
　山居賦曰訪鍾乳於洞穴靈運自注曰近山竹青剡
　崕谷亦生焉梅福四明山記南一峯石壁數穴生石
　乳沈約遊金庭館詩朋來握石髄賓去駕輕鴻剡固
　有此也又詩玉竇膏滴瀝石乳室空籠鮑照詩銅溪
　晝森沉乳竇夜滴瀝劉删詩石床新溜乳金竈欲成
　丹姚郃詩玉英含石乳黄粉落松花皮日休詩鶴笙
　入夜歸雲屋乳管逢春落石床張籍詩石洞新生乳
　寒泉舊養龍李適詩捫壁窺丹井梯苔瞰乳穴章孝
　標詩露寒鍾乳結風定玉花香古人詩中多喜用此
朱砂
　崖谷間亦有之人不知采耳李白剡中詩無以墨綬
　苦來求丹砂要寰宇志曰㑹稽嵗貢丹砂
禹餘糧
　舊經曰嵊北餘糧嶺産禹餘糧愽物志曰禹治水棄
　餘食於江為禹餘糧李羣玉詩澗有堯時韭山餘禹
　代糧逋翁剡紙歌宛委山裏禹餘糧石中黄子黄金
　屑
雲母石
　剡山接地壁嶺道間所生石色晶瑩葛洪丹經用雲
　子者雲母也白居易詩朝餐雲母散夜吸沆瀣精張
　籍詩鍊成雲母休煩㸑占得雷公當吏兵皮日休詩
　深夜數甌唯栢葉清晨一器是雲華注曰雲華雲母
　别名
石燕
　梅福四明山記曰南峯之北嵓生石燕
茯苓
　山居賦曰茯苓千嵗而方知杜甫茯苓詩翻動神仙
　窟封題鳥獸形李益茯苓詩松膏為茯苓妙者是鶴
　形章孝標詩注缾雲母滑潄齒茯苓香剡山多喬松
　松下多苓典術曰松脂入地千嵗為茯苓
术
　剡山有术爾雅曰术山薊也庾肩吾术煎啟曰緑葉
　抽條生於首峯之側紫花標色出自鄭嵓之下楊侃
　詩結茅野客前溪住採术幽人絶頂行方干詩雲迷
　收术路雪隔出溪時秦系詩霓裳雲氣潤石徑术苗
　春
黄精
　舊經曰石鼓山多黄精愽物志曰太陽之草名黄精
　謝靈運游名山志曰天室固多黄精秦系期王鍊師
　詩黄精蒸罷洗瓊杯林下從留石上苔昨日圍碁未
　終局多乘白鶴下山來
藷藇
　本草曰齊越名山芋異苑曰野人謂之土藷張師正
　倦遊雜録曰薯蕷唐代宗名預改為葯英廟諱上一
　字却呼蕷藥温公送薯蕷苗詩客從魏都來遺我山
　藷實則曰山藷王荆公王岐公和蔡樞宻山葯詩則曰
　山葯黄魯直和七兄山蕷湯詩則曰山蕷
地黄
　山居賦曰采石上之地黄剡地種之白樂天採地黄
　詩採之將何用持以易糇糧
仙茅
　齊唐集曰少微山有仙茅詩曰仙方上品誇靈種忽
　怪靈芝拆紫苞玉澤返嬰看驗術少微山是小三茅
　李商老詩聞説仙茅勝鍾乳移根逺自西山阿剡亦
　有焉人少採耳
　　草
芝
　鄭僧保剡人芝生於墓
蘭
　越絶書曰句踐種蘭于蘭渚山舊經曰蘭渚山句踐
　種蘭之地王謝諸人修褉蘭渚亭山居賦曰風生浪
　于蘭渚日倒景于椒塗豈惟蘭渚多蘭剡蘭固自漫
　山競秀但花不如蘭渚豊挺耳仲子陵幽蘭賦曰貞
　正内積芬華外揚和氣所資精明自得此十六字超
　出筆墨蹊逕其知蘭者乎王拱辰送陸軫守越詩棊
　墅風烟清早夏褉亭蘭茝暗殘春一時稱傑句録之
秋蘭
　山居賦曰水香送秋而擢蒨注曰水香蘭草也當是
　秋蘭秋蘭古人最所鍾愛一經靈均風騷之士競知
　慕焉離騷曰秋蘭兮蘼蕪羅生兮堂下緑葉兮素華
　芳菲菲兮襲予又曰秋蘭兮青青緑葉兮紫莖張衡
　思𤣥賦曰□幽蘭之秋華東京賦曰芙蓉覆水秋蘭
　被涯魏武帝陌上桑曰柱杖桂枝佩秋蘭曹植迷迭
　香賦曰芳暮秋之幽蘭兮麗崑崙之英芝又詩繁華
　捋茂秋霜悴之君不垂眷豈云其誠秋蘭可喻桂樹
　冬榮又詩秋蘭被長坂晉傅元秋蘭篇秋蘭䕃玉池
　池水且芳香又詩秋蘭豈不芬鮑肆亂其芳元鼓吹
　曲又曰謀言恊秋蘭清風發其芳陸機詩氣惠秋蘭
　潘尼詩流聲馥秋蘭一秋蘭之微而詞人眷眷如此
　是亦瓌貞挺秀可以比徳歟比從永嘉移本大畧如
　蕙擢花八九月之交香特重于春蘭也
蕙
　廣雅曰蕙草緑葉紫華林槩詩吳娘晚唱穿菱葉楚
　客春心記蕙叢
長生草
　剡之東四明山生草曰長生不死草雖甚枯槁得水
　即蔥翠甚為異也東方朔神異經曰㑹稽横山有草
　莖赤葉青人死服之活十洲記曰不死草出祖洲田
　人既死者活述異記曰漢武帝時月支國獻活人草
　仙傳拾遺曰祖洲不死草在洲田中名養神芝葉似
　菰不叢生一株活千人杜光庭神仙傳曰秦皇時苑
　中多疫死者有鳥啣草覆其靣即活王右丞長生草
　詩老根那復占春晴能住虚空自發生
鹿胎草
　獵士陳惠度射鹿剡山鹿孕而傷䑛子死其處生草
　曰鹿胎草
恒春草
　唐方士梁鍾進恒春草詩東吳有靈草生彼剡溪傍
　既亂莓苔色仍連菡蓞香金膏徒騁壽石髄莫矜良
　儻使露涓滴還遊不死方
菖蒲
　左氏傳曰昌歜説苑曰昌本陶隠居曰昌陽東坡石
　菖蒲賛序滿有昌陽之辨盧天驥定林寺㳂溪采石
　蒲詩曉行隠隠入花村小雨初晴水氣昏莫厭僧家
　能冷淡且穿芸屫采溪蓀擇璘詩寒石一拳添瘦削
　皆佳句
麝香菜
　西山有之即紫苑苗也
石耳
　生四明山絶壁絶甘滑
　　茶品
㑹稽茶以日鑄名天下余行日鑄嶺入日鑄寺綆日鑄
　泉瀹日鑄茶茶與水味深入理窟茶生蒼石之陽碧
　澗穿注茲乃水石之靈豈茶哉山中僧言吾左右巖
　隖能幾何茶入京都奉臺府供好事者何可給蓋取
　諸近峯剡居半然則世之烹日鑄者多剡茶也日鑄
　以水勝耳建溪顧渚溪以茶名者水也剡清流碧湍
　與山脉絡茶胡不竒余留剡幾年山中巨井清甘深
　潔宜茶方外交以茶至者皆精絶唐僧清晝詩越人
　遺我剡溪茗採得金芽㸑金鼎剡茶聲唐已著李易
　剡山詩雲谷移佳茗風潭遶古松栽種也趂時務擷
　茗餘力工搗楮采擷也丹鼎山頭氣茶床竹外烟烹
　試也仲皎贈剡僧秀藴㸃茶成梅花詩未飛三白雪
　却報一枝春皆風流人也作茶品
瀑嶺仙茶
五龍茶
真如茶
紫巖茶
鹿苑茶
大崑茶
小崑茶
焙坑茶
細坑茶
　　泉品
陸羽水品二十劉伯芻水品七品藻天下名泉也余盡
　取剡中潭谷水入茶三歎茶非水不可水得茶方神
　耳盧天驥玉虹亭試茶詩乍見飛泉眼即明玉虹垂
　地半天聲何時閒散無公事洗鉢重來汲淺清又航
　湖未逐鴟夷子得水今同桑苧翁試遣茶甌作花乳
　從教兩腋起清風斯人殊有風度作泉品
葛仙翁井泉
瀑布泉
五龍潭
簟山三潭
石門潭
響嵓潭
動石潭
三懸潭
紫巖潭
橐潭
亞輔潭
泄潭泉
偃公泉
龍藏大井
明覺大井
竹山大井
謝巖潭
獅子巖大井
　　禽
鶴
　張籍詩春雲剡谿口殘月鏡湖西水鶴沙邊立山鼯
　竹裏啼李易剡山詩魚跳破浪奮赤鬛鶴唳投松翻
　縞衣盧天驥剡中詩但數十家看鶴戸與兩三隻釣
　魚船
鵠
　出山居賦廣志曰黄鵠出東海徐幹七喻曰雲鶬水
　鵠張伯玉詩冷風徐引江鵠飛白雲回首清猿啼李
　易剡山有浴鵠池詩沼從鵠舉添蕭索峯以鸞翔解
　嘆嗟又浴鵠開新鑑纎塵莫遣遮
鴇
　出山居賦朱超詩緑草閒遊蜂青葭集輕鴇謝眺詩
　田鶴逺相呌沙鴇忽争飛郭璞上林賦注曰鴇似雁
　無後指
鷮
　出山居賦陸璣疏曰兩足之英有鷮爾雅曰鷮雉長
　尾走且鳴抱檏子曰雉有擅澤之鷮
雉
　爾雅雉鸐也元稹詩馴鷗眠淺瀬驚雉入平蕪齊唐
　詩纎綸魚􁎽尾鳴鏃雉摧班晉王淑之翟雉賦曰雉
　見質而不陋翟表文而不華晉孫楚翟賦曰班五色
　之竒章揚皦皦之清音爾雅曰鸐山雉尾長温庭筠
　詩冉冉山雞紅尾長一聲樵斧驚飛起江濤剡中詩
　麥隴將雛馴乳雉栁塘遺子漾游魚
鷴
　項斯詩更望㑹稽何處是沙連竹箭白鷴羣西京雜
　記曰鷴有白鷴有黒鷴李白詩請以雙白壁賣君雙
　白鷴詩人所樂尚者
子規
　李易剡山詩丁寧杜宇徃江北為唤故人令早歸仲
　皎懷剡川故居詩蝴蝶夢中新嵗病杜鵑聲裏故鄉
　愁成都記曰蜀王杜宇稱望帝死化為鳥名杜鵑一
　名子規爾雅曰嶲周即此鳥也越人謂之謝豹
鶯
　出舊經詩義疏曰黄鳥鵂鶹也或曰黄栗留或曰黄
　鳥一名倉庚謝靈運酬惠連詩嚶鳴已悦豫幽居猶
　鬱陶
畵眉
　梅聖俞詩山鳥本無名兩眉如粉畵文與可畵眉詩
　百囀千聲隨意移山花紅紫樹髙低始知鏁向金籠
　聽不及林間自在啼剡林谷雅多此也
拖白練
　張九齡詩山禽毛如白練帶栖我庭前栗樹枝張祐
　詩紅蕉心半巻白練尾長垂文與可詩磐石坐深林
　不欲人求見隔㟁誰品絃數聲拖白練玉岑山最多
　尤可玩愛
黄雀
　剡人候雀曰白露來霜降去張芸叟詩所謂黄雀知
　時節清江足稻粱是也蘓子由亦曰秋風下黄雀飛
　禾日熟黄雀肥其曰百箇同缶仍相依者可醢也
婆餅焦
　梅聖俞詩婆餅焦兒不食爾又向何之爾母山頭化
　為石山頭化石可奈何遂作微禽啼不息先公翰林
　集髙亭詩山亭十月晏温朝倚檻一聲婆餅焦舌澀
　力㣲寒氣早不成清亮却成嬌
啄木
　爾雅曰啄木鴷也白居易詩豈無啄木鳥嘴長將何
　為賈島詩經年抱疾誰來問野鳥相過啄木頻
布糓
　出舊經温庭筠詩蓮塘艇子歸不歸栁暗桑濃聞布
　穀
戴勝
　出舊經爾雅曰戴勝鵀也春秋考異郵曰孟夏戴絍
　降春秋説題辭曰戴絍出蠶期起傅元陽春賦曰睹
　戴勝之止桑聆布穀之晨鳴梅聖俞詩雉翬依麥雊
　戴勝繞枝翔文與可詩戴勝入園春巳老栗留過壟
　麥將熟程致道戴勝賦曰惟戴鵀氏知與時通降于
　柔桑以趣女工
鳩
　盧天驥剡詩强呼膏雨鳩閒管乍有香泥燕猛忙
巧婦鳥
　出舊經鷦性巧巢至精若刺韈又名韈雀張祜詩舊
　巢飛巧婦新葉長宜男梅聖俞巧婦鳥詩巧婦口流
　血辛勤非一朝莠荼時補綻風雨畏漂摇
伯勞
　出舊經周書時訓曰五月鵙始鳴蔡邕章句曰鵙伯
　勞也李嘉祐詩映花雙節駐臨水伯勞飛
鵯鵊
　盧天驥剡中詩山杏枝頭鵯鵊兒來傳春意語多時
　歐陽詹詩村店月西入山枝鵯鵊聲鵯鵊鵶舅也張
　祜詩落日啼烏舅空林長寄生胡文恭詩二月辛夷
　猶未落五更烏舅最先啼此詩說盡鵯鵊啼最早也
山鷓鴣
　白居易山鷓鴣詩山鷓鴣朝朝暮暮啼復啼啼時露
　白風凄凄黃茅岡頭秋日晚苦竹嶺下秋日低山中
　最多
竹雞
　梅堯臣詩恐傷爾心不敢泣春岡細雨聞竹雞林和
　靖詩晝巖松鼠靜春塹竹雞深王性之詩慘慘風林
　呌竹雞冥冥山路曉光微又徳操詩山盡路迴人跡
　絶竹雞時作兩三聲陶岳零陵記曰竹雞狀如鶉尾
　少長北夢琑言曰竹雞食半夏
吐綬雞
　剡太白山有雞五色吐緑綬號吐綬鳥埤雅曰綬雞
　似雉吐物數寸食必蓄嗉慮觸其嗉行每逺草木古
　今注曰吐綬鳥曰錦雞劉禹錫吐綬鳥詩越山有鳥
　翔寥廓嗉中吐綬光若若李易太白山吐綬雞詩昔
　人仙去斷丹梯憔悴深山吐綬雞百囀和鳴非我事
　漫將文采慰幽棲
鶉
　博雅曰鶉善鬭梅聖俞鶉詩脱命秋隼下鳴鬭自相
　捋夏為黄鶉秋冬為白鶉夏鶉入饌絶勝人多籠致
　李白詩君看海上鶴何似籠中鶉
鸕鷀
　剡溪上漁舟所載者也裴冕詩淺沙游蚌蛤危石起
　鸕鷀蒼頡篇曰鸕鷀似鶂而黒楊孚異物志曰鸕鷀
　不生卵而孕雛于池澤間又吐生以鐶掛其項入水
　捕魚日得數百
翡翠
　李紳詩魚驚翠羽金鱗躍蓮脱紅衣紫菂摧于仲文
　詩花驚飛翠羽萍散躍頳鱗栁宗元詩古苔凝青枝
　隂草濕翠羽倉頡解詁曰鷸翠别名也韓渥詩天長
　水逺網羅稀保得重重翠碧衣則謂之翠碧鳥蔡邕
　翠鳥詩囘顧生碧色動摇揚縹青錢起翠鳥詩擘波
　得泉魚一㸃翠光去形容盡矣李易剡山浴鵠池詩
　翠光争水鳥紅影湛山花謂此也
白鷺
　朱放剡溪詩漠漠黄花覆水時時白鷺驚船趙湘剡
　溪唐郎中所居詩開池延白鳥掃樹帶清秋詩義䟽
　曰鷺好絜白齊魯謂之舂鋤吳越謂之白鳥
鳬
　梁簡文詩戲鳬乘洑下漁舟冐浪前又詩旅雁同洲
　宿寒鳬夾浦飛許敬宗詩波擁羣鳬至秋飄朔雁歸
　皆剡中風景毛萇詩傳曰鳬水鳥方言曰野鳬甚小
　好没水謂之鷿鵜倉頡解語曰鳬名水鶻晉張望鷿
　鵜賦曰惟鷿鵜之小鳥托川湖以繁育能率性以閑
　放匪窘惕于籠畜謝眺野鳬賦曰碎文錦之丹臆納
　綺緑之翠襟
鸂鶒
　温庭筠詩剡溪魚客賀知章任達憐才愛酒狂鸂鶒
　葦花隨釣艇蜻蜓菰菜夢横塘謝惠連鸂鶒賦曰覽
　水禽之萬類信莫麗乎鸂鶒服昭晰之鮮姿憇川湄
　而偃息臨海異物志曰鸂鶒食短狐在溪中無毒氣
　古人淮賦曰鶒㝷邪而逐害是也陳昭裕圖經曰鸂
　鶒宿渚若有敕令其浮游也雄左雌右皆有式度
鵁鶄
　周禮曰㑹稽宜鳥其注曰孔雀係鵁鶄之屬歐陽詢
　曰鵁鶄似鳬髙脚毛冠晉摯虞賦曰鵁鶄呈儀若刻
　若畫巧態多姿乍浮乍沒
脊令
　出越經杜公所謂沙晚脊令寒者越人曰雪姑賛寧
　物類志亦曰雪姑爾雅則曰□渠脊令也飛則鳴行
　則摇又有坑鵲殊小
魚鷹
　舟過嶀江一禽如雪擒魚健於隼問之漁人曰魚鷹
　也温公魚鷹詩翩然下林表不憚風湍惡
　　獸
麖
　靈運自注山居賦曰麖音京能跳躍字書曰麖大鹿
　也一角而牛尾王梅溪嶀山賦曰皇書亭畔又看麖
　滯之蹤
􁊔
　爾雅曰􁊔大鹿旄毛狗足元稹詩庭狎仙翁􁊔池游
　縣令鳬葉清臣詩山迥人逢􁊔江清客厭魚杜甫詩
　永與清溪别䝉將玉饌俱剡其庶乎
羱
　出山居賦爾雅注曰羱羊似吳羊而大其角橢出義
　訓曰羱羊養草以􁅦旋注曰暑天塵露在其角上生
　草戴之而行愛之獨寢又廣志曰羱羊角重於肉代
　都賦曰大角謂之羱
豕
　舊經劉禹錫進野猪狀曰收刈之餘田獵有獲異於
　芻豢著在方書
熊
　李白詩湖月照我影送我至剡溪又云熊咆龍吟似豕
　冬蟄説文曰心有脂曰熊白味美好舉木引氣莊子
　所謂熊經鳥伸冬蟄不食饑則䑛其掌其美在掌盧
　象詩明月聞山鳥寒崕見蟄熊李端詩熊寒方入樹
　魚樂稍窺泉陳陶詩鶴鳴髙崖裂熊鬭老樹倒梅聖
　俞詩霜落熊升木林空鹿飲溪
羆
　出山居賦詩傳曰黄羆赤羆大如熊脂白而麄栁宗
　元羆説曰羆之狀被髪人立絶有力
猿
　虞騫嵊亭詩澄潭寫度鳥空嶺應鳴猿李白剡中詩
　猿近天上啼人移月中棹又曰謝公宿處今尚在緑
　水蕩漾青猿啼劉長卿詩鳥道通閩嶺山光落剡溪
　暮㠶千里思秋夜一猿啼仲皎東太白山溪猿亭詩
　挂烟羣木冷啼月一山秋
狐
　詩傳曰狐色赤白征記曰狐聽氷無聲乃度張説詩
　啼猿抱山月饑狐獵野霜
豺
　出山居賦爾雅曰豺狗足説文曰豺體細瘦謂之豺
　季秋取獸四面陳之謂之祭獸嘗行黄沙道中見一
　豺與一野豕絶大為野丁所奪
玃
　剡太白山趙廣信錬丹登仙之處有赤玃爾雅曰玃
　父善顧郭璞注曰似猴而大能玃持人好顧盻吕氏
　春秋曰猴五百年化為玃盧天驥鹿苑寺詩饑鼯猛
　玃號窮冬層巒秀壁撑晴空
　　魚
鱸
　李白詩此行不為鱸魚鱠自愛名山入剡中項斯寄
　剡中友詩山晚迥尋蕭寺宿雪寒誰與戴家期夜來
　忽覺秋風急應有鱸魚觸釣絲羊士諤詩山隂道上
　桂花初王謝風流滿晉書㑹作江南步從事秋來還
　復憶鱸魚
白魚
　嶀山下巨潭白魚所聚大者二三尺頭昻者第一尾
　頳者謂之追紅白杜甫詩白魚困宻網黄鳥喧佳音
　方干詩山鳥踏枝紅果落家童引釣白魚驚韋應物
　詩沃野收紅稻長江釣白魚白居易詩青青芹蕨下
　疊卧雙白魚
青魚
　青魚頭色微青劉邵七華曰洞庭之鮒青顱碧鱗葢
　此類池中所蓄不及溪中者向過娥江漁人數連網
　得此魚可三四尺剡中所有乃江中物也
鱧
　出山居賦爾雅曰鱧鮦也陸璣疏曰魴鱧也本草經
　曰蠡今作鱧字
鮒
　出山居賦王肅易注曰鮒小魚廣雅曰鯖鮒也劉邵
　七華曰洞庭之鮒出于江岷素腴青顱朱尾碧鱗
鰱
　鰱即鱮也魚詩箋曰鱮似魴而大頭魚之不美者土
　語曰買魚得鱮不如啖茹埤雅曰吳越呼鱅鰱魚齊
　唐越吟行楩柟非給燎魴鰱必施罛
鱒
　出山居賦陸璣疏曰鱒倪似鯢鱗細于鯢赤眼多細
　文孫炎爾雅正義曰鱒好獨行
鯇
　爾雅曰鱧鯇也陸璣䟽曰鯇似鱧狹而厚江東呼為
　鯉魚今剡漁謂之逆者鱒鱧之類也
鯉
　李易剡山詩魚跳破浪奮赤鬛鶴唳投松翻縞衣赤
　鬛鯉也
　
　
　
　
　
　
　
　
　剡録巻十
