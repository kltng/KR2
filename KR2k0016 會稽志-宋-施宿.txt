#+TITLE: 會稽志-宋-施宿
#+DATE: 2016-06-11 12:21:45
#+SOURCE: github.com/kanripo/KR2k0016 master ed92cf67                
欽定四庫全書　　　　　史部十一
　㑹稽志　　　　　　　　地理類三(都㑹郡縣之/屬)
　　提要
　　　　(臣/)等謹案㑹稽志二十巻宋施宿等撰續志
　　　　八巻宋張淏撰宿字武子湖州人司諫元之
　　　　之子嘗知餘姚縣遷紹興府通判淏字清源
　　　　本開封人僑居婺州官至奉議郎所著雲谷
　　　　雜記已從永樂大典中裒輯刋行其履貫畧
　　　　見金華志而所作續志序乃自稱僑寓是邦
　　　　則又嘗卜居㑹稽矣宋自南渡以後升越州
　　　　為紹興府其牧守每以宰執重臣領之屹然
　　　　稱為大藩而圖志未備直龍圖閣沈作賔為
　　　　守始謀纂輯華文閣待制趙不迹寶文閣學
　　　　士袁説友等相繼編訂而宿一人實始終其
　　　　事書成於嘉泰元年陸㳺為之序其不稱紹
　　　　興府志而稱㑹稽志者用長安河南成都相
　　　　臺諸志例也其後二十五年淏以事物沿革
　　　　今昔不同因彚次嘉泰後事作為續編而復
　　　　於前志内補其遺逸廣其疎畧正其譌誤釐
　　　　為八巻書成於寶慶元年淏自為之序書中
　　　　不分大類前志共為細目一百十有七續志
　　　　共為細目五十不漏不支叙次有法如姓氏
　　　　送迎古第宅古器物求遺書藏書諸條皆他
　　　　志所弗詳宿獨能搜採輯此詳贍可觀淏所
　　　　續亦簡核不茍洵地志之有體要者明時舊
　　　　刻已亡正徳庚午郡人王綖復訪求舊本校
　　　　刋之今板並乆佚故藏書家罕見著録葢亦
　　　　稀覯之本矣乾隆四十五年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
㑹稽志原序
昔在夏禹㑹諸侯於㑹稽歴三千嵗而我髙宗皇帝御
龍舟横濤江應天順動復禹之迹駐蹕彌年定中興之
業羣盜削平强敵退遁於是用唐幸梁州故事陞州為
府冠以紀元大駕既西幸而府遂為股肱近藩稱東諸
侯之首地望葢視長安之陜洛汴都之陳許所命牧守
皆領浙東安撫使其自丞相執政來與去而拜丞相執
政者不可遽數而又昭慈聖烈皇后及永祐以來四陵
欑殿相望於鬱葱佳氣中朝謁之使艫銜轂擊中原未
清今天下鉅鎮惟金陵與㑹稽耳荆揚梁益潭廣皆莫
敢望也則山川圖牒宜其廣載備書顧未暇及者綿數
十年直龍圖閣沈公作賔來為守慨然以為已任而通
判府事施君宿發其端安撫使幹辦公事李君兼韓君
茂卿為之助郡士馮景中陸子虡王度朱鼐永嘉邵持
正等相與上參禹貢下考太史公及歴代史金匱石室
之蔵旁及爾雅本草道釋之書稗官野史所傳神林鬼
區幽怪慌惚之説秦漢晉唐以降金石刻歌詩賦咏殘
章斷簡靡有遺者若父老以口相傳不見於文字者亦
間見層出積勞累月乃成沈公去為轉運副使猶經營
此書不已華文閣待制趙公不迹寳文閣學士袁公説
友繼為守亦力成之而始終其事者施君也書雖本之
圖經圖經出於先朝非藩郡所可附益乃用長安河南
成都相臺之比名㑹稽志㑹稽為郡雖遷徙靡常而郡
本以山得名又禹所巡也故卒以名之既成屬游參訂
其槩且為之序嘉泰元年十二月乙酉中大夫直華文
閣致仕賜紫金魚袋陸游序
欽定四庫全書
　㑹稽志巻一　　　　　　宋　施宿等　撰
　　越
越在唐虞時禹平水土制九州而越為揚州之域職方
氏東南曰揚州其山鎮曰㑹稽釋云㑹稽在山隂舊經
云塗山在山隂縣西北禹㑹萬國之所在左傳哀公七
年魯大夫曰禹合諸侯於塗山執玊帛者萬國杜預注
(云/)塗山在夀春東北説者遂疑塗山非㑹稽今塗山之
名有四㑹稽夀春之外復有渝州之塗山杜子美賦禹
廟詩者文字音義云嵞(音/塗)山古國名夏禹娶之今之宣
州當塗縣也杜預獨指夀春之塗山為禹合諸侯之地
宜必有據然按史記夏本紀贊曰禹㑹諸侯江南計功
而崩因塟焉命曰㑹稽㑹稽者㑹計也裴駰注引皇覽
曰禹冢在山隂㑹稽山上㑹稽山本名苗山在縣南去
縣七里越傳曰禹到大越上苗山大㑹計爵有徳封有
功更名苗山曰㑹稽家語孔子曰昔禹致羣臣於㑹稽
之山防風氏後至禹殺而戮之其骨專車封禪書曰禹
封泰山禪㑹稽由是論之禹既合諸侯於㑹稽庸詎知
魯大夫所謂塗山非㑹稽與至夏后氏少康封庶子於
㑹稽以奉守禹之祀文身斷髪披草萊而邑焉後二十
餘世至於允常允常之時與呉王闔廬戰而相怨伐允
常卒子勾踐立是為越王舊經云春秋貶之號為於越
按春秋定公五年書於越入呉杜預曰於發聲也西漢
云太伯初奔荆蠻荆蠻歸之號曰勾呉顔師古云勾呉
亦猶於越也太伯至徳初無貶詞特從其俗爾公羊云
於越者未能以名通也榖梁范氏注云春秋即其所以
自稱者書之然竊有疑焉越於是時猶未預中國㑹盟
未嘗與中國通也經書於越入呉非越自稱明矣豈書
於經者乃呉王告同盟之詞與哀公二十一年越人始
來二十三年魯始使越據此可知且以勾踐為君而種
蠡為臣果未能以名通者乎定公十四年呉伐越越子
勾踐禦之陳於檇李勾踐患呉之整也使死士再擒焉
不動使罪人三行屬劍於頸而辭曰二君有治臣奸旗
鼓不敏於君之行前不敢逃刑敢歸死遂自剄也師屬
之目越子因而伐之大敗之靈姑浮以戈擊闔廬闔廬
傷将指取其一屨還卒於陘去檇李七里夫差使人立
於庭茍出入必謂已曰夫差而忘越王之殺而父乎則
對曰唯不敢忘三年乃報越哀公元年呉王夫差敗越
於夫椒報檇李之役也遂入越越子以甲楯五千保㑹
稽使大夫種因呉太宰嚭以行成呉子将許之伍員曰
勾踐能親而務施施不失人親不棄勞與我同壤而世
為仇讎姬之衰也日可俟也介在蠻夷而長冦讎以是
求霸必不行矣弗聴三月越及呉平呉越春秋謂呉封
地百里於越國語曰勾踐之地南至于句無(今諸暨有/句無亭)
北至于禦兒(今嘉興有禦兒鄉西漢功/臣表兩粤傳有語兒侯)東至于鄞西至
于姑蔑(今太末/地也)廣運百里勾踐乃與范蠡深謀二十餘
年竟滅呉報㑹稽之恥北渡兵於淮以臨齊晉號令中
國以尊周室致貢於周周元王使人賜勾踐胙命為伯
諸侯畢賀乃徙都琅邪漢書地理志云琅邪越王勾踐
嘗治此起觀臺有四時祠呉越春秋亦云越王於此起
觀臺周七里以望東海勾踐卒子王鼫與立王鼫與卒
子王不夀立王不夀卒子王翁立王翁卒子王翳立王
翳遜國逃於巫山之穴越人薫而出之王翳遜國之賢
君葢呉太伯之儔也王翳卒子王之侯立王之侯卒子
王無疆立按此勾踐至無疆實六世舊經云五世者誤
也王無疆時興師伐齊西伐楚與中國爭彊當楚威王
之時越北伐齊齊威王使人説越王於是越遂釋齊而伐
楚楚威王興兵而伐之大敗越殺王無疆盡取故呉地至浙
江北破齊徐州而越以此散諸族子爭立或為王或為
君濱於江南海上服朝於楚後七世至閩君摇佐諸侯
平秦漢髙帝復以搖為越王以奉越後東越閩君皆其
後也
　　㑹稽郡
秦始皇二十五年大興兵使王前羽遂定荆江南地降越
君置㑹稽郡治呉二十六年初并天下用廷尉李斯議
分天下以為三十六郡郡置守尉監郡守掌治其郡有
丞尉掌佐守典武職甲卒監御史掌監郡漢興髙皇帝
六年以其地封劉賈為荆王黥布反荆王賈死之無後
十二年封劉濞為呉王王三郡五十三城孝景帝四年
呉王濞反誅乃復為㑹稽郡越絶外傳曰漢孝景五年
㑹稽属漢属漢者始并之也舊經云後復属江都國江
都王建有罪國除乃更為郡按漢書地理志廣陵國注
江都易王非廣陵厲王胥皆都此并得鄣郡而不得呉
劉貢父云然則㑹稽不得云屬江都也呉朱育以强記
稱且距漢未逺仕本郡門下書佐太守濮陽興問漢封
諸侯事而育所對亦止言劉賈為荆王濞為呉王濞誅
乃復為郡治於呉亦不及属江都事也前漢志領縣二
十六後漢順帝永建四年分浙江以東十四縣為㑹稽
郡治山隂東晉為㑹稽國改太守為内史宋武帝永初
二年罷㑹稽郡府復為㑹稽郡齊梁陳因之隋為呉州
改越州尋罷州為㑹稽郡依漢制置太守以司𨽻刺史
相統治唐武徳四年為越州天寳元年復為㑹稽郡乾
元元年復改為越州
　　越州
越州隋大業置古㑹稽郡也因國為名置刺史焉按漢
武帝紀元封五年初置刺史部十三州顔師古曰漢舊
儀云初分十三州假刺史印綬有常治所以秋分行部
所察六條秩六百石於是乃復禹貢九州之名而増以
周之幽并與漢所開之朔方交趾以為十三州也㑹稽
自昔常𨽻揚州晉玉羲之為㑹稽内史王述為揚州牧
檢校郡事羲之恥之求分㑹稽為越州不果遂稱疾去
郡誓墓終身不仕其後至隋而㑹稽卒為越州葢本於
此宋齊梁陳㑹稽自為東揚州刺史不復受察於揚州
雖寖異古制然猶未至盡廢刺史之職或以刺史行太
守事如曰東揚州刺史領㑹稽太守是也隋制舊有兵
處刺史帶諸軍事以統之如曰都督㑹稽等郡諸軍事
是也或加使持節隋唐而降支郡皆稱刺史但領一州
而以州統縣與他州等故又於此置總管府以統其
屬州隋文帝初平江南改曰呉州大業中遂改為越州
尋罷州置郡以刺史十四人巡察畿外諸州所察六條
畧如漢制唐武徳四年復為越州置總管領州如故未
久改總管為都督自是改更不常郡則曰太守州則曰
刺史其實一也至乾元元年遂為越州大抵越州其實
與㑹稽郡同非復如漢十三州之重刺史亦非復古之
部刺史但以總管都督御制一道爾
　　紹興府
建炎三年十月庚申車駕自杭州巡幸御樓船渡浙江
壬辰幸越州四年四月癸未御舟自温台回駐蹕越州
明年正月一日改元紹興越州官吏軍民僧道上表乞
賜府額昔唐徳宗以興元元年巡幸梁州改梁州為興
元府於是朝廷用興元故事改越州為紹興府初車駕
幸揚州駐蹕逾年又嘗經郊祀然未嘗建為府則紹興
葢特恩也車駕既移蹕臨安首命前參知政事資政殿
學士張守知府事故守謝到任表曰矧是肇新府號乆
駐蹕聲履勾踐之故棲厲嘗膽抗戈之志想神禹之遺
跡服卑宫菲食之勞又謝賜行宫充本府治所表曰廣
厦千間已免震凌之患土階三尺尚存簡素之風皆言
上駐蹕之久而宫室無所増葺也浙東提㸃刑獄曽㬇
舊為史官見日厯所書紹興二年正月車駕移蹕臨安
閏四月戊戌詔紹興府行宫復作府治上曰時方艱難
若不賜與則須别建賜之所以寛民力也州額初題越
州大都督府既賜府額當題云紹興大都督府而右朝
奉大夫呉説乃題云大都督紹興府議者或非之
　　歴代屬郡
㑹稽郡自漢順帝時還治山隂其所領山隂鄮烏傷餘
暨諸暨太末上虞剡餘姚句章鄞章安永寧東候官猶
十四縣其地南踰閩越西限浙江東北至海而止提封
數千里粤自秦漢常為都㑹(晉渡江後三呉之豪請都/㑹稽雖不果亦足見當是)
(時㑹稽最號富實常為本根之地故諸葛恢為㑹稽帝/謂曰今之㑹稽昔之闗中也宋書史臣曰江左以來根)
(本於揚越又云㑹土帶海傍湖良疇數十萬頃膏腴上/地畆直一金鄠杜之間不能比也又袁宏漢紀許子将)
(曰㑹稽富實䇿之所貪以此論之㑹稽自古以富實名/者徒以鏡湖之利也今民盗湖為田湖廢幾盡按晉宋)
(間謂㑹稽為㑹土三國志謂呉郡㑹稽為呉㑹二郡張/紘謂收兵呉㑹則荆揚可一孫賁傳云䇿巳平呉㑹二)
(郡朱桓傳云部伍呉㑹二郡是也前輩有讀㑹字為都/㑹之㑹或者以為不然今姑蘇有呉㑹館葢承其誤)
後漢末孫䇿略平江左渡浙江自領㑹稽太守䇿卒曹
操又表其弟權為㑹稽太守以統江左諸郡(三國志云/䇿渡浙江)
(以其屬呉景為丹陽太守孫賁為豫章太守孫輔為廬/陵太守朱治為呉郡太守而䇿自領㑹稽太守是也孫)
(權謂虞翻曰孤有征討事未得還府/卿復以功曹為吾蕭何守㑹稽耳)興平四年䇿乃分
章安永寧之地置松楊縣(呉錄云取松/楊木為名)又置始平縣改
章安曰羅陽縣至呉孫亮太平二年又置臨海縣立㑹
稽東部為臨海郡以臨海始平松楊羅陽四縣屬焉於
是㑹稽始有屬郡初後漢建安中孫氏分東候官之地
立邑即以年號為名曰建安縣(據續通典云孫䇿建安/十二年立按是時䇿已)
(死/)又置南平漢興二縣以屬㑹稽南部都尉至孫休永
安三年遂割㑹稽南部為建安郡孫皓寳鼎元年又以
漢末以來分烏傷太末之地所立新安豐安長山呉寧
遂昌永康定陽并烏傷太末凡九縣置東陽郡至晉又
分臨海郡之松楊羅陽東陽郡之遂昌凡三縣立永
嘉郡(乃今/處州)晉既平呉立東候官為晉安郡分𨽻揚州東
晉以㑹稽郡為王國併𨽻揚州宋永初二年正月罷㑹
稽郡府遂復為郡孝建元年立為東揚州統㑹稽東陽
新安臨海永嘉五郡大明三年以揚州所統六郡為王
畿而東揚州直為揚州以豫章王子尚為刺史加都督
八年冬復以王畿諸郡為揚州而㑹稽還為東揚州統
郡如故永光元年秋八月始改是年為景和元年東揚
州併揚州梁普通六年復以㑹稽東陽新安臨海永嘉
五郡及建安晉安二郡立東揚州大寳二年湘東王繹
承制以陳霸先為都督㑹稽東陽新安臨海永嘉五郡
諸軍事東揚州刺史領㑹稽太守承聖三年以陳蒨都
督㑹稽十郡諸軍事㑹稽太守陳永定三年改永嘉郡
為縉州尋省東揚州併屬揚州又分建安晉安二郡權
立閩州天嘉元年以徐度為使持節都督㑹稽東陽臨
海永嘉新安新寧信安建安晉安九郡諸軍事鎮東将
軍㑹稽太守天嘉三年侯安都破留異東陽平六月以
㑹稽東陽臨海永嘉新安新寧晉安建安八郡置東揚
州以揚州刺史始興王伯茂為鎮東将軍東揚州刺史
光大二年割東揚州晉安郡為豐州隋開皇九年平陳
改東陽揚州曰呉州置總管府煬帝大業元年正月廢
諸州總管府尋改呉州為越州改東陽郡為婺州又改
永嘉郡為處州尋改為栝州而廢臨海郡大業三年四
月壬辰改州為郡越州曰㑹稽郡婺州曰東陽郡栝州
曰永嘉郡唐武徳四年平李子通改㑹稽郡為越州置
總管府改東陽郡為婺州永嘉郡為栝州復故臨海郡
為海州復故建安郡為建州又以剡縣立嵊州并析置
剡城縣析故句章縣地置姚州鄞州以烏傷縣地為綱
縣置綱州并析置華川縣析信安縣置衢州以龍邱縣
地置縠州并析置白石縣以縉雲縣地置麗州以松楊
縣置松州以桐廬分水建徳三縣置嚴州五年以永嘉
縣置東嘉州并析置永寧安固横陽樂成四縣屬焉是
嵗改海州為台州七年改總管為都督府廢姚州入餘
姚縣來屬廢綱州入烏傷縣更名義烏屬婺州廢嚴州
以桐廬縣屬睦州八年廢鄞州以鄮縣來屬廢縠州
以白石縣入信安縣廢麗州為永康縣屬婺州廢松州
為松楊縣貞觀元年廢東嘉州省横陽永寧二縣以永
嘉安固二縣併𨽻栝州廢嵊州以剡縣來屬是嵗始命
併省分天下為十道越州督越婺泉建台栝六州𨽻江
南道髙宗上元二年又分栝州之永嘉安固兩縣置越
州垂拱二年又析婺州之常山信安龍邱復置衢州景
雲二年分天下為二十四都督府以統其屬州越州所
督不滿十州定為中都督府既而以其權重皆罷之開
元二十一年分𨽻江南東道開元二十六年採訪使齊
澣奏割鄮縣置明州天寳元年改越州為㑹稽郡温州
為永嘉郡而栝州為縉雲郡台州為臨海郡明州為餘
姚郡建州為建安郡衢州為信安郡乾元元年復改㑹
稽郡為越州縉雲郡為栝州信安郡為衢州永嘉郡為
温州餘姚郡為明州東陽郡為婺州臨海郡為台州新
定郡為睦州領越睦衢婺台明處温八州治越州𨽻浙
江東道大厯十四年廢浙江東道建中元年復置二年
復廢貞元三年復置浙江東道領越婺台明衢處温七
州而睦州𨽻浙江西道皇朝因之紹興元年升為紹興
府所領州如故
　　歴代屬縣
前漢志㑹稽郡治呉領縣二十六呉曲阿烏傷毗陵餘
暨陽羨諸暨無錫山隂丹徒餘姚婁上虞海鹽剡由拳
太末烏程句章餘杭鄞錢塘鄮富春冶回浦舊經云光
武改回浦曰章安以冶立東候官分章安立永寧縣通
典云永嘉本漢治縣地後漢改為章安續通典云漢書
東甌舉國内徙乃以其地為回浦縣屬㑹稽郡後更名
章安又以章安之東甌鄉為永寧縣隋為永嘉縣初西
漢以粤反覆險阻為後世患遷其民江淮遂虚其地後
有逃遁山谷者稍出立為冶縣(顔師古注云越/王冶鑄之地)後又名
為東冶縣後漢光武時又曰東候官今閩縣是也言東
以别其西如閩縣居候官之東故曰東候官以此又知
候官之名已久治之地不一後因其名以為縣也一云
秦立胡候之官於此故名通典云後漢分冶地為㑹稽
東南二部都尉此為南部都尉東部今臨海是也大抵
南至晉安東至章安皆冶縣地詳而言之則閩越為冶
而東甌為回浦原其本皆粤地也順帝永建四年陽羨
人(一作陽/羨令)周嘉上書以呉越一國周旋一萬一千里以
浙江山川險絶求得分置遂分浙江以西為呉郡以東
為㑹稽郡(三國志呉朱育云永建四年劉府君上/書以浙江之北為呉郡㑹稽還治山隂)舊經
云領山隂鄮烏傷餘暨諸暨太末上虞剡餘姚句章鄞
章安永寧東候官十四縣治山隂又分上虞南鄉為始
寧縣初平三年分太末縣置新安縣分烏傷南鄉為
長山縣興平二年分諸暨之大門村為漢寧縣又分章
安之南鄉為松楊縣建安四年孫氏分太末立豐安縣
又分信安立定陽縣建安二十三年分太末立平昌縣
(晉志曰/遂昌)呉分永寧立南始平縣(今之/天台)又分烏傷之上浦
為永康縣分章安立臨海縣改章安為羅陽縣餘暨曰
永興縣漢寧曰呉寧縣呉少帝太平二年以㑹稽東部
為臨海郡分臨海南始平松楊羅陽四縣屬焉續通典
云孫䇿於建安十二年分東候官之地立邑即以年號
為名曰建安縣屬㑹稽南部都尉三國志云永安三年
以㑹稽南部為建安郡而縣為屬孫皓寳鼎元年分㑹
稽為東陽郡以烏傷太末新安豐安長山呉寧平昌永
康定陽九縣屬焉而㑹稽領山隂永興諸暨上虞餘姚
句章始寧郯鄞鄮十縣晉地道志宋州郡志領縣皆十
隋平陳廢山隂永興上虞始寧為㑹稽縣併餘姚鄞鄮
入句章縣及剡諸暨統縣四唐武徳四年以剡置嵊州
并析置剡城縣析句章之餘姚置姚州析句章之鄞置鄞
州七年輔公祐平廢姚州以餘姚縣來屬析㑹稽立山
隂縣八年廢鄞州為鄮縣嵊州為剡縣並來屬省山隂
縣復入㑹稽凡統縣五垂拱二年復置山隂縣儀鳳二
年復置永興縣開元二十六年割鄮縣置明州天寳元
年改永興為蕭山縣大厯二年因刺史薛兼訓之奏省
山隂縣七年刺史陳少遊復奏置焉貞元元年刺史王
密奏置上虞縣元和十年又省山隂入㑹稽縣十年復
置梁開平中錢鏐析剡縣立新昌縣皇朝因之領㑹稽
山隂蕭山諸暨上虞餘姚剡新昌八縣宣和三年方臘
既平七月丁夘詔越州剡縣改名嵊縣與睦州改嚴州
歙州改徽州及睦州清溪縣改淳安衢州龍游縣改盈
川皆同時也
　　廢州
㑹稽郡漢領縣二十六至漢末六朝而降析㑹稽所𨽻
縣為郡今為州軍二十四㑹稽一郡獨領漢故縣餘暨
諸暨山隂餘姚上虞剡凡六亦可謂盛矣至唐初以州
境獨大於它州故析剡縣為剡城縣立嵊州析餘姚縣
為姚州武徳七年廢姚州復以餘姚縣來屬貞觀元年
廢嵊州復以剡縣來屬
　　廢縣
漢順帝時分上虞南鄉為始寧縣隋平陳廢興平二年
分諸暨大門村為漢寧縣呉改為呉寧縣寳鼎元年割
𨽻東陽郡後復併入諸暨今縣有大門里或云即其地
也唐武徳四年析剡為剡城縣武徳七年廢入剡縣乾
道八年分諸暨之楓橋鎮為義安縣淳熈元年廢入諸
暨縣初户部侍郎方公滋以吏事著一時典藩數十年
所至有聲績其置縣雖承史蒋二公之後然卒成之者
方公也亦嘗為客言析縣之利它日當愈見不可復併
矣然曽未幾時遂為後守所撤取官署等以建僧寺人
頗議之至或謂有大姓居邑中方為鎮時擅事權握利
柄役服小民無敢與較故大不利於建縣云
　　分野
㑹稽禹貢揚州之域周禮保章氏以星土辨九州之地
所封封域皆有分星以視吉凶星紀呉越也漢書地理
志曰呉地斗分野也今之㑹稽九江丹陽豫章廬江廣
陵六安臨淮郡盡呉分也又云粤地牽牛婺女之分野
也其君禹後帝少康之庻子封於㑹稽虞翻曰㑹稽上
應牽牛之宿當少陽之位東漸巨海西通五湖南暢無
垠北渚浙江南山攸居實為州鎮是也然左傳哀公元
年呉伍員曰勾踐與我同壤呉越春秋呉王夫差亦曰
越之與呉同土連域然則呉越同壤其來尚矣按晉書
天文志曰自南斗十二度至須女七度為星紀於辰為
丑呉越分曰揚州而㑹稽入牛一度春秋元命苞曰牽
牛流為揚州分為越國左傳昭公三十二年夏呉伐越
史墨曰不及四十年越其有呉乎越得嵗而吴伐之必
受其凶漢永嘉中嵗星熒惑太白聚牛女之間識者以
為呉越之分其後孫䇿孫權實有江左晉太元間苻堅
将入冦石越對曰今嵗在呉分天道不順已而堅果敗
去及陳叔寳将亡有星孛於牽牛以此攷之則斗牛之
分呉越同之班固别而言之恐亦未然
　　風俗
㑹稽自夏禹巡守㑹諸侯方是時㑹不於嶽而於㑹稽
則㑹稽風俗之美固巳可見矣少康之子封於㑹稽
葢禹之五世孫也夏都平陽少康中興盛王其封子不
於近甸而於㑹稽則㑹稽為當時重地美俗又愈可見
故其民至今勤於身儉于家奉祭祀力溝洫乃有禹之
遺風焉粤自漢晉竒偉光明碩大之士固已繼出東晉
都建康一時名勝自王謝諸人在㑹稽者為多以㑹稽
諸山為東山以渡濤江而東為入東居㑹稽為在東去
而復歸為還東文物可謂盛矣宋興杜正獻趙清獻繼
起全名大節著在國史内相陸左丞與弟祠部以儒術
重姚待制以孝行著陳中書以忠節見於宣和靖康之
間而李參政傅給事以議論操守顯於建炎紹興以來
其他未易悉數故今之風俗好學篤志尊師擇友弦誦
之聲比屋相聞不以殖貲貨習奢靡相髙士大夫之家
占産皆其薄尤務儉約縮衣節食以足伏臘輸賦以時
不擾官府後生亦皆習於孝弟亷遜劉宗向以官遜其
弟黄章以官遜其叔父至於士之居喪不為墨衰居處
飲食一用古制送終不惑釋氏祭先不徇俚俗者已十
餘家往往相慕效以不及為恥其間或有事干謁自衒
鬻則其長老必嚴戒之無敢肆者
　　州境并至京地里
東至慶元府慈溪縣界一百五十七里西至臨安府錢
塘縣界一百三十八里南至台州天台縣界二百九十
五里北至海一百一里東西二百三十二里南北四百
四十七里至東京二千四百七十里一西京二千八百七
十里
　　城郭
築城之法城身髙四丈城濶五丈上斂二丈若城身髙
三丈五尺則趾濶四丈三尺七寸上斂一丈七尺城外
築瓮城去大城十五步(瓮城圓一面包城髙厚/與大城之數相等也)瓮城外
鑿壕去大城三十步上施釣橋凡為三壕第一重濶二
十步深二丈水深四尺至七尺第二第三重遞減五尺
壕之内岸築養馬城去大城五步髙八尺址濶五尺上
斂二尺自上三尺開箭牕外至壕垠留一步埋設鹿角
大城上每三十步置馬面敵樓各一座女牆相去各十
步凡樓櫓之法曰垂鐘版曰拐子木曰伏兔子曰手把
腰楅曰鷹架曰踏空版曰扠柱版曰䕶柱版曰猢猻柱
曰鄣水版曰馬面曰梯曰馬垠踏道曰娥眉甎踏道曰
笆曰草椁曰牛革曰氈曰大小索曰鐵鴈鈎此其名數
之大略也並塞控扼之地人人習知故其築城也易為
力而堅緻可守内地既非臨邊又郡邑安固無冦盜之
虞者久雖興版築或出草創故略書梗槩欲在官者知
城池之不可忽如此(劉忠顯以其久在兵間身履西陲/要害之地至於城壁制度尤其所)
(悉故在㑹稽修葺郡城雖用功不多而冦至可/以無恐使他人為之雖有才智亦未必能也)
　羅城周回一十四里步二百五十熈寧中郡守沈立
　為㑹稽圖其叙如此而舊經云四十三里者非也厥
　今州城以步計之八千八百二十有八按度地法步
　三百六十是為一里舉今步數總歸於里亦二十有
　四餘步百八十八較之圖叙所損六十有二宣和初
　劉忠顯治城禦方冦嘗稍縮其西隅然則今所損步
　或者自是時也舊經有云城不為壕今城外故有壕
　但不甚深廣耳皇祐中有詔濬湟太守王逵始治其
　事舊經成於祥符不及知也城之四面髙厚之數則
　舊經大略如之(舊經城東面髙二丈四尺其厚三丈/西面髙一丈六尺其厚八尺南面髙)
　(二丈一尺其厚一丈八尺北面髙二丈二尺其厚二/丈六尺故老云後雖間有墮圯尋復繕治舊北面在)
　(不能甚/加損也)城門九東曰都賜門(有都賜埭山門之名葢/久矣見南史何𦙍傳)
　曰五雲門東南曰東郭門(有東/郭埭)曰稽山門正南曰殖
　利門(有南/埭)西南曰西偏門(有陶/家埭)曰常喜門(州城至此/與子城㑹)
　(門在其上葢/九門之一也)正西曰迎恩門北曰三江門凡城東南
　門有埭皆以䕶湖水使不入河西門因渠漕屬於江
　以達行在所北門引衆水入於海
　　子城
舊經云子城周十里東靣髙二丈二尺厚四丈一尺南
面髙二丈五尺厚三丈九尺西北二面皆因重山以為
城不為壕塹嘉祐中刁約守越奏修子城記云城成髙
二十尺北因卧龍山環屬於南西抵於堙尾凡長九千
八百尺城之門有五熈寧中沈立為越州圖序云楊素
築子城十里越絶書云越王臣於呉故城北向以東為
右西為左小城周三里七十步陸門四水門一呉越春
秋云小城周千一百二十步一員三方西北飛翼樓以
象天門東南伏漏石竇以象地户陵門四達以象八風
又云城南近湖去湖百餘步㑹稽治山隂以來此城即
為郡城按今子城陵門亦四曰鎮東軍門曰秦望門曰
常喜子城門曰酒務橋門水門亦一即酒務橋北水門
是也其南秦望門去湖亦僅百步雖未必盡與古同然
其大略不相逺矣由秦望門而入直北曰蓮花橋又北
走即府治所也秦望門街之東曰雄節營曰五通廟曰
酒務坊曰夏麥倉曰都酒務街之西曰第七營曰第四
營曰車水橋巷曰提舉司幹辦公事㕔循城而西曰念
三營繇酒務坊而東經豐宜館(今為察/判㕔)三聖廟之前東
走酒務橋門繇車水橋巷而西過橋之南有大池曰龍噴
池池正方可三十畆池北曰僉判㕔池西曰社壇自此
西走踰大郎橋㑹於常喜門蓮花橋北街之東曰司理
院西曰卧龍坊繇卧龍坊而西數百步西南走威果營
又數百步抵城隍廟路及西園南趨清泠橋出常喜門
府治之南左曰提刑司幹辦公事㕔曰作院右曰通判
南㕔(舊為判官㕔熈寧間張大山新建判官㕔夀樂堂/東坡先生為賦詩者即此是也其後至淳熈間以)
(舊通判南㕔為武提刑/治所故南㕔遂徙於此)繇府治而右手詔亭下少西曰
府院曰下馬院繇府治而左頒春亭下東走即鎮東軍
門街之北曰簽㕔少東曰通判北㕔(南豐曽先生倅越/時有卧龍齋見於)
(元豐類藁宣和間禁臣稱龍天君主等字或撤其扁堂/亦尋廢桂堂在便㕔之南呉興施宿所建今紳袁尚書)
(起巖書其扁又有緑橘亭亭記顔魯/公所書事見碑隂今亭與石皆不存)街南曰通判東㕔
(此即舊所謂通判南/㕔今為添差通判㕔)
　　學校
宋興學校之制皆因前代惟州郡自唐末五代喪亂學
宫盡廢有司廟祭先聖而已猶有廢而不舉者仁宗皇
帝天聖初賜兖州學田又命藩郡皆得立學其後列郡
多亦有請悉可之稍増賜之田如兖州由是學校殆遍
天下然法制猶未具也慶厯中范仲淹輔政議興學校
本行實以取士於是宋祁等合議請士皆土著而教之
於學校然後州縣察其履行則學者修飭矣乃下詔州
若縣皆立學本道使者選部屬官為教授三年而代官
不足取於鄉里有學業者士須在學三百日乃聴預秋
賦凡隠匿喪服或嘗犯刑或虧孝弟有状或兩犯法經
贖或為鄉里害或假户籍或父祖犯十惡或工商雜類
或嘗為僧及道士皆不得與士齒有司方奉行㑹仲淹
罷於是學校之令皆弛然州郡多自置學聘名儒主之
若李覯孫復石介姜潛王令輩其尤著者也神宗熈寧
四年罷詩賦帖經墨義士各占治詩書易周禮禮記一
經兼論語孟子義而論䇿如故然亦未遑學校也終神
宗一朝三舍之法止行於太學而已崇寧初始議頒太
學三舍之法於天下京師置辟雍諸路置提舉學事州
並置教授提學嵗中遍行諸路通判嵗中遍行諸縣貢
士皆給驛劵然猶止以科舉三分之一為貢士大觀末
始盡罷科舉悉由學校陞選辟雍備置長貳以下如太
學引恵民河以為璧水植木森茂為舍千八百間然當
時議者以謂學制太嚴士失私養故相張商英以為利
近不利逺利富不利貧利少不利老又因詔有司講求
元豐學法中書舍人蔡肇言於衆中曰既行元豐安用
辟雍肇雖以此被黜然議者皆然之至宣和三年始罷
辟雍省其司成以下官天下舍法皆罷復科舉取士然
齋課以八日試經義十八日試論二十八日試䇿鼓之
節昕三昬四講五食六陞堂七還齋八集九學門以昕
皷啟昬皷闔學之列職以學正舉行學規學錄佐正糾
不如規者齋諭佐長導諭諸生及學規齋規行罰各五
等今尚有遵行者若釋奠之制則有六一曰時日(謂春/秋上)
(下/日)二曰齋戒(謂散齋三日/致齋二日)三曰陳設(謂前三日設次前/一日坤闕之類)
四曰省饌五曰行事六曰樂(請行事凝安之樂作三成/止詣罍洗門安之樂作詣)
(文宣王神位前明安之樂作洗/爵畢再詣神位前成安之樂作)今尚不廢惟樂多闕矣
議者謂方三舍之法行士子無敢以秃巾短後之服行
道上者遇長上無敢不避道拱揖者茶肆酒壚無敢輒
遊者市人不逞者醉者或凌嫚之士子皆避去無與較
者則亦不可以為無補於教養惟痛禁元祐學術凡曽
上書直言在籍者皆入自訟齋非自陳改過不許預舍
選賢者至恥於入學又學規以訕謗朝政為第一等罰
之首非古者不毁鄉校之義天下至今歎息云
　學在府南五里三十六步
　教授直舍在學之東
　　　縣學
縣學昔者所在或有之至慶厯興學始議州縣皆立學
而不果行崇寧中乃著為令凡縣學以時選試取其尤
者升州學為外舍生凡縣學設學長一人視州學教授
諭一人直學一人齋長齋諭各一人長諸生選特奏名
進士無則選老成有經行者充生員大縣五十人次縣
四十人小縣三十人其教養選試之法同州學至宣和
二年與州學舍法俱罷然至今天下縣亦多有學而㑹
稽諸邑為盛
　　　㑹稽縣
　學在縣南竹園巷
　　　山隂縣
　學在縣南柴場坊
　　　嵊縣
　學在縣西一百步舊經云至聖文宣王廟在縣東南
　　一百步學始創於縣令晉陵丁(寳臣/)實慶厯八年
　　也臨川王平甫(安國/)為記今不存獨寳臣所撰碑
　　及興學五言尚在宣和中盜起焚毁建炎元年縣
　　令應(彬/)建孔子殿後三年蜀郡范(仲将/)始置廊廡
　　又明年淄川姜(仲開/)始大之汝隂王性之(銍/)為之
　　記乾道癸已今丞相謝公(深甫/)尉剡時與主簿栝
　　倉江(濤/)増葺仍立諸生課試之法甚備有邑人周
　　(汝士/)記
　　　諸暨縣
　學在縣西淳熈六年知縣李(文鑄/)建舊縣西有夫子
　　廟唐天寳中令郭(密之/)遷於長山下晉天福庚子
　　令趙湜移縣東一里皇朝景祐四年尉劉述重建
　　慶厯四年始詔州縣立學明年令冦(仲温/)増造頗
　　為全備李君以其地嵗有水患故遷焉
　　　蕭山縣
　學在縣南門外二十步(舊經在縣/西三十步)
　　　餘姚縣
　學在縣東一里五十步元豐元年知縣事黄(鑄/)立建
　　炎兵燬惟學獨全余(端禮/)趙(子肅/)趙(公豫/)相繼新
　　之慶元五年施(宿/)剏直舍為致齋考試之地築牆
　　垣作外門買田置書甚備有尚書樓公(鑰/)記
　　　上虞縣
　學在縣東南六十五步
　　　新昌縣
　學在縣東南
　　社稷
社以勾龍配稷以后稷配自京師達於郡邑嵗再祭春
以春社秋以秋社前一月檢舉闗所屬前祭三日散齋
(宿於正寝不弔喪不問疾不作/樂不行刑不書獄不與穢惡)致齋一日(質明赴祠所/凡祭外皆禁)
前祭二日設行事執事官次牽牲詣祠所祭日丒前五
刻設神位於壇上席以莞陳幣篚籩豆俎簠簋罍洗犧
尊象尊太尊山尊著尊壺尊皆加冪前祭一夕晡後省
饌祭日丒前五刻行事官等各就次掌饌者實饌贊禮
者引初獻省視陳設乃各就次易祭服以次行二獻行
禮禮畢引初獻飲福受胙還次亞獻以下皆受胙再拜
送神瘞幣乃退此其大畧也其詳有司存焉方政和間
頒大成樂於天下祭社稷皆有樂贊者請初獻行禮則
寧安之樂作八成止引詣壇盥洗則正安之樂作詣神
位前則嘉安之樂作送神則寧安之樂復作一成止自
建炎紹興以後樂器多亡工亦不敢習矣三代之社所
謂以松以柏以栗先儒以為立社各以所宜木按齊有
櫟社楚有枌榆社正與先儒之說合今㑹稽惟樟楊(楊/木)
(種多此一/種名松楊)二木最夀且茂神祠梵字及民廬往往有之
或至數百年庇地數畆竊意社稷壇壝之傍皆當種藝
以合所宜木之意
　社在府城南二百九十步
　　諸縣社稷
古者諸侯建國各有社稷雖曹滕邾莒五十里之國皆
與齊晉符不獨諸侯也有民人則有社稷矣故一邑之
小亦有之魯之費楚之豐皆邑之有社者也而國朝之
制縣社稷祠祭與郡等㑹稽八邑皆有社稷焉
　　　㑹稽縣
　社在縣南禮禋坊慶元二年知縣事王(時㑹/)重修有
　　記
　　　山隂縣
　社在縣南柴場
　　　嵊縣
　社在縣北一百一十五步(舊經云在縣西/南一十五步)
　　　諸暨縣
　社在縣北舊社稷壇在縣南三里政和間令陳(瑞禮/)
　　依新式増築壇五風雲雷雨師附焉淳熈丙申令
　　熊(克/)别築五壇於縣西墉之外慶元四年令趙(彦/)
　　(權/)始遷於此
　　　蕭山縣
　社在縣西一百步(舊經在縣/南二百步)
　　　餘姚縣
　社在縣西二里舊在縣南一里
　　　上虞縣
　社在縣西一里二十五步(舊在縣南/四十步)
　　　新昌縣
　社在縣西南一里
　　貢院
貢院在城西錦鱗坊卧龍之隂郡治之西北㑹稽東南
㑹府而試士舊無定處太師史公(浩/)得地於爽塏丞相
蒋公芾繼之銳欲鳩僝㑹奉祠去乾道九年資政殿學
士錢公(端禮/)始克成之東西重廡為屋百楹考閱有㕔
宴止有房謄書糊名兩舍對峙中門外門規制屹然選
舉盛觀此邦自承平時所未見也既成迺合在官在泮
之士賦詩讌飲以落之而禮部尚書胡公(沂/)又為之記
距今三十年矣聞之耆舊住舍法時郡學西北隅是為
試所迨復科舉更寓諸暨大雄寺城東延慶寺最後寓
光相寺亡慮十數自貢院之新士皆樂其宏敞然近嵗
桉几猶櫛比葢㑹稽儒學日盛而試者日寖多矣毎舉
以名上禮部一十有九又用近制别取可補上庠者在
嵗辛酉所取至一百四十有八人云
　　教場
教閱之法有二一曰營法二曰陣法所謂營法者六軍
營索四十有八前軍赤後軍黒左軍青右軍白左虞候
黄右虞候綠經索五百尺圍索二百尺街索五十尺定
營工二十四人内十二人掌經索圍索各一又十二人
掌經索街索各一並以木杙自隨子壕砦六人執隨營
索色旗一木椎一都壕砦一人掌營盤一椎一杙一黄
天王旗一據營地中然後子壕砦乃分執其事設幙布
車浚壕立柵所謂陣法者其别有六一曰方陣四鼓舉
白旗則為之二曰圜陣五鼓舉黄旗則為之三曰曲陣
一鼓舉黒旗則為之四曰直陣三鼓舉青旗則為之五
曰銳陣一鼓舉赤旗則為之六曰互陣互變視大将黄
旗周麾則為之此教閱之大畧也大将之誓辭則曰今
與将士同習戰陣明視旗麾審聴金鼓出入分合坐作
進退不如令者軍有常刑自承平以來帥守入教場多
帽帶皁衫如古輕裘緩帶之意亦或巾幘戰袍犀玊束
帶略與将士同服以示臨戎與常日不同各一說也然
自副總管以下名位雖髙皆持梃趨庭以軍禮見尹龍
圖洙守平凉狄樞密(青/)時為副部署平日相與甚厚惟
教閱及出邊則狄公一切以偏裨自處尹公或辭之狄
公則曰今法所云一階一級全歸服事之儀十字自祖
宗以來著之孰敢忽哉蘇端明(軾/)守中山有王光祖者
為副總管春大閱蘇公常服坐帳中将吏則皆戎服奔
走執事光祖自謂老将恥之稱疾不至蘇公召書吏将
奏劾之光祖震恐立出竊謂凡為元帥者當法蘇公而
亞将雖貴亦當以狄公為法以光祖為戒也
　教場在府南五里一百五十步
　　古城
　古城在會稽南三里餘地理志云越王勾踐自呉還
　　范蠡所築既臣於呉故城北向街衢市邑悉在城
　　北呉越春秋曰呉封地百里於越東至炭瀆西止
　　周宗南造於山北薄於海越王曰寡人欲築城立
　　郭分設里閭欲委屬於相國於是范蠡乃觀天文
　　擬法於紫宫築作小城周千一百二十步一員二
　　方西北立為飛翼之樓以象天門東南伏漏石竇
　　以象地户陵門四達以象四(一作/八)風外郭築城而
　　缺西北示服事呉也越絶云山隂大城者范蠡所
　　治也大城周二十里七十二步不築北面滅呉以
　　後徙治姑胥臺外傳云蠡築陸門三水門三缺西
　　北圖經云城南近湖百許步㑹稽治山隂以來此
　　城即為郡城其齋㕔廊省門閤相傳是范蠡遺制
　　有五官廨東齋督䕶開黄閣雙木闕夾道闕樓内
　　有築土傳云漢時載長安土所為闕北有雷門勾
　　踐舊門也重闕二層
　勾踐小城越絶云山隂城也周二百二十三步陸(一/作)
　　(木/)門四水門一今倉庫是宫臺(一作/室)處也周六百
　　二十步柱長三丈五尺三寸(圖經作三/丈髙三尺)霤髙丈六
　　(圖經作二/丈七尺)宫有百尸髙丈二尺五寸寰宇記故城
　　勾踐小城山隂是也
　東郭外南小城越絶云勾踐冰室去縣三里(此下言/縣凡皆)
　　(山/隂)勾踐食於冰厨一曰冰室者所以備終也
　陽里城越絶云范蠡城也西至水路水門一陸門二
　　北陽里城越絶云大夫種城也取土西山以築之
　　徑百九十四步名為南安
　㑹稽山上城越絶云勾踐與呉戰大敗棲其中因以
　　下為牧魚池其利不租舊經越王城在縣東南一
　　十里勾踐為夫差所敗以甲楯五千保於此城也
　　十道志云城天門也天門當閉開必致虎嘗觀呉
　　之勝越越雖大敗猶以甲楯五千保險拒之故得
　　不亡此與漢伐宛無異宛以得存者亦以中城不
　　下故也豈獨以納賂請盟而得存哉及呉之亡也
　　乃束手請如越之事呉者事越豈可得哉夫差非
　　能存亡國勾踐亦非忍於滅呉各因其勢而已故
　　表出之為後世守國者之戒
　㑹稽山北城越絶云子胥浮兵以守城是也舊經呉
　　王城在㑹稽縣東一十里夫差圍勾踐於㑹稽山
　　伍員築此城以屯兵
　苦竹城越絶云勾踐伐呉還以封范蠡子其僻居徑
　　六十步因為民治田塘長千五百三十三步其冢
　　名土山范蠡苦勤功篤故封其子於是去縣十八
　　里舊經在山隂縣西南二十九里
　侯城舊經云在㑹稽縣東五十八里史記云夏后氏
　　少康封子無餘於越所都即此城也
　越王城舊經云在縣西南四十七里舊經越王墓有
　　古城村今城雖不可攷然地名猶曰古城也
　故剡城在嵊縣四十五里唐武徳四年置嵊州及剡
　　城縣八年廢
　蕭山越王城在縣西九里夏侯曽先地志云呉王伐
　　越次查浦越立城以守查呉築城於浦東以守越
　　以越在山絶水乃贈之以鹽越山頂有井深不可
　　測廣二丈餘中多魚乃取鯉一雙以報呉呉知城
　　中有水遂解軍而去其山四旁皆髙隠然有城塹
　　遺址其中坦平井泉湛然
　西陵城在蕭山縣西一十二里皮光業呉越武肅王
　　廟碑云漁浦黿石翼張下營蕭山西陵鱗次列砦
　　則西陵即王屯兵之所今城基在明化寺之南居
　　民猶有得其斷磚遺甓者初武肅王既都錢塘僭
　　名西都以為西陵非吉語遂改曰西興云
　嵩城在上虞縣西北六十里其城斷絶横亘數里乃
　　古壘也晉史載安帝隆安間孫恩自海攻上虞朝
　　廷遣劉牢之袁崧築扈瀆壘沿海備恩嵩城之名
　　當始於此
　　　簽㕔
簽㕔舊名都㕔在儀門東南都㕔葢幕職官聨事合治
之地帥藩則通判亦在焉在祖宗時郡有簽署(嘉祐末/以英宗)
(嫌名改/為簽書)判官公事判官掌書記推官支使是為幕職日
集於都㕔錄事司户司法司理參軍是為曹官各有職
業自國初以來雖小有増損大槩不越此崇寧四年始
命州縣倣尚書省六部為六案曰士案户案儀案兵案
刑案工案而常平免役案知雜案開折司皆如故政和
三年因之遂行分曹建掾之法三京司錄事一員司士
曹事司户曹事司儀曹事司兵曹事司刑曹事司工曹
事各一員五曹各置掾一員惟刑曹三員二員推鞫一
員議法大藩至小郡軍監以次減省凡十等最下六曹
共止三員而司錄及掾皆不置然天下増闕猶五百有
竒吏額増三之一建炎元年始悉罷曹掾而幕職以下
悉如祖宗舊制吏額亦汰省復其故先是宣和二年懐
安軍奏今尚書省公相㕔改作都㕔内外都㕔並行禁
止欲将本軍都㕔以簽㕔為名詔從之且命諸路依此
此簽㕔得名之始也
　　府廨
　府治據卧龍山之東麓是為鎮東軍節度(唐制越州/舊號義勝)
　　(軍後改為威勝軍乾/寧三年曰鎮東軍)即子城之東以為軍門榜曰
　　鎮東軍(呉郎中說書㕘政王公綯立居府治之/東東向大河即舊經所謂簟膠河也)橋
　　曰府橋橋之北曰恵風亭(今為公/庫酒肆)直恵風亭北曰
　　東亭今曰蓬萊館(古以為餞客之地唐人如宋考/功輩有東亭詩史魏公改築因)
　　(更名然邦人猶/謂之府庫亭)由軍門而西百二十三步折而北
　　曰譙門(榜賜大都督紹興府闕呉郎中說書王文/公皇祐中於此題東望詩云越山長青水)
　　(長白越人長家山水國建炎二/年翟公巽始制漏器篆銘其上)直譙門曰儀門(或/云)
　　(其下即謝夷吾墓夷吾知/時将亂戒子弟懸棺塟焉)直儀門曰設㕔(紹興元/年九月)
　　(髙宗駐蹕㑹稽以州治為行宫㑹當郊祀之嵗乃/行明堂大禮即以設㕔為明堂前期下詔有曰朕)
　　(将來宗祀明堂遵用皇祐二年四月詔書合祭天/地並配祖宗葢以太祖太宗配上帝一時緜蕝之)
　　(儀實在此地焉舊經云晉太元中謝輶為郡守掘/郡㕔柱下深八尺得古銅罍可容數斗封題作越)
　　(王字甚分明是今𨽻書輶以范蠡厭勝之術遂埋/之今不識處㕔西壁有顔魯公書康希銑斷碑王)
　　(荆公集呉長文新得顔魯公壊碑詩云魯公之書/既絶倫嵗久更為時所珍王平甫詩云呉卿獲此)
　　(喜驚座朝昬把/玩過明珠是也)設㕔之後曰蓬萊閣(元㣲之州宅/詩云我是玉)
　　(皇香案吏謫居猶得住蓬萊蓬萊之名取此故錢/公輔詩云蓬萊謫居香案吏此語昔自㣲之始後)
　　(人慷慨慕前修髙閣雄名由是起程給事公闢為/守時秦少游猶未第來客焉數登蓬萊賦詩有次)
　　(公闢韻云林聲槭槭動秋風共躡丹梯上卧龍路/隔西陵三兩水門臨南鎮一千峯湖吞碧落詩爭)
　　(發塔湧青冥畫幾重非是登髙能賦客可憐猿鶴/自相容張伯玉州宅詩序云越守王工部至和中)
　　(新葺蓬萊閣成畫圖來/乞詩工部乃王逵也)設㕔之東為便㕔(元微之/夸州宅)
　　(詩云四面常時對屏障一家終日在樓臺/又云繞閣烟嵐新雨後滿山樓閣上燈初)便㕔之
　　後曰使宅(建炎四年車駕再幸越州以州宅充行/宫紹興元年移蹕臨安賜行宫充本府)
　　(治/所)使宅之前曰清思堂(張伯玉清思堂晝坐詩云/白雲無事不肯去幽鳥有)
　　(時還自來熈寧間趙清獻公亦有題清思堂詩今/堂乃獻公便㕔重屋之後畧無所見以前人題咏)
　　(考之恐/非今處)便㕔之東曰青隠軒(政和間王/公仲巖作)直青隠軒
　　之北曰招山閣閣之下曰棣蕚堂(洪内翰邁所名/且自為記初内)
　　(翰兄文恵公嘗守越/取綸誥中語名之)閣之東為複道以陟山麓曰
　　采菊少北有亭曰晚對便㕔之東少下為府簽㕔
　　(唐崔元翰判曹食堂壁記云越號中府連帥監六/郡督諸軍設官之制劇曹皆二人紀綱之職亦分)
　　(為兩以統其事食堂之制陋而不稱太子少師皇/甫公來臨是邦始更而廣之後二嵗御史大夫崔)
　　(公又為之備食器増食物云按題名越帥/皇甫温崔昭也葢大厯九年至十一年)儀門之
　　外兩廊為吏舍儀門之西南嚮列署五為安撫司
　　簽㕔(唐呉蛻鎮東軍監軍使院記曰元帥彭城王/平難帝命兼而鎮之上将軍汝南周公監䕶)
　　(之乃命軍吏揆日經始累月工畢重門列楹顯敞/豐博東廂西序窈窕深邃越城之中稱為一絶時)
　　(天復元/年辛酉)為設厨為省馬院為甲仗庫為公使錢庫
　　公使錢庫之西北為公使酒庫㕔之兩廊為複屋
　　曰走馬閣東廊為使宅之便門西廊曰架閣庫西
　　廊之西曰軍資庫直軍資庫北曰清白堂(范文正/公清白)
　　(堂記府治據卧龍山南之北上有蓬萊閣閣之西/有涼堂堂之西有巖巖之下獲廢井泉清而色白)
　　(淵然丈餘引不可竭因署其堂曰清白堂又建亭/其側曰清白亭時康定元年二月也紹興初髙宗)
　　(迴蹕越州昭慈聖獻皇后崩/於西殿西殿即今清白堂也)清白堂之西曰賢牧
　　堂(以記攷之當是清白堂之故址越人即以建范/文正公祠堂者也其後史文恵公以趙清獻公)
　　(並祀至方侍郎滋又以丞相朱忠靖公趙/忠簡公㕘政張公守内翰翟公汝文配焉)賢牧堂
　　之西北曰極覽亭(淳熈七年㕘政/李公彦穎建)極覽亭西南曰
　　白涼館白涼館西南曰城隍廟由蓬萊閣而北少
　　西焉經井儀堂故址(錢公輔有/井儀堂記)登卧龍山絶頂曰
　　望海亭(沈立越州圖序云刺史之居蓬萊閣望海/亭東齋西園皆讌樂之最者舊經飛翼樓)
　　(在州西三里髙一十五丈范蠡所築以壓强呉也/今望海亭即其遺址飛翼一作龍翼輿地志云種)
　　(山有大夫種墓後潮水穴山失其尸今山西缺處/是也故元微之望海亭詩云嵌空古墓失文種□)
　　(兀怪石疑防風是也刁約記云祥符末州将髙公/紳植五桂於亭前易其名曰五桂後四十五年予)
　　(假守訪舊迹亭與桂俱廢乃廣故基縱横増四丈/餘而亭始葺以元㣲之嘗有此亭詩復名曰望海)
　　(時嘉祐辛丑/仲冬既望)由蓬萊閣而西曰崇善王廟(卧龍山/神祠也)
　　(梁貞明三年呉/越武肅王奏立)直使宅之北曰望􁦆亭(紹熈甲寅/趙侍郎不)
　　(流所建南依巖石北望梅山及海際/諸山望􁦆者以梅福嘗隠故名之)使宅之東北
　　曰觀風堂(曹徽猷/泳所建)由觀風堂而北少東焉曰觀徳
　　亭(王尚書希吕所建習射於此始曰堵如王給事/信為守書今額改焉或云即越王臺故址舊經)
　　(云越王臺在種山東北唐李垂詩云越王/臺上少晴烟竇鞏詩云鷓鴣飛上越王臺)由觀徳
　　亭而西歴桃蹊梅塢出使宅之北南走城隍廟下
　　為西園便門
　　西園
　府西園之新葢自樂安公蒋(堂/)初景祐三年冬公實
　　始來數月政成郡以無事迺闢金山神祠作正俗
　　亭(以淫祀斥其神/即其祠以建亭)既又為曲水閣(鑿渠引湖水入/屈折縈紆激為)
　　(湍流䦜/臨其上)有流觴亭茂林亭(並取永和/蘭亭故事)後六年而向
　　公(傳式/)來　時有綠波亭(此亭前所未見/始見於向公詩)又於城
　　上起望湖樓(按向公淥波亭詩云城上興崇構林/端露半梯注云園枕郡城予因建樓)
　　(其上以望/湖山也)間又有清曠亭(見郡人齊唐詩/耆舊云在城隍)自是以
　　後扁榜位置更易不常莫得盡攷而西園如故也
　　今西園有飛葢堂(不詳其始舊榜云宣/和書學博士徐兢書)堂後有池
　　曰王公池(池繇太守王逵而名園故有池方錢氏/有國時分守子弟窮極僣假有後庭棹)
　　(謳鳬鴈之樂實起於池中其後稍堙於是王公之/來因浚城隍始復闢之泓渟澄涵皎若墜鏡自是)
　　(為竒/觀矣)池北有亭曰漾月堂之前四亭對峙史文恵
　　公所建者(冬瑞春榮/秋芳夏䕃)直堂之南為橋橋外有亭曰
　　水竹循橋而西有數逕詰屈相通於竹叢亂石間
　　得立石如里堠者二及其上所紀亭宇亦皆史公
　　所建者茂林鄉蘭亭里東流杯岩西右軍祠南脩
　　竹塢北敷榮門佳山鄉鵝池里東清真軒西崇峻
　　菴南騁懐亭北曲水曲水之東欄楯相接若閣道
　　者曰恵風閣繇恵風歴清真西南登城亭曰列翠
　　列翠以北曰華星亦城上亭多無扁不俱載葢今
　　園燕休則飛葢堂最勝觴詠曲水最勝登覽之勝
　　則列翠矣
　
　
　
　
　
　
　
　
　
　
　
　
　
　
　㑹稽志巻一
欽定四庫全書
　㑹稽志巻二　　　　　　宋　施宿等　撰
　　王
越之為國始於夏后帝少康之時封庻子於㑹稽以奉
守禹之祀至春秋定公時越始見於經哀公時越始來
初呉楚皆僭自王而越亦稱王允常勾踐之時越益大
與呉楚爭衡北伐齊晉又六世乃為楚所滅秦併天下
裂為郡縣至漢髙帝時以閩君摇為越王王閩越故地
而以㑹稽等郡封劉賈為荆王賈既死無後漢復立劉
濞為呉王兼有㑹稽之地濞反誅國除為郡歴後漢至
三國時孫䇿孫權皆嘗封㑹稽侯孫氏之有江左實本
於此東晉咸和二年封琅琊王昱為㑹稽王興寧元年
復封昱為琅琊王食㑹稽宣城如舊而封昱子昌明為
㑹稽王昱即帝位是為簡文帝其後昌明又為儲嗣而
㑹稽之為王國猶不廢故内史領郡事而置邸建康孝
武太元六年作新宫帝移居㑹稽王邸是也太元十七
年乃徙封琅琊王道子為㑹稽王義熈元年封臨川王
子脩之為㑹稽王宋受禅罷㑹稽郡府而㑹稽復為郡
齊梁因之至陳後主乃封第八子荘為㑹稽王魏至周
齊皆遥封故不錄隋開皇元年文帝封子秀為越王未幾
徙封於蜀煬帝大業中封元徳太子昭之子侗為越王
江左承西晉諸王開國並以户數相差為大小三品陳
武帝受命自永定訖於貞明唯衡陽王昌特加殊禮命
至五千户自餘大國不過二千户小國則千户隋唐以
下封建之制寖廢不復唐有天下太宗封子泰為越王
後徙封魏而封幼子貞為越王肅宗封子係為越王天
復元年五月以鎮東等軍節度浙東西道觀察處置等
使守侍中彭城王錢鏐為越王天祐元年改封呉王梁
開平元年進封呉越王龍徳三年加封呉越國王寵以
古列國之禮後唐同光二年復申前命同光三年始受
封册建國焉天成四年又以兩鎮節鉞及杭州越州大
都督府長史移授其世子元瓘以示優崇長興三年三
月王鏐卒諡曰武肅子王元瓘立晉天福六年九月王
元瓘卒諡曰文穆子王佐立開運四年六月王佐卒
諡曰忠獻弟王倧立未幾胡進思廢王倧與羣臣迎立
其弟俶漢乾祐元年王俶立是為忠懿王周顯徳四年四
月亦嘗追封世宗長子宗誼為越王皇朝開寳二年申
命俶為呉越國王而命俶子惟濬為杭州越州大都督
鎮海鎮東等軍節度使太平興國三年四月俶朝京師
五月乙酉表獻所部十三州八十七縣詔以俶為守太
師尚書令兼中書令淮海國王唐季中原多故征伐自
諸侯出故有天下兵馬大元帥之名已而藩鎮割據僭
叛相仍唯錢氏守藩稱臣三世五主有國百年中更五
代迄於本朝職貢未嘗少缺彼善於此猶為有足言者
故歴序其本末云
本朝端拱元年四月詔改封冀王元份為越王嘉祐四
年十二月追封豫王昕為越王英宗皇帝即位追封呉
王徳昭為越王徽宗皇帝命皇弟偲為太傅鳳翔山南
西道節度使鳳翔牧兼興元牧兼神霄玉清萬夀宫使
越王至欽宗即位授皇叔太師永興成徳軍節度使雍
州牧兼真定牧越王越州奏牘公移於知州前列越王
銜下書在京二字雖扈從北狩猶仍其故至紹興十年
以後方省去
　　都尉
都尉漢秩二千石與太守等吾丘夀王為東郡都尉不
復置太守武帝賜之璽書曰任四千石之重是也越絶
外傳漢文帝前九年㑹稽并故鄣太守治故鄣都尉治
山隂舊經云文帝九年山隂為都尉治葢本於此然按
漢制國置中尉郡置都尉當文帝時呉㑹稽皆呉王濞
封國漢固不當為置太守都尉又漢紀景帝中二年秋
七月始更郡守為太守郡尉為都尉則文帝時其官稱
亦未應有太守都尉之號也漢書地理志云西部都尉
治錢塘又越絶外傳漢文帝前十六年太守治呉郡都
尉治錢塘故舊經云山隂都尉徙治錢塘而不及太守
徙治事通典云今金華縣漢烏傷縣地後漢末分為長
山縣二漢置西部都尉然則西部固屢徙矣班固漢人
不載西部徙治本末而越絶外傳獨載之詳如此何也
又舊經云元鼎五年又立東部都尉治冶按武帝紀元
鼎六年秋東越王餘善反殺漢将吏遣横海将軍韓説
等出㑹稽㑹樓船将軍楊僕等擊之元封元年東越殺王
餘善降詔曰東越險阻反覆為後世患遷其民於江淮
間遂虚其地兩粤傳功臣表皆云元封元年始平東越
其承誤如此通典云東部今臨海是也三國志太平二
年二月以㑹稽東部為臨海郡按朱育云東部都尉治
冶陽朔元年又徙治鄞或有冦害復徙治句章然則東
部亦屢徙矣又按西漢書地理志㑹稽郡南部都尉治
回浦兩粤傳漢五年立無諸為閩越王主閩故地都冶
顔師古云即候官縣是也漢徙其人江淮間有遁逃山
谷間者頗出立為冶縣地屬㑹稽郡後漢改為候官都
尉後復分冶地為㑹稽東南二部尉(東部治臨海/西部治建安)舊經
乃不載㑹稽南部都尉葢疎畧也後漢紀順帝陽嘉元
年海賊曽旌冦㑹稽殺句章鄞鄮三縣長攻㑹稽東部
都尉按漢百官志建武六年省諸郡都尉并職太守無
都尉之役古今注曰建武六年八月省都尉官應劭曰
每有劇賊郡臨時置都尉事訖罷之又省闗都尉惟邊
郡往往置都尉及屬國都尉稍有分縣治民比郡都尉
佐太守掌武職甲卒至此乃有分縣治民按建安十二
年分東候官之地為建安縣以屬南部都尉此殆是也
又安帝永初四年初置長安雍二營都尉官注云扶風
都尉居雍虎牙都尉居長安獻帝即位省扶風都尉桓
帝永夀元年初置泰山琅琊都尉官注云郡冦賊不息
故置延禧五年罷琅琊都尉官八年罷泰山都尉官皆
事訖罷之如應注云如屬國邊郡都尉其廢置亦書之
甚詳葢陽嘉元年㑹稽東部都尉亦臨事乃置事訖罷
之初平中全柔以董卓之亂棄官東歸詔即拜為㑹稽
東部都尉三國志芮良張紘輩皆嘗為㑹稽東部都尉
亦以兵興後置也通典所載二漢置西部都尉理烏傷
後漢改冶縣為候官都尉又分冶為東南二部凡此皆
不常置故其治亦往往屢徙至隋大業二年詔復置都
尉官大業七年勅都尉鷹揚與郡縣相知追捕羣盜後
此往往不復見云
　　内史
内史本周官其見於春秋者荘公三十二年周内史過
僖公十六年周内史叔興見於傳文公元年天王使叔
服來㑹葬見於經傳曰王使内史叔服來㑹葬之類是
也秦因之掌治京師秦又置中尉掌徼循京師漢皆因
之而不革髙帝初置諸侯王地既廣大且至千里得自
治其國有大傅輔王内史治國民中尉掌武職丞相統
衆官羣卿大夫都官如漢朝漢為置丞相其御史大夫
以下皆自置呉楚七國反景帝懲之令諸侯王不得復
治國改丞相曰相省御史大夫廷尉少府宗正博士官
損謁者郎中令太僕以下員秩武帝改漢内史為京兆
尹中尉為執金吾故王國内史中尉如故員職皆朝廷
為署不得自置成帝綏和元年又省内史更令相治民
加郡太守中尉如郡都尉皆秩二千石其紹封削絀者
中尉内史官屬皆以率減晉元帝渡江迺沿後漢郡國
之制建㑹稽以為國復前漢之舊置内史以治國民王
留京師而内史實行郡太守事受察於揚州刺史其後
㑹稽内史地望寖重故王述自前㑹稽内史擢為揚州
刺史而皇子道子為琅琊王領㑹稽内史事宋永初二
年正月乃罷㑹稽郡府而内史復為太守
　　太守
㑹稽自秦置守漢因之其後更守為太守尉為都尉或
以都尉行太守事在漢末三國時亦有以丞功曹行郡
事者東晉改為内史至宋乃復為太守焉隋為總管復
又改都督唐初亦沿隋制久之乃為浙東觀察使皇朝
為知越州事中興初陞州為紹興府則又稱知紹興府
事今掇秦漢太守以下姓名及行事之顯者著於篇
秦殷通二世元年㑹稽假守
漢嚴助㑹稽呉人武帝時拜㑹稽太守數年不聞問賜
　書曰制詔㑹稽太守君厭承明之廬勞侍從之事懐
　故土出為郡吏㑹稽東接於海南近諸越北枕大江
　間者闊焉久不聞問具以春秋對毋以蘇秦從横助
　恐上書謝願奉三年計最
朱買臣字翁子呉人武帝時邑子嚴助貴幸薦為中大
　夫東越數反覆拜㑹稽太守上曰富貴不歸故鄉如
　衣繡夜行今子何如買臣頓首謝詔買臣到郡治樓
　船備糧食水戰具須詔書到軍與俱進初買臣免待
　詔常從㑹稽守邸者寄居飯食及拜太守買臣衣故
　衣懐其印綬步歸郡邸直上計時㑹稽吏方相與羣飲
　買臣入室中守邸與共食食且飽少見其綬守邸怪
　之前引其綬視其印㑹稽太守章也守邸驚出語上
　計掾吏皆醉大呼曰妄談耳其故人素輕買臣者入
　内視之還走疾呼曰實然坐中驚駭白守丞相推排
　陳列中庭拜謁買臣徐出户有頃長安廏吏乗駟馬
　車來迎遂乗傳去将兵與韓說等俱擊破東越有功
　入為主爵都尉
任延字長孫南陽宛人更始元年拜㑹稽都尉時年十
　九迎官驚其壮及到靜泊無為唯先遣饋禮祠延陵
　季子時天下新定道路未通避亂江南者皆未還中
　土㑹稽頗稱多士延到皆聘請髙行如董子儀嚴子
　陵等敬待以師友之禮掾吏貧者輒分俸祿以賑給
　之省諸卒令耕公田以周窮急每時行縣輒使慰勉
　孝子就餐飯之呉有龍丘萇者隠居太末志不降辱
　王莽時連辟不到掾吏白請召之延曰龍丘先生躬
　徳履義有原憲伯夷之節都尉洒掃其門猶懼辱焉
　召之不可遣功曹奉謁修書記致醫藥吏使相望於
　道積一嵗萇乃乗輦詣府門願得先死備祿延辭讓
　再三遂署議曹祭酒萇尋病卒延自臨殯不朝三日
　是以郡中賢士大夫爭往宦焉
第五倫字伯魚京兆長陵人建武二十九年拜㑹稽太
　守躬自斬芻養馬妻執炊爨受俸裁留一月糧餘皆
　賤貿與民之貧羸者㑹稽俗多淫祀好卜筮民常以
　牛祭神百姓財産以之困匱倫移書屬縣巫祝有依
　託鬼神詐怖愚民案論之有妄屠牛者吏輒行罰百
　姓以安永平五年坐法徴老小攀車叩馬號呼相隨
　日裁行數里倫乃偽止亭舍隂乗船去及詣廷尉吏
　民上書守闕者千餘人
慶鴻洛陽人慷慨有義節位至㑹稽太守所在有異蹟
張霸字伯饒蜀郡成都人永元中為㑹稽太守表用郡
　人處士顧奉公孫松等並有名稱其餘有業行者皆
　見擢用郡中爭厲志節習經以千數道路但聞誦聲
　霸始到越賊未解郡界不寧乃移書開購明用信賞
　賊遂束手歸附不煩士卒之力童謡曰棄我㦸捐我
　矛盜賊盡吏皆休
馬稜扶風茂陵人和帝時轉㑹稽太守治有聲
馬臻永和五年為太守創立鏡湖在㑹稽山隂縣兩界
　築塘蓄水水髙丈餘田又髙海丈餘若水少則洩湖
　灌田如水多則閉湖洩田中水入海所以無凶年其
　陂塘周迴三百一十里都溉田九千餘頃㑹稽記云
　創湖之始多淹冢宅有千餘人怨訴臻遂被刑於市
　及遣使按覆總不見人籍皆是先死亡者然越人至
　今廟祀之
殷丹為㑹稽太守時郡有孝婦以誣見殺連旱二年丹
　到郡刑訟女祭婦墓天應時澍雨
成公浮為㑹稽太守久之徴還京師
劉寵字榮祖東萊牟平人拜㑹稽太守山民愿朴乃有
　白首不入市井者頗為官吏所擾寵簡除煩苛禁察
　非法郡中大化徴為将作大匠山隂縣有五六老叟
　龎眉皓髪自若耶山谷間出人齎百錢以送寵寵勞
　之曰父老何自苦對曰山谷鄙生未嘗識郡朝他時
　吏發求民間至夜不絶或狗吠竟夕民不得安自明
　府下車以來狗不夜吠民不見吏年老遭值聖明今
　聞當見棄去故自扶奉送寵曰吾政何能及公言邪
　勤苦父老為人選一大錢受之
陳業上虞人為㑹稽太守潔身清行志懐霜雪貞亮之
　信同操栁下遭漢中微委官棄祿遁迹黟歙以求其
　志髙邈妙蹤天下所聞故桓文遺之尺牘之書比竟
　三髙
王朗㑹稽太守
孫䇿字伯符呉郡富春人建安二年詔䇿為騎都尉襲
　爵烏程侯領㑹稽太守
孫權字仲謀䇿之弟曹操表權為討虜将軍領㑹稽太
　守
顧雍字元歎呉郡呉人孫權領㑹稽太守不之郡以雍
　為丞行太守事討除冦賊郡界寧靜吏民歸服
呉吾粲字孔休呉郡烏程人黄武元年遷㑹稽太守
淳于式為㑹稽太守孫權遣陸遜討破丹陽賊帥遂部
　伍東三郡強者為兵羸者補户得精卒數萬人式表
　遜枉取民人愁擾所在遜詣都稱式佳吏曰式意在
　養民是以白遜
濮陽興字子元陳留人為㑹稽太守
樓𤣥字承先沛郡鄿人為㑹稽太守
滕𦙍字承嗣北海劇人為㑹稽太守所在見稱每聴辭
　訟斷罪法察言觀色務盡情理
車浚天璽元年為㑹稽太守在公清忠值嵗荒旱民無
　資糧表求賑貸皓謂浚欲樹私恩誅之
郭誕孫皓時為㑹稽太守
晉紀瞻字思逺丹陽秣陵人愍帝時除㑹稽内史時有
　詐作大将軍府符收諸暨令令已受拘瞻覺其詐便
　破檻出之訊問使者果伏詐妄
諸葛恢字道明琅琊陽都人愍帝詔為尚書郎元帝以
　經緯須才承制調為㑹稽太守臨行帝置酒謂曰今
　之㑹稽昔之闗中足食足兵在於良守以君有莅任
　之方是以相屈恢曰天下喪亂風俗陵遲宜尊五美
　屏四惡進忠實退浮華帝深納焉太興初以政績第
　一詔曰㑹稽内史諸葛恢莅官三年政清人和為諸
　郡首宜進其位班以勸風教令増恢秩中二千石
周札字宣季義興陽羨人遷右将軍㑹稽内史
虞潭字思奥㑹稽餘姚人明帝詔為冠軍将軍領㑹稽
　内史徴拜尚書(事見人/物門)
何充字次道廬江灊人成帝時除建威将軍㑹稽内史
　在郡甚有徳政薦徴士虞喜拔郡人謝奉魏顗等以
　為佐吏
孔愉宇敬康㑹稽山隂人成帝時為鎮軍将軍㑹稽内
　史加散騎常侍(事見人/物門)
孔安國字安國愉之子再為㑹稽内史領軍将軍(事見/人物)
　(門/)
王舒字處明丞相導之從弟成帝時将徴蘇峻出舒為
　外援授撫軍将軍㑹稽内史秩中二千石舒上疏辭
　以父名音雖異而事同求換佗郡於是改㑹字為鄶
　舒不得已而行在郡二年而峻作逆假節都督行揚
　州刺史事庾冰奔舒舒率衆俱渡浙江顧衆顧颺等
　起義軍以應舒峻聞乃赦庾亮諸弟以恱東軍呉興
　太守虞潭率所領屯苞亭並不敢進舒遣子允之以
　精銳三千邀賊於武康破之斬首數百級賊悉委舟
　步走時臨海新安諸山縣並反應賊舒分兵討平之
　陶侃立行臺上舒監浙江東五郡軍事賊平以功封
　彭澤縣侯
王允之字深猷舒之子咸康中為衛将軍㑹稽内史未
　到卒
王述字懐祖司徒渾之族穆帝時遷㑹稽内史莅政清
　肅終日無事
王愉字茂和述之子為㑹稽内史
王羲之字逸少司徒導之從子穆帝永和中為右軍将
　軍㑹稽内史(事見人/物門)
王凝之羲之之子左将軍㑹稽内史
江虨字思𤣥永和中為䕶軍将軍出補㑹稽内史加右
　軍将軍
郗愔簡文帝輔政為輔國将軍㑹稽内史遷都督徐兖
　青幽揚州諸軍事領徐兖二州刺史轉冠軍将軍帝
　踐祚就加鎮軍都督浙江東五郡軍事因居㑹稽
謝𤣥字幼度奕之子孝武帝時授散騎常侍左将軍㑹
　稽内史時呉興太守晉寧侯張𤣥之亦以才學顯自
　吏部尚書與𤣥同年之郡而𤣥之名亞於𤣥時人稱
　為南北二𤣥論者美之(事見人/物門)
謝琰字瑗度太傅安之子孫恩逃海島朝廷憂之以琰
　為㑹稽内史都督五郡軍事
王藴字叔仁孝武定皇后之父都督浙江東五郡鎮軍
　将軍㑹稽内史加散騎常侍藴素嗜酒及在㑹稽略
　少醒日然以和簡為百姓所恱
劉牢之㑹稽太守
王薈衛将軍㑹稽内史
謝輶㑹稽人㑹稽内史
　　(裴松之傳琅琊王茂之/㑹稽謝輶南北之望)
虞嘯父征東将軍㑹稽内史
孔靖字季恭㑹稽山隂人以字稱虞嘯父為㑹稽内史
　季恭求為府司馬不得及髙祖定桓𤣥以季恭為内
　史使齎封板拜授季恭便舟夜還至即叩扉告嘯父
　並令掃拂别齋便入郡嘯父聞桓𤣥敗震懼請罪季
　恭慰勉使安明旦乃移季恭到任務存治實勅止浮
　華剪罰遊惰冦盜止境内清肅
宋孔□靖之子歴顯位侍中㑹稽太守
孔靈符靖之子為㑹稽太守豫章王子尚撫軍長史
劉懐敬彭城人武帝以舊恩累見寵授至㑹稽太守
謝方明陳郡陽夏人伯父呉興太守邈賊至被害方明
　告邈門生義故掩討手自刃之時荒亂之後吉凶禮
　廢方明合門遇禍資産無遺營舉凶事平世備禮無
　以加也永初三年為丹陽尹有能名轉㑹稽太守江
　東民户殷盛姦吏蜂起符書一下文攝相續又罪及
　比伍動相連坐邑里驚擾方明濶略苛細務存綱領
　緩民期㑹莫敢犯禁除比伍之坐判久繫之獄東土
　至今稱詠之承代前人不易其政有必宜改者則以
　漸移變無迹可尋
褚淡之字仲原為㑹稽太守景平二年富陽縣孫氏聚
　合門宗謀逆其支黨在永興縣潛相影響縣令羊恂
　率吏民拒戰力少退敗賊遂盤據直攻山隂淡之自
　假凌江將軍以山隂令陸邵領司馬王茂之為長史
　孔欣謝苓之並參軍事賊遂摧鋒而前淡之遣陸邵
　督帶㦸公石綝廣武将軍陸允以水軍拒之又别遣
　行參軍漏恭期率步軍與邵合力淡之率所領出次
　近郊恭期等與賊戰於柯亭大破之
羊𤣥保泰山南城人景平間為㑹稽太守太祖以𤣥保
　亷素寡欲故頻授名郡為政雖無幹績而去後常見
　思不營財利處家儉薄
孟顗字彦仲平昌安丘人元嘉中為㑹稽太守
張茂度呉郡呉人名與髙祖同以字稱元嘉十八年除
　㑹稽太守素有吏能在郡縣職事甚理卒官諡曰恭
　子
竟陵王誕字休文元嘉二十六年授都督㑹稽東陽新
　安臨海永嘉五郡諸軍事安東将軍㑹稽太守給鼓
　吹一部元凶弑立以浙江東五郡立㑹州以誕為刺
　史顧琛為太守
廬江王褘字休秀元嘉二十六年遷冠軍将軍為㑹稽
　太守世祖即位復為太守加撫軍将軍
顔峻為東揚州刺史
張裕㑹稽太守
張暢字少徴呉郡呉人為㑹稽太守卒官
孔顗字思逺㑹稽山隂人永光元年為尋陽王子房右
　軍長史加輔國将軍行㑹稽郡事
晉熈王昶字休道世祖時為東中郎将㑹稽太守尋監
　㑹稽東陽臨海永嘉新安五郡諸軍事孝建元年立
　東揚州即昶為刺史東中郎将如故進號右将軍
宗室思考被遇歴朝官極清顯為㑹稽太守
王翼之字秀弼琅琊臨沂人徽之之孫官至御史中丞
　㑹稽太守
顧顗之孝建元年為義陽王昶東中郎長史寧朔将軍
　行㑹稽郡事
沈懐文字思明王子尚鎮㑹稽遷撫軍長史行府州事
　時囚繫甚多動經年月懐文到任讞五郡九百三十
　六獄衆咸稱平
豫章王子尚大明三年以浙江東揚州命子尚都督揚
　州江州之鄱陽晉安建安三郡諸軍事揚州刺史五
　年領㑹稽太守東土大旱鄞縣多疁田世祖使子尚
　至鄞縣勸農又立左學召生徒置儒林祭酒文學祭
　酒勸學從事
松滋侯子房字孝良大明七年進號右将軍前廢帝元
　年遷東揚州刺史景和元年以右将軍督㑹稽東陽
　新安臨海永嘉五郡諸軍事㑹稽太守太宗即位改
　督為都督進號安東将軍太守如故
巴陵哀王休若泰始元年出為使持節都督㑹稽東陽
　永嘉臨海新安五郡諸軍事領安東将軍㑹稽太守
張永字景雲明帝時討薛安都還徙㑹稽太守加都督
蔡興宗明帝時遷鎮東将軍㑹稽太守加都督㑹稽新
　安東陽永嘉臨海五郡諸軍㑹稽多諸豪右不遵王
　憲幸臣近習參半宫省封畧山湖妨民害治興宗皆
　以法繩之㑹土全實民物殷阜王公妃主邸舍相望
　撓亂所在大為民患子息滋長督責無窮興宗悉啟
　罷省又陳原諸逋負解遣雜役並見從三呉舊有鄉
　射禮久不復修興宗行之禮儀甚整
江夏王躋字仲昇後廢帝時督㑹稽東陽新安臨海永
　嘉五郡諸軍事東中郎将㑹稽太守進號右将軍
王僧䖍為㑹稽太守中書舍人阮佃夫家在東請假歸
　客勸僧䖍以佃夫要幸宜加禮接僧䖍曰我立身有
　素豈能曲意此輩彼若見惡當拂衣去耳
洪現罷㑹稽郡太守無資不欲令人知其清乃以船載
　土而歸(舊經/)
齊竟陵王子良字雲英昇明三年為㑹稽太守都督五
　郡宋元嘉中皆責成郡縣孝武後徴求急速以郡縣
　遲緩始遣臺使自此公役勞擾子良請息其弊子良
　敦義愛古郡人朱百年有至行卒賜其妻米百斛蠲
　一人給其薪蘇
武陵王曅字宣昭建元二年為㑹稽太守加都督
顧憲之字士思呉郡呉人髙帝時為東中郎長史行㑹
　稽郡事郡人吕文度有寵於武帝於餘姚立邸頗縱
　横憲之至郡即表除之文度後還喪母郡縣爭赴弔
　憲之不與相聞文度深銜之卒不能傷也遷南中郎
　巴陵王長史
蕭靈鈞仕為廣徳令梁髙祖義師至行㑹稽郡事
蕭祗字敬式為東揚州刺史於時江左承平政寛人慢
　祗獨莅以嚴切梁武悅之遷北兖州刺史
梁庾蓽字休野新野人髙祖平京邑為輔國長史㑹稽
　郡丞行郡府事時承彫弊之後百姓凶荒所在榖貴
　米至數千民多流散蓽撫循甚有治理惟守公祿清
　節逾厲天監元年卒停屍無以殮柩不能歸髙祖聞
　之賜絹百匹米五十斛
永陽王伯游字士仁天監元年督㑹稽東陽新安永嘉
　臨海五郡諸軍事輔國将軍㑹稽太守
衡陽王元簡字熈逺天監三年遷㑹稽太守十三年入
　為給事黄門侍郎
安成王機字智通天監六年為寧逺将軍㑹稽太守還
　為給事中
邵陵王綸字世調天監十三年遷輕車将軍㑹稽太守
廬陵王續字世訢天監十三年㑹稽太守
武陵王紀字世詢天監十三年為㑹稽太守尋以其郡
　為東揚州仍為刺史加使持節東中郎将徴為侍中
江革字休映濟陽考城人武陵王紀在東州頗驕縱上
　乃除革長史㑹稽郡丞行府州事革門生故吏家多
　在東聞革至並齎持縁道迎候革曰我通不受餉不
　容獨當故人篚筐至鎮惟資公俸食不兼味郡境殷
　廣辭訟日數百革分别辯析曽無疑滯人安吏畏百
　城震恐琅邪王騫為山隂令贓貨狼籍望風自解王
　憚之每侍讌言論必以詩書王因此耽學好文除都
　官尚書贈遺一無所受送故依舊訂舫革並不納唯
　乗所給舸舸艚偏欹不得安卧革乃於西陵岸取石
　十餘片以實之其清貧如此
南郡王大連字仁靖太清元年出為使持節輕車将軍
　東揚州刺史侯景冦京都大連率衆四萬來赴山賊
　田領羣聚黨數萬來攻大連命中兵㕘軍張彪擊斬
　之
安陸王大春字仁經大寳元年出為使持節雲麾将軍
　東揚州刺史
張彪貞陽侯即位以為東揚州刺史陳蒨軍至彪擊走
　之蒨復遣周育等討彪斬之太平元年三月罷東揚
　州還㑹稽郡
陳霸先字興國呉興武康人大寳二年湘東王承制授
　使持節都督㑹稽東陽新安臨海永嘉五郡諸軍事
　平東将軍東揚州刺史領㑹稽太守
陳蒨字子華承聖三年討㑹稽太守張彪以功授持節
　都督㑹稽等五郡諸軍事宣毅将軍㑹稽太守
陳沈恪字子恭呉郡武康人永定三年除呉州刺史有
　詔追還行㑹稽郡事尋除散騎常侍忠武将軍㑹稽
　太守世祖嗣位進都督㑹稽東陽新安臨海永嘉建
　安晉安新寧信安九郡諸軍事鎮東将軍㑹稽太守
　未行改鎮南将軍湘州刺史
鄱陽王伯山字靜之光大元年為鎮東将軍東揚州刺
　史太建元年徴為中衛将軍中領軍至徳四年以中
　權大将軍出為持節都督東陽豐二州諸軍事東揚
　州刺史加侍中
永陽王伯智字䇿之太建中為使持節都督東陽豐二
　州諸軍事平東将軍領㑹稽内史至徳二年入為侍
　中
新蔡王叔齊字子肅太建七年出為東中郎将軍揚州
　刺史至徳二年入為侍中
蔡景歴字茂世濟陽考城人髙宗時遷宣恵豫章王長
　史帶㑹稽郡守行東揚州府事
隋楊昇平陳改東揚州曰呉州置總管府開皇十二年
　自工部尚書為呉州總管二十年終於官
宇文弼開皇二十年自代州總管為呉州總管大業元
　年八月已酉為刑部尚書而呉州遂改為越州
唐龎玉事隋為監門直閣李宻據洛口玉以闗中銳卒
　萬騎降髙祖以隋舊臣禮之玉魁梧有力明軍法久
　宿衛習知朝廷制度故授玉領軍武衛二大将軍使
　衆觀以為模矱為梁州總管巴山獠叛玉梟其首賊
　共斬渠長以降徙越州都督召為監門大将軍太宗
　以耆舊令主東宫兵雖老不怠卒贈幽州都督工部
　尚書(見新唐書按唐太守題名武徳元年自右衛将/軍授二年七月移揚州都督與此不合本府城)
　(隍神相傳以為公死而為/神以福此邦詳見祠廟門)
李嘉武徳三年授
闞稜武徳四年六月自左領軍将軍授
李大亮自安州刺史授徙交州刺史在州冩書數百巻
　委之廨宇而去
田徳平貞觀七年七月自鄜州都督授
馮大恩貞觀九年八月授
齊善行貞觀十七年九月自蘭州都督授
王奉慈永徽二年正月自潭州都督授移秦州都督
于徳方永徽五年正月自原州都督授
段寳命顯慶三年六月自洛州長史授
唐同仁龍朔元年五月自虢州刺史授
劉伯英乾封元年五月自翼州長史授總章元年終於
　官
李孝逸咸亨二年三月自常州刺史授移益州長史
季孝㢘儀鳳三年二月自蘇州刺史授貶平州刺史
崔承福永淳三年二月自(闕/)州刺史授
李思貞文明元年二月自婺州刺史授
郭齊宗光宅元年十月自左衛大将軍授
楊𤣥節垂拱元年六月自檢校并州刺史授
李竒容垂拱二年三月自奉裕衛副率授移幽州刺史
豆盧欽望如意元年三月自婺州刺史授召拜司賓卿
　(唐太守題名/云司農卿)
錢節神功元年自揚州司馬授
蔡徳讓大定元年自廣州都督授
竇懐貞長安四年自尚方監授移揚州刺史舊經云以
　清幹著稱
龎貞素神龍元年五月自右衛将軍授
張合慜神龍二年七月自光祿員外卿授移徐州刺史
胡元禮神龍三年八月自蘇州刺史授移廣州都督
姚元之景龍元年十月自宋州刺史授移常州刺史
楊祗本景龍二年七月自陜州刺史授
尹正義景龍三年六月自宋州刺史授移相州刺史
王希雋景龍四年六月自相州刺史授召拜京兆少尹
王子麟開元二年自右衛中郎将授召拜光祿卿
栢臣範開元三年二月自殿中少監授移瀛州刺史
皇甫忠開元十年八月自杭州刺史授十一年移許州
　刺史
鄭休逺開元十一年自汾州刺史授十五年去官
何鳳開元十六年自右領将軍授十九年五月替
張涗開元二十年自衡州刺史授二十一年移秦州都
　督
裴鼎開元二十一年自金吾衛将軍授二十六年移衛
　州刺史
元彦冲開元二十二年自襄州刺史授二十六年移衛
　州刺史
敬誠開元二十六年自台州刺史授二十七年移廬州
　刺史
秦昌舜天寳元年改刺史為郡守昌舜自通川郡太守
　授六載移江華郡太守
杜庭誡天寳六載授七載移晉陵郡太守
張守信天寳七載自餘杭郡太守授
李處祐天寳九載自餘杭郡太守授
于幼卿天寳十三載自鄱陽郡太守授
崔寓至徳元年自江夏郡太守授召拜給事中是年復
　改州刺史
李希言乾元元年初置浙江東道節度使自禮部侍郎
　授移梁州
獨孤峻自陳州刺史授加御史中丞召拜金吾衛大将
　軍
吕延之自明州刺史授丁憂
杜鴻漸自湖州刺史授加御史中丞召拜户部侍即(按/新)
　(唐書本/傳不載)
趙良弼自廬州刺史授加御史中丞移嶺南節度使
王璵自揚州長史兼御史大夫授按唐本傳自淮南節
　度使兼祠祭使徙浙東
薛兼訓自殿中監兼御史中丞授丁憂後加御史大夫
　再知移太原節度使
陳少遊大厯五年廢節度使置都團練觀察使自宣歙
　觀察使授八年遷淮南節度使
皇甫温大厯九年八月自陜虢觀察使授
崔昭大厯十一年七月自宣州觀察使授是年廢都團
　練觀察使以所管州𨽻浙西
王宻大厯十四年自湖州刺史授建中元年復置都團
　練觀察使二年復廢
韓滉自晉州刺史遷浙江東西觀察使檢校禮部尚書
元亘貞元二年十二月自楚州刺史授
皇甫政貞元三年二月自權知宣州刺史授十二年三
　月改太子賓客
李若初貞元十三年三月自福建觀察使授十四年移
　浙西觀察使
裴肅貞元十四年九月自常州刺史御史中丞授
賈全貞元十八年正月自常州刺史授
楊於陵永貞元年十月自華州防禦使授元和二年四
　月召拜户部侍郎按唐本傳自華州刺史遷浙東觀
　察使越人饑請出米三十萬石拊贍貧民政聲流聞
　入為京兆尹
閻濟美元和二年四月自前福建觀察使授十月追赴
　闕
薛革元和二年正月自湖南觀察使授五年八月移浙
　西觀察使按唐本傳以治行遷浙西加御史大夫
李遜元和五年八月自前常州刺史授九年九月追赴
　闕按唐本傳由衢州刺史以政最擢浙東觀察使當
　貞元初福建軍亂前觀察使奏益兵三千屯於境以
　浙閩衝遂為長戍遜署事即停之入為給事中舊唐
　書云為政扶弱抑強境内稱理
孟簡元和九年九月自給事中授十二年正月追赴闕
　按唐本傳以工部侍郎召
薛戎元和十二年正月自常州刺史授長慶元年九月
　疾病去官按唐本傳所部州蠲酒禁者罪死橘未貢
　先鬻者死戎弛其禁卒治為吏不尚約束詭名譽居
　官無灼灼可稱者罷則懐之卒贈左散騎常侍
丁公著自禮部尚書翰林侍讀學士授長慶三年九月
　追赴闕按唐本傳入為太常卿
元稹長慶三年八月自同州防禦使授大和三年九月
　拜尚書左丞按唐本傳自同州刺史徙觀察使明州
　嵗貢蚶役郵卒萬人不勝其疲稹奏罷之舊經云所
　辟幕職皆當時名士鏡湖秦望之遊月三四焉而諷
　詠詩什動盈巻秩副使竇鞏海内詩名與稹酬唱最
　多至今稱蘭亭絶唱
陸亘太和三年九月自蘇州刺史授七年閏七月移宣
　州觀察使按唐本傳文明嚴重所到以善政稱
李紳太和七年自太子賓客分司東都授九年五月復
　授太子賓客分司東都
髙銖太和九年五月自給事中授開成四年閏正月追
　赴闕
李道樞開成四年正月自蘇州刺史授
蕭俶開成四年三月自楚州團練使授㑹昌三年七月
　拜給事中
李師稷㑹昌三年二月自楚州團練使授
元晦㑹昌五年七月自桂管觀察使授大中元年五月
　追赴闕
楊漢公大中元年五月自桂管觀察使授二年二月追
　赴闕
李拭大中二年二月自京兆尹授二年十月追赴闕
李褒大中三年自前禮部侍郎授六年八月追赴闕
李訥大中六年八月自華州防禦使授九年九月貶潮
　州刺史
沈詢大中九年九月自前禮部侍郎授十二年六月追
　赴闕
鄭處誨大中十二年七月自刑部侍郎授十二年移浙
　西觀察使
鄭祗徳大中十三年自太子賓客授
王式大中十四年自前安南經畧使授咸通三年六月
　移武康軍節度使按唐本傳劇賊裘甫亂明越觀察
　使鄭祗徳不能討選式往代擒甫斬之加檢校右散
　騎常侍餘姚民徐澤專魚鹽之利慈溪民陳瑊冒名
　仕至縣令皆豪縱州不能制式曰甫竊發不足畏若
　澤瑊乃巨猾也窮治其姦皆搒死咸通三年檢校工
　部尚書徙武寧軍節度使舊經云甚有威畧恵政弟
　龜復為刺史人皆舞蹈迎之
鄭裔綽咸通三年三月自權知秘書監授
楊嚴咸通五年九月自前中書舍人授六年二月追赴
　闕
王渢咸通八年二月自前戸部侍郎授
李綰咸通十一年五月自中書舍人授十三年十一月
　追赴闕
王龜咸通十三年十一月自同州防禦使授
裴延魯咸通十五年六月自中書舍人授
崔璆乾符四年閏二月自右諌議大夫知匭使授
栁瑫乾符六年十一月自給事中授
劉漢宏廣明元年十一月自宿州刺史授中和三年陞
　為義勝軍節度使後為董昌所害
董昌光啟元年自杭州刺史破劉漢宏遂為義
　勝軍節度使三年改為威勝軍乾寧二年削
　除官爵
錢鏐乾寧三年以鎮海軍節度使兼領改威勝軍為鎮
　東軍
皇朝畢士安太平興國三年六月以右贊善大夫知是
　月移台州
李準太平興國三年六月以起居郎知五年十二月
　替
李孝連太平興國五年十二月以司農少卿知七年三
　月丁憂罷
髙適太平興國八年七月以殿中侍御史知雍熈三年
　十二月二日替
(闕/)　雍熈三年十二月以(闕/)　郎中知端拱二年十二
　月(闕/)　日(闕/)
薛智周端拱二年十二月以侍御史知淳化元年六月
　二十日移婺州
韓(闕/)　淳化元年六月以崇儀使知二年二月移(闕/)州
盧文正淳化二年四月以侍御史知十月二日終於官
(闕/)遂成淳化三年六月以太常博士知十二月丁憂罷
王柄淳化四年四月以職方員外郎知至道元年四月
　移秀州
郭異至道元年四月以工部郎中知二年三月移京東
　路轉運使
元玘至道二年五月以膳部郎中知咸平元年四月移
　秀州
馮礪咸平元年四月以供備庫副使知三年三月替
裴荘咸平三年五月以度支郎中知五年八月替
康戩咸平五年九月以兵部員外郎知景徳二年四月
　替
(闕/)礪景徳二年四月以職方員外郎知坐失舉離任
(闕/)巽大中祥符元年六月以職方員外郎知三年四月
　替
(闕/)贄大中祥符三年四月以祠部郎中知十二月移福
　建路轉運使
李適大中祥符四年八月以度支員外郎知六年四月
　替
皇甫選大中祥符六年四月以都官員外郎知八年四
　月替
楊侃大中祥符八年四月以兵部員外郎直集賢院知
　天禧元年二月替
陳靖天禧元年三月以兵部郎中直史館知四月移蘇
　州
髙紳天禧元年四月以刑部郎中直昭文館知三年七
　月二十六日去任
盧幹天僖二年十月以虞部員外郎知三年二月終於
　官
任布天禧四年四月以屯田員外郎知五年十一月移
　建州
燕肅天僖五年十一月以司封員外郎知六年十月移
　明州
謝濤乾興元年十二月以吏部郎中直昭文館知天聖
　三年十二月一日替
尹錫天聖四年三月以屯田郎中知九月移兩浙提㸃
　刑獄
宋可觀天聖四年十二月以金部郎中知六年十一月
　替
成恱天聖六年十一月以度支郎中知九年三月替
蘇夀天聖九年三月以比部員外郎知明道元年十月
　移歙州
陳覃明道二年二月以都官郎中知景祐元年十月責
　監潤州稅
葉參景祐元年十月以刑部郎中知二年七月替
趙賀景祐二年七月以右諌議大夫知十月移濠州
李照景祐二年十二月以刑部員外郎集賢校理知三
　年十一月移明州
蒋堂景祐三年十二月以吏部員外郎知四年五月移
　蘇州
郎簡景祐四年五月以右諌議大夫知寳元二年七月
　替
范仲淹寳元二年七月以吏部員外郎知康定元年除
　天章閣待制移永興軍
陸軫康定元年六月以工部郎中集賢校理知慶厯二
　年七月替
向傳式慶厯二年七月以工部郎中直集賢院知四年
　八月替
晁宗簡慶厯四年八月以刑部郎中知九月終於官
馬絳慶厯四年十二月以兵部郎中知六年十二月替
陳亞慶厯六年十二月以司封郎中知八年十二月替
富嚴慶厯八年十二月以太常少卿知皇祐三年正月
　替
楊紘皇祐三年正月以刑部郎中知七月移荆湖南路
　轉運使
魏瓘皇祐三年十月以給事中知四年六月轉工部侍
　郎充集賢學士移廣州
王逵皇祐四年八月以工部郎中直昭文館知五年七
　月以遷葬去任
李兌至和元年六月以户部郎中充天章閣待制知嘉
　祐元年六月改龍圖閣直學士移廣州
許元嘉祐元年十月以工部郎中充天章閣待制知二
　年二月移泰州
張友直嘉祐二年四月以工部郎中充天章閣待制集
　賢殿修撰知四年七月終於官
刁約嘉祐五年正月以兵部員外郎集賢校理知六年
　十二月替
沈遘嘉祐六年十二月以右正言知制誥知七年七月
　轉起居舍人依前知制誥移揚州
張伯玉嘉祐八年四月以度支郎官知治平元年十二
　月移福州
章岷治平二年八月以光祿卿直秘閣知四年五月移
　福州
朱肱治平四年七月以太常少卿知十二月替
陳升之治平四年十二月以觀文殿學士尚書左丞知
　熈寧元年正月移許州
鞠真卿熈寧元年四月以太常丞集賢校理知六月移
　江西路轉運使
元絳熈寧元年八月以龍圖閣直學士工部侍郎知二
　年正月移荆南府
邵亢熈寧二年四月以資政殿學士給事中知十一月
　移鄭州
沈立熈寧三年四月以右諌議大夫知四年正月移杭
　州
孔延之熈寧四年四月以度支郎官知五年十一月召
　赴闕
謝景温熈寧六年正月以工部郎中直史館知七年三
　月除直龍圖閣移澶州
張諷熈寧七年四月以司勲員外郎知七月移蘇州
趙抃熈寧八年四月以資政殿學士右諫議大夫知十
　年六月移杭州
程師孟熈寧十年十月以給事中充集賢殿修撰知元
　豐二年十二月替
丁竦元豐二年十二月以朝議大夫知四年十二月替
鄭穆元豐四年以朝散大夫集賢校理知六年七月管
　勾洞霄宫
梁彦明元豐七年四月以朝議大夫知
穆珣元豐八年八月以中散大夫知元祐元年三月移
　夀州
黄履元祐元年四月以龍圖閣學士朝請郎知二年四
　月降授天章閣待制移舒州
章楶元祐二年八月以朝奉大夫知三年八月替
張詢元祐三年八月以朝散郎權發遣九月移福建路
　轉運副使
錢勰元祐三年十一月以龍圖閣待制知
蔡卞元祐六年六月以龍圖閣待制知八年五月移潤
　州
楊汲元祐八年六月以左朝散大夫充集賢院學士知
　紹聖元年十一月復寳文閣待制移揚州
章衡紹聖元年七月以左朝議大夫集賢院學士知二
　年十一月復寳文閣待制移揚州
張修紹聖二年十二月以朝散大夫知三年四月移明
　州
邵材紹聖三年六月以朝散大夫知
翟思紹聖四年四月以朝散郎直龍圖閣知元符二年
　二月移應天府
上官均元符二年九月以朝散郎知三年五月除秘書
　少監
張琬元符三年六月以朝散大夫權發遣十二月移陜
　西提㸃刑獄
翟思建中靖國元年四月再以朝奉大夫直龍圖閣知
　九月除秘書少監
邵材建中靖國元年十一月再以朝奉大夫權知崇寧
　元年三月替
豐稷崇寧元年三月以樞宻直學士朝散大夫知七月
　移常州
周常崇寧元年八月以奉議郎充寳文閣待制知十一
　月管勾江寧府崇禧觀
宇文昌齡崇寧元年十二月以左中散大夫充寳文閣
　待制知三年四月移杭州
詹文崇寧三年四月以朝散大夫直秘閣知
王資深崇寧四年四月以承議郎充顯謨閣待制知
方㑹大觀二年四月以朝請大夫充集賢院修撰知三
　年三月除徽猷閣待制知廣州十月再知政和三年
　四月召赴闕
李圖南政和三年四月以朝奉大夫充顯謨閣待制知
　十一月移廬州
吕益柔政和三年十一月以朝奉大夫充顯謨閣待
　制知十一月移揚州
王仲薿政和四年八月以中大夫直秘閣知六年五月
　召赴闕
劉韐宣和二年二月以大中大夫充徽猷閣待制知四
　年五月召赴闕
章鯨宣和四年五月以朝奉大夫充直秘閣權發遣
宋昭年(闕/)
張汝舟宣和五年七月以降授宣教郎直秘閣權知發
　遣
鄭可簡宣和七年五月以朝散郎充右文殿修撰權知
　發遣
李邴靖康元年三月以奉議郎充徽猷閣待制知八月
　召赴闕
翟汝文靖康元年十月以顯謨閣學士中奉大夫知建
　炎三年正月替
葉燠建炎三年正月以朝散大夫直顯謨閣知三月召
　赴闕
李鄴建炎三年三月以奉議郎充徽猷閣待制知
傅崧卿建炎四年二月以朝奉郎直龍圖閣知四月移
　婺州
陳汝錫建炎四年五月以朝請大夫直秘閣知紹興元
　年始升州為府二年正月罷
張守紹興二年二月以資政殿學士左中大夫知
朱勝非紹興二年七月以觀文殿學士左宣奉大夫知
　當月召赴闕
王綯紹興二年九月以資政殿大學士左中大夫知四
　年七月奉祠
綦崈禮紹興四年八月以寳文閣學士左奉議郎知五
　年七月奉祠
孟庾紹興五年七月以觀文殿學士左通奉大夫知六
　年六月(闕/)
秦檜紹興六年七月二十八日以觀文殿學士左通奉
　大夫知二十九日召赴闕
孫近紹興六年八月以龍圖閣學士大中大夫知十二
　月召赴闕
趙鼎紹興八年十一月再以檢校少傅奉國軍節度使
　兩淛東路安撫制置大使兼知是月罷
周柲紹興九年正月以徽猷閣直學士左奉議郎知十
　月四日奉祠
韓肖胄紹興十年五月以資政殿學士左奉議郎知閏
　六月奉祠
張守紹興十年八月再以資政殿學士左正議大夫知
　十一年四月召赴闕
孟忠厚紹興十一年六月以鎮潼節度使開府儀同
　三司信安郡王判十二年四月充迎護徽宗梓宫禮
　儀使
樓炤紹興十二年十月以資政殿學士左朝奉大夫知
　十四年二月召赴闕
孟忠厚紹興十四年四月再以少傅信安郡王判十月
　充醴泉觀使
詹大方紹興十五年二月以龍圖閣學士左承議郎知
　十七年八月除工部尚書
林待聘紹興十八年二月以敷文閣直學士左朝奉郎
　知十月奉祠
趙不弃紹興十八年十一月以敷文閣直學士右太中
　大夫知十九年十月致仕終
俞俟紹興十九年十二月以敷文閣直學士右中大夫
　知二十一年九月轉右通議大夫致仕終
湯鵬舉紹興二十一年十二月以左中大夫直龍圖閣
　知二十二年三月罷
曹泳紹興二十二年六月以右朝請大夫直徽猷閣知
　二十三年九月除直顯謨閣移臨安府
趙士璨紹興二十三年十月以左朝請大夫直敷文閣
　知二十五年十二月罷
魏良臣紹興二十六年三月以資政殿學士左中大夫
　知十二月奉祠
趙令詪紹興二十七年四月以左中奉大夫充秘閣修
　撰知二十八年八月除户部侍郎
王師心紹興二十八年八月以顯謨閣直學士左太中
　大夫知三十年八月移福州
宋棐紹興三十年八月以左朝議大夫充集英殿修撰
　知三十二年二月除敷文閣待制奉祠
湯思退紹興三十二年閏二月以觀文殿大學士左金
　紫光禄大夫知隆興元年三月奉祠
呉芾隆興元年八月以左朝請大夫充集英殿修撰知
　二年八月除權尚書刑部侍郎
徐嚞隆興二年十一月以左朝議大夫充敷文閣待制
　知乾道元年正月罷
趙令詪乾道元年二月再以敷文閣直學士左太中大
　夫知二年七月奉祠
洪适乾道二年十月以觀文殿學士左通奉大夫知四
　年三月提舉臨安府洞霄宫
史浩乾道四年四月以觀文殿大學士左通議大夫知
　六年四月除檢校少傅保寧軍節度使再任六月提
　舉臨安府洞霄宫
蒋芾乾道六年十月以觀文殿大學士左正議大夫知
　八年正月提舉臨安府洞霄宫
方滋乾道八年二月以敷文閣直學士右太中大夫知
　九年五月移平江府
錢端禮乾道九年六月以資政殿大學士左通議大夫
　知淳熈元年六月除觀文殿學士二年四月奉祠
留正淳熈二年四月以顯謨閣直學士承議郎知是年
　六月罷
張宗元淳熈二年六月以中奉大夫充敷文閣待制知
　是年十二月差充大金賀生辰使淳熈四年正月除
　在京宫觀
張津淳熈四年三月以敷文閣直學士中大夫知淳熈
　五年三月召赴闕
李彦穎淳熈五年四月以資政殿學士通議大夫知淳
　熈七年八月除宫觀
張子顔淳熈八年正月以敷文閣直學士太中大夫知
　八月除顯謨閣直學士是年九月除在京宫觀
王希吕淳熈八年九月以朝議大夫知九年九月除敷
　文閣直學士十年八月提舉隆興府玉隆萬夀宫
鄭丙淳熈十年閏十一月以龍圖閣學士太中大夫知
　十二年九月除宫觀
丘崈淳熈十三年正月以朝請大夫直龍圖閣權發遣
　十四年四月除兩浙轉運副使
李彦穎淳熈十四年六月以資政殿學士通議大夫知
　十二月除資政殿大學士提舉臨安府洞霄宫
鄭汝諧淳熈十四年十二月以朝散郎兩浙轉運判官
　兼知十五年正月除直秘閣就知二十二日罷
張杓淳熈十五年二月以朝散郎集英殿修撰知五月
　召赴行在
王希吕淳熈十五年六月以龍圖閣學士太中大夫知
洪邁紹熈元年二月以煥章閣學士宣奉大夫知
王信紹熈元年十二月以朝議大夫集英殿修撰三年
　正月除煥章閣待制
趙不流紹熈三年三月以太中大夫秘閣修撰知紹熈
　五年五月召赴闕
葉翥紹熈五年七月以顯謨閣學士中大夫知慶元元
　年正月應辦孝宗皇帝梓宫有勞除龍圖閣學士五
　月召赴闕
葛邲慶元元年七月以特進觀文殿學士判慶元二年
　三月改判福州
單夔慶元二年五月以太中大夫顯謨閣待制知三年
　五月除華文閣直學士是年九月罷
劉穎慶元三年九月以朝議大夫充集英殿修撰知是
　年十一月移知平江府
張伯垓慶元三年十一月以朝請大夫除直華文閣知
　十二月除右司郎中
耿延年慶元四年正月自江東運副知是年三月應辦
　憲聖慈烈皇后梓宫有勞轉中奉大夫六月丁母憂
汪義端慶元四年八月以朝奉大夫充集英殿修撰知
　寧國府除華文閣待制知慶元五年八月職事修舉
　陞徽猷閣待制是月丁母憂
沈作賓慶元五年十一月以朝請大夫試太府卿淮東
　總領除直龍圖閣知六年二月轉朝議大夫三月除
　兩浙路轉運副使
趙不迹慶元六年五月以朝議大夫司農少卿湖廣總
　領除直寳文閣知嘉泰元年正月應辦光宗梓宫有
　勞除華文閣待制是年三月移知潭州
袁説友嘉泰元年四月六日以寳文閣學士通奉大夫
　知是年十一月三日召赴行在
李大性嘉泰元年十二月三日以中大夫試尚書户部
　侍郎華文閣待制知十二月二十三日到任二年正
　月一日轉太中大夫三年三月十六日準省劄備奉
　聖㫖召赴行在
　　　以後並見續志
　　守鄉郡
漢自嚴助朱買臣以邦人守郡見於史至後漢時又有
陳業晉則孔愉愉子安國愉孫靖謝輶虞潭宋以後孔
□□弟靈符等皆是也至本朝康定元年六月工部郎
中充集賢檢理陸公(軫/)來知州事朝士栁公(植/)以下三
十一人賦詩餞之於都門今刻石府學而宋景文公亭
餘内史流觴水路入􁦆人取箭山之句傳天下公将終
自草遺表有云乃睠明越之壤實控東南之隅特奉咨
俞薦専牧守仍賜金紫頓生光輝葢公又嘗守明也後
九十二年建炎四年二月朝奉郎直龍圖閣傅公(崧卿/)
來知州事及移婺州謝表有云病免帥藩恩移支郡是
也距今七十年未有繼者
　
　
　
　
　
　
　
　
　
　
　㑹稽志巻二
欽定四庫全書
　㑹稽志巻三　　　　　宋　施宿等　撰
　　節度使
唐節度使之名本起於西北用武之地如安西北庭河
陽三城盧龍范陽鳳翔河中朔方之類以地名也河東
河西淮南劍南東川劍南西川山南東道山南西道總
數州為名也淄青澤潞之類合兩州為名也䕶國天雄
宣武横海昭徳鎮西大同之類特創美名以寵其軍也
然大抵多在中原耳自唐末五代以來漸及東南為姑
息割據之術於是節鎮不勝其繁然猶各有支郡其後
四方僭竊則又擅置名號不錄於職方獨錢氏擅有兩
浙猶尊視中朝凡大事皆請命而中朝亦曲從之故境
内節鎮尤多用以命其子弟若杭之為寧海越之為鎮
東最其大鎮也久之自尊但為國王而以寧海鎮東兩
節授其子至其納土越州猶領鎮東軍節度而朝廷以
寵親王将相或外戚無歸鎮者
　　安撫使
初錢氏國除杭守帶鈐轄提舉兩浙路州軍兵甲賊盗
而浙東限濤江議者以為非杭所能兼領皇祐三年十
二月始分兩浙為東西兩路杭越守臣各兼兩路屯駐
駐泊兵馬鈐轄而越守自魏瓘始歴五朝皆因之至宣
和二年有方臘之變五月已亥臣寮言睦賊猖獗已見
平靖慮班師之後餘孽尚在乞以杭越知州並兼本路
安撫使鎮撫一方詔杭越州江寧府守臣並帶安撫使
此浙東安撫使之始也(國朝初止以安撫使命河北雄/州守河東代州守其後陜西沿)
(邊亦有之寖及内/地帥臣皆兼領)
　　都總管
國初節度使領馬步軍都部署掌屯戍邊要訓練之政
令以肅清所部英宗皇帝即位避御名改都總管其後
守臣兼一路安撫使者皆帶馬步軍都總管浙東亦其
一也
　　提刑司
宋興使者止有轉運使副使淳化二年置諸路提㸃刑
獄以朝官充此提刑之始也景徳四年又置同提㸃刑
獄事以閤門祗候以上充皆察所部疑留獄訟勸課農
桑按其官吏之不法别其㢘良以達於朝其後嘗再省
提刑然旋即復置而同提刑則屢廢不補雖置猶帶同
字故武臣常居文臣之次及乾道以後復置遂去同字
故武臣之權益重淳熈以後寖不復命矣(祖宗時又嘗/以提刑兼勸)
(農使武臣提刑兼勸/農副使後皆省去)元祐初罷提舉常平以其事來屬
建炎初亦如之紹興中復置提舉常平司乃復其故浙
東提刑司治所在府治之東二百三十七步前臨運河
與蓬萊館相望而武臣提刑則以添差通判㕔為之其
後武臣提刑既久不除乃復為通判東㕔
　　提舉司
熈寧二年閏十一月壬子制置三司條例司言差官提
舉諸路常平廣恵倉兼管勾農田水利差役事河東梁
端謝卿材江西張次山湖南呉審禮喬叙湖北田君平
成都路李元瑜梓路呉師孟田祐利路王直温張吉甫
夔路韓正彦張援廣東游烈廣西闗杞福建嚴君貺詔
從之皆召對遣行或賜緋章服此提舉常平之始也元
祐初廢其官紹聖初復推行而設官亦如初方是時立
法甚嚴専以講補助之政秋毫不許他用上下共守之
至崇寧中始取以充學校養士之費也而居養院安濟
坊漏澤園至於花石應奉皆於此取以有執奏之法乃
降御筆免執奏提舉江東常平王瞻以為言朝廷為降
詔戒飭然終無益也侵蠧之餘至建炎初四方所積猶
以億萬計㑹復罷提舉司所積頗為諸司侵取孫尚書
(覿/)時為給事中奏疏請復専置一司言路論擊孫公坐
去國然議者終以為不當廢乃特置常平主管官一員
𨽻提刑司實使之行常平司事但避提舉官之名久之
乃併提舉茶鹽司(提舉茶鹽司崇/寧中所創置)為提舉常平茶鹽司
其名始正初置使合兩浙為一路治蘇州中徙杭州宣
和末釐為東西二路東路使者定治於越見毛平仲所
譔題名記司治舊在府衙東一里紹興末嘗以賜皇姪
恩平郡王(璩/)而遷提舉司於鎮東門外頗宏壮已而復
以新提舉司賜恩平而司復還其舊今治所是也
　　通判廨舍
唐刺史雖有上佐然皆佐貳及方鎮權益重則佐貳尤
卑屈故大厯中杜子美至云治中實棄捐也藝祖有天
下首置諸州通判以朝官以上充實使之督察方鎮非
復唐上佐比故當日謂之監州典郡者至有欲求無通判
處建隆中初復湖南未逾月即命賈玭等分通判諸州
其委任之急如此太平既久其任稍削矣然著令猶不
許知州薦舉通判葢祖宗遺意也越州舊止通判一員
及經駐蹕又為輔藩増至三四員亦嘗有不釐務者往
時謂三司副使為簉通判為倅簉倅皆副貳之名然唯
此兩官則稱之他雖副貳不可用矣謂通判為倅至今
猶然而三司副使廢已久世或不知簉之名故併記之
　通判北㕔在府東六十步
　通判南㕔在府南六十四步
　通判東㕔在府東南八十五步
　　路鈐轄廨舍
國朝置馬步軍副都部署觀察使以上充兵馬部署及
副部署皆横班(今右武/郎以上)諸司使(今武翼大/夫以上)及刺史充都
鈐轄諸司使充都監(以闕稱都監名/  皆  為路分)閤門祗候以上充
凡此諸職國初亦有以文臣充者後乃専命武臣宣和
三年五月已亥詔兩浙東路鈐轄皆視三路選差時初
平方臘也
　路鈐轄廨舍在府東北一里二百五十五步
　　正副将
元豐四年詔諸路團練給軍馬各置将副於東南置十
三将淮南東路第一西路第二兩浙西路第三東路第
四江南東路第五西路第六湖北路第七南路潭州第
八全邵永州第九福建第十廣東路第十一西路桂州
第十二邕州第十三各以兵𨽻之給虎符為騐其兵不
滿三千人惟置單将(熈寧十年詔總門封府京畿東西/河北路兵分置将副自河北始自)
(第一将以下十七将在河北四路第十八将以下七将/在府畿自第二十五将以下九将在京東第三十四将)
(以下四将在京西合三十七而鄜延環慶隰原秦鳳熈/河又各列将合四十二總天下為九十二将至是始定)
(其制後詔諸路兵以本軍才武為三等及置部将隊将/押隊訓練次諸将佐春秋都試擇武力士千人内選十)
(人皆以名聞待㫖解發其/願留鄉里者勿彊遣也)凡正副将皆選内殿崇班以
上嘗歴戰陣親民者充之仍許監司奏舉職制令将副
訓練約束措置兵政軍情不便違法聴州縣長吏覺察
以聞今府将兵額三千人東南第四正副将各一員(蔡/氏)
(官制舊典云王荆公建言分籍諸路兵通一路團結今/東南将乃其遺制元豐中将兵法行荆公己罷相矣時)
(北人求忻代地富鄭公言因剏置将兵遂生邊隙冝罷/之便張文定公又言使敵人有以測知中國之兵數也)
(後竟不果罷今百餘/年盖制軍之良法也)
　　都監
都監自府州軍監至縣鎮城寨闗堡並以閤門祗候以
上充亦參用三班使臣監押則専用使臣而己都監監
押悉充在城巡檢始其任頗重後寖衰削矣
　　三司屬官
　　　安撫司
舊制都部署都總管司有參謀官兵馬鈐轄司有機宜
　文字走馬承受公事或不常置後罷承受公事置管
　勾官中興後創置參議准備差遣准備差使管勾改
　為幹辦機宜有主管有書冩一路多至十餘員而書
　冩一員例辟其子弟親屬為之後議者以諸司屬官
　員多宜省尋廢參謀官准備差遣差使乃罷辟差書
　冩惟存參議主管機宜幹辦公事員外置各二員而
　添差參議官獨不釐務
　　　提刑司
部使者之屬舊有勾當官然不常置今幹辦公事乃其
　職也浙東路提刑司幹辦公事一員或雙員檢法官
　一員銓法注試中刑法或曽歴法曹掾人
　　　提舉司
熈寧初置諸路提舉常平農田水利差役崇寧中置提
　舉茶鹽事紹興中併二司為一舊有勾當公事一員
　於文臣通判幕職内選差如一路十州軍許差雙員
　後改幹辦公事今茶鹽常平司各一員
　　職官曹廨舍
國朝大都督府官屬之制有長史左司馬右司馬錄事
參軍司户參軍司法參軍司士參軍司理參軍大都督
闕則置知府一人通判一人而長史司馬皆省節度兼
觀察處置等使官屬之制有行軍司馬節度副使節度
判官節度掌書記節度推官觀察判官觀察支使(有掌/書記)
(則/省)觀察推官其實大都督節度觀察使職務悉歸知州
通判兼總之此越州州官舊制之大略也若防團州以
下其制殺減不同矣崇寧四年始命諸州分六案以仿
尚書省六曹然官名猶未改也政和二年乃議分曹建
掾猶修改久之乃定有司錄事有司士曹事司户曹事
司儀曹事司刑曹事司工曹事(以上為/曹官)有士曹掾戸曹
掾兵曹掾刑曹掾(以上為/掾官)司錄曹官承務郎以上掾官
並差将仕郎建炎元年九月詔州郡曹掾官改從舊制
司錄依舊為簽判曹掾依舊為推判官支使書記錄事
參軍司理參軍司户司法參軍先是曹掾比舊既増員
吏額亦從而増至是又詔人吏亦減三之一擇不才多
過犯者罷之
　簽書節度判官㕔公事廨在府治之西南二百七十
　　步
　觀察判官廨舍在府治之南二百六十六步
　觀察推官廨舍在府治之東北一里二百十步
　錄事參軍廨舍在府治之西南宣詔亭下府院在焉
　司理參軍廨舍在府治之南獄在焉
　司尸參軍廨舍在府治之東南一里一百十步
　司法參軍廨舍在府治之東南二里一十步
　　縣令長
　　　㑹稽
唐李俊之開元中為㑹稽令縣東北有防海塘自上虞
　江抵山隂百餘里以瀦水溉田俊之増修焉民賴其
　利其後令李左次又増修之
李左次(見上/)
竇伯元河南洛陽人㑹稽令
李堯年常山人㑹稽令
王潨字瀑源臨沂人㑹稽令
孫孝哲清河人㑹稽令(已上四人見/宰相世系表)
呉鐐乾寧初為㑹稽令威勝軍節度使董昌反召鐐問
　䇿鐐曰王真諸侯遺榮子孫而不為乃自取滅亡昌
　怒叱出斬之併族其家
本朝曽公亮字明仲泉州人舉進士第五人以太常寺
　奉禮郎知㑹稽縣事初試吏聴獄决訟吏莫敢欺縣
　有鏡湖溉民田湖溢反為田病公亮即曹娥江隄疏
　為斗門泄湖水入江田不病後相三朝官至太傅魯
　國公贈太師中書令諡宣靖配饗英宗廟廷
　　　山隂
呉朱然為餘姚長遷山隂令加折衝校尉督五縣孫權
　竒其能以為臨川太守
吾粲字孔休呉郡烏程人與同郡陸遜齊名為山隂令
　後至㑹稽太守
晉沈叔任呉興武康人少有幹質為山隂令大有治聲
　後為益州刺史
王鎮之字伯重琅邪臨沂人歴剡上虞令並有能名㑹
　稽内史謝輶請為山隂令復著殊績
魏顗字長齊㑹稽人世稱四族之雋仕至山隂令
徐豁字萬同東莞姑幕人元嘉初為尚書左丞山隂令
　精練法理為時所推後為始興太守廣州刺史卒
傅僧祐北地靈州人有吏才再為山隂令在縣有能稱
　子琰
傅琰字季珪遷山隂令尤以明察著名遷尚書左丞及
　齊太祖輔政以山隂獄訟煩積復以琰為令有賣針
　賣糖二姥爭團絲詣琰琰縛團絲於柱鞭之密視有鐵
　屑乃罰賣糖者又二野父爭雞琰各問何以飼雞一
　人云豆一人云粟破雞得粟罪言豆者縣内稱其神
　明琰父子並著竒績江左鮮有世云傅氏有治縣譜
　子孫相傳不以示人後為廬陵王長史南郡内史行
　荆州事
孔僉㑹稽山隂人自五經博士為山隂令
齊沈憲呉興武康人少有幹局歴烏程令太祖以山隂
　戸衆難治欲分為二縣世祖啟曰縣豈不可治顧用
　不得人爾乃以憲帶山隂令治聲大振孔稚珪請假
　東歸謂人曰沈令斷事特有天才後為散騎常侍孫
　浚
沈浚字叔源博學有才幹仕梁歴山隂吴建康三縣並
　有能名累遷御史中丞
周顒字彦倫汝南安城人建元中為山隂令
劉𤣥明臨淮人有吏能為山隂令大著聲績傅琰子翽
　代之
傅翽(見上/)
王詢永泰初為山隂令太守王敬則将舉兵反召詢問
　吾欲發丁丁可得幾人傅庫物錢有幾詢答縣丁卒
　不可得傅庫物多未輸入敬則怒将出斬之乃起兵
　過浙江
丘仲孚字公信呉興烏程人王敬則反以拒守有功遷
　山隂令居職甚有聲稱百姓為之謡曰二傅沈劉不
　如一丘前世傅琰父子沈憲劉𤣥明繼宰山隂並有
　政績言仲孚皆過之也梁武帝即位著令小縣有能
　遷大縣大縣有能遷二千石仲孚於是擢為内史
梁謝岐㑹稽山隂人為尚書金部郎山隂令侯景亂岐
　寓東陽景平依張彪彪在呉郡及㑹稽庶事一以委
　之
沈僧昭呉興武康人為山隂令
劉爽東莞莒人為山隂令
王淮之字元曽琅邪臨沂人為山隂令有能名預討盧
　循以功封都亭侯
江統字應元陳留圉人山隂令
干寳字令升新蔡人領國史補山隂令
宋張岱字景山呉郡呉人為司徒左曹掾累遷山隂令
　職事閑理時人稱之
顧凱之字偉仁呉郡呉人為山隂令邑素號繁劇前後
　官長晝夜不得休事猶不舉凱之理繁以約縣曹無
　事晝日垂簾門庭閒寂自宋世為山隂令務簡績修
　莫能尚也還為尚書吏部郎卒官湘州刺史
江秉之字元叔濟陽考城人歴烏程建康令遷山隂令
　民户三萬訟訴殷積堦庭常數百人秉之御煩以簡
　處之晏然以在縣有能補臨海守
陸邵景平初為山隂令富陽賊孫道慶等攻没縣邑直
　抵山隂㑹稽太守褚淡之自假凌江将軍以邵領司
　馬邵與行軍将軍漏恭期合力大破賊於柯亭
陳褚玠字温理大建中為中書侍郎時山隂多豪猾前
　後令皆以贓汙免宣帝患之以玠清㢘有幹用遂擢
　為令縣人張次的王休達等賄賂通姦全丁大尸多
　有隠没玠乃鎖次的具状啟臺宣帝手勅慰勞並遣
　使助玠捜括所出軍人八百餘户時曹義達為宣帝
　所寵縣人陳信諂事義達信父顯文恃勢暴横玠執
　顯文鞭之吏民股慄莫敢犯者
唐韋友順京兆人山隂令(見宰相/世系表)
張遜乾寧初為山隂令董昌反自號大越羅平國改元
　順天署置百官召遜知御史臺遜固辭曰王自棄為
　天下笑且六州勢不助逆王據孤州祗速死耳昌怒
　曰遜不知天意以邪説拒我囚之他日謂人曰我縱
　無遜何乏於事乃害之
　　　剡縣
呉卜靜字𤣥風呉郡人為剡令
賀齊字公苗山隂人為剡長縣吏斯從為奸立斬之從
　族黨遂相糾合千餘人攻縣齊開城門突擊大破之
晉周翼郗鑒外甥少遇飢亂賴鑒得存郗亡翼為剡
　令解職歸心喪終三年後歴青州刺史少府卿卒
謝奕字無奕陳郡陽夏人少有器鑒郡太尉掾為剡令
　有一老公犯法謝以醇酒罰而遣之累遷豫州刺史
　追贈鎮西大将軍
李𢎞度常嘆不被遇殷揚州知其家貧問君能屈志百
　里否李答曰北門之嘆久已上聞窮猿奔林豈暇擇
　木遂授剡縣令
殷曠之仲堪子有父風仕至剡令
宋王鎮之字伯重祖耆之位中書郎父隨之上虞令鎮
　之為剡令並有能名(宋武/帝時)
周顒字彦倫宋明帝頗好𤣥理以顒有辭義引入殿内
　親近宿直帝所為慘毒之事顒輒誦經中因緣罪福
　亦為之少止元徽中為剡令有恩恵百姓思之
齊張稷字公喬幼有孝性母疾時稷年十一侍養衣不
　解帶每劇則累夜不寝及終毁瘠過人杖而後起州
　里謂之純孝齊永明中為豫章王嶷主簿以貧求為
　剡令㑹山賊唐㝢之作亂稷率厲部人保全縣境
梁王懐之剡令(張彪傳/)
陳徐陵剡令
唐張子胄剡令
本朝丁寳臣字元珍晉陵人進士起家以太子中允來
　知縣事始至流大姓一人除弊興利甚衆其殁也王
　荆公誌墓
　　　諸暨
呉陸凱(已見蕭/山門)
齊卞彬字士蔚建武末為諸暨令
梁蕭眎素性靜退少嗜慾好學能清言榮利不闗於中
　喜怒不形於色天然簡素累遷中書侍郎在位少時
　求為諸暨縣令到縣十餘日挂衣冠於縣門而去
裴子野為諸暨令不行鞭罰民有爭者示之以理百姓
　稱悦合境無訟
唐李罕諸暨令
本朝丁寳臣已見剡縣其治諸暨如剡越人滋以為循
　吏
　　　蕭山
呉陸凱字敬風呉郡人丞相遜族子也為永興諸暨長
　所在有治迹(呉書/)
晉王雅字茂達東海剡人補永興令以幹理著稱(本傳/)
本朝杜守一景徳二年以大理丞知先是縣東五里有
　虎守一為政之二年虎負子西渡浙江而去鄉人相
　賀名其里曰去虎里
郭源明字潛亮嘉祐六年知蕭山縣縣之宿豪有父子
　為奸利者悉置於法民有育孤女利其貲過時不嫁
　者諭以禮律女遂得所歸太守刁景純約聞之曰郭
　蕭山厭民望矣
　　　餘姚
呉朱然嘗與孫權同書學結恩愛至權統事以然為餘
　姚長時年十九後遷山隂令
朱亘為餘姚長遇疾疫榖食荒貴分部良民隠視醫藥
　飱粥相繼士民感之
晉山遐為餘姚令時江左初基法禁寛弛豪族多挾藏
　戸口以為私遐繩以峻法到縣八旬出口萬餘
孫統為餘姚令性好山水居職不留心碎務縱意㳺肆
　名山勝川靡不窮究
(闕名/)字恩充選補太學博士出為餘姚令
謝勝為餘姚令王羲之臨河叙曰餘姚令謝勝等十五
　人不能賦詩罰酒各三斗即蘭亭之㑹也(見劉孝標/世説注石)
　(本蘭亭詩作前/餘杭令謝藤)
宋韓景之為餘姚令
張永為餘姚令有稱績
劉仲道為餘姚令
明震為餘姚令
梁沈瑀字伯瑜呉興武康人為餘姚令縣大姓虞氏千
　餘家請謁如市瑀以法繩之又縣南豪族子弟縱横
　瑀召其老者為石頭倉監少者補縣傭權右屏跡
劉杳為餘姚令在縣清潔湘東王發教褒稱之
唐李穏為餘姚令
李悰為餘姚令
本朝謝景初字師厚陽夏人其知餘姚縣也宛陵先生
　梅聖俞以詩送之略曰我從淮上歸君向海澨去安
　知無幾舍邂逅不相遇頗如飛空雲到月不得附月
　行既不留雲亦值風故師厚故知制誥希深絳之子
　弟師直景温師同景年師復景回皆知名士諸子悰
　愔亦皆有名師厚詩極髙豫章黄魯直娶其女自以
　為從師厚得句法而師厚之姑實歸聖俞觀送行詩
　其淵源所從來逺矣今後進乃有詆訾聖俞者至以
　為不可不觀者陳無已詩不可觀者聖俞詩豈不陋
　矣哉故略為辨之
　　　上虞
後漢度尚為上虞長為政嚴峻明於發摘奸非吏人謂
　之神明
呉顧雍為上虞長有治迹
濮陽興為上虞令後為㑹稽太守位至丞相
劉綱為上虞令師事白君受道歴年道成與妻樊夫人
　俱升天而去
晉顔含為上虞令簡而有恩明而能斷然多以威御下
傅晞為上虞令甚著政績
周鵬舉為上虞令
華茂為上虞令與王右軍㑹蘭亭賦四言詩
徐祚之為上虞令
王隨之為上虞令
宋王鎮之為上虞令有能名
虞季為上虞令
卞延之濟隂寃句人弱冠為上虞令有剛氣㑹稽太守
　孟顗以令長裁之積不能容脫幘投地曰我所以屈
　卿者政為此幘耳今已投之卿矣卿以一世勲門而
　傲天下國士拂衣而去
王晏為上虞令孔覬自㑹稽發兵反晏起兵攻郡覬率
　千人趨石瀃竄於山嵴村村人縛以送晏斬之東閣
　外
齊周洽為上虞令㢘約無私
　　進士
晉史謂㑹稽有佳山水名士多居之王羲之晚渡江遂
有終焉之志顧愷之謂千巖萬壑競秀爭流而一時人
物如孫綽李充賀循許詢輩皆文藝冠世(説友/)幼讀史
長而從仕謂今㑹稽實供行闕仕而有職於東葢無難
者亦庻幾見所謂以山水名天下與人物風流之盛者
乎而宦海萍遊迄三十年而志弗遂淳熈十六年春始
得辱乗傳典倉事於是登秦望探禹穴識其委蛇盤礴
之觀而得其温厚粹美之氣葢其鍾靈孕秀雲行川流
胚胎藴釀發而為英傑宜有獨盛於斯世者國朝崇儒右
文眎古為重而東南儒風宏楙盛美㑹稽為最焉杜祁
公以道徳文章功業行實克相昭陵徳在生民勲在史
册足以儀萬世而垂後學如李公(光/)入參大政孫公(沔/)
晉貳樞筦顧公(臨/)典制北門陳公(揚庭/)執法中司傅公
(墨卿/)正位常伯陸公(佃/)石公(景畧/)皆以文學冠春官夏
公(噩/)齊公(唐/)皆以賢良應大科傅公(崧卿/)以藝魁舍選
儒學之秀頡頏上下此非騫朔奮厲之所藴而雄深秀
麗之所鍾耶建炎初六飛渡江嘗駐蹕於越而越今為
陪都葢古三輔也山川之所形見風化之所漸被其儒
風士業流聞彰布益以昌大要非餘郡可比王公(佐/)詹
公(騤/)相望二十餘年之間皆以大䇿冠多士王公(俊/)石
公(延慶/)莫公(叔光/)皆以進士中宏博石公(公輒/)以奏恩
擢魁名而三嵗大比賜第於太常者率十餘人其連取
世科伯仲聨第者又間見層出人物之茂實為衣冠盛
事其亦有以權輿於此哉郡之前進士石(朝英/)陸(泮/)張
(澤/)闔辭以告(說友/)曰越之山川則有郡之圖志在越之
名卿才大夫則有國之信史在若無俟於登載者然鄉
之宗老則懼晚學之未聞也人寖逺而寖忘事愈久而
愈墜其不没前人之事者幾希(朝英/)等将以郡之進士
列名於石且請於府帥閣學尚書王公願飭工鑱石寘
諸郡庠之講堂於以示勸激之意然非文不傳也敢以
請(說友/)幸以将指來越而楚實有材又所深見而目識
者其何可辭則與之言曰夫讀古人之書肄當世之業
豈止取科級釣爵位以夸榮侈盛於鄉曲哉其致君澤
民行道及物實自讀書肄業始漢世設科射䇿勸以官
祿史氏譏之韋氏教子一經志於青紫後世貶焉士之
學固有逺者大者今天子龍飛御天適當興賢之嵗越
之士将企前慕昔以接踵賢躅而振袂流風者其盍思
所以逺者大者乎雖然越有君子六千人昔人謂其有
志行猶齊之士呉之賢良也嗚呼千載之後其必有仍
盛美於前人者(説友/)猶拭目以觀之題名起於慶厯二
年前乎此者攷諸登科記則鄉里多不載故不書而杜
祁公則大中祥符元年甲科四名進士葢可攷云是年
十一月望日朝議大夫權兩浙西路提㸃刑獄公事袁
(説友/)記
　題名舊刻始於慶厯用登科記修也前此記不詳其
　鄉里故雖祁公亦不復書闕所不知是固未害然祁
　公不書何以寓髙山景行之瞻教授劉君(庶/)請於府
　帥待制侍郎單公(夔/)礲舊石而増修之訪遺逸於邦
　之長者得陸公(軫/)以下凡七人遂列祁公於其首自
　建隆開國距慶厯餘八十年其間䇿名多矣未易攷
　也仍存闕疑之義自慶厯至今百五十餘嵗登載日
　益盛今年上以孝廟故未親䇿多士而莫君(于純/)實
　為南宫第一三魁相望於四十餘年之間是碑重修
　其風逺矣介既為書舊記於碑首復叙大略以輔教
　事慶元丙辰臘月既望承議郎添差權通判紹興軍
　府兼管内勸農事王介書
　　　姓氏
舊經載㑹稽之姓十四而不著其望之所出按氏姓書
及書傳所載其望實出㑹稽者虞夏兹資駱五氏而已
孔謝朱賀鍾離雖不云望出㑹稽而世居此者皆有顯
人鍾氏粗有所見而榮俞戚三氏於此未有聞焉康荘
闞留摇黄裘皆望出㑹稽而舊經不載總之凡二十有
一今併考姓氏所自出與其昔之聞於世者疏於後然
㑹稽今宦學最盛者杜氏石氏陸氏唐氏諸葛氏等各
自有譜故不復出
虞氏帝舜之後商有虞仲實出太王之後子孫亦氏虞
　史記有趙相虞卿漢有虞延呉有㑹稽虞翻及唐虞
　世南望出㑹稽陳留
夏氏夏后氏之裔或云陳宣公之後有夏徴舒故其後
　亦以夏為氏後漢有夏馥夏牟晉有㑹稽夏統望出
　呉郡㑹稽本朝夏竦為樞宻使竦子安期為龍圖閣
　直學士又有賢良夏噩亦以文稱
孔氏衛之孔氏出於孔達鄭之孔氏出於子孔吾夫子
　乃出於宋之孔父嘉前漢有孔光孔安國後漢有孔
　融晉有孔愉融與愉皆自以為出於夫子之後愉之
　先世避亂徙居㑹稽遂為㑹稽人孔靖孔淳之等皆
　其後也本朝有孔道輔為御史中丞有直聲孔旼居
　汝州以隠操聞於慶厯中皆夫子之後
榮氏左傳有榮駕鵞孔子弟子榮旂列子有榮啟期北
　史有榮毗唐有郎中榮九思本朝有榮諲為光禄卿
　榮薿為将作監望出樂安
謝氏炎帝之後周申伯食采於謝因而氏焉後漢有謝
　夷吾謝奉皆㑹稽人東晉謝安本朝太子賔客謝濤
　濤子絳知制誥絳子景初景温景平景回景初子悰
　愔皆知名望出陳留
鍾氏出潁川左傳有鍾儀漢有鍾興鍾皓魏有鍾繇南
　史文學傳有鍾嶸唐有鍾紹京江南有禮部侍郎㑹
　稽鍾謨本朝有鍾傳為西帥鍾世美以工書見抜擢
兹氏左傳魯大夫兹無逸今望出㑹稽
俞氏出姓苑古有俞附善醫今望出河間南史孝義傳
　有俞僉唐有俞文俊江寧人本朝龍圖閣待制俞獻
　可弟刑部侍郎獻卿新安人
戚氏衛大夫食采於戚因氏焉漢有臨轅侯戚鰓南史
　儒林傳有戚袞本朝睢陽人戚同文號正素先生子
　維為職方郎中綸為樞密直學士望出齊郡其後儒
　學世有人或問曽南豐以宋之世家南豐以戚氏對
資氏黄帝裔孫有食采於資者後以為氏姓纂漢有資
　成南陽人望出陳留㑹稽
駱氏姓苑云呉有東陽駱統唐駱賓王望出河南㑹稽
　本朝駱偃登進士第
朱氏出沛郡義陽呉郡河南四望本自髙陽之後封於
　邾後為楚所滅乃去邑氏朱焉范蠡去越改姓朱曰
　陶朱公子孫亦或以朱為氏史記有朱亥平原君朱
　建漢有㑹稽太守朱買臣㑹稽朱雋及宋朱百年
賀氏齊之六族慶封之後漢有侍中慶純避安帝諱改
　為賀氏呉賀齊賀劭唐賀知章皆㑹稽人望出河南
　廣平知章之後有鑄以詩文得名於元祐中自稱鑑
　湖遺老又有道士賀仲清者㑹稽人亦自言知章之
　後紹興中猶在
鍾離氏漢有鍾離昧㑹稽鍾離意及呉志有鍾離牧鍾
　離徇舊經有鍾離表皆郡人紹興中有鍾離松仕至
　朝請大夫致仕髙宗慶夀松以耆老聴再仕力辭
康氏周文王子衛康叔之後又梁有康絢其先出自康
　居初漢置都䕶盡臣西域康居遣子入侍待詔河西
　因留不去其後遂氏焉晉亂遷於藍田唐儒學傳有
　㑹稽康子元本朝有兵部員外郎知越州康戩建炎
　中有康執權為中書舍人允之浙西安撫使知杭州
　望出㑹稽東平京兆唐康日知靈州人有功深趙封
　㑹稽郡王子志睦㑹稽郡公孫承訓㑹稽縣男
莊氏楚莊王之後以諡為姓六國有莊周望出㑹稽東
　海天水至後漢避顯宗諱改氏嚴嚴光本亦姓莊乃
　後人追改以避諱也又前漢有嚴忌嚴助望出馮翊
闞氏左傳齊大夫闞止呉有闞澤㑹稽人北史有闞駰
　唐有闞稜本朝尚書郎闞泂望出㑹稽天水
留氏出自㑹稽本衛大夫留封人之後漢功臣表疆圉
　侯留盻其後避地山隂遷居東陽陳将軍留贊留異
　五代留從効為泉州節度使
摇氏姓苑云句踐之後有東海王摇子孫以為氏漢
　功臣表有海陽侯摇毋餘望出㑹稽
黄氏姓苑云句踐之後封於黄因以為氏或云亦嬴姓
　十四氏之一也楚有春申君黄歇漢有夏黄公大司
　農黄昌皆㑹稽人及黄霸黄憲三國黄忠黄葢望出
　㑹稽江夏按黄氏所在有之然仕至丞相者惟西漢
　黄霸及髙宗初黄潛善二人相距千五百年
裘氏出姓苑衛大夫食采於裘因以為氏望出渤海虢
　略姓纂云㑹稽有裘氏今㑹稽有旌表門閭裘氏别
　見
　㑹稽志巻三
欽定四庫全書
　㑹稽志巻四　　　　　宋　施宿等　撰
　　軍營
唐太宗時於府兵外置北門四軍則募兵也其後募兵
寖盛為萬騎為左右神册天子不可自将故命中官握
之謂之北司北司始盛不可制而府衛為南衙兵寖廢
不備朱梁懲唐北司之弊乃取禁旅天子自将之所謂
侍衛馬部軍是矣周世宗又謂之殿前軍葢亦侍衛之
比而加精銳然當時藩鎮亦皆募兵倚以跋扈雖世宗
不能盡制也祖宗有天下因周之制又盡收天下雄勁
士卒列營京畿足以坐制四方矣又謂郡亦不可無備
則為之制其别有禁軍廂軍禁軍葢因梁周之名而廂
軍則因藩鎮舊名廂者乃當時分軍之名今内則龍神
衛四廂及外郡有第幾廂之類皆部分耳禁軍猶曰京
師之兵而廂軍則郡國所有雖衣糧有差降然皆選擇
及歴嵗久禁廂軍皆郡自募(始猶自京師分遣壮卒為/募士之準謂之兵様繼易)
(以木梃木䇿而/兵様不至矣)於是禁軍則教閲以備征戍廂軍給役
而已禁軍有退惰者降為廂軍謂之落廂自熈寧後置
将官而禁軍又有係将不係将之别則禁軍亦分為二
矣初梁太祖令諸軍悉黥面為細字各識軍號五代至
本朝因之方募時先度人材次閲馳躍次試瞻視(初舉/手指)
(問之而已其後又刻木/作手加白堊舉以試之)然後黵面而給衣屨緡錢謂之
招刺利物至今皆不改若或惜費罷募使軍士子弟失
職或至於溢額冗濫者皆非也
　　　禁軍
　雄節係将第一指揮營在第五廂秦望門熈寧二年
　　置額五百人
　威捷係将第二指揮營在第一廂都亭橋大觀二年
　　置額五百人
　威果係将第二十二指揮營在第四廂鯉魚橋東宣
　　和五年十一月置先是四年二月詔增置戌將
　　至是下江浙諸州各置威果全捷各兩指揮𨽻侍
　　衛步軍司太守翟(汝文/)置營於此額五百人
　威果係将第二十三指揮在第三廂水溝坊南宣和
　　五年置額五百人
　全捷係将第四指揮營在第五廂秦望門宣和五年
　　十一月置節鎮兩指揮餘州一指揮處以威果全
　　捷為名餘州並以威果為名𨽻殿前司額五百人
　全捷係将第五指揮在第三廂水溝坊南額五百人
　威果不係将五十四指揮在第五廂卧龍坊宣和五
　　年置額五百人
　全捷不係将十三指揮在第五廂秦望門宣和五年
　　置額五百人
　防守步軍司指揮在欑宫禁圍外紹興二年以後置
　　永祐陵二百五十五人永思陵八十五人永阜陵
　　八十五人永崇陵七十八人
　　　廂軍
　崇節第七指揮在第五廂秦望門熈寧二年置額五
　　百人
　崇節第八指揮在第一廂錢武肅廟東熈寧二年置
　　額五百人
　壮城指揮在第一廂北善法寺側熈寧元年詔江浙
　　兵官選少壮廂軍堪習武藝人充依例教閲量留
　　重役以備使令宣和格壮城指揮帥府三百人節
　　鎮二百人餘州一百人額四百人
　牢城寧節第二指揮在第一廂馬坊橋東熈寧四年
　　詔攽廂軍名額自騎射至牢城二百三十三色額
　　二百五十人
　屯駐營在第五廂附威果營先係海州兵養老紹興
　　初屯駐額二十人
　作院指揮熈寧六年置
　剰員指揮
　　　堰營
　都泗堰營在㑹稽縣東額二十五人
　曹娥堰營在㑹稽縣東南
　梁湖堰營在上虞縣西額五十人
　錢清南堰營在山隂縣西
　錢清北堰營在蕭山縣東額五十人
　打竹索營在上虞縣東
　通明堰營在上虞縣東額二十五人
　西興捍江營在蕭山縣西額二百人
　　　土軍
　三江寨屬山隂縣額一百八十二人
　曹娥寨屬㑹稽縣額八十人
　龕山寨屬蕭山縣額一百三十二人
　西興寨屬蕭山縣額一百三十二人
　西興都巡寨屬蕭山縣額一百三十八人
　魚浦寨屬蕭山縣額四十八人
　廟山寨屬餘姚縣額一百人
　三山寨屬餘姚縣額一百人
　眉山寨屬餘姚縣額二百人
　長樂寨屬嵊縣額二百人
　管界寨屬諸暨縣額一百人
　新林寨屬蕭山縣額一百人
　紫巖寨屬諸暨縣額一百人
　　　弓手
　㑹稽縣額九十五人
　山隂縣額九十五人
　嵊縣額九十八人
　諸暨縣額一百一十三人
　蕭山縣額七十人
　餘姚縣額一百人
　上虞縣額七十人
　新昌縣額六十七人
　　倉
　苗米倉在府衙東二百步
　如坻倉在府衙東北一里熈寧十年程給事師孟建
　　秦少游書牓今猶存焉淳熈四年修
　支鹽倉在府衙東二里
　常平倉在府衙東二百步
　夏麥倉在府衙南二百步
　受納糯米倉在西門外二里
　　庫務(場局等/)
　都稅務在府衙東一里九十步
　都酒務在府衙南一百二步
　比較務在府衙南一百步
　和㫖庫在府衙東二百六十步
　激賞庫在府衙東二里十步
　公使庫在府衙
　軍資庫在府衙
　甲仗庫在府衙
　架閣庫在府衙設㕔北
　常平庫在府衙西
　茶鹽庫
　經總制庫在通判北㕔
　移用庫在通判北㕔
　五分錢庫在通判北㕔
　激賞錢庫在府衙西
　回易庫在府城東北
　醋庫在府城東
　造袋局在府東北
　提舉司恵民局在府東
　湯浦紙局
　新林紙局
　楓橋紙局
　三界紙局
　合同場在(闕/)
　都物料場在府衙南子城内
　受納稅場在府衙内
　抽解竹木場在府橋
　收糴糯米場在迎恩門外
　受給場在府城東三十五里
　排岸司在城南卧龍坊
　浦陽府在城西四十里唐書云㑹稽有府一曰浦陽
　　葢唐之兵府也今廢
　都作院在府衙南
　省馬上院在府衙西
　省馬下院在府衙西
　潛火隊在府衙西
　　衢巷
　　　府城(𨽻㑹稽山隂/)
　越城之中多古坊曲圖經所載間可攷知曰千秋坊
　　(以千秋亭名蔡邕/得椽竹以為笛)曰禮遜坊(以陳囂/遜地名)曰解愠坊(以/王)
　　(右軍書/扇名)曰龍華坊(以古龍華寺名按江揔修心/賦梁太清二年嘗避地此)曰
　　𤣥真坊(以張志和所居名按/本傳後又名回軒巷)曰澄波坊(以方平/池名)經
　　行其間宛然猶故處也曰卧龍(以山/名)曰錦鱗(以橋/名)
　　曰照水(以湖/名)曰都賜(以埭/名)曰義井(以井/名)曰天長(以/觀)
　　(名/)曰賢良(以齊/唐名)曰富民曰觀仁曰清道曰徳政此
　　皆舊坊至今存者其他更易葢漫不可知矣按圖
　　經𨽻㑹稽坊二十𨽻山隂坊十有二厥後増益視
　　舊三倍不可勝記迺若甘露坊(耆舊云古/甘滂巷是)鍾離坊
　　(以鍾離意/所居名)竹園坊(以陳囂/竹園名)筆飛坊(以江淹/所居名)雖復後
　　出於古有取焉若日池坊月池坊(池皆錢武肅王/所鑿故坊以池)
　　(名/)因呉越而重也名之美者曰秦望(以門/名)曰蕙蘭
　　(以橋/名)曰杏花(以寺/名)曰花市(以市/名)淳熈乙未郡人詹
　　君(騤/)既冠多士徳政坊始更名状元坊後二十一
　　年而莫君(子純/)繼之於是復立状元坊矣
　剡縣一十坊皆如舊經進徳益詠禮義清河嘉㑹兆
　　慶集賢通安豊安齊禮
　諸暨縣二十坊八如舊經九更名三創立招賢西施
　　(以西子所/游處名)范隣(以近范/蠡壇名)永寧臨津永夀安仁勸農
　　(舊/)製錦集貨華纓浣溪綵織道山台輔使星芝山
　　(更/)相門神秀状元(創/)
　蕭山縣三坊皆如舊經清風(以許詢/宅名)招賢(以江淹宅/名並見寰)
　　(宇/記)通闠
　餘姚縣一十坊九如舊經一更名履仁清和待士崇
　　禮訓俗通徳太平時清永寧(舊/)雙桂(更/)
　上虞縣一十三坊皆如舊經尚徳尊賢照位崇義䘏
　　孤純孝好學屬文農務㢘賈思仁重義習古
　新昌縣四坊皆如舊經康樂(以謝靈運/所游止名)霸越千秋太
　　平
　　　　凡外諸縣坊曲所以得名不能盡舉若諸暨
　　　　之西施范隣蕭山之招賢清風新昌之康樂
　　　　葢古迹尤著云
　　館驛
　　　府城
　蓬萊館在卧龍山之左(史魏公建葢府東亭舊址髙/宗皇帝巡幸嘗泊御舟於此)
　　(吕頥浩奏事嘗曰臣等昨夕宿提/刑司在御舟旁數步即謂此也)東問津亭北通
　　川亭皆臨府東大河(即古簟/膠河是)水光映發望之如圖
　　畫舟車既屆必有次舍焉而實一州佳觀也子城
　　東門有豐宜館今為觀察判官署城西迎恩門東
　　五雲門皆有亭以送迎御香則繇陵寝寓是也按
　　圖經唐觀察使李紳嘗於府東建候軒亭今廢(襲/明)
　　(子葆光錄稱皮光業㣲時夢亭上偶人皆列拜覺/而自負後果知東府事故老云翟忠恵公帥越亭)
　　(尚亡恙公出有風骨其繖寘闌干上或謂亭神/實為祟也公怒即日撤毁之今市人猶稱軒亭)府
　　東北有安軺驛是為軺亭亦廢
　　　諸縣
　㑹稽縣有東城驛在縣東六十里今廢館二以待朝
　　陵官屬在縣東三十五里有上馬亭
　山隂縣有仁風驛在縣北三里柯橋驛在縣西二十
　　五里錢清驛在縣西北五十里
　剡縣有訪戴驛在縣東南五十五步戴溪亭在縣南
　　二百十步
　諸暨縣有待賓驛在縣西南六十步今廢興樂驛在
　　縣南五十里今廢亭濶驛在縣南二十里今廢使
　　華館在縣東百六十步楓橋驛在縣東北五十里
　蕭山縣有夢筆驛在縣東北百三十步臨川亭在縣
　　西北九十步蕭山館在縣西北百二十步駐旌亭
　　在縣西一十二里日邊驛在縣西一十二里候春
　　亭在縣之東門漁浦驛在縣南三十六里
　餘姚縣有寧波驛在縣西五十步今廢津亭二在縣
　　北一里
　上虞縣有金罍驛在縣東二百步池湖驛在縣西南
　　五十里之明亭在縣東一里適越亭在縣西一里
　新昌縣有南明驛在縣西一百步天媪驛在縣東南
　　五十里
　　　　諸縣亭驛興廢大略在是其間嵗月非有故
　　　　實不復具書若戴溪亭夢筆驛一時風流皆
　　　　可想見也
　　郵置
周官行夫掌邦國傳遽注曰若今時乗傳騎驛而使者
也乗傳騎驛而使必有頓止之次故傳置驛因皆為次
舍之名田儋傳横至尸郷廏置張敖𫝊要之置厠魏相
傳客詐止傳文帝二年十一月詔曰太僕見馬遺財足
餘皆給傳置之類是也顔師古注云置者置傳驛之所
葢至唐而後謂頓止之次為驛也唐季五代以前猶以
民給其役謂之逓夫皇朝建隆二年乃悉以軍士充謂
之舖兵而為之制非法不許輒入驛役舖兵與法所許
而過其數者皆抵罪有急脚遞馬遞步遞三等元豐六
年八月始用金字牌(牌用朱漆以金飾字靖康元年嘗/改用雌黄牌朱字髙宗皇帝中興)
(乃復/舊制)令急脚遞傳送御前文字尤速於急遞矣葢放古
羽檄之意也稽留尺一罪至配流甚者上其罪能不廢
其事亦次第推賞紹興五年諸軍斥堠舖専承軍書其
刑賞亦如之三十二年十一月又放斥堠之法立擺鋪遞
軍書與他文書之最急者降此則步遞也而謂之常程
然步遞亦有京遞省遞之别如令甲所云文書當遞赴
京者因謂之京遞紹興五年有㫖諸路機速文書許入
尚書省急遞故又因謂之省遞焉今州境属縣八凡為
鋪四十三鋪兵三百八十一人東南接明台婺西達於
行在所
　　獄
　府院在府衙南
　司理院在府衙南
　　市
　照水坊市在城東南二百步
　清道橋市在城西一里
　大雲橋東市在城南二里屬㑹稽縣
　梅市在城西十五里屬山隂縣梅市鄉鄉有梅福里
　　舊經云梅福傳有人見福㑹稽變姓名為市門卒
　　十道志云即梅福為監門處陸左丞適南亭記梅
　　山少西有里曰梅市即此
　古廢市在都亭橋南禮遜坊舊經云薊子訓貨藥於
　　此列仙傳云薊子訓齊人賣藥於㑹稽市時乗青
　　騾往來忽然不見
　大雲橋西市在城北屬山隂縣
　龍興寺前市在城北二里旁有市門橋其北街曰市
　　北街寺今廢
　驛地市在城北二里
　江橋市在城北五里
　　堰
　　　㑹稽縣
　曹娥堰在縣東南七十二里唐光啟二年錢鏐破韓
　　公汶於曹娥埭與朱褒戰進屯豐山後埭遂為堰
　　治平中齊祖之撰曹娥重修廨宇記云自陽武之
　　越堤開封之翟橋總為堰者二十七曹娥其一也
　東郭堰在縣東南三里
　陶家堰在縣東四十里
　都泗堰在縣東三里宋何𦙍至都賜埭去郡三里因
　　曰僕棄人事此埭之遊於今絶矣梁江總言王父
　　昔莅此邦卜居山隂都賜里都賜今作都泗(按江/總言)
　　(王父莅此邦乃江/彪也事見别巻)
　茅洋堰在縣東三十里
　礬江堰在縣東二十二里俗作凡江
　政平堰在縣東十五里
　王家堰在縣東五十里
　稱浦堰在縣東北三十里
　杜浦堰在縣東五十五里
　董家堰在縣東七里
　嚴浦堰在縣東三十一里
　𤓰山堰在縣東四十二里熈寧中越州檢校㑹稽山
　　隂共管碶閘水䃮六十一所𤓰山堰之一
　白米堰在縣東六十五里
　言家堰在縣東三里
　苦里堰在縣東北五十里
　新埭堰在縣東七十里
　夏家堰在縣東四十五里
　彭家堰在縣東五十二里
　石堰在縣東五里
　　　山隂縣
　南堰在縣南一里
　三江門外堰在縣東北七里堰之北有則水牌
　湖桑堰在縣西十里堰旁有小市居民頗繁
　白樓堰在縣西四里常喜門外堰之西有則水牌政
　　和中立舊經云漢江夏太守宋輔於種山南教授
　　白樓亭世說許𤣥度孫興公共商略先達人物於
　　此注云亭在山隂臨流暎壑今堰屬山隂縣界下
　　臨溪流昔之白樓亭斯近之矣俗呼常喜堰又名
　　湖㙴堰
　錢清舊堰在縣西北五十里
　錢清新堰在縣西北五十一里嘉泰元年置先是小
　　江南北岸各一堰官舟行旅㳂泝往來者如織每
　　潮迅西下壅遏不前則紛爭鬬援甚至毆傷堰卒
　　革日繼夜不得休或以病告提舉茶鹽葉公(籈因/)
　　寓公之請始為之仍於堰旁各置屋以舍人牛葢
　　捐鏹二百萬而兩堰告成人皆便之
　　　蕭山縣
　西興堰在縣西十三里古西陵也水經云西陵湖一
　　名西成湖湖西有湖城山東有夏葢山湖水上承
　　妖皋溪下為浙江謝恵連有西陵遇風寄康樂詩
　　見文選東坡杭州試院詩云為傳鐘鼓到西興
　櫧水堰在縣西南三十里其地舊多櫧林
　磧堰在縣南三十里
　從塘堰在縣南二十五里
　太末堰在縣東二十五里舊經漢㑹稽郡有太末縣
　　韓文(闕/)　　　太末之里按太末今信安郡堰名
　　(闕/)　　　　里也
　鳳堰在縣東一里梁郭原平常於永興縣南郭鳳埭
　　助人引船鳳堰意取此也
　湊堰在縣東一里
　楊辛堰在縣東一里
　單家堰在縣西一十五里
　章家堰在縣東北一里
　錢清舊堰在縣東五十里
　錢清新堰在縣東五十一里
　賈家堰
　張九堰
　樏山堰
　　　餘姚縣
　蘭風鄉堰一十三所
　東山鄉堰九所
　開元鄉堰二十三所
　雲柯鄉堰一十三所
　孝義鄉堰二十三所
　通徳鄉堰一十所
　龍泉鄉堰五所
　燭溪鄉堰四十八所
　雙鴈鄉堰一十三所
　梅川鄉堰七所
　上林鄉堰三所
　治山鄉堰三所
　雲樓鄉堰八所
　鳳亭鄉堰十一所
　　　上虞縣
　梁湖堰在縣西二十五里
　通明北堰在縣東一十里
　通明南堰嘉泰元年冬始置海潮自定海歴慶元府
　　城南抵慈溪西越餘姚至北堰幾四百里地勢髙
　　仰潮至輒回如傾注鹽運經由需此
　𤓰山閘在縣東四十里
　少㣲山閘在縣東五里
　曹娥閘在縣東南七十二里
　　　山隂縣
　玉山閘在縣北一十八里唐貞元元年觀察使皇甫
　　政始置斗門泄水入江後置閘
　　　蕭山縣
　清水閘在縣西一十里二百步景徳三年知越州王
　　礪置清渾二水閘往來者便之王荆公蕭山詩云
　　靈胥引水清穿市謂此水也
　渾水閘在縣西一十二里
　樏山閘在縣東(縣履仁鄉需水溉田即啟閘放/小江水遇澇即泄水以入於江)
　徐家閘在縣西三十五里(縣長興安養二鄉地極多遇/旱決湖溉田先閉閘須二鄉)
　　(水足然後落閘/放水夏孝鄉)
　謝婆閘在縣西一十一里
　村口閘在縣西一十一里
　　　餘姚縣
　康堰閘在縣東北五十里
　横河閘在縣北三十里
　石堰閘在縣北二十里
　　　上虞縣
　夏葢湖閘在縣西南四十里閘在湖之北
　陳倉閘在縣
　横河閘在縣
　小穴閘在縣西北四十五里
　西溪湖閘在縣南三里
　孟家橋閘在縣東南一里三步
　清河坊閘在縣東南一里
　通明閘在縣東一十里景徳中置今廢
　　斗門
　　　㑹稽縣
　蒿口斗門在縣東六十六里
　曹娥斗門在縣東南七十二里俗傳曽宣靖公宰邑
　　所置曽南豐鑑湖序云湖有斗門六所曹娥其一
　　也
　三江斗門在縣東北八里三江說不同俗傳浙江浦
　　陽江曹娥江皆滙於此舊有堰今廢為斗門東南
　　通鏡湖運河北達於海史記河渠書云於呉則通
　　渠三江五湖貨殖傳云夫呉有三江五湖之利國
　　語呉越春秋載伍子胥之言曰呉越之國三江環
　　之民無所移謂呉越地舊有三江通渠貨利足以
　　自殖民居其中無所移徙可也史記正義云松江
　　古笠澤江也上江一名東江下江一名婁江於其
　　分處為三江口國語注云三江者松江錢塘江浦
　　陽江也水經注云江水東逕黄橋下江水又東逕
　　餘姚縣故城南江水又東注於海是所謂三江也
　　以地里攷之史記國語所謂三江皆在呉不在越
　　水經云江水逕黄橋餘姚縣南者乃姚江也與今
　　三江不合葢今江東北流由直北以達於海非特
　　泝姚江而後至海也酈道元叙㑹稽浦陽江已誤
　　其論三江不合固宜按禹貢三江既入震澤底定
　　孔安國云江從彭蠡分為三共入震澤復分為三
　　乃入海說者未以為當至他諸儒論載各異如顔
　　師古云中江南江北江也郭景純云岷江浙江松
　　江也韋昭云松江浙江浦陽江也眉山蘇氏云北
　　江中江南江也王介甫云義興毗陵呉縣三所各
　　為一江也禹迹已邈書傳浩渺未易折衷而史記
　　正義獨辨韋昭之注為不然葢以其江在呉越間
　　似是而非爾呉越春秋云范蠡去越出三江之口
　　入五湖之中水經引庾仲初揚都賦云今太湖東
　　注為松江下七十里有水口分流東北入海為婁
　　江東南入海為東江此江又為三矣顧野王地志
　　云松江東北行七十里得三江口東北入海為婁
　　江東南入海為東江并松江為三江也今姑以呉
　　越論之婁江東江松江者呉之三江也松江錢塘
　　江浦陽江者呉越之三江也東逕黄橋又逕餘姚
　　縣南及東注於海者越之三江也至如錢塘江浦
　　陽江曹娥江今滙為斗門者越人所謂三江也俱存
　　之以俟博聞之君子
　　　山隂縣
　朱儲斗門在縣東北二十里唐貞元初觀察使皇甫
　　政鑿玉山朱儲為二斗門以蓄水後築塘湮廢景
　　徳三年知山隂縣大理丞段裴改造嘉祐三年知
　　縣李茂先尉翁仲通更以石治斗門八間覆以行
　　閣閣之中為亭以即塘北之水東西距江一百一
　　十五里溉田二千一百一十九頃凡所及者一十
　　五鄉里人沈少卿(紳/)撰記略曰㳂湖水門衆矣廣
　　陵曹娥是皆故道而朱儲為大曽南豐鑑湖序云
　　去湖最逺者朱儲斗門也
　新涇斗門在縣西北四十六里唐太和七年浙東觀
　　察使陸亘始置(涇音徑已/見水類)
　廣陵斗門在縣西北六十四里
　柯山斗門在縣西北二十里
　　　餘姚縣
　東山斗門
　雲柯鄉斗門二所
　龍泉鄉斗門五所
　上林鄉斗門五所
　冶山斗門
　雲樓斗門
　燭溪湖東斗門
　石堰斗門
　　　上虞縣
　曹娥斗門在縣西三十五里
　七里斗門在縣西二里
　
　
　
　
　
　
　
　
　
　
　
　
　
　
　㑹稽志巻四
欽定四庫全書
　㑹稽志巻五　　　　　宋　施宿等　　撰
　　戸口
舊經具錄兩漢地理郡國志晉地道記太康地志及宋
齊隋唐户口然領縣多寡與今不同前漢㑹稽一郡兼
閩浙而有之後漢則東浙與閩皆在焉呉又頗包江東
至呉錄領縣乃兼有明州之境宋齊州郡志亦然是則
前代户口之數不可用於今也惟唐志載開元二十三
年户部帳可以較登耗其曰領縣七者時新昌猶未置
也今斷自唐始
　開元户部帳户九萬二百七十九口五十二萬九千
　　　　五百八十九
　國朝大中祥符四年户一十八萬七千一百八十丁
　　　　三十二萬九千三百四十八
　　㑹稽户三萬四千七十六丁三萬五千五百八十
　　　　五
　　山隂戸二千一百七十一丁三千八百
　　剡戸三萬二千五百七十八丁五萬五千六
　　諸暨户四萬九千六十二丁七萬七千五百六十
　　　　七
　　蕭山戸二萬三千八十六丁三萬九千四百五十
　　　　三
　　餘姚户二萬一千六百三丁四萬一千九百一十
　　　　三
　　上虞户五千一百四十一丁二萬八千二百五十
　　　　七
　　新昌户二萬三丁四萬七千七百六十七
　元豐九域志主户一十五萬二千五百八十五客户
　　　　三百三十七
　嘉泰元年主客户二十七萬三千三百四十三丁三
　　　　十三萬四千二十中小老幼殘疾不成丁一
　　　　十萬七千七十二
　　㑹稽戸三萬五千四百六丁四萬一千七百八十
　　　　一不成丁一萬四千三百七十八
　　山隂戸三萬六千六百五十二丁四萬六千二百
　　　　二十七不成丁一萬五千七百六十七
　　嵊縣户三萬九千七百九十二丁五萬三千五百
　　　　七十七不成丁一萬七千四百七十八
　　諸暨戸四萬二千四百二十四丁五萬六千四百
　　　　二十一不成丁一萬八千五百二十七
　　蕭山戸二萬九千六十三丁三萬五千一百六十
　　　　八不成丁九千四百七十五
　　餘姚户三萬八百八十三丁三萬二千一百四十
　　　　五不成丁一萬二百三十四
　　上虞户三萬三百三丁三萬二千三百一十九不
　　　　成丁九千四百五十八
　　新昌户二萬八千八百二十丁三萬六千三百八
　　　　十二不成丁一萬一千七百五十五
　　賦稅
夏
　户人身丁錢舊管三萬六千七百六十五貫二百六
　　　　十九文足
　　　今催五萬三千五百八十二貫六百六十八文
　　　　省
　　㑹稽四千六百一貫四百三十文
　　　今催六千二百二十四貫八百八十文
　　山隂五千一百三十七貫八百一十三文
　　　今催六千三十八貫九百九十二文
　　剡縣五千八百八十九貫八百五十文
　　　今嵊縣催七千四百一十二貫七百二十八文
　　諸暨八千四百三十七貫一百五十文
　　　今催一萬三百一十四貫七百五十二文
　　蕭山二千四百五十六貫六百六十六文
　　　今催二千九百三十三貫六百五十六文
　　餘姚三千三百三十一貫八百六十文
　　　今催五千四十七貫六百八十九文
　　上虞三千二百九十八貫二百文
　　　今催五千一百二十六貫七百二十文
　　新昌三千六百一十二貫三百文
　　　今催一萬四百七十三貫二百五十一文
　紬舊管九千一百六十四疋三丈八尺四寸三分
　　　今催八千六百一疋三丈三尺四寸六分六釐
　　㑹稽一千四百六十九疋二丈二尺一寸五分
　　　今催一千三百八十八疋一丈一尺一寸五分
　　山隂一千八百二十八疋一丈三尺七寸
　　　今催一千七百九十四疋七尺五寸五分五釐
　　剡縣九百二十疋二丈六尺三寸
　　　今嵊縣催九百二十九疋一丈四尺四寸一分
　　諸暨一千四百五疋三丈八尺三寸
　　　今催一千一百六十六疋一丈四尺四寸一分
　　　　一釐
　　蕭山九百八十七疋一丈八尺八寸
　　　今催一千四疋二丈六尺二寸三分
　　餘姚九百二十九疋一丈二尺五寸八分
　　　今催九百七十疋三丈五尺三寸八分
　　上虞一千三百三十五疋三丈七尺
　　　今催一千八十六疋一丈一尺四寸三分
　　新昌二百八十七疋二丈九尺六寸
　　　今催二百六十一疋三丈二尺九寸
　絹舊管九萬八千二百四十六疋四尺五寸
　　　今催九萬九千八百九疋二尺一寸九分四釐
　　　　六毫
　　㑹稽一萬一千一百六十六疋二尺七分
　　　今催一萬三千七百一十八疋二尺一寸五分
　　　　五釐
　　山隂一萬七千六百九十四疋三丈八尺九寸
　　　今催一萬七千二百四十七疋一丈九尺四寸
　　剡縣一萬一千三百六十七疋三丈二尺六寸
　　　今嵊縣催一萬三千二百二十四疋八尺四寸
　　　　四分三釐
　　諸暨二萬八百二十疋二丈二尺
　　　今催一萬八千六疋二丈八尺六寸三分六毫
　　蕭山一萬三十八疋四尺一寸七分
　　　今催一萬四百八十八疋三尺九寸一分三釐
　　餘姚一萬一千八百一十疋三丈七尺
　　　今催一萬二千四百二十二疋一丈七尺五寸
　　　　五分
　　上虞一萬三千九十九疋二丈一尺
　　　今催一萬二千四百四十九疋一丈八尺一寸
　　　　三分三釐
　　新昌二千二百四十八疋一丈六尺七寸六分
　　　今催二千二百五十二疋三丈三尺八寸七分
　綿舊管五萬八千九百八十一屯四兩四錢八分九
　　　　釐七毫五絲
　　　今催四十一萬二千二百五十二兩七錢一分
　　　　七釐九毫五絲
　　㑹稽七千七百四十二屯二兩五錢九分七釐五
　　　　絲
　　　今催五萬三千四百一十兩九錢二分九釐七
　　　　毫五絲
　　山隂九千一百二十二屯四兩三錢八分五釐
　　　今催六萬七千五百三十六兩一錢三分四釐
　　　　七毫五絲
　　剡縣五千九百七十七屯一兩六錢五分
　　　今嵊縣催四萬八千五百七十四兩五錢六分
　　　　六釐二毫五絲
　　諸暨一萬一千五百二十九屯三兩四錢八分
　　　今催八萬四千四百四十三兩一錢六分八釐
　　　　七毫五絲
　　蕭山五千九百二十九屯四兩二分
　　　今催四萬一千八百八十四兩四錢五分七釐
　　　　八毫五絲
　　餘姚六千六十八屯四兩
　　　今催五萬六千二百四十三兩七錢八分一釐
　　　　二毫五絲
　　上虞六千九百七十二屯二兩二錢五分五釐
　　　今催四萬六千一百九十七兩二錢五分五釐
　　　　三毫五絲
　　新昌五千六百三十九屯一錢九分
　　　今催一萬三千九百六十二兩四錢二分三釐
秋
　苗米舊管二十四萬九千二百二十石五斗六升七
　　　　合九勺
　　　今催二十五萬二百六十五石二升七合七勺
　　㑹稽額管三萬七千九百五十石七斗八升七合
　　　　四勺
　　　撥充職田學糧
　　　　欑宫買過田免納
　　　　石五斗九升一合三勺坍江逃絶等九百一
　　　　十石三斗三升
　　　合催三萬五千六百四十二石八斗六升六合
　　　　一勺
　　山隂額管四萬六千五百三十三石六斗六升五
　　　　合二勺
　　　撥充職田等二百五十六石一斗六升五合九
　　　　勺坍江逃絶七百四十五石八斗
　　　合撥催四萬五千五百三十一石六斗九升九
　　　　合三勺
　　嵊縣額管二萬四百三十五石一斗五升一合九
　　　　勺
　　　坍溪五百七石七斗三升
　　　合催一萬九千九百二十七石四斗一合九勺
　　諸暨額管三萬六千一百七十八石一斗九升三
　　　　合一勺
　　　坍江逃絶等一千七百八十一石一斗三升
　　　合催三萬四千三百九十七石六升三合一勺
　　蕭山額管三萬一千六百三十石五斗四升一合
　　　　七勺
　　　撥充職田學糧九百一十五石一斗一合坍江
　　　　逃絶等四百七石六斗一升
　　　合催三萬三百七石八斗三升一合七勺
　　餘姚額管三萬二千五百七十五石五斗一升七
　　　　勺
　　　坍江海移􁬷海塘等九百三石五斗一升
　　　合催三萬一千六百七十二石七勺
　　上虞額管三萬七千八百九十七石六斗六升一
　　　　合五勺
　　　合零就整三百三十四石二斗三升坍江等三
　　　　千四十六石二斗四升
　　　合催三萬四千五百一十七石一斗九升一合
　　　　五勺
　　新昌縣額管七千六十三石五斗三升五合二勺
　　　合零就整等一百一十五石一斗七合七勺坍
　　　　溪二百八十八石九斗一升
　　　合催六千六百五十九石五斗一升七合五勺
　　舊額之外創増
和買一十萬疋係經建炎三年十一月紹興二年九月
　八年二月淳熈八年閏三月紹熈元年二月五次蠲
　減之數
　　㑹稽一萬三千二百四十三疋九尺二寸
　　山隂一萬四千七百四十三疋二丈七尺九寸
　　嵊縣一萬七千九十八疋二丈二尺五寸
　　諸暨一萬八千八百五十五疋二丈二尺四寸
　　蕭山一萬四千二百六十一疋八寸
　　餘姚七千七百疋七尺
　　上虞七千二百九十七疋三丈五尺八寸
　　新昌六千七百九十九疋三丈四尺四寸
役錢一十六萬七千九百二十八貫九百五十文
　　㑹稽一萬八千七百四十三貫八十八文
　　山隂二萬二千一十三貫九十八文
　　嵊縣二萬一千九百七貫七百三十文
　　諸暨二萬六千三百七十八貫八十一文
　　蕭山一萬三千九百一貫四百一十文
　　餘姚三萬九千四十四貫五百七十七文
　　上虞一萬三千九百五十一貫九百八十六文
　　新昌一萬一千九百八十八貫九百八十文
水陸茶錢八千八貫二百三文
　　㑹稽二千八百八十八貫六百五十八文
　　山隂一千八百五十一貫三百一十六文
　　嵊縣七百四十貫一百一十七文
　　諸暨八百三十貫文
　　蕭山三百二十一貫三百三十三文
　　餘姚二百九十二貫九百一十三文
　　上虞八百五十二貫八百六十六文
　　新昌二百三十一貫文
小綾二千五百疋折錢一萬五千四百二十二貫五百
　　　　文
　　㑹稽二百五十疋折一千五百四十二貫二百五
　　　　十文
　　山隂二百五十疋折一千五百四十二貫二百五
　　　　十文
　　嵊縣二百五十疋折一千五百四十二貫二百五
　　　　十文
　　諸暨六百疋折三千七百一貫四百文
　　蕭山六百疋折三千七百一貫四百文
　　餘姚二百疋折一千二百三十三貫八百文
　　上虞二百疋折一千二百三十三貫八百文
　　新昌一百五十疋折九百二十五貫三百五十文
湖田米六萬六千三石七斗四升三合一勺
　　㑹稽二萬六千二百六十四石五升
　　山隂三萬二千六百八十九石五升三合一勺
　　諸暨四千二百一十石三斗二升
　　蕭山二千八百四十石三斗二升
職田米一萬五千九百九十九石五斗
　　㑹稽四千六百二十一石九斗四升
　　山隂四千二百八十四石九斗
　　嵊縣三百三十三石七斗
　　諸暨一千四百一十一石五斗八升
　　蕭山二千八百八十六石九斗七升
　　餘姚一千八十五石四斗七升
　　上虞一千三百七十四石九斗四升
　　折變
㑹稽免折變紹興三十二年本府奏㑹稽縣十七十八
十九都皆欑宫所在請有以寛䘏之十月三日詔㑹稽
三都人户二稅不得支移折變常賦外免其他差使至
隆慶二年本府又申浙東和買本府既重而㑹稽視諸
縣為尤重欲乞用永安縣優䘏舊例盡蠲一縣支移折
變五月六日詔從之
　折帛錢三十三萬四百三十二貫六百二十八文
　　　　係将人户鹽稅紬綿絹丁鹽和買絹數内科
　　　　折每紬一疋折納一丈三尺三寸綿一兩折
　　　　納五錢丁鹽稅絹一疋折納八尺和買一疋
　　　　折納一丈和買每疋折錢六貫五百文它絹
　　　　若紬每疋並折七貫文綿每兩并耗折四百
　　　　六十文
　　山隂六萬四千一十五貫一百八十文
　　嵊縣五萬三千五百三十四貫五百三十五文
　　諸暨七萬五千五百三十七貫一百二十六文
　　蕭山四萬三千六百六十八貫四百八十四文
　　餘姚三萬五千五百七十六貫六百五文
　　上虞三萬九千三百一十三貫八百文
　　新昌一萬八千七百八十六貫八百九十文
　折紬綿四萬一千五百三十一兩每紬一疋數目折
　　　　納一丈三尺三寸以綿一十七兩折紬一疋
　　　　惟山隂以折帛之餘盡折為綿不輸本色葢
　　　　㑹稽既免折變當時折紬之綿無自出又不
　　　　欲偏科它邑故盡以歸山隂麥及糯米亦然
　　　　故山隂折變視他邑為重
　　山隂一萬二百兩
　　嵊縣五千二百一十九兩
　　諸暨七千七百八十六兩
　　蕭山五千七百四十六兩
　　餘姚五千七百九十七兩
　　上虞五千六百二十七兩
　　新昌一千一百五十六兩
　折稅絹麥六千六百九十九石三斗六升一合諸縣
　　　　科敷等第不同然皆以二石四斗一升折絹
　　　　一疋
　　山隂一千六百三十三石三斗四升
　　嵊縣二百九石五斗
　　諸暨七百二十石
　　蕭山一千一百四石九斗九升
　　餘姚一千六百四十二石七斗九升六合
　　上虞一千二百八十九石九斗五升
　　新昌九十七石七斗八升五合
　折苗糯米一萬九千六百六十二石八斗三升八合
　　　　諸縣科敷等第不同然皆以一石折苗一石
　　　　　一斗一升
　　山隂五千一百石一斗八升
　　嵊縣四百八十三石四斗
　　諸暨三千九百一十石六斗一升
　　蕭山二千九百四十八石二斗八升九合
　　餘姚三千三百三十石八斗八升六合
　　上虞三千六百三十五石四斗七升三合
　　新昌二百五十四石
　　課利
稅
　都稅務祖額五萬四千八百三貫二百一十四文
　　　遞年六萬二千二百五十六貫九百五十九文
　　　六縣七場一務
　　嵊縣祖額二千五百九十三貫七百二十一文
　　　遞年趂到三千五百五十一貫六百七十七文
　　諸暨祖額八千六百八十一貫二百一十五文
　　　遞年趂到四千八百一十八貫三百七十八文
　　蕭山祖額三千五百七十一貫三百一十文
　　　遞年趂到五千七百九十五貫七百一十八文
　　餘姚祖額四千九百七十三貫四百九十九文
　　　遞年趂到三千四百七十六貫九十五文
　　上虞祖額四千六十一貫四百九十一文
　　　遞年趂到二千八百八貫二十六文
　　新昌祖額二千五十一貫二百八十四文
　　　遞年趂到九百五十八貫四十四文
　　錢清場祖額七千六百六十九貫七百五十七文
　　　遞年趂到一千九百四十五貫五百三十八文
　　曹娥場祖額五千六百七十三貫一百五十一文
　　　遞年趂到六千二百八十五貫五百一十六文
　　三界場祖額三千四百八十六貫七百四十二文
　　　遞年趂到一千五百四十四貫二百八十四文
　　蛟井場祖額一千七百八十三貫一百二十六文
　　　遞年趂到一千七百四十三貫四百三十九文
　　楓橋場祖額一千九百五十五貫六十七文
　　　遞年趂到三千九十貫五百六十九文
　　新林場祖額一千三百一十貫七十六文
　　　遞年趂到一千一百三十九貫一百二十六文
　　溪口場祖額四百八十三貫六百三十八文
　　　遞年趂到九百八十一貫二百一十七文
　　漁浦務祖額二千六百七十三貫五百八文
　　　遞年趂到四千九百一十九貫四百二十八文
鹽
　　　四場每嵗買納
　錢清五千一百一十九石九斗八升
　曹娥一萬二千八十三石四斗
　三江二萬二千五百五石八斗二升
　石堰六萬三千四百二十三石六斗
　　　八縣每嵗住賣
　㑹稽二千二百五十斤
　山隂二千二百五十斤
　嵊縣二萬四百斤
　諸暨八萬二千五百斤
　蕭山二千七百斤
　餘姚二千七百斤
　上虞八千七百斤
　新昌四千八百斤
茶
　　　八縣毎嵗批發住賣
　㑹稽批發二萬三千三百二十斤
　　住賣九百二十斤
　山隂批發七千七百斤
　　住賣六千四百一十斤
　嵊縣批發二百斤
　　住賣五千四十斤
　諸暨批發無
　　住賣六千一百三十斤
　蕭山批發一百斤
　　住賣六千八百五十斤
　餘姚批發一萬四千六百斤
　　住賣三百斤
　上虞批發六百斤
　　住賣六百斤
　新昌批發無
　　住賣四百五十斤
酒
　都務祖額二萬五千三百三十四貫七百八十七文
　比較務祖額一萬五百五十六貫一百六十一文
　贍軍務祖額二萬五百二十七貫八十文
　和㫖樓祖額六千三百三十三貫六百九十八文
　嵊縣祖額一萬二千七百七十四貫九百二文
　　遞年趂到四千五百八十六貫六百六十六文
　諸暨今屬户部
　蕭山祖額一萬七千二百九十六貫五百十九文
　　遞年趂到九千五百四十一貫二百四十文
　餘姚祖額一萬九千七百二十七貫七百二十文
　　遞年趂到四千五百三十四貫七百五十文
　上虞祖額九千六十六貫三百七十文
　　遞年趂到五千五貫五十三文
　新昌祖額六千五百二十一貫二百二十一文
　　遞年趂到二千七十三貫八百三十九文
　漁浦祖額一萬五千二百九十五貫六百一十九文
　　遞年趂到五千四百九十四貫四十九文
　　　經總制錢
經總制錢之名始於徽宗時大漕陳遘所建至建炎初
吕忠穆公又増廣潤色之
　經制錢一十九萬七千八百一十九貫一百文
　總制錢二十一萬一千四百一十貫一十四文
　　添收頭子錢二萬七千二百六十四貫六百二十
　　　　三文
　　増收朱墨勘合錢四千九百二十七貫八百二十
　　　　一文
　　　二項係乾道元年十月二年九月増添每年附
　　　總制帳起發
　　經總制立額之初一切取辦所至困於太重淳熈
　　十六年因言者有請上命臺諌及户部長貳參詳
　　減額且命諸路監司取十年増虧數開申是年八
　　月有㫖紹興府經總制錢各減三萬貫(今額即其/已減者)
　　若總制則得十之四猶有可取名數經制雖多方
　　科取僅得十之六歉嵗又不能及此宫陵園廟營
　　繕等費及南班宗室忠順官等俸皆仰以給當以
　　時辦至於起發降本七萬貫當不能足葢髙額實
　　無所收而七萬餘貫蠲減不盡雖嵗以聞於朝未
　　報也
　　　按宣和三年發運使經制兩浙東西財賦陳遘
　　　乞於東南諸州權添賣酒賣糟并典賣田宅稅
　　　契錢并添收樓店務白地三分錢官員添給頭
　　　子錢並充經制及建炎初總制使翁彦國乞将
　　　諸州酒稅牙契錢分𨽻入總制司而發運判官
　　　霍蠡請置云户部郎官黄敦書請置未詳紹興
　　　十年詔委逐州通判専一主管經總制錢如監
　　　司州縣擅行兊借拘截取撥侵移互用不以赦
　　　降原減(先是正錢一貫收頭子錢一十五文并/直達綱頭子錢一十五文既而増收頭)
　　　(子錢一十二文凡四十三文以二十八文五釐/為經制錢七文為總制錢五文五分為移用錢)
　　　(一文九分五釐為州公使錢五分為提刑司公/使錢乾道中又増頭子錢一十三文皆入總制)
　　　(此其所謂分/𨽻之數也)
　　雜貢
㑹稽於禹貢屬揚州貢金三品瑶琨篠簜齒革羽毛惟
木厥篚織具厥包橘柚周官職方氏實為東南巨鎮其
利金錫竹箭班固志地理考迹詩書推表山川以綴禹
貢周官春秋下及戰國秦漢而土貢雜物無所登載至
唐頗多若編文紗寳花紋等羅白編交梭十様花紋等
綾輕容生縠花紗呉絹丹砂石蜜橘葛粉瓷器紙筆皇
朝務從蠲省以祥符圖經元豐九域志參攷之承平之
久雖㣲有増益然以匹貢者為綾二十排花紗十輕容
紗五表紙千張瓷器五十事今貢輕容紗五疋越綾十
疋而已當漢建武時光武因陸閎所着越布單衣勅㑹
稽郡嘗獻此殆所謂錫貢非故常也
　
　
　
　
　
　
　
　㑹稽志巻五
欽定四庫全書
　㑹稽志巻六　　　　　　宋　施宿等　撰
　　陵寢
紹興元年四月十四日奉隆祐皇太后遺誥斂以常服
不得用金玉寳貝權宜就近擇地欑殯候軍事寧息歸
葬園陵所製梓宫取周吾身勿拘舊制以為他日遷奉
之便此欑宫之始也以是月十七日大殮遂治欑宫李
回為總護使胡直孺為橋道頓遞使故事皇太后又嘗
垂簾當以相臣為山陵使是時范宗尹當軸而止用執
政為總護使他官亦不備置者以欑宫故比陵寢少異
也(自是用此為故/事故不詳錄)自四月至六月甫三十五日而欑宫
吿成葢議者謂他日歸祔泰陵則山陵之制始當畢講
今皆當畧於是總護使首辤所賜銀絹橋道頓遞使亦
辭而乞受其半章誼在臺中劾之橋道頓遞使遂亦盡
辭而公使錢每料纔支三百貫不得過三料葢不及千
緡比故例省費幾四十萬貫方是時上距欽聖憲肅皇
后山陵已三十餘年中更變故圖籍無在者而朝士多
新進亦鮮能知於是以新江東轉運副使曽紆嘗為欽
聖山陵使司官屬命為兩浙轉運副使専修奉欑宫使
臣張宗吏人朱扆皆自言嘗經欽聖山陵差使省記當
時施行次第亦命服役欑宫卜地在越州㑹稽縣然道
路橋梁之類皆命越州所管八縣分地修營至紹興十
三年六月徽宗皇帝顯肅皇后憲節皇后靈駕自行在
發引初隆祐欑宫稱昭慈聖獻皇后欑宫至是以不可
備稱帝后尊號詔以永祐陵欑宫為稱(其後永思陵永/阜陵永崇陵並)
(用此為/故事)而欑宫自祖宗時有殿欑啟欑之名皆用􁧼字
至顯仁皇太后祔永祐陵欑宫始並以欑字易之起居
郎熊克著中興小厯云先是有持隂陽家說欲廣欑宫
禁域為二十里有墓在其間者皆當徙去浙東帥臣王
師心力言其不可時監察御史任文薦奉詔監掩􁧼宫就
令按視於是獲免者七百六十有竒又薦獻之物舊取
於民師心請以上供錢給其直從之
　　濮王園廟
濮安懿王在英宗皇帝時以塋為園即園立廟俾王子
孫世襲濮國自主祭祀行之累朝紹興中以濮邸宗室
有在逺未集行在者故久闕嗣王止以見在行髙者為
主奉濮安懿王祠事久之乃復除嗣王濮園既阻絶廟
祏寓㑹稽之天寧寺(今為報恩/光孝寺)葢以英祖初詔有立廟
京師之戒故止寓㑹稽嘗時講求亦詳矣十三年主奉
祠事賀王士㑹請即光孝之法堂為廟而闢寺西隅南
嚮為廟門如舊制置衛甚謹其香火官吏出入繇别門
園令一人以濮邸諸王孫充嗣濮王奉朝請嵗以春秋
來薦獻亦循舊制也
　　大禹陵
禹巡守江南上苗山㑹計諸侯死而葬焉猶舜陟方而
死遂葬蒼梧聖人所以送終事最簡易非若漢世人主
豫自起陵也劉向書云禹𦵏㑹稽不改其列謂不改林
木百物之列也苗山自禹𦵏後更名㑹稽是山之東有
隴隠若劍脊西嚮而下下有窆石或云此正葬處疑未
敢信然檀弓註天子六繂四碑所以下棺則窆石者固
碑之制度至其數不同或由繁簡異宜或世代悠逺所
存止此皆不可知也窆石之左是為禹廟背湖而南嚮
然則古之宫廟固有依丘隴而立者按皇覽禹塚在㑹
稽山自先秦古書帝王墓皆不稱陵而陵之名實自漢
始舊經云禹陵在㑹稽縣南一十三里
　　祠廟
　　　府城
城隍顯寧廟在子城内卧龍山之西南自昔紀載皆云
　神姓龐諱玉按唐書忠義傳實龐堅四世祖也京兆
　涇陽人魁梧有力明兵法仕隋為監門直閣李密據
　洛口寖逼東都王以闗中銳兵屬王世充擊之百戰
　不衂煬帝崩乃率萬騎歸唐時唐室新造諸将起於
　行伍髙祖以王隋之舊臣久宿衛習朝廷制度拜領
　軍武衛二大将軍俾為諸将模矱秦王尤所親倚常
　從征伐薛舉冦涇川拔髙摭舉死子仁杲勢益張秦
　王命梁實營淺水原賊将宗羅睺攻之甚力王於是
　奮擊士卒殊死戰秦王以勁兵𢷬其背羅睺大敗遂
　擒仁杲平隴西尋為越州總管威望甚著盗不敢犯
　其境武徳二年召還巴山獠叛除梁州都督悉討平
　之(越州題名記與新唐書所載先/後不同詳見馬萬頃所述王傳)召為監門大将軍
　卒太宗為輟朝贈工部尚書幽州都督初王鎮越恵
　澤在民既卒邦人追懐之祠以為城隍神梁開平二
　年呉越武肅王上其事封崇福侯(五代㑹要作/開平元年)紹興
　元年詔以駐蹕㑹稽踰年妖祲不作行殿載寧城隍
　崇福侯廟賜額顯寧封昭佑公三十年顯仁皇后靈
　駕渡江無虞加號忠順乾道五年加號孚應八年加
　號顯恵淳熈三年封忠應王後又加號昭順靈濟孚
　佑郡人奉祀甚謹以九月十二日為神生日享薦尤
　盛
䕶國旌忠廟在子城内自昔陜西出兵祈禱三聖必獲
　顯應當睦冦作是邦得三聖隂祐遂建廟紹興元年
　宣撫處置使張奏據呉玠陳請乞於鳳翔府和尚原
　立三聖廟賜額旌忠封忠烈靈應王忠顯昭應王忠
　恵順應王所至廟祀一用是額
崇善王廟在府衙蓬萊閣西
五通廟在子城内
呉越武肅王廟在府南四里三百二十六步本甚閎壮
　嵗久墮圮今僅餘四楹有巨碑舊在廡下今乃立荒
　園中皮光業之詞也具載唐長興七年呉越王棄宫
　館後二年嗣王建廟於越按長興後唐明宗年號止
　於四年而崩歴閔帝清泰帝凡三年而晉髙祖即位
　改元天福若不數閔帝清泰則七年乃天福元年劉
　恕呉越紀年稱天福元年七月乙夘立武肅王廟於
　東府今攷之碑與紀年雖不同其實皆嵗丁酉清泰
　廢閔帝為鄂王晉祖追貶清泰為庶人皆削其年號
　而天福改元以其年十一月則十一月以前皆長興
　七年矣漢髙祖削晉出帝開運之號稱天福十二年
　亦用此比也然武肅王實以壬辰嵗薨文穆王襲位
　壬辰葢長興三年不得云長興七年矣呉越王棄宫
　館後二年嗣王建廟於越也按五代史及劉恕紀年
　開皇紀呉越備史皆言武肅王以三年薨則碑為誤
　然碑當時立光業為其國丞相亦不應誤繆至此葢
　皆不可知光業日休子紹興中王裔孫詧叔廣言廟
　中神像雖從者及伶人皆坐示不可遷也
旌忠廟在府南三里二百六十六步建炎四年十一月
　髙宗皇帝自建康東巡㑹稽大臣吕頥浩等建議請
　移蹕四明㑹金報踵至遂行命李鄴守㑹稽鄴嘗使
　金至是畏死不能守遂降金大酋烏珠在錢塘遣其
　下號帕克巴太師者為偽知州並檄鄴為偽同知日同
　視事於府出則並馬而行郡士民多懐忠憤然莫敢
　先發初大駕之行詔百司分半扈從而親兵輦官長
　入祗候亦止以三千人從行有衛士唐琦者不得在
　行中琦開封人資忠勇自誓與金偕死以報國㑹帕
　克巴太師出乃懷巨塼欲邀擊殺之復疑從騎衆恐不
　克成功顧視道傍有小閣乃趨上適俯見一人過即
　奮塼擊之不中中其騎從騎羣至遂執以見帕克巴鄴
　共坐問故琦大罵不絶曰吾欲碎爾首死作趙氏
　鬼耳帕克巴氣折曰大金兵數百萬汝殺我一人何益
　琦曰汝敢來為此州主故欲殺汝又顧鄴曰我請官
　一石五斗米尚不肯以負國汝受國厚恩何為乃爾
　豈人類耶金亟命(闕/)　　之罵猶(闕/)
　　　大駕再之㑹稽(闕/)　　　　即為立廟且以其事
　聞請(闕/)　　　　　　　　　　　又郡(闕/)　詔移婺
　(闕/)　　　　　　　　　讀者凛然増忠義之氣
　(闕/)　　　乙己冬金大入塞太上皇内禪幸浙明年
　正月金兵徑犯京師議和於城下而還是年再犯京
　師明年春二聖出狩漠五月今天子即位又
　明年冬金深入渡淮已酉二月遂犯揚州天子幸杭
　其冬金分兩道冦江浙其一由武昌渡江犯洪州六
　宫百司衛從隆祐后遷於䖍以避之金自洪進兵西
　南至瀏陽西北至建昌撫其一由歴陽渡破建康陷
　太平廣徳進破杭渡錢塘江入越陷明州天子自越
　幸明自明航海幸温今年二月金人自明越而西復
　陷秀䧟平江達於鎮江並山鑿河通道建康卒以其
　衆並所掠呉越之人濟江而北裴回於淮南至於今
　去否所不得知也嗚呼金内侵六年國家之難生民
　之禍至此極矣前世未有也士大夫畏避至不敢誦
　言金為賊其能為吾宋仗節死難者與有幾侯以衛
　士武人生不知書遇亂憤發顧不能愛其死狙擊金
　酋慢罵降帥至死猶不絶口其義豈惟今之人所希
　見古書傳所載何以尚兹嗚呼偉哉崧卿時治兵在
　衢方道路梗絶旁郡縣行事往往不相聞知惟侯之
　事諜者爭相傳以為美談至一日十許告聞者相與
　嘆惜有為流涕者或恨不與之偕死已而崧卿守越
　凡在越之人類能言之參攷既審亟以其事聞天子
　愍嘉之詔議追褒而邦之人復相與請建祠宇以旌
　侯之忠以勸來者乃作今廟方須其成請額於朝且
　記其事於石未果而崧卿既以病免矣於其行日姑
　以不腆之酒禮於像貌之前而致吿焉後帥陳汝錫
　復以為言詔賜額曰旌忠隆興中帥呉芾増葺屬其
　客陳澤作修廟記今在廟中
東嶽行宫在府東南四里一百六十二步
保寧王廟在府東南四里二百八十六步
助海侯廟在府西北三里三百一十六步
越王廟在府西北二里
興武侯廟在府西北四里一百三十七步
鮑郎廟在府南二里二百四步
愍孝廟在府東北二百七十九步孝子蔡定父革以傭
　書自給惟定一子命為進士建炎元年革以事逮捕
　繫獄年七十當贖吏持不可定祈哀太守願以身代
　不報㑹大雨雪定嘆曰生無益於親當以死繼萬一
　有司憐而釋之因自撰墓銘并訴牒一道寘諸懐服
　巾紵趨府橋下自湛而死太守翟公(汝文/)聞之亟命
　出其父且給轊以塟定死後七年太守王公(綯/)始克
　請於朝賜廟額曰愍孝
　　　㑹稽縣
城隍廟(闕/)
舜廟在府城南七十里述異記云㑹稽山有虞舜巡守
　臺
禹廟在縣東南一十二里越絶書云少康立祠於禹陵
　所梁時修廟唯欠一梁俄風雨大至湖中得一木取
　以為梁即梅梁也夜或大雷雨梁輒失去比復歸水
　草被其上人以為神縻以大鐵繩然猶時一失之政
　和四年勅即廟為道士觀賜額曰告成禹陵舊在廟
　旁今不知所在獨有當時窆石尚存髙丈許状如稱
　權廟東廡祭祠嗣王啟而越王句踐亦祭别室鏡湖
　在廟之下為放生池臨池有咸若亭又有明逺閣懐
　勤亭懐勤取建炎御製詩登臺望稽嶺懐哉夏禹勤
　之句
南鎮廟在縣南一十三里周禮職方揚州之鎮山曰㑹
　稽隋開皇十四年詔南鎮㑹稽山就山立祠取其旁
　巫一人主灑掃且命多蒔松柏天寳十載封㑹稽山
　為永興軍毎嵗一祭以南郊迎氣日國朝乾徳六年
　詔問禮官五鎮見祭罷祭之由時以㑹稽山在呉越
　國乃下其國行祭事淳化二年秘書監李(至/)言五郊
　迎氣之日皆祭逐方嶽鎮海瀆自唐亂離之後有不
　在封域者遂闕其祭國家克復四方間雖奉詔特祭
　未著常祀望遵舊禮就迎氣日各祭於所𨽻之州長
　吏以此為獻官從之其後立夏日祀南鎮㑹稽山永
　興公於越州
越王廟在縣東南一十二里
曹娥廟在縣東七十二里娥上虞人父旴能弦歌為巫
　祝漢安二年五月五日於縣江泝濤迎波神溺死屍
　不得娥年十四縁江號泣晝夜不絶旬有七日遂投
　江而死元嘉元年縣長度尚改葬於江南道旁為立
　碑焉墓今在廟之左碑有晉右将軍王逸少所書小
　字新定呉茂先(師中/)嘗刻於廟中今為好事者持去
　國朝熈寧十年十月詔曹娥孝女墳廟載祀典又有
　朱娥者上虞民朱四女母亡養於祖母娥十嵗祖母
　與里中朱顔鬬被刃娥趣救之得免而娥連被數十
　刃絶吭而死治平二年太守章公(闕/)以其事聞賜
　其家粟帛㑹稽縣令董階以娥配食曹娥至今在
　焉
馬太守廟在縣東南三里八十步太守名(臻/)字叔荐
　永和五年創立鏡湖在㑹稽山隂二縣界築塘蓄
　水水髙於田田髙於海各丈餘水少則泄湖溉田水
　多則泄田水入海塘周回三百一十里溉田九千餘頃
　㑹稽記云創湖之始多毁塚宅有千餘人怨訴臻
　被刑於市及遣使按復絶不見人閲籍皆先死者
　云唐韋瓘修廟記云開元中刺史張楚深念功本
　爰立祠宇久而陊敗今皇帝後元九年觀察使孟
　公崇大棟梁孟公簡也其在越乃元和中記云後
　元葢省文爾
孔府君廟在縣南二十五里又謂之孔官廟按世説
　孔車騎少有嘉遁意年四十餘始應安東命未仕
　宦時常獨寝歌吹自箴誨自稱孔郎遊散名山百
　姓謂有道術為生立廟今猶有孔郎廟
陳朝公主廟在縣東八十五里
嚴司徒廟在縣三十五里相傳云司徒助也
興善将軍廟在縣東四十里白塔呉越忠懿王建
鄭太尉廟在縣東南一十五里廟之下即樵風涇也舊
　在山麓今遷山上
的耳潭龍王廟在縣東北一十里
防風廟在縣東北二十五里禹誅防風氏此其遺迹
樊将軍廟在縣東四十里
青山廟在欑宫神路側舊名伏虎大王廟在青山下後
　遷
靈應廟在昭慈聖獻皇后欑宫復土後立在禁地内
　　　山隂縣
城隍廟在縣東五步
塗山禹廟在縣西北四十五里(事具塗山/)
馬太守廟在縣西六十四里(事具㑹稽/)
項羽廟在縣南十五里項里溪上以亞父范増配食不
　知其始嵗月傍有聚落數十户嵗時奉祀
福(闕/)王廟在縣西北七里
感聖侯廟在縣西北二十里
聖姥廟在縣西南三十里
贊禹龍王廟在縣南二里
銅井瑞澤龍王廟在縣西七十里
秦望山靈恵侯廟在縣南三十里
漢太守朱公廟在縣東北三江門外四里
栁姑廟在縣西一十里湖桑埭之東前臨鏡湖葢湖
　山絶勝處也鄉人舊傳以為羅江東(隠/)嘗題詩今
　不傳
靈助侯廟在縣西四十五里錢清鎮
景氏廟在縣西九里三山之東山石堰上又有一景氏
　廟在縣西七里吉宅村俚俗傳以為二景本伯仲死
　而為神能福其民故至今四時祀之吉宅之景氏廟
　叢木隂翳居大澤中四絶不通或云舊每為立廟輒
　為菑故至今但露祭而已按景氏與昭屈同為楚之
　望姓疑二景非近世人云
　　　嵊縣
城隍廟在縣西五十步
東嶽廟在縣北一里
上善濟物侯廟在縣北四十五里五十步嶀浦按酈道
　元水經注云廟甚靈驗行人及樵伐者皆致敬焉若
　有侵竊則必為蛇虎所傷今雖不聞有蛇虎之異而邑
　有水旱必先致禱又嘉祐進士何淹記云侯姓陳氏
　為台州之仙居令晉天福中有封誥
南天嶽廟在縣南一十里
簟山廟在縣南四十五里
靈輝廟在縣西北三十里水旱疫癘祈禱輒應鄉民謂
　之靈威王不知得封在何代乾道八年賜今額
東石鼓廟在縣東七十里西石鼓廟在縣西二十里大
　抵剡多石鼓廟村聚往往有之嵗常以春秋祭皆能
　福其民葢一方所奉神也
黄姥岑廟在縣東二里輿地志云縣東門外有黄姥神
　祠民多奉事之
石姥廟在縣西六十里
保邦興福廟在縣西六十五里
仙姑廟在縣西六十里
三女廟在縣西二十五里有墓
猪烏五龍堂在縣西四十里
正順忠祐靈濟昭烈王廟在縣北一百八十步
東白巖廟在縣東二十五里
威勇王廟在縣西三十里
佑順侯胡侍郎祠在縣西五十里兵部侍郎胡(則/)婺
　之永康人嘗奏免衢婺身丁錢民被其賜廟祀於
　衢婺之間無慮數十胡殁於慶厯中廟初未有封
　爵永康之民因宣和中封方巖神為佑順侯牽合
　以為胡侍郎凡婺州境内皆以佑順為名故嵊亦承
　誤焉
阮仙翁廟在縣南一十里
恵應廟在縣西六十里舊號蘇明王廟宣和四年賜今
　額
西嚮王廟在縣西三十五里
顯應廟在縣西四十里祠初建於赤烏二年神嘗為
　令此邑有恵政廟食於此嵗久失其姓宣和辛丑
　睦寇起蔓延旁境魔黨響應剡縣屠戮焚蕩尤酷
　一夕四山旗幟車葢隠隠出入雲間見者咸疑神
　游而廟不存矣視之果煨燼未幾又有復見如前
　日之異若反斾而來賊徒忽驚呼曰天兵至矣遂
　自相攻殺官軍未至賊已殱盡鄉人相與復築廟
　宇甚盛旱潦疾疫有禱必驗紹興十一年詔賜額
　顯應鄉人姚公(憲/)為諌議大夫率鄉人陳於府縣
　詔封靈祐侯
　　　諸暨縣
城隍廟在縣西北三十步
秦始皇廟在縣西一里㑹稽記云始皇崩邑人刻木為
　像祀之配食夏禹後漢太守王朗棄其像江中像乃
　泝流而上人以為異復立廟唐葉天師焚之開元十
　九年縣尉呉勵之再建慶厯五年知縣寇中舍毀之
　改作迴車院今院側仍有小廟存
烏帶廟在縣東北四十五里烏帶山夏侯曽先地志云
　梁武帝遣烏笪採石英於此山而卒後人立廟帶笪
　聲之誤也
范相廟在縣東南五里葢祀越相范蠡
福順王廟在縣西南二里
松山朱太尉廟在縣西五十里
五通廟在縣西北四十里
靈女臺廟在縣東北二十五里
白龍堂在縣東北四十里
五泄夾巖廟在縣西四十里
栅潭明王廟在縣東七里
亭闊廟在縣西南二十里
五泄龍堂在三學院側境接富陽浦江東西兩源㑹為
　飛瀑五折而下雪濺雷吼聲聞數百步有湫幽邃神
　龍所宅過者雖伏暑亦慘凛嵗旱禱雨輒應嘉祐中
　縣主簿呉伯固(處厚/)禱焉刻石記之説者謂瀑水竒
　不減廬山天台鴈蕩石門然名不甚著為可恨
東嶽廟在縣東南五里金雞山下大觀四年置洪氏夷
　堅志頗記其異
俞栁仙判官廟在縣東南孝義鄉父老傳有姓俞者久
　寓村媪家病革語媪曰死以兩大甕合以葬我扛折
　則窆鄉人如其說復夢俞曰今為天曹雨雪部判官
　㑹野火且至烈日中雨雪冢上逺近異之即其地立
　祠紹興初久旱迎神至大雄寺禱雨立應嵗以大稔
　相傳神喜栁枝邑人致禱必持栁枝以獻因號栁仙
　云
栁鮑仙姑廟在縣東南孝義鄉廟負山帶溪景趣勝絶
　父老以溪聲髙下卜雨暘甚驗人皆異之
　　　蕭山縣
城隍崇福侯廟在縣南五十步葢郡城隍初封也
西殿寧邦保慶王廟在縣西三十五里隋大業中有孔
　大夫者為陳果仁裨将討東陽賊婁世幹降之立廟
　黄山唐光化二年呉越武肅王上其事封恵人侯後
　加封今額
㝠䕶廟在縣東四十里舊號駐師侯廟紹興三十年以
　顯仁皇后靈駕所由勅賜㝠䕶廟仍封顯佑侯淳熈
　十五年加號昭烈慶元五年加號翊順
昭佑廟在縣東四十三里漢乾祐元年封保江寧波王
　葢呉越王有國時也宣和三年賜今額
寧濟廟在縣西南一十三里西興鎮政和三年賜今額
　六年髙麗入貢使者将至而潮不應有司請禱潮即
　大至詔封順應侯宣和三年進封武濟公紹興十四
　年徽宗皇帝靈駕渡江加武顯仁皇太后合祔加武
　濟忠應翊順公淳熈十五年髙宗靈駕之行顯應尤
　異先數日太守侍郎張公杓躬視漲沙沿御舟入浦
　去處盡䕶以紅竹詰朝方集萬夫迨潮落沙已蕩盡
　水去所立之竹纔尺許及虞祭畢沙復漲塞莫不驚
　異於是詔加武濟忠應翊順靈佑公慶元四年憲聖
　慈烈太皇太后歸祔永思将渡江㑹大雨震電隨禱
　而止遂賜王爵是為孚祐王慶元六年十二月永崇
　蕆事畢進封孚恵善佑王
武祐廟在縣北二里舊號北嶺将軍廟方臘陷錢塘欲
　東犯㑹稽其衆見将軍擐金甲陳兵於西興江㟁張
　大旗有北嶺字賊不敢渡郡守劉忠顯公韐上其事
　賜今額紹興十二年以徽宗皇帝靈駕所由封顯應
　侯三十年加號以靈助
南殿保國資化威勝王廟在縣南五十里漢乾祐元年
　呉越王建
崇安保善王廟在縣西四十五里
初平侯廟在縣東五十里
助勝侯廟在縣西七里
破虜侯廟在縣西北八里
䝉山東嶽廟在縣西三里
龍王廟在縣東四十里有龍井在山之巔
　　　餘姚縣
城隍廟舊在縣西二百步今移在縣東北一十步
東嶽廟在縣東三里政和四年知縣事廖(天覺/)建通直
　郎顧(復幾/)等捨廟基
緒山廟在縣西二百五十步祀典始於東晉咸康中有
　江都李泳者作記謂徽宗皇帝常夢禁中火有神人
　撲滅已雨奏曰臣越之餘姚緒山神黎明内廷果火
　㑹雨而止上異之有㫖下本道訪求遂賜應夢之號
　泳字子永御史中丞定之曽孫諸父仕多通顯其說
　宜不敢妄云
　(闕/)廟在縣西二里其初山闞大江有石入江流多為
　舟楫之害故邑人立廟於其所邑士莫君思去其石
　凡石之入水者鑿之殆盡今不復為害矣
保慶寧邦王廟舊在縣江南之東紹興五年知縣事朝
　奉郎陳(時舉/)因江南數有火灾徙在縣南門之側去
　縣八十步自此火不復作乾道九年知縣事宣義郎
　留(觀頥/)重修
助海侯廟在縣江之北二百三十步地名鄧家㠗以其
　有功海上故邑人祀之㑹稽城中彭山亦有助海侯
　廟當是一神也
正順忠祐靈濟昭烈王廟即廣徳軍祠山張王神也在
　縣西二百六十步慶元四年建祠山廟甚盛江浙間
　多有行廟祭者必誦老子且禁食彘肉云
南雷應瑞大王廟在縣南雙鴈鄉舊廟在大小雷山因
　溪水泛溢流木至此遷於今所傍有古大木特異木
　根有穴可容數人穴有小潭或云神龍居之知縣事
　林迪因嵗旱具酒與神對酌禱之甘澤隨至自後凡
　旱潦有禱多應
梁武帝廟在縣東七十里上林湖又有蕭帝廟在縣江
　南之東南五里竹山邑民稱為蕭帝廟
五靈廟在縣東二里
虞公廟在鳳亭鄉之石龜呉國虞翻之墓也
歴山舜帝廟在雲柯鄉事見古蹟門
千将軍廟在縣東北冶山鄉
嚴子陵廟在縣之冶山鄉安山橋有墓在廟旁一里詳
　具子陵墓
　　　上虞縣
城隍廟在縣東五十步
舜帝廟在縣西三十五里
秦始皇廟在縣東南三里
蕭王廟在縣南五十里
梁王廟在縣東七里
霸王廟在縣西南五十里今廢
利濟侯廟在縣北二十五里今廢
朱侍中廟在縣北四十七里廟南二十步有學堂橋洗
　硯池邑人謂買臣嘗讀書於此廟西有大冢巋然亦
　傳以為買臣冢然按史買臣呉人方是時呉屬㑹稽
　謂之㑹稽呉人則可謂之㑹稽山隂人則不可葢朱
　侍中别自是一人非買臣也
陶朱公廟在縣西南七里
靈恵廟在縣東南九里本鳳鳴洞主廟乾道間禱雨隨
　應知縣錢(似之/)以其事上府府以聞於朝賜今額
夏湖明府廟在縣南三十五里
纂風公主廟在縣西北六十里
夏葢夫人廟在縣北五十里
通澤廣利侯廟在縣南五十里侯即方石聖官呉越封
　通澤将軍熈寧八年封廣利侯有清獻趙公所撰記
　立石於廟廟前石山雙立如筍髙數百尺上有異花
　鄉人神之
正順忠祐靈濟昭烈王廟在縣西一里
朱娥孝女廟在縣南八里娥縣民朱四女年十嵗冒白
　刃救祖母事具曹娥廟既配曹娥其後上虞邑人復
　為立祠政和三年増修有新定江公亮記
赤石夫人廟在縣北五里山腰有望夫石夕陽返照其
　色正赤鄉人異之為立祠
握登聖母廟在縣西南四十里握登山之巔舊傳舜母
　名握登生舜於姚墟因姓姚氏
蕭将軍廟在縣東南十四里将軍秦人諱闓與弟閎領
　兵東之上虞植金鞭於地而自誓曰化為黄竹吾當
　血食於此已而黄竹生焉黄竹嶺由此得名嶺去廟
　甚近廟有斷碑云呉太元二年縣令濮陽興立
順聖龍王廟在縣東八里
嵩城大王廟在縣西北六十里
崔長官廟在縣西六里
　　　新昌縣
城隍廟在縣西一百五步
公塘廟在縣南四里
天嶽廟在縣西南七里
梅姑廟在縣西南二十里
康侯廟在縣東八里
張王廟在縣西南三里
陳姑廟在縣西二里
　　冡墓
句踐庶子冢在夫山(越絶記地距山/隂縣三十里)按越世家句踐之
　後為王子鼫與而庶子不得其名
大夫文種墓在種山越既霸范蠡去之種未能去或讒
　於王乃賜種劍以死葬於是山故名
陳音冢在山隂縣西南五里是為陳音山音善射者孔
　曄記曰其冢壁猶畫作騎射之象也
灼龜公冢越絶云句踐客秦伊善灼龜者疑此是而其
　冢曰秦伊山者未詳按十道志當在龜山下
朱買臣墓在嵊縣北六里有石羊存焉今號石羊廟買
　臣呉人今墓在此姑以傳疑
嚴光墓在餘姚陳山輿地志云墓衛有石羊乾道中丞
　相史文恵公守越於墓側建祠堂自作碑屬錢塘虞
　(似良/)書之似良字仲房有分𨽻名自言𨽻法專師逄
　童子唐仙人二碑
孟嘗墓在上虞縣西七里嘗字伯周别見
曹娥墓在㑹稽縣東七十二里自漢元嘉初縣長度尚
　改葬娥江浦道邊至今存焉墓所有翁仲對峙亭曰
　雙檜後人所封殖也
魏朗墓在上虞縣西北四十二里詳見人物門
謝夷吾墓在種山南(華鎮覽古云今/府宅儀門下)夷吾将死􁀐其家
　曰漢末當亂必有發掘露骸之禍宜縣棺下葬子孫
　遵之故能獨全以至今云
虞國墓在餘姚縣西五里孔曄記云國為日南太守有
　恵政出則雙鴈隨軒及還㑹稽鴈亦隨焉其卒也猶
　於墓不去
朱雋墓在蕭山縣東洛思山郡國志云雋葬於此洛人
　送葬登山望洛一嘆而絶也(孔曄記又稱雋為光祿/大夫時遭母喪将洛下)
　(冢師歸登山相望冢師去鄉既逺目極千里北望京/洛遂縈咽而死因葬山頂然則洛思山者又為冢師)
　(墓也今/兩存之)
劉剛墓在餘姚縣南八十里其妻樊夫人祔剛仕為上虞
　令有道術能召役鬼神政尚清靜嵗嵗大豐民受其
　恵其妻亦有道者(事見葛稚/川神仙傳)
葛仙翁墓在上虞縣西南四十里蒿公山之巔有石室
　髙丈餘狀如冢
虞翻墓亦見舊經夏侯曽先地志在餘姚羅壁山下
　葢縣南十有八里
丁固冢(十道志編/在㑹稽)固山隂人少夢松生腹上謂人曰松
　字十八公後果為司徒又名司徒冢
孔愉墓在山隂縣南二十九里愉仕至尚書左僕射世
　說所謂孔車騎乃其贈官也
阮裕墓在嵊縣東九里裕字思曠以疾築室剡山(闕/)金
　紫光祿大夫不就卒
山遐墓在蕭山縣北一十一里遐簡之子濤之孫也歴
　餘姚令東陽太守卒於官
許旼墓在蕭山縣東三十二里許詢之父旼晚居蕭山
　當是其墓
郗愔墓在山隂縣西南二十五里
謝安墓在上虞縣西北四十里史云安墓在建康梅岡
　此云安墓未詳按南史謝靈運父祖並葬始寧或是
　謝𤣥父子墓爾
王羲之墓在諸暨縣苧羅山孔曄記云墓碑孫興公文
　王子敬之書也而碑亡矣
支道林墓按世說在剡之石城山戴逵過之嘆曰徳音
　未逺而拱木已積石城今屬新昌是為南明山
謝輶墓在山隂縣西三十三里晉太元中㑹稽内史
夏靜墓亦見舊經夏侯曽先地志云在蕭山縣東螺山
　螺山者其形似也
戴顒墓在剡縣北一里王僧達呉郡記顒死葬剡山今
　石表猶存故王龜齡詩云千年戴顒墓三字道傍碑
　也
褚伯玉墓在剡縣白石山南史本傳云齊髙帝於是山立
　館居之伯玉常居一樓上及卒𦵏樓所
謝康樂靈運墓在山隂縣西南三十二里靈運死建康
　葢歸葬於此
羊𤣥保墓在蕭山縣西三十九里嘗為本郡太守
楊素墓在上虞縣西北五里亦見舊經或謂素死長安
　又非越人疑有同姓字者爾
徐浩墓在山隂縣南二十一里
賀知章墓在山隂縣東南九里其地因名九里墓在山
　巔鄉人呼為賀墓
康希銑墓在山隂蘭亭希銑㑹稽人歴饒海台睦四州
　刺史其碑顔魯公撰併書郡守呉奎得之王荆公及
　弟平甫賦詩而墓始著
石昉墓在新昌黄壇按公弼家譜墓前有柘樹生而内
　向覆墓如葢每有登科者則柘生特枝一枝一人或
　二三枝則二三人云
呉越遜王倧墓在㑹稽秦望山按備史倧疾殂東府以
　王禮葬焉秦望一名天柱聳特秀削倧之子孫多以
　文詞知名建炎初裔孫伯言自北邙遷奉累世之喪
　歸祔天柱名士多有挽詞
蔡墓在上虞縣西十里世傳是蔡伯喈墓按邕固嘗避
　難至越然史載邕六世祖與其父及母死廬墓事不
　聞有墓在此也死獄中又不在越非漢蔡邕明矣太
　平御覽載人有夜坐論史忽有扣户自稱蔡邕字伯
　喈者人曰死王允獄中非子耶鬼曰彼自是東漢之
　蔡伯喈也吾姓氏適同耳以此推之殆亦此類姑存之
　　　近代冢墓(冢墓舊經所載外餘隨訪求所得書/之故無前後之次亦有未盡書者尚)
　　　　(多當俟/續書)
　　　㑹稽縣
太傅信王墳在㑹稽昌原村王諱(璩/)以少保恩平郡王
　判大宗正始賜府於紹興府後罷大宗正府如故進
　少傅王薨遂贈太保信王以葬其加贈太傅則又慶
　元之六年云
陸諌議(軫/)墓在五雲鄉焦塢贈太傅
陸都官(珪/)墓在袁孝鄉贈至太尉今改葬本縣鷲峰寺
　前
錢内翰(希白/)墓在天柱峰下子集賢(彦逺/)裔孫(伯言/)祔
沈少卿(紳/)墓在雲門(已上並見舊經/)
陸發運(寘/)墓在富盛鄉
　郎中(沅/)祔發運墓
陸左丞(佃/)墓在陶宴嶺
陸少師(宰/)墓在雲門盧家㠗
　知郡(淞/)通判(涭/)並祔少師墓
陸右師(長民/)墓在上皋尚書塢
　參議(静之/)提舉(升之/)教授(光之/)並祔右師墓
蘇計議(師徳/)墓在陶宴嶺
　吏部(玭/)祔計議墓
楊樞宻(愿/)墓在何山
　知郡(祜/)祔樞宻墓
詹司諌(亢宗/)墓在秦望山
詹太博(林宗/)墓在鹿里
　太監(騤/)祔太博墓
梁師諌(仲敏/)墓在秦望山
胡尚書(直孺/)墓在秦望山
齊賢良(唐/)墓在昌原
(闕/)　翰(臨/)墓在昌原
(闕/)屯田(瑩/)墓在浪港山
傅編修(堯咨/)墓在石棊山
　給事中(崧卿/)左藏(□/)並祔編修墓
王提舉(然/)墓在五雲鄉中竈
　判官(漻/)侍郎(瀹/)並祔提舉墓
王知郡(饎/)墓在蔡村
韓樞宻(肖胄/)墓在太平鄉
韓左師(膺冑/)墓在太平鄉
韓運使(髦/)墓在太平鄉
富樞宻(直柔/)墓在古城
富知府(杞/)墓在古城
張秘書(淵/)墓在昌原
尹侍郎(暾/)墓在龍瑞前峰下未仕時嘗封和靖處士
莫侍郎(叔光/)墓在平水
孝子蔡定墓在觀嶺下
　　　山隂縣
魏忠憲王墳在山隂法華山王諱(愷/)孝宗第二子也初
　自魏邸出判寧國府又判明州兼領雍州牧王薨有
　㫖宜於紹興善地權厝遂厝於天衣寺之法堂遣使
　軷祭且視窆焉
陸知郡(眷/)墓在黄祊
齊尚書(執象/)墓在昌原
傅銀青(傳正/)墓在承務鄉
　尚書(墨卿/)祔銀青墓
宋修撰(煇/)墓在九里
朱提學(興宗/)墓在苦竹村
王中書(孝迪/)墓在九里
陳中書(過庭/)墓在黄祊嶺
王特進(俊乂/)墓在西山
　尚書(佐/)祔特進墓
司馬提舉(棿/)墓在亭山
　侍郎(伋/)監丞(僖/)祔提舉墓
吕顯謨(正已/)墓在九里
曽文清公墓在道樹
　大卿(逄/)侍郎(逮/)並祔文清墓
杜太師墓在永昌鄉苦竹村
孫威敏公墓在承務鄉
陸太保(昭/)墓在承務鄉左丞之祖四世葬此有陸氏大
　墓碑
趙太師墓在承務鄉清獻公之祖與陸氏墳正相對亦
　有碑
唐右史(閎/)墓在蘭亭
唐運使(閎/)墓在古城
石銀青(元之/)墓在盛塘孫朝議(瑞中/)寺正(邦哲/)祔銀青
　墓
石提舉(繼曽/)墓在謝墅
李太尉(顯忠/)墓在天衣山
　　　嵊縣
石祠部(麟之/)墓在昇平鄉
石尚書(公弼/)墓在僊山
　　　諸暨縣
定安郡王(令詪/)墓在花山
馬郎中(純/)墓在陶朱鄉
　寺丞(延之/)祔郎中墓
廖都丞(虞弼/)墓在陶朱鄉
新安郡王(士術/)墓在陶朱鄉
姚太師(舜明/)墓在長寧鄉
　參政(憲/)祔太師墓
安定郡王子(濤/)墓在安俗鄉
　　　蕭山縣
王兵部(絲/)墓在縣西南八里
王侍郎(弗/)墓在廣福寺傍
　　　餘姚縣
胡尚書(沂/)墓在澄溪
李荘簡公墓在姜山
陳侍郎(槖/)墓在化安寺
趙知府(彦嗣/)墓在鳳亭鄉
趙知府(師龍/)墓在石堰
　　　上虞縣
趙知府(彦䌈/)墓在五夫山鳳凰村
豊郎中(誼/)墓
潘經略(畤/)墓
趙龍學(繡/)墓
　　　新昌縣
石尚書(待旦/)墓在仙桂鄉
　朝議(温之/)朝議(牧之/)金紫(衍之/)太傅(象之/)太博(亞之/)
　大夫(景衡/)並袝尚書墓
石祠部(景術/)墓在髙蟠
石知郡(彦和/)墓在蒼㠗
石朝議(景衍/)墓在蘭峴
石侍御(公揆/)墓在仁山
石知軍(嗣慶/)墓在石佛寺山
石少尹(彦中/)墓在蒼㠗
許知郡(從龍/)墓在杜黄山
趙知郡(盅/)墓在伍山鄉
石刑部(晝問/)墓在小江
石檢詳(宗昭/)墓在王公塢
太師賀孝敏王(士㑹/)墓在山隂縣天衣寺法華山
節使滕國恭靖公(不㣲/)墓在山隂縣東黄
　直閣(不羈/)祔恭靖墓
　
　
　
　
　
　
　
　
　
　
　
　
　
　
　
　㑹稽志巻六
欽定四庫全書
　㑹稽志巻七　　　　　　　宋　施宿等　撰
　　宫觀寺院
道士所居為宫觀僧則曰寺院宫古者上下通稱(如父/子皆)
(異宫儒有/一畝之宫)觀本(闕/)　之名仙人好樓居故道士亦稱之
南北朝又有(闕/)館(闕/)𤣥壇者今都下醴泉萬夀集禧之
類皆有道院以處其徒此外如丈人觀等亦或有之然
不多置也寺本官置之名後漢浮屠初至洛陽館於鴻
臚寺及建精舍因冐寺名曰白馬寺隋更其名曰道場
(若歐陽詢所撰西/林道場碑是也)唐初復曰寺院五代以來寺院特盛
江南吳越閩楚建寺度僧不可勝計今以㑹稽一郡攷
之凡梁開平以後稱造某寺賜某額皆錢氏割據時為
之非真中國之命也故其多如此及地入輿圖乃有勅
賜額宣和初既以僧尼為徳士徳女乃併改寺院為宫
觀僧揣知必不久皆仍舊扁止易一字以應命而藏其舊
字及還寺院名則復其初今㑹稽如戒珠寺等猶可辨也
　　宫觀
　　　府城
天慶觀在府東南五里一百二十步𨽻㑹稽唐之紫極
　宫也梁開平二年改真聖觀大中祥符元年正月改
　曰承天觀時天書事猶未興也初景徳五年正月(即/祥)
　(符元/年)乙丑左承天門天書降戊辰改元大中祥符以
　其日為天慶節二年十月十四日詔曰朕以欽崇至
　道誕錫𤣥符率土溥天期福祥之咸被靈壇仙館俾
　興作以攸宜庶昭清静之風永洽淳熙之化式營仙
　館以介民禧宜令州軍府監闗縣擇地建道觀一所
　並以天慶為額葢用節名也惟西京稱天慶宫餘悉
　為觀於是州以承天應詔五年閏十月九日詔曰近
　者告期中夕降聖皇闈昭示誨言備聞帝胄尊考聿
　隆於顯號奉先式煥於丕圖鴻緒發源既彰於累積
　綿區式教用表於欽崇天下州府軍監並於天慶觀
　置聖祖殿其殿内尊像及侍從並令玉清昭應宫降
　様其後遂著令諸州給閒田供齋厨藩鎮十頃餘七
　頃五頃官吏之官罷任並朝拜禁乗馬出入於天慶
　節士庶燒香庭中殿在觀之昊天殿北建炎初罷玉
　清神霄萬夀宫詔迎長生清華像赴觀建炎三年十
　一月髙宗皇帝駐蹕癸亥列聖御容至自東京亦迎
　赴天慶奉安云
報恩光孝觀在府東三里九十四步𨽻㑹稽陳武帝永
　定二年捨宅建名思真觀太平興國九年州乞改額
　乾明以從聖節祝至尊夀詔俞其請崇寧二年改崇
　寧萬夀政和三年改天寧萬夀置徽宗本命殿號景
　命萬年殿紹興七年改報恩廣孝十二年又改今額
　專奉徽宗皇帝香火初天聖間章獻明肅皇后遣殿
　中使脩建用玉清昭應宫别殿小様將成羨材尚多
　中使謂主觀道士曰當為奏陳别建道院於東偏道
　士唯唯而已他日復言之又不對中使不懌遂已道
　士者惜不知其姓名必賢者也
天長觀在府東南六里一百六十六步𨽻㑹稽唐天寳
　三載秘書監賀知章辭官入道捨宅置號千秋觀七
　載改今額初開元十七年從羣臣請以八月五日上
　降誕日為千秋節觀葢用節名後改千秋節為天長
　地乆節觀名從之觀常有客道士携草屨數十緉坐
　觀門有過者輒與之已而得屨者或有脚疾或骭瘍
　著之皆頓愈競相傳布而道士已失所在故至今俚
　俗謂天長為草鞋宫殿上像設竒古傳以為唐代所
　塑如麻姑浮丘伯皆他宫觀所無郡人謂之土寳又
　殿中有小銅鐘範製甚竒聲尤清圜逺聞非凡鐘比
　嘗撲損匠者鋸為大罅聲仍如故汝隂王亷潜作八
　分書於鐘上惜其不為人所知今徙於他所矣
開元宫在府南四里一百二步𨽻山隂唐開元二十八
　年建宫舊極閎廣後多為民居所侵今所謂甲子巷
　者乃開元之六十甲子殿也
　　　㑹稽縣
告成觀在縣東南七里政和四年二月敕改禹祠為告
　成觀靖康初元翰林學士翟公汝文守㑹稽作三清
　於正殿因設醮祭其青詞曰臣聞昊天有目之所共
　睹尚絶形容上聖衆妙之所圓成孰能體象敢以凡
　情之見解妄慕浩刼之高明深慮愚冥自貽誅譴伏
　念臣叨䝉覆幬粗識薫脩每嘆𤣥像之不傳莫慰羣倫
　之生敬力求繪素仰肖光儀用志厯年僅成兹事今
　者甫塵丹陛獲遂夙心竊惟髙上至極之尊必示淵
　黙無為之相冩三清之垂拱用仿神威具萬徳之莊
　嚴出臨霄極儻獲上通帝所克簡聖衷乞即頒降諸
　天普同供養咸瞻睟表永有依歸臣尚恐粉墨既焚
　閟藏雲闕復命工師再刻崇建琳宫流傳飈歘之姿
　安奉告成之宇庶存下士以廣真㳺臣誓願厯刼始
　終歸誠道䕃生身嗣續祗命𤣥科非敢萌纎毫僥福
　之心直以盡頂踵報天之實自稱小兆臣翟汝文又
　作真武像尤極精緻説者謂得天人粹温之氣而隂
　威肅然初建殿於西北隅後以奉安御書碑移殿西
　廡下南向殿之西南有井能愈疾一郡所崇事也餘
　具禹廟事中
龍瑞宫在縣東南二十五里有禹穴及陽明洞天道家
　以為黄帝時嘗建候神館於此至唐神龍元年置懐
　仙館開元二年因龍見改今額宫正居㑹稽山南峰
　嶂遒崒其東南一峰崛起上平如砥號苗龍上昇臺
　苗龍者不知其名唐初人善畫龍得道仙去大抵龍
　瑞尤宜煙雨中望之重峰疊巘圖畫莫及故邦人舊
　語曰晴禹祠雨龍瑞舊有道士魏景暉能琴有行業
　紹興中郡幙洛人李樸贈之詩云惟有彈琴魏道士
　抱琴横膝對斜暉朱希真敦儒頗稱之
千秋觀在縣東南五里乾道四年八月安撫使史丞相
　浩奏移天長觀舊額建其中為三清殿兩廡分享前
　代髙士東廡曰髙尚之士西廡曰列仙之儒凡四十
　一人故俗謂之先賢堂前有閣曰鏡湖一曲亭曰懐賀
　　　嵊縣
金庭觀在縣東南七十二里孝嘉鄉道經云王子晉登
　仙是天台山北門第二十七洞天桐柏山洞中三十
　五里見日月下見金庭壁四十里唐髙宗時賜名金
　庭觀宣和七年改崇妙觀舊傳王右軍捨讀書樓為
　觀初名金真館後改金真宫至宋齊間禇伯玉居此
　山三十餘年後㳺南嶽霍山復歸謂子弟曰吾從此
　去十旬當逝及期而終年八十有六(史言齊髙帝迎/之辭疾勅於剡)
　(白石山立太平館/居之與圖經少異)真誥云上虞吳曇者得許承一瓢
　贈伯玉伯玉亡授弟子朱僧標歴代寳之可受一斛
　唐先天間遣女道士詣金庭觀投龍因見此瓢遂持
　以進今觀之東廡有右軍肖像又有墨池鵝池
桃源觀在縣城内東北四十步唐武徳八年置號太清
　觀後廢漢乾祐三年重置仍改今額
　　　諸曁縣
乾明觀在縣西二里紹興二十六年道士陳師惠建請
　於朝移舊乾明觀額
　　　餘姚縣
廣福觀在縣東七十步舊號聖祖下院其址在縣城内
　天聖中建熙寧三年用治平徳音賜夀聖觀額廢於
　建炎兵火縣以弓手舊營易其址廣縣治紹興二十
　五年道士張襲明即所易新址重建三十二年以避
　太上皇帝尊號例改今額
祠宇觀在縣南七十里四明山漢人劉剛及妻樊夫人
　上昇之地古有祠宇觀唐明皇天寳三年以其地險
　逺移觀於瀑布下故俗謂之白水宫本朝政和六年
　詔建玉皇殿蠲其雜賦初唐末有髙士謝遺塵隠於
　是山之南雷(今有大雷峰亦/不知南雷何在)嘗至吳中謂陸魯望曰
　吾山有峰最髙四宂在峰山每天宇澄霽望之如牖
　户相傳謂之石窻故茲山名曰四明山中有雲二十
　里不絶民皆家雲之南北每往來謂之過雲有鹿亭
　有樊榭有潺湲洞木實有青櫺子味極甘而堅不可
　卒破有猿謂之鞠侯於是魯望與友人皮襲美各賦
　詩九篇傳於世然今雖山中居人皆不知此異境果
　在何處與華山之華陽武陵之桃源無異葢神仙所
　居可聞名而不可到也或謂山圍八百里四面皆七
　十峰其説出於近世莫可得而攷按今明州盖以此
　山得名而山實屬㑹稽之餘姚縣正如眉州本以峨
　眉山得名而山乃屬嘉州之峨眉縣也又華州以華
　山得名華山髙五千仞華州乃不見而同州反見之
　故語曰世間多少不平事却被同州㸔華山亦此類
　也
　　　上虞縣
天慶觀在縣南一里太康中獲金罍於上虞觀井國朝
　祥符二年詔天下立天慶觀縣亦許之故賜今名
　　　新昌縣
鼓山真聖觀在縣西四里
　　寺院
　　　府城
開元寺在府東南二里一百七十步節度使董昌故第
　後唐長興元年吳越武肅王建奏以開元復為大善
　寺而以此為開元寺葢處一州之中四旁逺近適均
　重閎廣殿脩廊傑閣大鐘重數千觔聲聞浙江之湄
　佛大士應真之像皆雄峙工緻冠絶他刹嵗正月幾
　望為燈市傍十數郡及海外商估皆集玉帛珠犀名
　香珍藥組繡髹藤之器山積雲委眩耀人目法書名
　畫鐘鼎彛器玩好竒物亦間出焉士大夫以為可配
　成都藥市建炎庚戍北騎侵犯既退羣盜投隙而至
　遂焚不遺一椽今七十年雖繼興葺尚未能復初武
　肅王有浙東以董昌第為開元而以昌生祠為天王
　院及是同時廢於火亦有數焉
大中禹跡寺在府東南四里二百二十六步晉義熈十
　二年驃騎郭將軍捨宅置寺名覺嗣唐㑹昌五年例
　廢大中五年僧居𤣥詣闕請僧契真復開此寺并置
　禪院於北廡詔賜名大中禹跡且命契真居所置禪
　院寺門為大樓奉五百阿羅漢甚壯麗初釋氏自達
　磨至慧能以來傳禪宗然禪院皆寓律寺至百丈山
　懐海始創為禪居乃不復寓律寺契真亦懐海弟子
　是時禪寺雖創尚未盛行故猶寓禹跡北廡為禪院
　而已凡寺院冠以大中二字皆廢於武宗而復于宣
　宗者惟祥符非是紹興末曾文清公卜居於越得禹
　跡東偏空舍十許間居之手種竹盈庭日讀書賦詩
　其中公平生清約不營尺寸之産所至寓僧舍蕭然
　不蔽風雨惟食奉祠之禄假三兩老兵給使令始終
　如一日公詩有曰手自栽培千箇竹身常枕籍一床
　書葢寓居時所賦也
延慶院在府東南五里二百二十六步唐大中十二年
　台州刺史羅招權捨宅建
崇報院在府東二里一百九十四步開運四年司農卿
　周仁邈之妻許及其子從徽捨宅建名報恩後改今
　額
大中祥符寺在府東北三里二百步唐中和二年僧可
　瑠建號中和水陸院後改稽山羅漢院周廣順三年
　改保聖寺開寳七年改法雲寺大中祥符元年改今
　額
圓通妙智教院在府東南三里一百五十步開寳八年
　少卿皮文燦捨地建號觀音院方唐之末皮日休避
　地吳越死焉其子光業為其國丞相裔孫公弼仕國
　朝亦通顯文燦光業諸孫仕於其國者新唐書據小
　説以為日休誅死葢誤也熈寧間太守趙清獻公具
　奏以禱祈之地賜額圓通紹興初車駕駐蹕宣賜御
　書金剛經板乾道八年府又以禱旱疫有應聞於朝
　加額妙智初有興福院與圓通隣久廢僅有一佛殿
　至是用主僧善超請併興福入圓通或云圓通本興
　福之觀音懴堂後寖盛别為院而興福日衰至無一
　僧乃併有之事之廢興有如此者亦可一嘆也
永福院在府東二百五十八步晉天福四年吳越文穆
　王建名光明院大中祥符元年改今額慶厯八年七
　月初五日朝㫖永充天台教院有重建院記
隆敎院在府東一里三百四十六步大平興國元年觀
　察使錢儀建號無礙浴院大中祥符元年改賜今額
景徳院在府東南六里七十四步唐天祐四年建鏡清
　開寳三年改福清院大中祥符元年改今額有十六
　觀堂趙侍郎不流之先嘗寓居侍郎實生於此及來
　為守興葺之
明教院在府東南五里四十六步建隆元年錢塘縣令
　林仁憲捨宅建號彌陀院大中祥符元年改賜今額
旌教院在府東南四里一百九十四步周顯徳二年錢
　承裔建號法華懴院開寳三年改憲臺永夀院大中
　祥符元年改今額院舊植杏甚茂至今為杏花寺
長慶院在府東南一里二百二十八步宋永徽二年建
　本晉尚書陳囂竹園因號竹園寺唐㑹昌五年毁廢
　周顯徳五年僧徳欽重建號廣濟院大中祥符元年
　七月改賜今額
善法院在府東南四里二百二步晉天福七年吳越建
　為尼院號永寧本朝大中祥符初改今額熈寧八年
　併尼院入大慶以為僧院紹興初秦魯國賢穆大長
　公主寓第院中掊地得金塗銅塔
夀昌院在府東南五里一百四十六步漢乾祐三年建
　觀音吉祥院開寳三年建佛殿景徳二年改今額
廣福院在府東南六里七十六步大平興國元年温州
　刺史錢偁之子熙暕捨園建號俱□院俱□西域語
　也葢錢氏所名及治平四年正月一日英宗皇帝受
　徽號徳音私造寺觀及三十間以上有佛像者以聞
　賜名夀聖夀聖葢英宗誕節名也故僧寺名夀聖者
　所在有之一州或至十數初前代及本朝有以誕節
　名寺觀者如千秋天長天清承天乾元之類雖間有
　之然不多也至夀聖始遍及天下崇寧間蔡京請郡
　置一寺觀名天寧萬夀葢權輿於此紹興三十二年
　六月髙宗皇帝内禪移御徳夀宫上尊號曰光堯夀
　聖太上皇帝是嵗十二月詔寺院宫觀祠廟及鄉里
　坊巷官私亭館名有犯夀聖及徳夀字者並回避又
　詔天下寺觀名夀聖者皆改為廣福云
法濟院在府東南四里九十六步至道元年邑人陳建
　捨園為台州萬年山廨院天禧三年賜院額
悟本院在府東南三里三十四步唐乾符二年張希劉
　審言共捨宅置號鏡水院開寳七年改明心院又賜
　今額佛屋户上有題捨錢人姓名墨髙去木一分許
　葢嵗久風雨摧剥木朽而字以墨覆故獨不動世傳
　華州西溪有亭葢杜子美詩所謂鄭縣亭子者杜書
　板上墨字挺起尤髙葢此類也
福果院在府東南三里三十四步
　　　　右𨽻㑹稽
大善寺在府東一里二百一十步梁天監三年民黄元
　寳捨地錢氏女未嫁而死遺言以奩中資建寺僧澄
　貫主其役未期年而成賜名大善屋棟有題字云天
　監三年嵗次甲申十二月庚子朔八日丁未唐開元
　二十六年改名開元後唐長興元年吳越武肅王别
　創今開元乃復大善舊名建炎中大駕廵幸以州治
　為行宫而守臣寓治於大善及移蹕臨安後復以行
　宫賜守臣為治所然嵗時内人及使命朝欑陵猶館
　於大善乾道中蓬萊館成乃止獨太常少卿按行陵
　下寓館焉慶元三年十一月寺僧不戒于火一夕煨燼
　惟羅漢天王堂浴堂經院庫堂僅存(寺有塔亦俱焚/或發其塔中地)
　(得石刻乃越州龍興寺宋太始元年唐大中元年造/塔大宋淳化三年十一月火焚塔寺俱盡景徳元年)
　(重建石刻中間多㫁闕不可盡讀按龍興寺與今龍/興橋相近或謂提舉廨舍是也疑龍興塔俱焚後人)
　(取廢塔所𦵏舍利佛國益以他舍利𦵏于大善塔耳/以棟上字觀之則大善自建寺以來未嘗有被焚之)
　(事亦未嘗/名龍興也)
報恩光孝禪寺在府南二里二百二十二步宋元徽元
　年製法華經維摩經䟽僧遺教等與法師惠基于寳
　林山下(即龜山亦/名飛來山)建寳林寺時有皮道與捨宅連山
　造寺山之巔有石岫岫有靈鰻禱雨多應旁有巨人
　跡錫杖痕㑹昌毁廢乾符元年重建因改為應天寺
　晉末沙門曇彦與許詢𤣥度同造甎木二塔未成詢
　亡久之岳陽王將至彦預告門人曰許元度來也岳
　陽亦旱承誌公宻示至州即入寺尋訪彦望而曰許
　元度來何暮昔日浮屠今如故王曰弟子姓蕭名察
　師何故以許元度呼之彦曰未達宿命焉得知之遂
　握手命入室席地王忽悟前身造塔之事宛若今日
　由是塔益加壯麗崇寧三年八月詔改崇寧萬夀禪
　寺三月八日又改崇寧為天寧每嵗天寧節郡寮祝
　聖於此紹興七年改報恩廣孝禪寺俄又改廣孝為
　光孝專奉徽宗皇帝香火葢以本天寧祝聖之地也
　舊有長老滋須者有高行㑹改當十錢為當五郡守
　召須及能仁長老宻告之且曰聞二寺方大興造有
　未還瓦木工匠之直而蓄當十錢多可歸急償之明
　日文字一出皆大折閲矣二人既歸能仁呼知事僧
　告以將赴他郡之請凡有負者皆即日償之於是出
　千餘緍與之抵夜乃畢得者皆喜明旦遣侍僧問天
　寧則曰長老歸自郡齋即以疾告閉方文門熟睡至
　今猶未起也及令下須始以當五之數償負能乃大
　媿服
大能仁禪寺在府南二里一百四步本晉許詢捨宅號
　祗園寺後廢至吳越王時觀察錢儀復建號圓覺寺
　咸平六年從知州事兵部員外郎康戩之請用承天
　節名改賜承天寺政和七年上后土號曰承天効法
　厚徳光大后土皇地祗詔天下承天僧寺皆改為能
　仁寺葢避后土號也是嵗詔建神霄玉清萬夀宫以
　僧寺壯麗富贍者改建而越以能仁為之石刻御製
　宫碑奉安法堂上作朱漆樓閣嚴䕶正殿左奉長生
　大君右奉青華帝君侍立真人各二人側殿奉韓君
　丈人又繪左右仙伯及從官於兩序殿柱以金龍絡
　之殿庭為醮壇殿門立二十四㦸(用鍮石頭鑽金龍/纒朱漆桿其桿上)
　(青下緑彩畫雲鶴蛟龍仍綴五色帯五/條每帯綴一銅鈴通長一丈二尺八寸)殿上設威儀
　(金鉞玉斧五明扇九天寳葢神鏡錦繖飛空霓旌真/境十絶靈旙朝天朱幢仙境降節紫金垂露如意尺)
　(十種/各二)築亭行符水名仁濟亭講堂名道紀堂經藏名
　雲章寳室貲産名道業天寧天應天符寧貺元成節
　各設醮醮多至千二百位自京師降青詞朱表御香
　守閽及洒掃用禁軍文書入疾置守臣雖前二府但
　稱勾𬋩百步内禁襍户及屠肆街衢責地分人掃除
　車擔及庖厨宴集音樂采捕刑獄之具皆有禁道士
　知宫副知宫皆降勅差名曰長貳氣焰熏灼監司守
　臣通書啓送迎交謁如等夷方是時泗守葉黙建昌
　守陳并秀守蔡巒皆為神霄道士所訟得罪至流竄
　嵗用名香朱丹幣帛酒醴華果不可勝數紙札尤多
　一取以千計皆池表歙表之類不許以他所産充數
　猶退易不已遇特設齋道士襯錢自三十千至三百
　率無虚月靖康内禪始稍减削建炎中興赦書遂命
　神霄復為僧寺遷像設於天慶觀而能仁寺復故州
　又有能仁院故郡人謂能仁寺為大能仁寺云
戒珠寺在府東北六里四十七步蕺山之南本晉右將
　軍王羲之故宅或曰其别業也門外有二池曰鵞池
　墨池其為寺不知所始陳太建二年有僧定光來寓
　寺中耳過其頂擎銀像長立不卧寺之中為卧佛殿
　有所謂十大弟子者哀泣其旁或候氣或捫足而佛
　之父母亦在焉僧惠迪言方政和間道家盛時有道
　士詰僧曰寺院皆祝夀之地乃為此狀何也當聞於
　州毁之有僧出曰比見道宫進天寧節祝聖疏首列
　道徳經若干巻經中乃云上将軍處右戰勝以喪禮主
　之死而不亡者夀強梁者不得其死死之徒十有三
　以其生生之厚是以輕死民至老死不相往來如此
　類皆何等語汝乃殊不避何也道士掩耳而去寺有
　上方院熙寧中郡守程公師孟與法雲長老重喜來
　逰喜能詩乃擬程公體坐上立成曰行到寺中寺坐
　觀山外山程公大喜又有竹堂雪軒宇泰閣皆一郡
　登覽之勝李參政漢老有雪軒詩曰四山環繞翠岧
　嶤想見凌晨雪未消八萬四千脩月手不知何處琢
　瓊瑶人推絶唱宇泰紹興中為士子肄業之地常十
　餘人䇿名巍科者相踵葢山川之秀有以相之寺南
　百步有題扇橋葢買扇老姥所居云
光相寺在府西北三里三百七步後漢太守沈勲公宅
　東晉義熙二年宅有瑞光遂捨為寺安帝賜光相額
　給事中傅公崧卿退居北海里第去寺最近數杖屨
　過之
能仁院在府西北三里三百三十七步開寳六年觀察
　使錢儀建太平興國二年吳越給地藏院額大中祥
　符元年改承天政和七年五月改賜今額事在大能
　仁寺篇
廣教院在府西六里二百二十七步蕺山東麓院後山
　壁刻字有曰唐景福元年嵗在壬子准勅建節度使
　相國隴西公生祠堂其年十二月十六日興功開山
　建立葢董昌生祠也昌敗祠廢後唐天成四年吳越
　王錢鏐夢神人求祠宇或言祠本古天王院有魚池
　因建天王院大中􁀭符元年七月改通教院天聖初
　避章獻明肅皇后父名又改今額建炎末與開元寺
　同時廢于火紹興中院僧惠迪募縁再建佛殿西北
　隅山壁有陸少師題名石刻云盧駿元王源之吳廷
　瞻曹季明沈永道孫元禮陳志行陸伯鈞自戒珠寺
　雪軒過竹堂登上方尋徑到此政和八年三月二十
　八日元鈞題盧公名天驥西安人以儒學進名重當
　世後避天字改名襄字贊元終于吏部侍郎時為浙
　東提㸃刑獄少師時為淮西提舉常平詠道名時升
　為部酒官有文學盧公遇之如交友逰覽必與俱後以
　子貴贈至太師吳國公
妙明院在府北三里一百七步開寳五年鎮海軍都指
　揮使陳志建吳越給光讚般若院額大中祥符元年
　七月改今額佛殿東南有八角石井舊常有大珠夜
　風雨晦㝠輒出照殿上及廊廡盡明或濬而索之勿
　得建炎兵亂有北客來居墜小兒死焉珠遂絶不出
　院本甚廣今非復舊址矣
觀音教院在府西北三里一百二十七步乾道九年有
　沈安中者捨所居請於府移㑹稽縣界圓通妙智教
　院舊額建
　　　　右𨽻山隂
　　　㑹稽縣
泰寧寺在縣東南四十里周顯徳二年建初號化城院
　又改為證道院建中靖國元年太師陸佃既拜尚書
　左丞請以為功徳院改賜名證慈米芾書額寺門外
　築亭曰顯慶紹興初詔卜昭慈聖獻太后欑宫遂以
　證慈視陵寺而議者謂昭慈將歸祔永泰陵因賜名
　泰寧禪寺其後永祐永思永阜永崇四陵修奉皆在
　其地故泰寧益加崇葺云
淳化寺在縣南三十里中書令王子敬所居也義熙三
　年有五色祥雲見安帝詔建雲門寺㑹昌毁廢大中
　六年觀察使李褒奏再建號大中拯迷寺淳化五年
　十一月改今額寺有彌陀道場杭僧圓照書額門外
　有橋亭名麗句亭刻唐以來名士詩最多先唐時雲
　門止有此一寺今裂而為四雍熙者懴堂也顯聖者
　㸔經院也夀聖者老宿所棲庵也或謂雲門寺本面
　東主秦望而對陶宴等山如列屏障㑹昌廢寺後止
　存一小殿面南未毁遂因附益以為寺非復舊址而
　舊址乃多犁以為田紹興中准僧勅為雍熙副院嘗
　因牛足陷得小銅維衛佛像于田中葢古雲門寺地
　也凡寺額冠以大中者捨大中祥符外皆唐宣宗時
　所復㑹昌廢寺
雍熙院在縣南三十一里一十步初僧重曜于雲門拯
　迷寺之西建懴堂號凈名庵開寳五年觀察使錢
　儀(俶之/弟)廣之為大乗永興禪院(懴堂在今佛殿後法/堂前當時觀音像猶)
　(在/)雍熙二年十月改賜今額紹興元年六月賜故尚
　書左丞陸公為功徳院(陸氏功徳院本在證慈至是/證慈改為泰寧奉櫕宮乃改)
　(賜是院時方立法應賜功徳院者/不許用有勅額寺院惟雍熙特賜)院有吳越忠懿王
　在國時所貽書石刻其一曰報雲門山净名菴長老
　重曜今差人齎到白乳茶三十斤稜瓷香爐一隻衙
　香五斤金花合盛重五十兩仍支見錢一百千文足
　陌可親入懴保安遣此示諭不具押字付其二曰報
　越國雲門山净名庵長老重曜昨據節度使錢儀申
　所請為官中入懴保安事具悉師心鏡絶塵衣珠無
　纇脩釋氏務三之訓得净名不二之宗洎掛錫寳坊
　棲真玉笥節使素欽於景行逺有(闕/)聞國家因罄于
　精誠遂可其請况竒峰正聳炎景斯煩非坐非行頗
　勞精進傾心引領尤媿忠勤今則再賜到乳茶三十
　斤乳香三十斤至可領也夏熱想得平安故兹告
　諭想宜知之不具押字付長老重曜此亦可略見錢
　氏下書境内之體錢氏自周世宗及宋興之後益務
　尊戴中朝然其書猶不能無竊擬書詔之意故具載
　之院額錢惟治所書院前橋亭曰好泉亭亭扁葢陸
　少師所題取范文正公詩林無惡獸住巖有好泉來
　之句又有牧庵朝陽亭及范丞相純仁兄弟章樞宻
　楶曾舍人鞏晁侍讀説之江少卿緯亷博士布題名
　錢氏據舊史雖封吳越國王然初不言㑹稽别稱越
　國於此見之史魏公家有當時金書法華經稱錢儀
　為判㑹稽府則又有㑹稽府之稱矣吳越備史又云
　遜王移居東府似又稱東府也
顯聖院在縣南三十里周顯徳二年於拯迷寺石壁峰
　前建㸔經院乾徳六年賜號雲門寺至道二年九月
　改今額院後有王子敬筆倉實一眢井有經藏甚靈
　異中間院常無主僧者久之郡牧毁其法堂以脩園
　館然經藏猶如故今院復小葺絶無産業僧童賴經
　藏以給云
廣福院在縣南四十里晉天福六年建初名上菴熙寧
　三年六月以治平徳音賜夀聖院額隆興元年例改
　今額雲門四寺相比廣福最在其上小而秀䆳可喜
　傍又有雲泉雲峰菴皆幽勝
大禹寺在縣南一十二里梁大同十一年建㑹昌五年
　毁廢明年重建寺自唐以來為名刹西偏有泉名菲
　飲有亭覆之紹興中王編修鈺題大字刻泉上
天華院在縣東六十里周廣順二年建號無礙浴院至
　道二年十一月賜名天華院吕文靖公有賀家湖上
　天華寺一一軒窻向水開之句今院乃在小市去湖
　差逺不稱此詩疑嘗移建云
東山夀寧院在縣東二十五里宣和五年陸祠部傅所
　建初蔡京為黨禁凡故二府臣寮名在元祐黨者皆
　奪坟刹例更其名為夀寧陸左丞證慈院其一也政
　和中詔皆復賜之額亦復其故祠部適以家貲建東
　山院成遂請於州以夀寧名之方建寺時祠部年逾
　六十方手植穉桂松人或笑之及歿年九十松皆為
　喬木云
寳山證慈院在縣東七十二里曹娥鎮曹娥廟之旁米
　禮部芾書額證慈本陸左丞寳山功徳院名後以昭
　慈聖獻皇后欑宫改院名泰寧而徙額於此
大中昭福院在縣南一百里唐元和二年寧賁禪師建
　㑹昌廢大中八年文質禪師重建
妙峰寺在縣東七里唐光啓元年蔡郇等於古靈山寺
　基建靈山寺大中祥符元年改賜今額
福慶寺在縣東南七十里晉將軍何充宅也世傳充嘗
　設大㑹有一僧形容甚醜齋畢擲鉢騰空而去且曰
　此當為寺號靈嘉充遂捨為靈嘉寺唐㑹昌五年廢
　晉天福七年重建大中祥符六年改賜今額
隆慶院在縣東北二十里晉元嘉三年建號長樂寺㑹
　昌廢建隆元年重建號興福院大中祥符元年改賜
　今額
資夀院在縣東南七十里晉開運四年阮羅建乾徳二
　年吳越號資國院大中祥符元年改賜今額
䕶聖院在縣東四十里周顯徳元年建院有塼塔因號
　千佛塔院大中祥符元年七月改今額
廣愛院在縣東南一百里漢乾祐三年於古寳安寺基
　上建號徳政院大中祥符元年七月改賜今額
崇仁院在縣東南一百里唐龍紀二年建號相國永泰
　禪院晉天福四年吳越改瑞峰院大中祥符元年改
　賜今額
資聖院在縣東四十里漢乾祐元年建號證福院大中
　祥符元年七月改賜今額乾道九年改為禪院
普濟院在縣東北八十里孔浦後唐長興四年建號興
　福禪院大中祥符元年改賜今額
福聖院在縣東北八十五里纂風浦周廣順元年建顯
　徳五年吳越給延夀院額大中祥符元年改賜今額
慶恩院在縣東南九十里晉天福七年建周顯徳元年
　吳越給報恩院額治平元年改賜今額
靈峰院在縣南二十二里開寳九年觀察使錢儀建號
　三峰院治平元年改賜今額
普濟院在縣東四十里乾徳元年盧文朗建即晉鴻明
　禪師誦經之地將軍何充累詣聴經故號何山院乾
　徳三年改雲濟院治中二年改賜今額
净勝院在縣南二十里唐中和三年齊肇以其祖丞相
　杭書堂建號水雲塔院治平二年改賜今額
渚脩院在縣南一十八里周顯徳五年集惠大師建號
　福清塔院治平二年改賜今額
妙智院在縣東南二十五里晉開運二年建觀音尼院
　今為僧院治平二年改賜今額
净住院在縣東北四十里齊永明二年建號静念寺㑹
　昌廢漢乾祐三年陸君泰重建治平三年九月改賜
　今額
廣教寺在縣東二十五里晉開運四年建號善訓寺治
　平三年二月改賜今額
澄心院在縣東六十里唐景福二年吳越武肅王建周
　顯徳五年改水心院治平三年二月改賜今額
華嚴院在縣東南七十五里咸通九年賜今額寺久廢
　後移五雲鄉今方廣院乃其子院爾
鷲峰院在縣東南七十里唐大中五年建天祐六年賜
　號金峰院治平三年二月改賜今額
延安院在縣東南七十里建隆元年建號䕶國保安院
　治平三年二月改賜今額
崇勝院在縣東南九十里晉天福七年建號保安院治
　平三年改賜今額
九蓮院在縣東南七十五里建隆三年建號蓮花院治
　平三年二月改賜今額
佛果院在縣東南八十里乾徳二年建號保福院治平
　三年正月改賜今額
清脩院在縣東南八十里晉開運三年建號清泰院治
　平六年九月改賜今額
寳林院在縣南一百里元豐元年州以三界鎮接待院
　奏請賜今額
化成院在縣東南四十里周顯徳二年於古皇城院基
　建
石佛妙相寺在縣東五里唐太和九年建號南崇寺㑹
　昌廢晉天福中僧行欽於廢寺前水中得石佛遂重
　建治平三年賜今額石佛今在寺中髙財二尺餘背
　有銘曰齊永明六年太嵗戊辰於吳郡敬造維衛尊
　像凡十有八字筆法亦工按㑹稽未嘗號吳郡(在隋/嘗名)
　(吳州然在此/後百餘年)此石佛既得之水中又一人可負之而
　趨者安知非吳郡所造而遷徙在㑹稽耶按天衣有
　維衛銅像雲門雍熙又嘗犁地得銅像亦維衛也葢
　古多作此像者
稱心資徳寺在縣東北四十五里梁大同三年建㑹昌
　中廢大中五年觀察使李褒奏重建稱心在唐為名
　山與雲門天衣埒宋考功之問守㑹稽時有逰稱心
　寺詩曰步陟招提宫北極山海觀千巗遞縈繞萬壑
　殊悠漫喬木傳夕陽文軒劃清渙泄雲多表裡驚湖
　每昏旦問余金門客何事滄洲畔謬以三署資來刺
　百城半人隠尚未弭嵗華豈兼玩東山芝桂芳明發
　坐盈歎考功詩名冠冕一代李適以為自康樂以後
　殆為絶唱此詩尤髙絶信乎其似康樂也又有唐律
　二篇見集中雲門天衣至今逰㑹稽山水者必至焉
　惟稱心在海隅獨以僻逺寺又蕪茀故詩人騷客有
　終不一到者名亦晦而不彰豈獨人材有不遇哉
明覺院在縣東三十五里刺浮山唐開元十八年建㑹
　昌毁廢晉天福八年復建號大明院治平二年改今
　額有千嵗和尚塔亦有碑而其説荒怪不可攷質然
　院頗幽絶可愛院門下數諸峰如栁栁州所謂林立
　四野者入門石壁矻立盛夏爽然如秋
隆徳崇善寺在縣南二十五里昌源故皇叔祖信王琥
　功徳寺慶元四年賜今額
崇福院在縣南二十五里
興福院在縣南一里一百步晉天福五年觀察使錢偁
　建號錢湖院大中祥符元年改賜今額今廢
　　　山隂縣
天章寺在縣西南二十五里蘭亭至道二年二月内侍
　髙班内品裵愈奏昨到越州見晉王羲之蘭亭曲水
　及書堂舊基等處得僧子謙狀乞賜御書收掌於書
　堂上建一寺舍焚修崇奉宸翰特賜天章寺額淳熙
　十年重建御書閣奉安仁宗皇帝天聖四年六月十
　二日宣賜御書篆文天章之寺鐫刻四字牌額又紹
　興八年三月壬寅降到高宗皇帝御書蘭亭序石刻
　一本賜浙東安撫使孫近有近題䟦勒石蘭亭曲水
　右軍書堂及畫像至今皆在或謂仁宗書此額時本
　書真宗御集閣為天章之閣既成聖意未愜再書之
　前本遂不用有内侍奏章獻明肅皇太后言越州天
　章寺天下名山今欲乞皇帝更書一寺字易閣字以
　賜越州太后與上皆欣然許之此四字是也故老所
　傳如此
天衣寺在縣南三十里晉義熈十三年髙僧曇翼結庵
　誦法華經多靈異内史孟凱請置法華寺至梁恵舉
　禪師亦隠此山武帝徴之不至有翼公所頂戴紫檀
　十二面觀音及梁昭明太子遺舉公金縷木蘭袈裟
　紅銀藻瓶紅銀瑠璃鉢至今具在又有金銅維衛佛
　像本西域阿育王所鑄浮海而至梁武以施山中儀
　相甚偉今奉於西序宣和初詔改僧為徳士寺院為
　宫觀銅鐃銅像期以十日盡輸官俄復命惟輸鐃而
　銅像悉獲存故維衛像至今嚴奉焉寺有十峰堂以
　山之十峰為堂名山下又有雙澗故曾文靖公詩云
　布襪青鞋蹋欲無㸔山㸔水未成疎十峰雙澗尤竒
　處萬壑千巗總不如淳熙七年詔以皇子魏惠獻王
　薨欑於山中設置衛守且嵗時加恩澤有差云
法雲寺在縣西北八里本名王舍城寺久廢吳越王時
　有大校廵警見其地有光景乃復興葺開寳七年改
　名寳城寺中允陸公仁旺及弟大卿(闕/)捨園地以益
　之大中祥符中改額法雲建中靖國元年大卿之孫
　拜左丞請為功徳院毎嵗度僧一人建炎初金人入
　冦有三騎至寺主僧道亨不勝憤閉寺門擊殺之尸
　諸門金人後騎至遂焚寺道亨婺州人在法雲四十
　年度弟子三十二人寺焚復營葺不少挫未成而卒
　其後自修契彛繼之乃成道澤又建觀音殿鐘樓經
　藏往時有重喜者不知何郡人為童子時擁篲掃廊
　忽渙然有省遂能詩有傑句元豐中居法雲嘗作詩
　曰地爐無火客囊空雪似楊花落嵗窮拾得斷麻縫
　破衲不知身在寂寥中
本覺寺在縣西北一十五里梅山後唐清泰三年節度
　經略副使謝思恭捨宅建號静明寺寺有雲峰堂以
　曾文靖公詩得名亦有曾公手書行記寺後有適南
　亭可以望海郡牧程給事建陸左丞作記又有子真
　泉
智度寺在縣西北四十五里後唐天成三年建周顯徳
　元年吳越改旃檀寺大中祥符元年七月改賜今額
靈秘寺在縣北五十里梁大同十年將軍毛寳捨宅建
　㑹昌毁廢大中五年重建
寳夀院在縣西三十五里唐大順二年建天禧三年造
　殿號清化院景徳二年改賜今額
寳嚴院在縣西一百二十五里晉開運二年建純一禪
　師夀塔漢乾祐元年吳越給清化純一塔院額大中
　祥符元年七月改賜今額
奉聖院在縣南二十五里唐開元十六年建為𤣥儼律
　師度僧戒壇院㑹昌毁廢漢乾祐二年吳越重建改
　明恩院大中祥符元年七月改賜今額
延福院在縣西六十里新安鄉牛頭山之麓晉天福三
　年置開寳六年錢氏給安國院額大中祥符元年七
　月改賜今額建炎中廢於火紹興五年重建乾道五
　年始畢工有石菴惑禪師安禪之地景徳初贈太傅
　陸公軫與鄉士數人肄業於此嘗遇大雪絶食累日
　陸公禱山神明日獲二麂焉聞者嘆異及陸公直集
　賢院來守鄉邦遣衙致祭書堂在寺之西北隅今寺
　僧猶能識其處牛頭山産石可作假山其小碎者取
　為盆山尤宜草木皆蔥蒨耐久與崑山所出相埒東
　坡先生所謂盆山不見日草木自蒼然是也
寳夀院在縣西一百二十里唐貞元三年建周廣順三
　年吳越給永豐院額大中祥符元年改賜今額
長夀院在縣東北一十五里晉天福六年鄒彦超建周
　廣順二年吳越給願果院額大中祥符元年七月改
　賜今額
廣濟院在縣西北五十五里晉天福六年于古福夀院
　基上建號聖夀院開運元年改嘉宥院大中祥符元
　年七月改賜今額
報恩院在縣西一百二十三里乾徳四年竇珍捨地建
　號彌陀院大中祥符元年七月改賜今額
廣利院在縣西一百二十里清化山開寳九年栁公訓
　捨宅建吳越給清化西塔院額大中祥符元年七月
　改賜今額
慈恩院在縣西一百二十二里後唐長興二年謝君彦
　捨地建晉天福七年吳越給永安院額大中祥符元
　年七月改賜今額
延夀院在縣西八十二里後唐天成四年建號普安院
　大中祥符元年改賜今額
等慈院在縣西一百十二里晉天福三年僧道山建號
　天長院大中祥符元年七月改賜今額
資教院在縣西一百二十一里晉天福七年建漢乾祐
　元年吳越給城山院額大中祥符元年七月改賜今
　額
慶夀院在縣西六十五里開寳七年邵仁造捨山建號
　烏石院大中祥符元年七月改賜今額
集善院在縣西北二十五里太平興國元年建
上方院在縣西北九十一里晉天福二年建
香林院在縣西四十五里漢乾祐三年建號寳林院治
　平三年二月改賜今額
青蓮院在縣西南七十里唐乾符元年建號蓮華院治
　平三年二月改賜今額
報恩院在縣西三十五里唐乾符三年建崇寧五年重
　建
華藏院在縣西南二十五里唐咸通四年觀察使王龜
　建號華院治平三年改賜今額
安康院在縣西北九十三里後唐長興三年建
福安院在縣西北九十二里後唐長興元年於古棲隠
　寺基上建號資福院治平元年改賜今額
保安院在縣西北五十一里晉開運元年建號休寧院
　治平三月改賜今額
安隠院在縣西北一十里隋開皇十三年建唐武徳中
　重修㑹昌毁廢後唐清泰元年高伯興等重建號安
　養院治平三年改賜今額
崇教院在縣西九十里梁大同元年建尋廢周顯徳五
　年鎮海軍都指揮使薛温重建號新興塔院治平三
　年改賜今額東一百步有越王城
普香教院在縣西北五十三里乾徳三年於古靈隠寺
　基上建開寳三年吳越給觀音普聞院額開寳六年
　改賜今額
鷲臺院在縣西四十五里晉乾祐三年建號重臺院治
　平三年二月改賜今額
資夀院在縣西一百四十里晉開運二年建號延夀院
　治平三年改賜今額
明因院在縣西南一百里晉開運元年建號遇明院治
　平三年改賜今額
夀量院在縣北九十七里後唐長興元年陳司空捨宅
　建
永興院在縣西北四十五里晉天福八年建
崇福院在縣西北五十里建隆三年衢州刺史朱仁幹
　建號浴室院乾徳二年改法水院大中祥符八年十
　二月改賜今額
興教院在縣東南一十五里晉天福四年建號道林院
　即鳥窠禪師道場治平二年改賜今額
興教院在縣西一百一十六里晉天福五年建號興善
　院治平三年改賜今額
惠悟院在縣西一百二十里周廣順元年建號全悟院
　治平三年改賜今額
顯慈資慶禪院在縣西三十里蘭亭皇祐五年樞宻副
　使孫敏公奏乞建坟寺賜額
廣福院在縣西三十五里初僧思純造香林寮治平四
　年賜夀聖院額紹興三十二年例改今額
靈秘院在縣西三十里柯橋館之旁紹興中僧智性創
　柯橋接待院初惟籧篨一厦日益增葺請于府移江
　北安昌鄉靈秘廢院額智性年九十餘精神不衰猶
　能領院事淳熙十六年九日凖尚書禮部符甲乙住
　持
龍興寺宋太始元年建號香嚴寺唐神龍元年改為中
　興寺神龍二年改為龍興寺初五王既誅張昌宗兄
　弟中宗反正復唐室稱中興故寺觀有名中興者已
　而武三思用事五王及禍遂以為母子相繼不得言
　中興凡名號有中興者皆改易如此寺是也然他郡
　猶有至今謂之中興寺者婺之東陽是也或是初不
　曾用後詔或是睿宗以後復中興之名不可知也㑹
　昌五年毁廢大中二年僧契真重建今廢為提舉司
大慶尼寺在府城南三里三百步𨽻山隂西晉永康元
　年有諸葛姥日投錢井中一日錢溢井外遂置靈寳
　寺㑹昌毁廢大中元年觀察使李褒重建改今額及
　廢顯慶教院又併其尼入焉西偏别為教院用(闕/)方
　規制選名行尼主焉頗習經學勵行業郡人稱之顯
　教院本名保越尼皆以執織羅為業所謂寳堦羅是
　也乾道中以其院舍忠順(闕/)而徙其徒于大慶又有
　善法尼院晉天福(闕/)年吳越所建名永寧大中祥符
　元年改額熙寧八年知州趙清獻公以其幽逈非尼
　可居徙尼於大慶而院為僧坊又有觀音尼院在縣
　東南二十五里晉開運二年建今為妙智院亦僧居
　之山隂有寳積尼寺在縣北五里乾徳四年觀察使
　錢儀建名執慈寺大中祥符元年改額又有崇教尼
　院在縣西北五里二十步周廣順二年吳越武肅王
　建名惠清院大中祥符元年改額今並廢
　
　
　
　
　
　㑹稽志巻七
欽定四庫全書
　㑹稽志巻八　　　　　　宋　施宿等　撰
　　寺院
　　　嵊縣
惠安寺在縣西一百五十里剡山之下晉義熙二年
　南天竺國有髙僧二人入金華師道深弟子竺法友
　授阿毗譚論一百二十巻甫一宿而誦通道興遂讚
　法友曰釋家重興今先授記遂往剡東卭山(東卭山/今屬新)
　(昌/縣)復於剡山立般若臺寺獵士陳惠度射鹿此山鹿
　孕而傷既産以舌䑛子身乾而後母死惠度棄弓矢
　投寺出家後為名僧鹿死之處生草號鹿胎草㑹昌
　廢咸通八年重建改法華臺寺天祐四年吳越武肅
　王改興邑寺大中祥符元年改賜今額
宣妙寺在縣西四十五里宋元嘉二年建號崇明寺㑹
　昌廢晉天福四年重建治平三年改賜今額
安福寺在縣南六十里梁永明二年置唐㑹昌五年廢
　景福元年重建
上鹿苑寺在縣西四十五里寺山自太白山來宋元嘉七年姚
　聖姑於西白山造寺賜披雲院額㑹昌廢咸通七年重建
　改咸通披雲院晋天福七年吳越改披雲寺
下鹿苑寺在縣西四十五里寺山亦自太白山來其上
　即披雲寺宋元嘉二年建號靈鷲寺㑹昌廢咸通十
　四年重建山有瀑布及龍潭寺治平元年改賜今額
明覺寺在縣南二十里梁大通元年智逺法師建號禪
　林寺㑹昌廢晉天福元年重建大中祥符元年改賜
　今額
禪㑹寺在縣西二十里傳者以為齊景明元年安南將
　軍黄僧成家天雨錢捨以造寺號錢房院梁天監中
　改禪房寺㑹昌毁廢咸通二年重建後改賜今額
福感寺在縣東二十五里晉天福四年建號報恩寺大
　中祥符元年改賜今額
實性院在縣西二百五十步唐乾元中建號清泰院㑹
　昌廢晉天福七年重建大中祥符元年改賜今額
寳積院在縣北三十里後唐長興四年建號徳興院大
　中祥符元年改賜今額
龍藏寺在縣北四十五里梁天監二年建號龍官院㑹
　昌廢咸通十四年重建浙東觀察使李紳少年寓此
　肄業有紳所為碑存大中祥符元年改賜今額
普惠寺在縣西四十里齊永明三年建號安養法華院
　㑹昌廢乾符六年重建治平三年改賜今額
普安院在縣東二十五里宋元嘉二年建㑹昌廢後唐
　清泰二年重建
戒徳院在縣西四十里齊永明三年建號光徳院㑹昌
　廢晉天福七年重建治平二年改賜今額
定林院在縣西四十五里宋元嘉二年建號松山院㑹
　昌廢晉天福八年重建有響巖龍潭治平三年改賜
　今額
圓超院在縣西二百五十步院山與郯山相連舊曰靈
　岫菴晉天福六年建奉國院有觀音靈異祈禱必應
　西廡有亭臨雙溪之上溪山勝絶政和間衢人盧駿
　元天驥為提㸃刑獄行部至此命其亭曰挾溪題詩
　云孤亭瞰平野雙溪分兩腋野濶春風香溪晴照人
　碧駿元工詩能書札仕至吏部侍郎寺前松嶺之側
　有瞰山堂下瞰城邑前對羣山昔人留題甚多邑士
　傳誦一聫云近離城市不多地髙壓樓臺無限家莫
　知誰氏作也今堂廢久矣
真如院在縣西四十里周顯徳三年建號寳夀院大中
　祥符元年改賜今額
尊勝院在縣東四十里宋元嘉二年建號厚山院㑹昌
　廢咸通十一年重建久之又廢晉天福六年重建治
　平三年改賜今額
天竺院在縣西二十里晉天福七年建號西明院大中
　祥符元年改賜今額
靈巖院在縣西七十里唐乾符三年于茹蘭禪師伏虎
　歇食巖下古石門寺基上建有石門龍潭
法祥院在縣東七十里宋元嘉二年建號延福院㑹昌
　廢後唐清泰二年重建大中祥符元年改法朗後以
　犯聖祖諱改今額
超化院在縣北三百步晉天福七年建號水陸院大中
　祥符元年改賜今額
瑞像院在縣東一百步唐景福元年吳越武肅王建
法華院在縣東(闕/)百步唐龍紀元年建
南巖廨院在縣東二百步唐龍紀元年建
清隠院在縣東七十里唐大中七年建號三峰院院後
　有山三峰故曰三峰治平三年改賜今額
大明院在縣西南二十里晉天福七年建號資國大明
　院大中祥符元年改賜今額
證道院在縣西四十里晉開運元年建號五龍院後改
　今額院晉高僧帛道猷道場山有龍潭
華藏院在縣東四十五里晉開運二年建號雲峰院大
　中祥符元年改賜今額
皇覺院在縣西(闕/)十里漢乾祐三年建號仙巖院大中
　祥符元年改賜今額葛仙翁釣臺石梯在其傍
顯浄寺在縣西(闕/)十里齊永明三年建號青林寺㑹昌
　廢後唐長興元年重建大中祥符元年改賜今額
報思院在縣西二十里唐乾寧元年建號報徳院大中
　祥符元年改賜今額
資福院在縣東二十里晉天福八年建號增福院大中
　祥符元年改賜今額
空相院在縣南四十里太平興國元年建號開明院大
　中祥符元年改賜今額
悟空寺在縣西(闕/)十里周廣順元年於古烏流寺基上
　建號保安院治平二年改賜今額
安國院在縣西六十五里晉天福七年建號太平院治
　平三年改賜今額
明心院在縣北二里建隆二年陳鄴捨宅建號黄土塔
　院大中祥符元年改賜今額
　　　諸曁縣
大雄寺在縣西(闕/)里梁普通六年大智禪師建號法樂
　寺㑹昌廢大中二年重建改報國寺後改賜今額
咸通保夀寺在縣西南一十一里唐大中八年僧神智
　建號大中聖夀寺咸通十年改賜今額寺碑實唐人
　書
廣夀寺在縣南二里梁大同二年左僕射吳文寵捨宅
　建號延夀寺㑹昌廢咸通十年重建後唐天成三年
　改長夀寺後改今額
(闕/)城寺在縣東北八十五里晉天福七年建周顯徳二
　年吳越給靈根寺額大中祥符元年改賜今額
青蓮院在縣西一十八里天福四年建號碧泉院至道
　二年改賜今額
三學禪院在縣西六十里唐元和三年曹溪第四代靈
　黙禪師建咸通六年賜五洩永安禪院額天祐三年
　改應乾禪院後改今額自夾巖山峰并五洩溪響鐵
　嶺盡屬之
寳乗院在縣北二十里後唐同光二年吳越武肅王建
　號石佛院大中祥符元年改賜今額
永慶院在縣北五里唐天祐元年建號五峰院
法海院在縣南三里二百步唐大中八年僧神智建號
　保夀廨院大中祥符元年改賜今額
慈氏院在縣西北一十八里晉天福七年建號玊泉院
　大中祥符元年改賜今額
彰聖院在縣東南七十里唐咸通十四年建號古靈院
　大中祥符元年改賜今額
香社院在縣南三十里隋樓世幹捨宅建㑹昌廢大中
　元年重建院有連理木咸通元年賜木連院額後改
　今額
雲峰院在縣西南五十里唐中和二年長老可伏於蔣
　洞穴建大順中賜靈洞翠峰院額後改今額洞名白
　雲
安隠院在縣東北六十里唐咸通十二年建廣明二年
　賜國慶院額後改今額
靈峰院在縣北六十五里後唐長興二年建號溪山院
　後改今額
凈觀院在縣西一里唐天祐元年建乾徳二年吳越給
　翠峰院額後改今額有范蠡祠相傳云范蠡宅也山
　上有鴟夷井寺有仁宗朝賜經二藏又有范文正公
　題詩石刻
(闕/)　院在縣東北七十五里後唐長興五年於古資聖
　院基上建太平興國元年改精進院後改今額
(闕/)　院在縣北七十里唐貞元十四年智藏禪師建惠
　操禪師後復居此咸通八年賜額
智度院在縣北一里五十步唐景福二年建號香積院
　大中祥符元年改賜今額
保福院在縣東北八十里唐咸通八年建乾符二年號
　保唐禹泉禪院又改保錢院後改今額
崇夀院在縣西南二十里乾徳二年建號寳泉院大中
　祥符元年改賜今額
崇勝院在縣東南四十五里唐貞觀十五年千歳禪師
　開巖建㑹昌廢大中重建咸平二年改華嚴般若院
　後改今額
延慶院在縣東南七十里唐貞觀元年建有千歳禪師
　修行於此因號道場院㑹昌廢咸通八年重建又號
　溪山院周顯徳五年改興福永安院大中祥符元年
　改賜今額
法善院在縣西二十五里唐文徳元年建號普廣院大
　中祥符元年改賜今額
道林院在縣北七十里唐天祐元年於古寳華院基上
　建周顯徳四年吳越給洩巖院額大中祥符元年改
　賜今額
鍾山院在縣南五十里梁普通中伏虎禪師住持之地
　唐咸通八年建
法藏院在縣東南八十里周顯徳二年建號官田院大
　中祥符元年改賜今額
延祥院在縣東北四十里晉天福七年建號清福院大
　中祥符元年改賜今額
咸通西岳院在縣東北六十里本丁令威鍊丹之地丹
　井存焉梁朝僧法成建咸通八年賜額
藥師院在縣西四十里唐咸通四年建廣明元年賜額
薦福院在縣東七十里開寳四年建號報恩院大中祥
　符元年改賜今額
上普潤院在縣東南二十五里本千嵗和尚所居有小
　石巖上有文殊普賢像晉天福七年建號醴泉院後
　改今額
下普潤院在縣東北二十五里太平興國元年於古靈
　瑞院基建號石井院後改今額
明教院在縣西南六十里晉天福七年建號仁豐院大
　中祥符元年七月改通教院天聖初以章獻明肅太
　后家諱避通字如改通進司為承進司通州為達州
　諸州通判為同判通事舍人為宣事舍人之類是也
　餘至仁宗皇帝親政皆復故惟通州遂為達州至今
　不復改如明教院額亦是也
淨土院在縣北五里唐天祐元年法雲大師建號五峰
　塔院大中祥符元年改賜今額
永慶院在縣南五十里周顯徳元年建號永光塔院大
　中祥符元年改賜今額
法雲院在縣東五十里晉開運二年建號龍安院
化成院在縣東五十二里梁大同二年建㑹昌廢開寳
　四年重建號紫巖院後改今額
慈光院在縣東四十里梁靈智禪師結庵之地唐咸通
　五年建號通化院後改今額
崇法院在縣西一里本唐白鶴觀基開寳四年建號水
　陸院大中祥符元年改賜今額
顯教院在縣西南七十里本唐忠國師道場晉開運四
　年建號忠山院大中祥符元年改賜今額
離相院在縣東南九十里晉天福四年於歸一禪師塔
　院基上建號福田院後改今額
永福院在縣東南二十五里因梁武帝書堂基建號應
　國禪院有(闕/)水井㑹昌廢晉天福七年重建改今額
　有米元章禮部所書二碑
淨住院在縣南六十里唐永貞二年建號龍潭禪院㑹
　昌廢建隆三年重建改安福院大中祥符元年改賜
　今額
崇教院在縣南六十五里唐貞觀元年建𤣥寂禪師塔
　院㑹昌廢周廣順元年重建髙松院後改今額
清涼院在縣東南九十里漢乾祐二年建號上林院後
　改今額
薦嚴院在縣北五十里唐咸通八年建號香嚴院後改
　今額院有台州刺史康希銑碑趙州刺史徐嶠書
明覺院在縣東五十五里周顯徳四年建號靈峰院後
　改今額
栖巖院在縣西南五十里唐景福元年建號髙峰院後
　改今額
淨隠院在縣東南一百里晉開運三年建號崇化院後
　改今額
正覺院在縣東六十里晉開運元年建號菩提院後改
　今額
歸寂院在縣西五十里唐天祐五年建號歸寂塔院後
　改今額
宣妙院在縣北七十里唐咸通二年建號妙興院後改
　今額
香林院在縣西南二十五里漢乾祐三年建號松林院
　後改今額
雲就院在縣北七十里晉天福五年建
梵惠院在縣西南四十里乾徳四年建號浄福院後改
　今額
廣福院在縣南六十里周顯徳三年建號鴻福院後改
　今額
資聖院在縣西二十五里唐天祐三年建號應乾廨院
　皇祐元年改賜今額
普濟院在縣北七十里乾徳五年建號通濟院天聖元
　年閏九月改明濟治平三年改賜今額
天曹院在縣西四十里開寳五年建
寳林院在縣南六十里晉天福四年于𤣥寂禪院基上
　建
雲居院在縣南四十五里唐天祐六年鑒其大師建貞
　明四年賜越山禪院額治平三年改賜今額
解空院在縣東南九十里建隆二年建號法訝院後改
　今額
四果院在縣東北七十里晉天福三年吳越文穆王建
　號保安羅漢院大中祥符元年改賜今額
大厯廣福院在縣南四十五里本唐大厯院紹興三年
　僧道雄重建仍以大夀聖為額三十二年改賜今額
嘉福院在縣南六十五里乾徳五年于懐静禪師院基
　上建號嘉善院後改額今廢
　　　蕭山縣
祗園寺在縣西北一百步東晉咸和六年許詢捨山隂
　永興二宅建寺號崇化穆帝降制云山隂舊宅名曰
　祗園永興新宅號曰崇化㑹昌廢建隆元年重建寺
　有閣藏仁宗皇帝御書後歸寳文閣治平三年改賜
　今額
覺苑寺在縣東北一百三十步齊建元二年江淹子昭
　𤣥捨宅建㑹昌廢大中二年重建賜名昭𤣥寺祥符
　中避聖祖名改今額寺有大悲閣熙寧元年沈睿達
　為之記又作八分書寺額四字筆意極簡古閤後
　壁有毘陵戚舜臣水戚氏以畫水名家此壁尤為識
　者所賞并睿達文及書謂之三絶或詆戚氏以為似
　印板水紙過矣
廣化寺在縣南四十里梁大通二年建號法興寺㑹昌
　廢咸通十三年重建治平三年改賜今額
覺海寺在縣南四十里唐㑹昌元年建號政信寺五年
　廢晉天福四年重建祥符元年改賜今額
慈雲寺在縣西南四十里梁天監十二年僧寳誌於許
　𤣥度宅基上建號開善資寳寺㑹昌廢晉天福三年
　重建祥符元年改賜今額
惠濟院在縣東北一百五十步晉天福五年悟真師於
　古崇寺基上建號資國看經院太平興國七年改惠
　通院治平三年改賜今額
淨土院在縣西一里唐開寳五年於古善明寺基上建
　號彌陀院太平興國七年改賜今額
正覺院在縣東五十步後唐天成元年吳越武肅王建
　號十善院院有浴室王絲父扆建謝絳為銘祥符元
　年改賜今額
廣慈禪院在縣南七十里梁大同二年建號安禪寺隋
　大業十三年廢晉天福七年重建吳越改保安禪院
　景徳二年改今額寺多勝槩范希文葉道卿元厚之
　沈存中施正臣唐彦猷晁美叔吳伯固皆留題其中
　又有栁郎中永題㑹景亭有分得天一角織成山四
　圍之句永以樂府得名此詩雖不髙亦不失為工也
真濟院在縣南三十八里唐武徳七年建㑹昌廢晉天
　福六年重建吳越文穆王給興國禪院額太平興國
　七年改賜今額
和慶院在縣南六十五里唐天祐十六年建號龍門院
　祥符元年改賜今額
明化院在縣西一十二里後唐長興三年吳越文穆王
　建號化度院景徳三年改今額
開善院在縣東四十里晉天福元年建號資化院祥符
　元年改賜今額
淨惠院在縣南三十五里晉天福八年建號妙縁院祥
　符元年改賜今額
廣法院在縣西一十二里後唐天成元年建號六通救
　苦禪院祥符元年改賜今額
廣福院在縣西南七十里後唐同光元年建號龍門䕶
　國院毁於建炎紹興二十九年僧妙通重建鞏太監
　湘為記祥符元年改賜今額
資教院在縣東一十四里晉開運三年建號崇真院祥
　符元年改賜今額
興法院在縣東四十里梁大同三年建號大翔寺隋大
　業十三年廢晉天福八年重建吳越改寳乗院祥符
　元年改賜今額
淨土院在縣南八十里梁大同二年白敏將軍捨宅建
　號白墅寺㑹昌廢咸通九年重建祥符元年改賜今
　額
資福院在縣西一十二里周廣順元年建號妙福院祥
　符元年改賜今額
重興院在縣西九十里本晉許徴君巖下寺㑹昌廢咸
　通十四年重建改賜今額
顯教院在縣南一十五里乾徳二年建號崇福院舊有
　閤面衆山曰環翠為士夫登覽之所寺僧厭庸鄙客
　數至乃易為諸天閤與山相背無復舊觀治平三年
　改賜今額
興教院在縣南一百里唐天祐二年建號靈峰院祥符
　元年改賜今額
普惠院在縣南八十里唐天祐二年建號華嚴院祥符
　元年改賜今額
聖果院在縣西南四十五里唐咸通九年建號靈峰萬
　夀院治平三年改賜今額
資利院在縣東三十里舊係白鶴接待院紹興十五年
　僧請于府乞以迴向資利院舊額歸焉
栖真院在縣南七十里漢乾祐二年建號福安院治平
　三年改賜今額
興善院在縣東五十里晉天福三年建號新興院治平
　三年改賜今額
靈峰院在縣南八十里周顯徳六年建號郭峰院治平
　三年改賜今額
法印院在縣南九十里周顯徳二年建號法華院治平
　三年改賜今額
六和院在縣南六十里漢乾祐元年建號六通典福院
　治平三年改賜今額
崇因院在縣南六十里漢乾祐二年建號崇明院治平
　三年改賜今額
隆興寺在縣西一里舊係接待院乾道五年僧請于府
　乞以隆興寺舊額歸焉
　　　餘姚縣
龍泉寺在縣西二百步東晉咸康二年建唐㑹昌五年
　廢大中五年重建咸通二年改今額龍泉在寺山王
　荆公有絶句所謂四海蒼生待霖雨不知龍向此中
　蟠今有大字刻于泉傍葢後人倣公書為之非真筆
　也髙宗皇帝廵幸時泊御舟於亭前江中寺又有碑
　乃虞世南撰武后天授中布衣董尋書世南止曰虞
　南葢避太宗諱按太宗在位時羣臣皆不避其名如
　虞世南蘇世長李世勣等是也世勣至髙宗初乃去
　世字止曰李勣猶用古禮卒哭乃諱之文世南卒於
　太宗時未嘗單名南此碑葢書人追去之也
九功寺在縣西一十五里齊建元中越州刺史榮頴捨
　宅建號休光寺㑹昌廢大中十二年重建周顯徳五
　年吳越武肅王修改今額
圓智寺在縣南一里齊永明元年建號禪房寺唐天寳
　四年改大法寺㑹昌廢咸通元年重建大中祥符元
　年改賜今額
建初寺在縣南二百步晉太和元年建號平元寺㑹昌
　廢周顯徳四年重建吳越改興元寺大中祥符元年
　改賜今額
普滿寺在縣東北一十五里周顯徳六年建號靈瑞塔
　寺大中祥符元年改賜今額
廣安寺在縣西北五十五里唐乾寧三年建號報恩寺
　尋廢漢乾祐二年重建大中祥符元年改賜今額
長慶院在縣東北三十五里唐長慶四年建號柯城道
　場院㑹昌廢大中二年重建天祐六年吳越改今額
羅漢院在縣東一里三十步梁大同元年建號棲閑院
　㑹昌廢周顯徳四年髙景淮重建改賜今額
應天鎮國禪院在縣西一里龍泉山之上唐大中五年
　何延竦等建號聖徳禪院咸通十五年改賜今額
悟法院在縣西南六十里梁天監元年建㑹昌廢大中
　元年重建號四明寺天祐八年吳越改東明禪院大
　中祥符元年改賜今額
普濟院在縣東北六十里唐大中元年建號上林院大
　中祥符元年改賜今額在上林湖山之西麓俗謂之
　西寺山勢回抱地學者多稱之以為可亞四明之天
　童山陳康肅公為漕案行窑所嘗來逰有詩云山逺
　峰峰碧林疎葉葉紅凭欄對僧語如在畫圖中今刻
　石寺中
隆慶院在縣東北六十里梁大同元年建號上林院唐
　文徳元年改仙居院大中祥符元年改賜今額俗謂
　之東寺山有仙人跡深寸又有淨聖泉大旱不枯謝
　師厚景初題詩邑中頗多其上林湖山詩云山水有
　竒秀何必耳目親兹地世未知偶㳺良可珍平湖瞰
　其中翠巘圍四垠青松千萬植落瀑如懸巾佛廟聳
　殿塔裝㸃繪畫新清溪與㫁崖水石聲磷磷峰巔見
　蒼海日出嘗先晨花草時節異寧問秋夏春陵谷千
　萬古豈無稱道人得微言不信又恐逺故堙尊酒且
　樂我醉來事事均題觀仙居山瀑布云落泉下峭壁
　斗絶千萬丈濺急雪片飛望若匹練廣曲嶺隔青松
　三里已聞響其旁有巨石平潤可俛仰愚俗所不道
　我軰偶來賞須期秋色清攀蘿將爾上師厚希深之
　子一代名士詩尤得名歐陽文忠公梅聖俞王文公
　皆推之黄魯直娶其女自言從謝公得句法
如意院在縣東北三十五里晉天福六年建號保安院
　大中祥符元年改賜今額
寳積院在縣西三十五里晉天福六年建號保安院大
　中祥符元年改賜今額
廣教院在縣西北四十五里晉天福六年建開山僧於
　土中得石佛五尊奏請賜號瑞明大中祥符元年改
　賜今額
西福昌院在縣東北三十五里周廣順元年建號烏山
　資福院大中祥符元年改永安院政和元年以寺犯
　陵名改賜今額
普明院在縣西北三十五里漢乾祐元年建號松山報
　恩寺大中祥符元年改賜今額
東福昌院在縣東北七十里唐長慶四年建㑹昌廢大
　中二年重建吳越給永夀院額大中祥符元年改賜
　今額
建福院在縣西北三十五里梁天監元年建號天香院
　隋大業元年毁周顯徳二年重建改天華院大中祥
　符元年改覺朗院崇寧元年改賜今額
普圓院在縣南三十五里後唐清泰元年建號化安院
　大中祥符元年改賜今額
法性院在縣東二百三十步晉天福七年邑人於古大
　寧寺基上建有大士像隨潮而至父老迎寘於院改
　觀音院大中祥符元年改賜今額
静凝教忠寺在縣西北五十里本號姜山院祠一女子
　曰孟姜不知何世人也俗傳謬妄可笑㑹昌廢晉天
　福二年重建改報國興福院大中祥符元年改静凝
　院隆興元年李莊簡公家請為功徳院增教忠二字
清果院在縣東北七十里晉天福七年建號鹿田院治
　平三年改賜今額
禪慧院在縣東北七十里晉天福七年建號精進院治
　平三年改賜今額
明真院在縣南三十里靈源山後唐長興元年建號四
　明院治平三年改賜今額
雙林院在縣東南四十里唐天祐元年建號雙桐院治
　平二年改賜今額
正覺院在縣南二十五里唐天祐元年邑人邵𧦬捨山
　建㑹髙麗僧永乾㳺方至此乃請居焉為開山祖晉
　天福中吳越文穆王給昭覺院額治平三年改賜今
　額
極樂院在縣南一里漢乾祐元年建號彌陀院治平三
　年改賜今額
超果院在縣西南一十五里唐天祐元年建號越安院
　治平三年改賜今額
普安院在縣南一十五里晉開運二年建號興安院治
　平三年改賜今額
慈聖院在縣南七十里晉開運二年建號白雲院治平
　三年改賜今額
嘉福院在縣東北四十里
報先院在縣南五十里紹興二十一年主奉吳王祠事
　乞移東京報先院額建
勝果院在縣東北三十里紹興七年右從事郎張昉乞
　移應天府勝果院額建昉文定公曾孫
地藏尼院在縣西南一里
　　　上虞縣
等慈寺在縣東一里梁天監二年建始曰化民院後改
　上福禪院㑹昌毁廢咸通元年重建後唐長興四年
　改上福寺祥符元年又改等慈後廢于火長老智䇿
　台州人道譽甚盛自號塗毒巖主既至等慈首創三
　門極於閎壯
長慶寺在縣北四十里咸通二年建號永夀寺大中祥
　符元年改賜今額
興教禪院在縣西南四十里唐乾符六年建號建福院
　天祐三年吳越改象田院太平興國九年改賜今額
戒徳院在縣西北五十里唐大中十年建咸通九年賜
　名義讓寺治平二年改賜今額
上乗院在縣西南七十里在唐為休光寺大善道場嘉
　猷禪師奏建㑹昌毁廢大中五年三白和尚道全重
　建咸通九年更為大興善禪院越州觀察使李郢書
　額治平三年改賜今額
智果院在縣東十里後唐清泰元年建號建福院大中
　祥符元年改賜今額
國慶禪院在縣西南五十四里唐元和四年安禪師建
　咸通九年賜今額即謝太傅故宅也
明教院在縣西北二十里後唐清泰元年建號仙夀院
　大中祥符元年改賜今額
重明院在縣西北四十里唐大順二年於古興善寺基
　改建尋賜機證禪院額其額用絹素書今存同光四
　年吳越改給今額
普静院在縣西北七十里晉天福七年號報恩院大中
　祥符元年改賜今額
法果院在縣西南五十里晉天福六年建號含珠院初
　閩僧從契栖隠於此邑人馮貴為創禪齋焉大中祥
　符元年改賜今額
棲禪院在縣南三十五里唐開成三年建號錢溪院㑹
　昌廢光化元年重建天復三年吳越改錢溪羅漢院
　大中祥符元年改賜今額
咸通寳泉院在縣南五十里唐大中七年建咸通六年
　賜額
智度院在縣西南三十里晉天福七年建號光相院舊
　寺在黄茅嶺下和尚山之巔遺址宛然寺之未遷也
　其鐘磬之聲與今寺之山相應後乃遷此大中祥符
　元年改賜今額
諸林院在縣東南七里後唐長興三年建漢乾祐二年
　吳越給額
勝因院在縣南六十里晉天福七年建號永清院大中
　祥符元年改賜今額
澄照院在縣南四十里晉天福二年建號涼泉院大中
　祥符元年改賜今額
東資聖院在縣東南十五里晉天福八年建號聖夀院
　大中祥符元年改賜今額
法界院在縣北一十里唐咸通二年建後唐同光二年
　吳越給利濟院額大中祥符元年改賜今額
栖仁院在縣南三十五里唐天復三年僧行先建晉天
　福七年吳越給額
太岳院在縣南五十里本晉白道猷結菴之地後唐清
　泰元年陳師益等建
乾符報恩院在縣南四十里唐乾符三年建
明因院在縣東南一十里晉天福五年建開運四年吳
　越給福泉院額治平三年改賜今額
瑞像院在縣西南一十五里晉天福六年於古南源院
　基上建開運四年吳越給額
西資聖院在縣南五里唐咸通七年姜進思捨地建八
　年給額
海惠院在縣東南十五里晉天福七年建漢乾祐二年
　吳越給仙鳯院額治平三年改賜今額
化度院在縣東南一十里晉天福五年建號雲溪院大
　中祥符五年改賜今額
廣教院在縣西四十里開寳四年有僧築菴山下鎮國
　軍節度使(闕/)事治因建為寺易名保安治平三年賜
　今額國初嘗置官窑三十六所於此有官院故址尚
　存
奉國報恩院在縣西南二十五里唐元啓二年建
廣明寳葢禪院在縣南五十里唐廣明二年建
淨衆院在縣西北五十里晉天福四年建賜名見明院
　治平二年改賜今額
福祈禪院在縣西北三十五里晉天福四年建
福仙院在縣西北三十里唐咸通八年建
湧泉院在縣南二十里漢乾祐二年建
　　　新昌縣
寳相寺在縣西南一十里齊永明中僧䕶鑿石造彌勒
　像建寺號石城至梁天監十二年像始成身髙百尺
　劉勰作記唐㑹昌五年建三層閣改寺曰瑞像閣大
　中祥符元年賜今額以嵗久傾圮淳熙元年僧智髙
　一新之漢嘉所謂大佛者髙千尺過此殆十倍黎陽
　大佛者又加大焉嘗亡盜數人捕不可得久之乃
　於佛耳中獲之
雲居寺在縣東北三十里宋元嘉二年建㑹昌毁廢晉
　天福九年吳越重建號石門寺大中祥符元年改賜
　今額
大明寺在縣東北二十五里昔沙門法乾支道林帛道
　猷下築東□山晉隆和元年賜號東□寺㑹昌毁廢
　後唐同光元年重建後徙髙砩大中祥符元年改賜
　今額
七寳院在縣西南五里舊號元華寺齊永明中盂蘭法
　師建㑹昌廢晉開運三年趙仁爽見巖龕有石佛千
　身重建院宇改千佛院大中祥符元年改賜今額
福聖院在縣北八十步周顯徳元年僧昭度建五年吳
　越給無礙浴院額大中祥符元年改賜今額
寳嚴院在縣西九十步晉開運二年趙仁爽建漢乾祐
　二年吳越給釋天院額大中祥符元年改賜今額
慧雲院在縣東南六十里唐㑹昌六年僧師祐建後唐
　清泰二年吳越給九巖院額大中祥符元年賜今額
　東廡有水出石罅間名䝉泉
興善院在縣西南四十里晉太康十一年西域僧幽閑
　卜築於此號新建寺㑹昌廢大中元年重建廣明元
　年賜號興國禪院治平三年改賜今額
祖印院在縣西南二十里宋元嘉中建號南岩院㑹昌
　廢咸通八年重建大中祥符元年改賜今額
廣福院在縣東南六十里周廣運元年大寂禪師徳韶
　建號天姥院至道三年改賜今額
沃州真覺院在縣東四十里方新昌未為縣時在剡縣
　南三十里居沃州之陽天姥之隂南對天台山之華
　頂赤城北對四明山之金庭石鼓西北有支遁養馬
　坡放鶴峰東南有石橋溪溪源出天台石橋故以為
　名晉帛道猷竺法潜支道林乾興淵支道開威藴崇
　實光誠斐藏濟度逞印皆常居焉㑹昌廢大中二年
　有頭陀白寂然來逰戀戀不能去亷使元微之始為
　卜築白樂天為作記以為東南山水越為首剡為面
　沃州天姥為眉目其稱之如此舊名真封寺不知其
　始治平三年賜今額
列翠院在縣西南二十里宋元嘉二年建唐咸通八年
　賜額
鷲峰院在縣東南六十里本號靈巖院唐天寳三年建
　㑹昌廢後唐清泰二年重建嘉祐七年改賜今額
天宫院在縣東北三十里本號靈居院梁普通元年建
　㑹昌廢大順元年重建治平三年改賜今額
華藏院在縣東南六十里本號龍巖院唐龍紀元年僧
　文肅建治平三年改賜今額
昌法院在縣東四十里本號靈慶院周廣順元年建治
　平三年改賜今額
保福院在縣東一十五里本號遵徳保安院周顯徳三
　年建治平三年改賜今額
香林院在縣東北三十里本號梅林院周顯徳四年建
普閏院在縣西三十五里晉天福六年建號華嚴院後
　改清潭院治平三年改賜今額
普門院在縣東三十里本號觀音院晉天福八年建治
　平三年改賜今額
方廣院在縣東北一十五里元號華嚴院乾徳六年建
　治平三年改賜今額
　　　戒壇
開元寺昭慶戒壇咸平四年寺僧曉原立浮屠之法必
　受戒二百五十乃成為桑門不然雖已祝髪或巳説
　法為人師猶謂之沙彌而已所謂髙沙彌者是也戒
　壇舉天下財二三所往往行數千里受戒其後寖多
　今處處有之㑹稽戒壇在開元寺賜額曰昭慶遇聖
　節則開以傳度其徒以為盛舉有臨壇僧二十餘皆
　推擇有行業者府為給帖初戒壇四面皆為天王及
　日月星宿之象而僧踐其上宣和初詔禁之皆毁去
　然近嵗創者亦復有之矣
尼戒壇在大慶寺大殿之後
道戒壇每年聖節就天慶觀三清玉皇大殿
　　　接待
㑹稽樊江接待院
平水石碑頭接待院承節郎馬正卿造
太平山接待院本謝敷舊隠從事郎錢筠年於進士鍾
　邦俊所捨基内盖造法堂庫堂三門仍買田辦供邦
　俊又自益造僧堂及買田并柴山
山隂虹橋接待院紹興五年僧法宥師覺募縁葢佛殿
　及建藏
三江玉山觀音堂接待
嵊縣黄沙接待院
諸暨中浦接待院紹興初臨安府靈芝大智律師元照
　創立慶元元年監左藏西庫吕昭量買田辦供又募
　衆葢造佛殿法華懴堂三門浴室府庫等
紫巖岳厨接待院
新昌開嶺接待院
餘姚西横河接待院
仙亭接待院
　　　施水
稽山門施水坊
欑宫步觀音懴堂施水
昌源施水坊
常喜門外跨湖橋施水坊
沉釀堰施水坊
梅市真隠施水坊
九里施水坊
　
　
　
　
　
　
　
　
　
　
　
　㑹稽志巻八
欽定四庫全書
　㑹稽志巻九　　　　　　　宋　施宿等　撰
　　山
　　　府城
卧龍山府治據其東麓𨽻山隂舊經云種山一名重山
　越大夫種所𦵏處太平御覽種山之名因大夫種以
　語訛成重也寰宇記隋開皇十一年越國公楊素於
　種山築城自隋迄唐即山為州宅吳越備史云遜王
　倧於卧龍山西寢後置園亭栽植花竹周徧髙下旦
　暮登臨訖于四時倧能為歌詩亭榭間紀録皆滿卧
　龍山名始見於此國朝康定初范文正公撰清白堂
　記云㑹稽府署據卧龍山之北足上有蓬萊閣嘉祐
　末刁景純撰望海亭記云越冠浙江東號都督府府
　據卧龍山為形勝山之南亘東西鑑湖也山之北連
　屬江與海也周連數里盤屈於江湖上狀卧龍也龍
　之腹府宅也龍之口府東門也龍之尾西園也龍之
　脊望海亭也先是越勾踐剏飛翼樓取象天門東南
　伏漏石竇以象地户陵門四達以象八風因山勢畚
　築為城一千一百二十步至唐人以樓址為望海亭
　其後亭閣峥嶸踵起相望與其山川暎帯號稱仙居
　(元微之夸州宅示白樂天詩云謫居猶得近蓬萊樂/天荅云大夸州宅似仙居微之題望海亭云湖山四)
　(面爭氣色曠望不與人間同東坡詩云卧龍盤屈半/東州秦少㳺詩云共躡丹梯上卧龍他詩多不悉載)
　山西北幽徑蔽虧傍皆叢篁灌木其地缺齾不整傳
　云大夫種墓曩因潮水穴山後失其尸也前太守申
　約束止樵採務在封殖以為軍府芘暎然百年喬木
　成章者可數園林竹樹雖敷榮擢秀大抵多比嵗所
　植也地出佳茗以山泉烹瀹為宜(景祐中蔣吏部堂/閔山序云府山一)
　(名卧龍為一境形勝予視事之明日見其竹樹零悴/僅有半在問吏曰為昔人剪伐使然自謂非予守土)
　(此山殆將童矣於是申約束止樵採作閔山詩云東/南亘羣山形氣或㫁續兹山窮嶄絶孤峙越之腹呼)
　(吏對泉石申禁䕶林麓熙寧十年程給事公闢植松/千餘章於山上秦少㳺撰樂安公唱和詩序云昔樂)
　(安蔣公以山富草木樵蘇所採令於公府止之湖地/沃衍田被豪奪為表於朝廷復之又廢山西淫祠引)
　(湖流為流觴曲水文山水閣棹歌之詩至今稱焉程/公能述樂安公之志狂枝惡蔓斬薙以時秀甲珍芽)
　(無得輒取春秋佳日開池籞具舟楫與民共逰而樂/之隆興二年吳給事闕  卧龍山草木記云越城入)
　(山蜿蜒竒秀者卧龍山也山之陽州宅據其下是宜/林木叢茂乃大不然驅鈴下卒輦糞壤除椔翳種竹)
　(萬竿桃李千本方將蓺茶於秋裁松於冬植花卉於/春以盡復舊觀而予還朝矣飭吏枚數竹之數令所)
　(植外凡得十百餘根併列于碑隂大夫種墓舊亡其/處輿地志云種山西缺處是也范公清白堂記云山)
　(巖之下獲廢井視其泉清而白色味之甚甘以建溪/日鑄卧龍雲門之茗試之甘液華滋説人襟靈張伯)
　(玉蓬萊閣記自注/卧龍山茶冠吳越)
　　山南舊傳白樓亭今遺址無所考山巔城隍祠其
　　西南越王臺下為威果營營有烏龍井連營居民
　　櫛比為卧龍坊(舊經引孔曄㑹稽記云種山南有/白樓亭江夏太守宋輔於此立學)
　　(教授沛國豆儼避地至㑹稽聞陳業賢往候之不/見臨去入交州留書繫白樓亭柱而别世説又云)
　　(許𤣥度孫興公共於此商略古今賢達支道林聞/之云二公故自有才情注白樓亭在山隂臨流映)
　　(壑十道志云白樓山飛翼樓山南頭也白樓一作/百樓葢種山之南先有白樓亭故山亦以此名信)
　　(如志言飛翼樓山南頭今望海亭即其地也或云/自山西百餘步出常喜門今尚有白樓堰云自吳)
　　(越以後山以卧龍/著故他名寖泯)
龜山在府東南二里二百七十二步𨽻山隂一名飛來
　一名寳林一名怪山舊經云山逺望似龜形故名越
　絶云龜山句踐所起逰臺也東南司馬門因以灼龜
　又仰望天氣覩天怪也臺髙四十六丈周五百三十
　步吳越春秋云城既成琅琊東武海中山一夕自來
　故名怪山寰宇記又云龜山下有東武里即琅琊東
　武山一夕移於此東武人因徙此故里不動山巔有
　巨人迹錫杖痕靈鰻井多寳塔逰臺一名觀臺唐徐
　季海詩云茲山昔飛來逺自琅琊臺孤岫龜形在深
　泉鰻井開李公垂詩云一峰凝黛當明鏡千仞喬松
　倚翠屏元微之詩云一峰噢伏東武小兩峰鬬立秦
　望雄自郡齋南望屹然相對其浮圖侵雲漢張伯玊
　有清思堂雪霽望飛來山詩云隠几髙堂上坐對飛
　來峰梵塔倚天半樓臺出雲中又題寺壁云一峰來
　海上髙塔起天心秦少㳺録寳林事實云越城凡三
　山能與秦望山為主客者卧龍寳林蕺山也其城南
　左右數十里疾馳屹立皆屬於秦望又率其左右之
　山因鑑水謁于越城卧龍為郡守所治蕺山少東不
　能正受秦望之謁葢越之形勢自卧龍而下未有如
　寳林者今寺名報恩光孝禪寺紹興初以濮安懿王
　園廟寓焉
　　(山舊傳有聖母閣灼龜公冡許𤣥度書堂迹皆泯/以井有靈鰻一名靈鰻□昔有老僧旦暮鑿是山)
　　(䥴鏨不絶又加以火灼醋淬巖崖幾盡故蔣吏部/堂詩云聞之有苾芻嵗久苦刓刻鑿聲響深崖火)
　　(燼淬層壁平為土木基蔑有蒼/翠色金粟千億身窣堵百餘尺)
蕺山在府西北六里一百七步𨽻山隂舊經云越王嗜
　蕺採於此山故名晉王右軍羲之故居也按羲之傳
　嘗在蕺山見一老姥持六角竹扇賣之羲之書其扇
　各五字姥初有愠色因謂姥曰但言是王右軍書以
　求百錢姥如其言人競買之佗日姥又持扇來羲之
　笑而不答今山下有題扇橋墨池鵝池戒珠寺寺有
　右軍祠堂唐衢州刺史趙璘直寺碑云句踐故城東
　北三里有山曰蕺蕺蔬類也傳云昔越君所嗜常採
　於此遂用名之
火珠山在卧龍山隅小而圜絶類龍頷之珠為浙東提
　刑廨上有稽山閣西有識舟亭今廢
陽堂山在府南二里二百四步𨽻山隂一名鮑郎山山
　西有鮑郎祠(舊經云鮑郎東漢人名葢生好獵死𦵏/於此兒怱夢郎更生急開棺視之尸儼)
　(然但無氣爾人事之頗有/靈驗事見郡國記寰宇記)
蛾眉山在府東二百九步𨽻山隂
白馬山在府東北三里三百一十六步𨽻㑹稽
彭山在府北三里三百一十六步𨽻㑹稽舊經云昔彭
　祖隠居之城也有助海侯廟
　　　㑹稽縣
㑹稽山在縣東南一十二里周禮揚州之鎮山曰㑹稽
　山海經云㑹稽之山四方上多金玊下多砆石勺水
　出焉史記云禹㑹江南計功而崩因𦵏焉命曰㑹稽
　㑹稽者㑹計也注禹到大越上苖山爵有徳封有功
　因更名曰㑹稽吳越春秋禹還大越登茅山以朝四
　方羣臣乃大㑹計治國之道内美釡山州鎮之功外
　演聖徳以應天心遂更名茅山曰㑹稽之山輿地志
　云㑹稽山一名衡山其山有石狀如覆鬴亦謂之覆
　鬴山十道志云㑹稽山本名茅山一名苖山一名塗
　山禹行天下㑹稽名山因地為名吳夫差入越王以
　甲楯五千保㑹稽山太平御覽㑹稽之山古防山也
　亦名茅山又曰棟山越絶云棟猶鎮也即揚州之鎮
　山三國志虞翻曰南山攸居實為州鎮隋開皇十四
　年詔㑹稽等山並就山立祠唐開元十四年封四鎮
　山為公㑹稽南鎮曰永興公唐地里志㑹稽縣有南
　鎮永興公祠即此山也自經史地志所著曰苖山曰
　茅山曰衡山曰釡山曰防山曰覆鬴又曰棟山亦曰
　南山實一山也東北接觀嶺其上有磐石屹立曰降
　仙臺一曰苗龍仙人臺永興公祠之側有茗隖淘沙
　徑思古亭遺址山南别峰曰石􁡣峰之下有唐齊抗
　書堂范蠡養魚池山西北五里即禹井禹廟今為告
　成觀又西百餘步有大禹寺菲飲泉(山與宛委相接/宛委山即禹穴)
　(號陽明洞天按舊經引吳越春秋東南天柱號宛委/乃禹蔵書處在㑹稽山南三里則宛委别一山也又)
　(舊經云㑹稽山周回三百五十里葢總言東南諸山/之𨽻㑹稽郡者如晉王彪之刻石山贊云㑹稽刻石)
　(山宋何𦙍傳云居㑹稽秦望山然則刻石秦望皆可/以㑹稽山名之泊宅編云㑹稽東南巨鎮對案梅李)
　(尖山謂之筆案其周回六十里此又兼言/寳山也然則㑹稽云者諸山之通稱爾)
秦望山在縣東南四十里舊經云泉嶺最髙者輿地廣
　記云秦望在州城南為衆峰之傑秦始皇登之以望
　東海宋何𦙍居㑹稽秦望山山有飛泉西起學舍
　即林成垣因巖為堵别為小閤室寢處其中又於
　山側營田二頃講隙從生徒㳺之太平御覽云山
　在州城正南涉境便見秦始皇帝登山以望南海自
　平地取山頂七里懸磴孤危峭路險絶攀蘿捫葛然
　後得至山上無甚髙木當由地逈多風所致山南有
　譙峴中有大城王無餘之舊都也句踐語范蠡曰先
　君無餘國在南山之陽社稷宗廟在湖之南山有三
　巨石屹立如笋龍池冬夏不竭俗號聖水傍有崇福
　侯廟(山在府城南與今府治屹對謂之南山為宜今/人以南鎮公祠在㑹稽山南即以唐所封鎮山)
　(遊為南山又為㑹稽山也吳越春秋云越王無餘國/在南山之陽太平御覽以越王無餘之舊都繫之秦)
　(望山此為冒證咸平中陸㕘撰法華山碑云夏后氏/廵狩越山方名㑹稽後世分而為秦望釐而為雲門)
　(法華其實一山然則秦望亦可以㑹稽名之自秦始/皇登此山以望南海又陟天柱之髙峰以望秦中始)
　(有秦望望秦之名而秦望最著十道志秦始皇登秦/望山使李斯刻石其碑尚存姚令威叢話云予嘗上)
　(㑹稽東山自秦望山之巔並黄茅無樹木山側有三/石笋有水一泓别無他石笋上並無字以此訂之始)
　(皇所刻石不在此山明矣舊經㑹稽之别峰曰茅/峴此山之南亦有譙峴茅譙音近似疑傳之訛也)
望秦山在縣東南三十二里舊經云秦始皇與羣臣登
　此以望秦中也一名天柱峰一名卓筆峰葢㑹稽山
　之别峰下有錢遜王倧墓(或疑望秦山一名天柱峰/即宛委山之一峰也然舊)
　(經以望秦山列秦望山之次今因之元微之望海亭/詩云兩峰鬭立秦望雄自注兩峰謂秦望望秦二山)
　(王龜齡賦亦云山/有秦望而望秦)
宛委山在縣東南一十五里舊經云山上有石匱壁立
　干雲升者累梯而至十道志石匱山一名宛委一名
　玉笥有懸崖之險亦名天柱山昔禹治水歌功未成
　乃齋於此得金簡玉字因知山河體勢水經云玊笥
　竹林雲門天柱精舍並疎山為基築林栽宇割澗延
　流盡泉石之好太平御覽云㑹稽石匱山上有金簡
　玉字之書夏禹發之得百川之理山下有棲神館唐
　改為懐仙館今為龍瑞宫道書云陽明洞天一云極
　𤣥太女之天山巔有飛來石其下葛仙翁丹井山南
　葉天師龍見壇(太史公上㑹稽探禹穴史記注云禹/至㑹稽因𦵏焉上有孔穴民云禹入)
　(此穴自舊經諸書皆以禹穴繫之㑹稽宛委山里人/以陽明洞為禹穴今無所攷惟唐鄭魴書禹穴二大)
　(字元微之銘而魴序之然昌黎送惠師云嘗聞禹穴/竒東去穿甌閩越俗不好古流傳失其真則禹穴不)
　(可定名久矣舊經引遁甲開山圖云禹治水至㑹稽/宿衡嶺宛委之神奏玉匱書十二卷禹開宛委山得)
　(赤珪如日碧珪如月各長一尺二寸吳越春秋引黄/帝中經云東南天柱曰宛委赤帝在闕其巖之巔承)
　(以文玉覆以磐石其書金簡玉字編以白銀皆瑑其/文及禹廵衡岳血白馬而祭之夢見赤繡衣男子自)
　(稱𤣥夷使者聞帝使命于斯故來候之倚歌覆鬴之/山顧謂禹曰欲得我神書者齋於黄帝皇巖之下三)
　(月庚子登宛委山發金簡之書按金簡/玉字得通治水之理俚説不經故録之)
射的山在縣南一十五里舊經云山西石室乃仙人射
　堂也東峰上有射的遥望山壁有白㸃如射侯土人
　常以占穀貴賤語曰射的白米斛百射的𤣥米斛千
　其石室深可二丈遥望類師子口俗謂之師子巖太
　平御覽云射的山半石室之東髙巖臨潭有石的岫
　形其圓明視之如鏡唐李白詩云仙人居射的道士
　住山隂
白鶴山在縣南一十五里一名箭羽山孔靈符㑹稽記
　云射的山西南水中有白鶴山此鶴嘗為仙人取箭
　曾刮土尋索遂成此山漢鄭𢎞少貧賤採薪為業嘗
　於山中得一遺箭羽鏃異常心怪之頃之有人覔箭
　𢎞以還之後遂得朝南風暮北風也(鄭𢎞南北風事/見樵風涇注)
石帆山在縣東一十五里舊經引夏侯曾先地志云射
　的山北石壁髙數十丈中央少紆狀如張帆下有文
　石如鷂一名石帆十道志云山遥望如張帆臨水謝
　惠連汎南湖至石㠶詩云漣漪繁波漾參差層峰峙
　南湖即今鏡湖也宋之問詩云石㠶來海上天鏡出
　湖中
赤堇山在縣東三十里舊經云歐冶子為越王鑄劍之
　所越絶云赤堇之山破而出錫若耶之溪涸而出銅
　吳越春秋薛燭曰赤堇之山已合無雲文選張景陽
　七命云耶溪之鋌赤山之精赤山即此一名鑄浦山
若蕢山在縣東十二里舊經云秦皇東逰於此供芻草
　俗呼遶門山
寳山在縣東南三十里一名上皋山今欑宫山也東接
　紫雲山昔有龍憩山上紫雲乗之旁聫錫山産錫之
　所南抵下皋富盛山西北接龍尾若蕢諸山山崦有
　趙家嶼一名趙樂嶼西塘裏城今禁圍内陵兆所宅
　乃其地也山巔號白鹿尖新婦尖雞籠山五峰嶺其
　對案曰梅李尖自寳山東七里有巨石中圓竅深可
　一尺廣可四尺號鳯皇窠昔鳯生雙雛從此翔去今
　山下有上凰村下凰村亦名鳯林方勺泊宅編云㑹
　稽山為東南巨鎮周回六十里下瞰鏡湖有山横抱
　如几案案外尖峰曰梅李尖地理家謂之筆案當勺
　所著在宣和建炎中尚未卜宫陵也矧十餘里間憩
　龍雛鳯産錫蓄寳實儲慶錫羨於今日豈偶也哉
　(自龍尾山五峰嶺青山等名皆舊經所不著上臯山/即寳山也龔頥正稽古録紹興府攢宫號實山是也)
紫雲山在縣東南五十里舊經云昔有逰龍憩此山中
　常有紫雲起故以為名
富盛山在縣東四十里
下皋山在縣東三十里
錫山在縣東五十里舊經云越王採錫於此(舊傳山出/鉛銀或坯)
　(鑿取之忽山嘯摧壓數十丈今迹存焉其後里人/無敢採者此山去寳山不逺意寳山之名或取此)
白鹿山在縣東南二十九里越絶云在犬山之南
若耶山在縣東南四十四里舊經云葛𤣥學道於此
　山晉謝敷傳後還南山若耶中宋何𦙍居若耶
　山山發洪水樹石漂㧞其室獨存山下有潭潭上有
　石號葛仙石(舊經云葛𤣥所隠桐几化成白鹿三足/共行兩頭各更食十道志云葛𤣥於此)
　(山升仙所服白桐几化為兩/頭鹿一頭食草一頭望人)
何山在縣東南四十七里即何𦙍所居
雞山在縣東南五十里俗稱雞籠山越絶云雞山在錫
　山之南句踐蓄雞於此將伐吳以食士也
鶴鳴山在縣東南五十七里郡國志云山上時有鶴鳴
洞浦山在縣東南二十四里舊經云即湖南龍尾山西
　南之趾
陶宴嶺在縣東南四十四里舊經云陶𢎞景隠於此山
　有巨石髙數丈傳云昔為任公釣磯
日鑄嶺在縣東南五十五里地産茶最佳歐陽文忠歸
　田録草茶盛於兩浙兩浙之品日鑄第一黄氏青箱
　記云日鑄茶江南第一華初平云日鑄山茗天真清
　烈有類龍焙昔歐冶子鑄五劒采金銅之精於山下時
　溪涸而無雲千載之逺佳氣不泄蒸於草芽發為英
　榮淳味幽香為人資飬也
葛山在縣東一十里越絶云句踐罷吳種葛使越女治
　葛布獻吳王夫差也吳越春秋云句踐種葛於此採
　葛人歌曰嘗膽不苦味若飴令我採葛以作絲
銅牛山在縣東南五十八里夏侯曾先志云射的山南
　銅牛山即越王鑄冶處(舊注云昔銅牛見於靈汜橋/人逐之奔入此山掘地視之)
　(悉銅屑也又云舊有黄牛於此山噉草樵人見之謂/是民家所牧或驅之失所在太平御覽云事出孔曄)
　(㑹稽/志)
㠙山在縣東七十里舊經云漢駱夫人學道於此昇仙
　有石室石井丹竈存焉㠙音豪(上虞縣㠙山名/同今兩存之)
雲門山在縣南三十里舊經云晉義熙二年中書令王
　子敬居此有五色祥雲見詔建寺號雲門今為淳化
　雍熙顯聖廣福唐孟東野詩云碧嶂幾千繞清源萬
　餘流蓬瀛若彷彿四野多泛浮杜子美詩云若耶溪
　雲門寺青鞋布襪從此始山有謝敷宅何公井好泉
　亭王子敬山亭智永禪師臨書閣
土城山在縣東六里吳越春秋越王使相者求美女於
　國中得之苧羅山鬻薪之女西施鄭旦飾以羅縠教
　以行步習於土城教於都巷三年學服而獻吳王舊
　經引州僚記云越王作土城以貯西施即此山下有
　浣紗石
犬亭山在縣東南三十里舊經云越王畜犬獵南山白
　鹿即此越絶云句踐畜犬獵南山白鹿欲得獻吳故
　曰犬山其髙為犬亭
稱山在縣東北六十里舊經云越王稱炭鑄劒於此越
　絶云句踐時采錫於山為炭稱炭聚載從炭瀆至鍊
　塘各因事名之俗呼稱心山
鄭𢎞山在縣東南三十里𢎞仕後漢為太尉
鹿池山在縣東南八里鏡湖中舊經云山中昔有白鹿
　故名一云越王養鹿於此俗呼鹿墅山
刻石山在縣西南七十里一名鵝鼻山自諸暨入㑹稽
　此山為最髙晉王彪之㑹稽刻石山詩云隆山嵳峩崇
　巒嶣嶤傍覿滄洲仰拂𤣥霄文命逮㑹風淳道遼秦
　皇遐巡邁茲英豪宅靈基阿銘跡峻嶠葢秦皇刻石
　頌徳宜在此山姚令威叢語云自秦望行小徑至一
　山俗名鵝鼻山頂有石如一屋挿碑其中文皆為風
　土所剥隠約就碑可見闕畫如禹廟沒字碑之類不
　知此石果秦石歟或云大篆小篆皆不可攷事見碑
　類(叢語又云鵝鼻山險絶人罕至者得/一採藥引之方至山西北屬山隂界)
太平山在縣東南七十八里晉謝敷隠居太平山中十
　餘年以母老還南山若耶中(太平山有三一在㑹稽/一在餘姚一在上虞上)
　(虞之太平山一名􁡣山惟餘姚之山最著謝敷/所隠屬㑹稽或上虞未詳今繫於此從舊經也)
儲山在縣東南一百四十里周處風土記云越王供儲
　在此又云張瑶種田立廥倉於山中故名之俗稱粟
　山
六山在縣北一十四里一名句踐山越絶書云句踐鑄
　劒銅不鑠埋之東坂其上生馬箠句踐遣使者種六
　山飾治為馬箠獻吳王即此地(舊經云唐天寳六年/改為句踐山今從越)
　(絶曰/六山)
脊山在縣南四十三里
姥山在縣東南一十五里山南二里又有姥嶺
大白山在縣東南七十五里
小白山在縣東南八十里
茅峴在縣東南一十五里茅君隠於此一名玉笥出美
　玉其形如笥山陽一峰狀如香爐又謂之香爐峰(茅/峴)
　(與㑹稽山接舊經㑹稽山一名苗山亦名茅山疑只/此山然舊經茅峴有香爐峯葢㑹稽山之别峯也今)
　(因/之)
稷山在縣東五十三里舊經穢山一名稷山越王種菜
　於此後漢謝夷吾為穢鄉嗇夫即此越絶云稷山句
　踐齋戒臺也十道志云一名棕山(隋書㑹稽郡有稷/山重山㑹稽山葢)
　(稷山山/之著者)
幹山舊經云山南有許詢宅十道志許詢宅側許公巖
　之南有落星石
隂山舊經云秦始皇移在㑹稽山之北有隂山之稱
横山在縣東三十四里舊經云山有草莖赤葉青人死
　覆之更活寰宇記載同一云神異經東方朔云
少微山在縣東一十二里職方郎齊公唐居也顧内翰
　臨序職方集云鑑湖東北有山巋然公親率箕畚栽
　培其上而闢其下為寢疏泉為沼植花卉果蔬為圃
　與湖之西南㑹稽山禹祠相望為山水竒偉之觀自
　名其山曰少微山
方干島在縣東南五里唐方干别墅也干咸通中居越
　中有詩云沙邉賈客喧漁市島上潜夫醉笋莊鄭谷
　題方干别墅云野岫分開逕漁家並掩扉今鏡湖中
　小山是已
尚書隖在縣東南三十三里寰宇記云孔稚圭之山園
　也稚圭字徳璋㑹稽人仕宋為都官尚書
穀來嶺十道志云舜耕於此天降嘉穀之處嶺以此名
刺涪山在雲門南山不甚髙而登其上則見雲門陶宴
　諸山林立在下又山頂有池大旱不涸
　　　山隂縣
塗山在縣西北四十五里舊經云禹㑹萬國之所按史
　記國語禹㑹諸侯於㑹稽執玉帛者萬國防風氏後
　至禹誅之史載仲尼之言曰越人得其骨節専車書
　曰禹娶於塗山注塗山國名左傳禹㑹諸侯於塗山
　杜預注在夀春縣東北説者云今濠州也蘇鶚演義
　云塗山有四一㑹稽二渝州也南舊江州三濠州四
　當塗縣又引文字音義云嵞山音塗塗古國名既為
　古國禹娶之宜矣自越絶等書皆云禹娶于㑹稽塗
　山應劭曰在永興北永興今蕭山縣也吳越春秋又
　兼載塗山之歌其説不經大氐渝濠宣越之塗山皆
　有禹迹葢禹之濬川雖嘗徧歴海内其㑹諸侯於㑹
　稽則信而有徴至娶婦處則好事者傅㑹於此非其
　實也又栁子厚山銘東坡廟詩乃在渝濠非此之謂
侯山在縣西四里舊經云南湖侯山逈在湖中俗名九
　里山葢昔時去縣之數也孔愉少棲此山後官至車
　騎封侯論者以愉致侯之兆見於此晉孔愉傳愉山
　隂人為㑹稽内史在郡三年乃營山隂湖南侯山下
　數畆地為宅草屋數間便棄官居之山有孔太守廟
蘭渚山在縣西南二十七里王右軍脩褉序云此地有
　崇山峻嶺茂林脩竹
陳音山在縣西南四里一百五十步舊經引吳越春秋
　云范蠡進善射者陳音楚人也王曰盡子之道願子
　悉以教吾國人音曰道出於天事在於人人之所習
　無有不神於是乃使音教士習射於北郊之外三月
　軍士皆能用弓弩之巧音死王傷之𦵏於國西號其
　𦵏所曰陳音之山其冢悉畫騎射之形今對塘頭亭
　南湖中一山首北望者是也(寰宇記以陳音山/屬上虞縣非也)
亭山在縣西南一十二里舊經云晉司空何無忌為郡
　置亭於山上
蜀阜山在縣北三十五里舊經云自蜀飛來帶兒婦二
　十餘人隨山而至善織美錦自言家在西蜀今忽至
　此或云句踐將伐吳置婦女於山以邀軍士後人以
　婦訛為阜也十道志云句踐以寡婦居此令軍人逰
　焉一名獨婦山
法華山在縣西南二十五里舊經云義熙十三年僧曇
　翼誦法華經感普賢應現因置寺今為天衣禪院山
　有十峰咸平中裴使君莊各命以名一法華二衣盂
　三積翠四朝陽五雲門六倚秦七天女八猿嘯九起
　雲十月嶺山下二溪東北流冬夏不竭唐李邕碑云
　其峰五連其溪雙帯葢謂此也萬齊融碑云雙烏所
　以示兆今尚翔鳴舊經云山有雙烏雛長則送出之
　(舊經法華山在㑹稽/縣南四十里後正之)
容山在縣西南二十七里
羊石山在縣西三十六里山有石如羊
柯山在縣西三十一里
人安山在縣北四十六里舊經云舊馬鞍山以形似馬
　鞍也天寳七年改為人安山
鎚頭山在縣北四十一里以形似故名
巫山在縣北一十八里舊經巫山一名梅山越絶書云
　巫山者越□神之官死𦵏其上朱育對濮陽興曰越
　王翳遜位逃於巫山之穴越人薰而出之陸左丞農
　師適南亭記云梅山昔子真之所居也其少西有里
　曰梅市其事應史山西南有永覺寺梅子真泉適南
　亭竹徑茶隖
石匱山在縣東南一十五里舊經云山形如匱禹治水
　畢藏書於此
五峰山在縣南三十二里
西余山在縣西北四十二里
烏風山在縣西北四十九里
聖女山在縣西二十九里
茅巖山在縣西南三十三里
石城山在縣東北三十里吳越備史乾寧三年錢鏐討
　董昌攻石城去越三十里即此今山下有石城里
檀宴山在縣東十道志云謝靈運㳺宴處今人往往聞
　簫笙之音
下馬山在縣北二十七里舊經云秦始皇息駕於此一
　名蝦䗫山按此山四面皆水非息駕之所疑其音訛
　為下馬遂有息駕之説
梅里尖山其隂為梅仙隖多桃李棃梅來禽以梅福里
　得名自隖度一小嶺有異境煙水直至郡城與卧龍
　相直
磑山有石泉在竹樹隂中甘寒可㵸茗山形如磑故得
　名
六峰山有溪出山麓産楊梅居民百餘户
頂里山有溪清澈居民二百餘户産楊梅與六峰埒其
　號何塔者尤竒
戴兩山逺望若兩山其實一也居民二百户或云舊有
　戴于二姓居之
何山有塔久廢今復營之頗增湖山之麗
玉架山三峰如筆格故得名秀麗可畫
花涇山多桃李及栁望之如錦繡包絡山谷
直步山多蘚梅亦産楊梅下有溪入鏡湖
徐山姚嶼昔小山財如岡阜多桑竹在鏡湖中
彈丸山以其狀名下有方隖渡
甔山兩山相類正如兩酒榼
海山多桑竹下有居民三四十户以漁釣為業
蜀山爾雅曰獨山謂之蜀山郡境多此名古語也
鳯凰山在梅市鄉至小而具山形嘗有鳯集焉
玉山在縣北三十三里舊經云唐貞元元年浙東觀察
　使皇甫政鑿此山為斗門入間泄水入江按唐書地
　志山隂縣北三十里有越王山堰皇甫政鑿山以畜
　泄水利與舊經相合即此(舊經山隂縣北二十八里/又一玉山乃重複今刪之)
琵琶山在縣南五里
烏土山在縣西南四里
三山在縣西九里地理家以為與卧龍岡勢相連今陸
　氏居之嘗發地得吳永安晉太康古甎疑昔人嘗卜
　築或嘗為寺觀云
　　　嵊縣
剡山在縣北一里縣治處其坳山下園囿亭館白樂天
　沃洲記云東南山水越為首剡為面其山巔屹起小
　峰號白塔俗傳秦始皇東逰使人斸此山以泄氣今
　土坑深千餘丈號剡坑山北有戴顒墓
大白山在縣西六十里舊經云此山峻極崔嵬吐雲含
　景與小白山接乃趙廣信煉九華丹登仙之處有白
　猿赤玃又有鳥似鷄文彩五色口吐緑綬長數尺號
　吐綬鳥雙石笋各長五六丈對立如門瀑泉飛下號
　瀑布嶺土人亦稱西白山(按宋書禇伯玉隠身求志/居剡縣瀑布山三十餘載)
　(揚州辟議曹從事皆不就意瀑布山之在剡即此華/初平瀑布嶺詩序云在嵊縣西六十里福善所築蔚)
　(有靈氣昔産仙茗寰宇記瀑布嶺/屬餘姚縣葢此山聫接餘姚縣界)
小白山在縣西六十里真誥云趙廣信陽城人魏末渡
　江來此山師李法成服氣又受師左君守中之道徹
　視五藏或入城市賣藥莫知其年嵗後白日升天山
　有丹井今存
刻石山在縣南三十里十道志云一名穿山相傳以刻
　石為名不知文字所在昇明末縣人倪襲祖行獵見
　山上有文凡三處苔生其上刮苔視之其大石文曰
　黄天皇蕭字道成得賢師天下太平舊經云或言衛
　夫人碑墮此中因以為名唐寳厯元年觀察使元稹
　使人訪碑不獲山半有井井有蛟
丹池山在縣東七十二里舊桐栢山唐天寳六載改為
　丹池道經云上有桐栢合生下有丹池赤水南岳真
　人云越有桐栢金庭與四明天台相連神仙之宫也
　真誥曰桐栢山髙一萬五千丈周回八百里四面視
　之如一其一頭在㑹稽東海際其一頭入海中是金
　庭不死之鄉在桐栢之中方四十里上有黄雲覆之
　樹則蘇紆珠碧泉則石髓金精其山臺盡五色金也
　經丹水而行有洞天從中過在剡臨海二縣之境(按/桐)
　(栢山在天台金庭山在剡書又以金庭為桐栢真誥/所道一頭在㑹稽東海頭一頭謂入海葢其山隴聫)
　(屬/故)
石鼓山在縣東五十里有石鼓神祠白樂天沃洲記云
　北對四明而金庭石鼓介焉(諸暨縣有石鼓/山名同各存之)
簟山在縣東三十一里有白巖神祠并龍潭祈禱有驗
　舊經云山遥望之如鋪簟
動石山在縣東北五十里下臨溪有石數百天欲雨石
　必先動
嶀山在縣北四十四里舊經引輿地志云自上虞七十
　里至溪口從溪口隨江上數十里兩岸峻壁極險乘
　髙臨水深林茂竹表裏輝映名為嶀嵊奔瀨迅湍以
　至剡也水經云嶀山與嵊山接其間􁕻澗懐煙泉溪
　引霧吹畦風馨觸岫延賞王元琳謂之神明境事見
　謝康樂山居記水經注又云嶀山有成功嶠嶠壁立
　臨江欹路峻狹不得併行行者牽木稍進不敢俯視
　嶠西有一孤峰飛禽罕至山頂樹下有十二方石地
　甚光潔嘗有採藥者㳂山見通蹊至此遝復更尋遂
　迷前路
車騎山在縣東四十七里舊經云晉車騎將軍謝𤣥為
　㑹稽内史嘗於此山立樓居止後人因以為名水經
　云嶀山東北太康湖謝𤣥舊居右濵長江左傍連山
　平陵脩通澄湖逺鏡於江曲起樓樓側悉是桐梓森
　聳可愛號桐亭樓山中有三精舍髙甍凌虚垂簷帶
　空俯眺平烟杳然在下水陸寧晏足為避地之鄉江
　有琵琶圻圻有古冢堕水甓有隠起字云筮吉龜凶
　八百年落江中謝靈運取甓詣京師盛傳觀焉(舊經/引謝)
　(靈運經此有詩云曩基即先築故池不更穿果木有/舊行壤石無逺延按此詩康樂還舊園作贈顔延年)
　(自注即始寧園也始寧今上虞縣有/西莊别墅存焉然舊經載於此未詳)
嵊山在縣東三十四里水經云山下有亭亭帶山臨江
　松嶺森鬱
了山在縣東北一十二里南有餘糧嶺其地産禹餘糧
榆樹山在縣西北八十里
梃山在縣西七十五里
子周山在縣西北七十里
葛峴山在縣西北二十里
　　　諸暨縣
長山在縣西一里夏侯曾先地志云山髙五千餘丈其
　頂平博有石室可坐百人南范蠡壇陶朱公廟東法
　樂寺
苧羅山在縣南五里輿地志云諸暨縣苧羅山西施鄭
　旦所居其方石乃㬠紗處十道志句踐索美女以獻
　吳王得之諸暨苧羅山賣薪女西施山下有浣紗石
　太平御覽云羅山今名苧羅山山足有王羲之墓孫
　興公文王獻之書碑今不存(苧羅山一在蕭/山縣今並存之)
衡山在縣西南二十里舊傳有彌勒佛古迹
覆斗山在縣南五十里
東白山在縣東九十里一名太白峰連跨三邑其在剡
　曰西白在東陽曰北白
櫧山在縣西一十八里山多櫧木一名諸山
金鵝山在縣南五十里舊經云昔有金鵝自此山飛入
　吳郡
烏帶山在縣東北四十五里山出紫石英舊經云晉謝
　敷夜夢神人語曰當以珍寳相贈至明視床下有異
　石而瑩乃紫石英也舊名烏笪山梁武帝遣烏笪採
　石英終於此後人立廟祠之帶笪聲近葢俗之誤也
杭烏山在縣北七十五里舊經云疊嶂七十二有石冡
　大石為門其平如削傍有杭烏刺史廟一峰特髙風
　雨晦㝠常聞樂聲號鼓吹峰又有池或時龍見
句乗山在縣南五十里舊經云句踐所都也國語云越
　臣於吳吳更封越南至句乗即此地其山九層亦名
　九乗山南有句乗亭
浮塘山在縣南四十五里
九江山在縣北二十五里舊經云山有石室幽邃其四
　璧刻石為女人號靈女臺
石鼓山在縣南五十里山下盤石如鼓扣之有聲山多
　黄精白术竹箭(嵊縣有石鼓山/名同各存之)
黄蘗山在縣東南九十五里以山多黄蘗故名
大巖山在縣北九十里
巖崖山在縣北五十里
雞冠山在縣西五十里山形如雞冠出竒石其紋若星
　月花獸山有玉女冡一名髙冡
細辛隴山在縣南九十八里山多細辛
五泄山在縣西五十里自山五級泄水以至溪山川最
　為秀絶
寳掌巖在縣東南四十五里寳掌禪師所居也一名千
　嵗巖禪師不知名氏自云生於周末當魏晉間由西
　域入蜀貞觀十五年開巖於此周顯徳二年正月遷
　化夀一千七十二嵗真儀在半巖去地四十九尺石
　室可容百餘人洞内石版數片如削傳云里人沐浴
　之所禪師種貝多木一枝亦數百年矣
金雞山在縣南五里
北禪師巖在縣南四十五里寳掌巖側
范公巖在縣南九里陶朱公所逰歴也巖有洞
　　　蕭山縣
蕭山在縣西一里西漢地志云蕭山潘水所出東入海
　舊經云許詢嘗登其山慿林築室蕭然自放乃名蕭
　山
北幹山在縣北一里舊經云晉許詢家於此山之陽其
　詩云蕭條北幹園
翠嶂山在縣西二十五里一名夏駕山舊經云山出苮
　草織以為席甚細宻多接者為精山在夏駕湖湖去
　海止數里(舊經上虞縣夏葢山一名夏駕山/亦去海數里疑與此同今俱存之)
荏山在縣東北一十一里舊經云越王種荏於此
黄竹山在縣東三十三里舊經云范蠡遺鞭於此山生
　笋為林竹色微黄狀如刀削
洛思山在縣東四十三里輿地志云永興縣洛思山先
　是洛下人隨朱雋來㑹稽三年不得返乃登山北顧
　而歎或云雋遭母喪止葬此山請洛下圖墓師相地
　師去鄉既久目極千里北望洛京號呼而絶因葬山
　頂故以為名寰宇記太平御覽所載略同
乾薑山在縣西四十里舊經云山北有泉冬夏不竭清
　白於餘水越王用此水造薑
擪烏山在縣南二十里舊經引東方朔神異經此山是
　亞父割㫁蕭山南嶺將擪於烏江也江東以擲為擪
航烏山在縣西四十七里舊經云句踐之航也三百石
　長員卒七十人渡之一曰舸烏山
連山在縣西一十二里舊經云連山長岡九里西北至
　定山秦始皇欲置石橋渡浙江石柱數十列於江際
　其傍别有小山號石井山
吹樓山在縣東四十里一名樓山一名岵市山
螺山在縣東二十里舊經云山似螺故名有㑹稽内史
　夏静墓
菊山在縣西三里山多菊故名唐永泰中縣令李萼尉
　丘丹登此山因名菊山
茗山在縣西三里山多茗下有二塘
臨江山在縣東南二十里舊牛頭山天寳中改此名諺
　云牛頭苧羅一日三過謂舟行信宿猶經舊處也山
　南有石室
去虎山在縣北五里山有猛虎常傷人一夕負子渡江
　西去縣令杜守一以名其山時景徳四年六月晦也
三臺山在縣南五十里山有臺三所故名
苧羅山在縣南三十里有西子廟(一在諸暨縣/今兩存之)
龕山在縣東五十里
慈孤山在縣東四十里
石巖山在縣西南一十五里
東蜀山在縣東一十里
西蜀山在縣南一十五里
峽山在縣南六十里其山八面皆向江有鷄籠石石有
　紅影略如鷄形故諺曰金鷄影山也
許元度巖在縣西南八十里晉許詢所居也
　　　餘姚縣
秘圖山在縣北六十七步舊經云上有石匱夏禹所藏
　靈秘圖之所舊號方山天寳六年改今名上有嚴公
　堂髙風閤皆以子陵而名(此山舊為夀聖觀北縣治/在其南麓觀既廢於建炎)
　(兵火遂以弓手營地為/廣福觀易之以廣縣治)
四明山在縣南一百十里髙二百二十丈周回二百一
　十里山四傍皆虚明玲瓏如牖故名孫綽天台賦云
　涉海則有方丈蓬萊登陸則有四明天台今奉化鄮
　山皆此山之脈也唐皮日休詩云穴開自真宰四達
　見蒼崖山有九題石窻過雲雲南雲北鹿亭樊榭潺
　湲洞青櫺子鞠侯是也日休與陸龜䝉俱有詩(山與/上虞)
　(接舊經上虞縣有/四明山今兩存之)
竹山在縣東南五里
羅壁山在縣南一十八里舊經引孔曄記云山有虞國
　墅襟帶山溪表裏疇苑洛陽人來云巖囿天勢具體
　金谷郗太宰遍游諸境棲情此地每至良辰携子弟
　遊憩後以司空臨郡遂卜居之
懸泥山在縣北六十里孤峙海中其上多橘下有湧泉
　冬夏不竭
靈緒山在縣西一里一名嶼山孔曄記云山有三足白
　□昔虞飜嘗登此山望四郭誡子孫曰可留江北居
　後世禄位當過於我聲名不及爾然相繼代興居江
　南必不昌今諸虞氏由此悉居江北也山巔有葛仙
　翁井及山腰有徴泉未嘗竭名龍泉在龍泉寺中王
　荆公少時隠居讀書於此題二絶句説者謂其有公
　輔之器元章簡公絳赴郡晚泊題云江上潮聲送落
　暉江邉倦客拂塵衣勞生俗事何時了不送山雲自
　在飛
渚山在縣西三十里舊經云秦始皇飲馬於此
姚丘山在縣西北六十里舊經云舜母握登感虹生舜
　之地又引周處風土記以為證三朝國史云餘姚縣
　有姚丘山
虞山在縣西三十里舊經嘗引太康地志云舜避丹朱
　於此與史不合
吳女山在縣西三十八里周七十里舊名娥眉山天寳
　六載改今名
隖山在縣西南一十二里舊經云支道林居剡每名辰
　逺來隖山或問之荅曰謝安石昔來見就輒移旬日
　今觸情舉目不覺欣想後病甚遂移來隖中僧史云
　支遁嘗經餘姚隖信宿彌日不去或問其意曰昔安
　石相從未嘗不移旬今觸情是愁耳乃移隖中永和
　元年閏四月四日沒𦵏於隖中(支道林𦵏處今泯世/説云永和九年支終)
　(於剡之石城山戴逵過其墓曰徳音未逺拱木/已積僧史載其語繫之隖山未詳姑兩存之)
太平山在縣東南七十里輿地志云餘姚縣有太平山
　山形似繖四角各生一種木不雜他木一角□一角
　純梓一角純榧有道士舊築居山上穢身者來輒飛
　倒自非潔齋不敢至焉藝文類聚餘姚江源出太平
　山東至陜江口入于海孔稚圭詩云隂澗落春榮寒
　巖留夏雪即此(太平山有三一在㑹稽一在上虞一/在餘姚而餘姚之山最著謝敷居太)
　(平山不著何所但云㑹稽人故繫之㑹稽然敷所居/或恐即此梁杜京産居日門山陶𢎞景有太平山日)
　(門館碑云吳郡徴杜君拓宇太平之東菁山之北爰/以幽竒别就基址栖集有道多歴世年葢京産所居)
　(日門亦太平/山之别名也)
大小黄山在縣東二里
九里山在縣東九里
西石頭山在縣西二里社稷壇在其左
童山在縣西三里
大小雷山在縣南二十里
殿山在縣南十五里
屯山在縣北十五里
松山在縣北二十五里
栢山在縣北三十里
眉山在縣北三十五里海中望之如修眉故名
廟山在縣北五十里
白山在縣東南五(闕/)
化安山在縣東南二十里
白水山在縣東南六十里
歴山在縣西北八十里舊經云在㑹稽縣東南昔舜耕
　所也又云越有歴山舜井泉田者以舜之餘族所封
　舜姚姓故曰餘姚葢其子孫思舜鄉取像於此亦猶
　漢新豐之義葢此山雖非舜之耕所亦因舜而得名
　也王介甫歴山賦序云餘姚縣人與季父爭田予為
　直之將歸閔然望歴山而賦之歴山在上虞界中按
　此山實屬餘姚介甫謂在上虞界中誤矣(蘇鶚演義/云歴山有)
　(四一河中二齊州三冀州四濮州雷澤又其二不聞/又云耕之與漁宜皆在雷澤史記注云歴山在河東)
　(漁澤今歴山隂然則舜之所耕不在明矣演義云歴/山其二不聞豈此山乃其一耶梁江文通題歴山詩)
　(云愁生白露日思起秋風年落葉下楚水别鶴噪吳/田嶂氣隂不極日色虧半天酒至情蕭瑟慿尊還惘)
　(然文通㑹稽永興/人所題乃此山也)
大蘭山在縣東南八十里傳云劉樊夫婦於此山仙去
靈源山在縣西南三十里有泉曰靈源故名
鳥膽山在縣西南四十里(山與上虞縣接/於上虞互見)
風山在縣西北一十里廣四十里十道志云山少木多
　石通于始寧及剡
東明山在縣西南五十里
白雲山在縣西南六十里
冶山在縣東北二里傳云歐冶子鑄劒之所(㑹稽縣志/堇山鑄浦)
　(皆傳歐冶子鑄/劒處今並存之)
陳山在縣東北一十五里有嚴子陵墓靈瑞塔山下泉
　名華清
石匱山在縣東六十里傳云禹藏書於此山有大石礧
　磈其形如匱(㑹稽縣宛委山一名石匱山隂/縣南亦有石匱山今並存之)
安山在縣東北一十里
石人山在縣東北四十五里山下有洞
破山在縣東北六十里一名三山
嶼山在縣東北三十里
仙居山在縣東北六十里一名栲栳山
聖龜山在縣西北二里一名打石山
鏌劒山在縣西北四十里
烏山在縣西北二十里
姜山在縣西北五十里袤十里山有五峰曰金鷄曰娥
　眉曰積翠曰凌雲曰白馬山下有姜女泉精舍
熨斗山在縣西北二十五里
何山在縣西北四十里
　　　上虞縣
􁡣山在縣南五里一名太平山舊經云形如傘也吳道
　士于吉築館於此山巔平衍有良疇數十頃横塘溉
　之無水旱(太平山有三一在㑹稽一在餘姚一􁡣山/亦名太平山舊經云此山在餘姚縣西南)
　(一百一十里/考之的然)
上申山在縣南四十里
昇相山在縣南三十五里山巔瀑布號白水
蘭穹山在縣西北二十五里一名蘭風舊經云葛洪嘗
　栖隠於此有石井丹竈山多石少木四望迢遥有形
　勢自東西眺之則正方寰宇記云琅邪王𢎞之垂釣
　之地宋王𢎞之傳性好釣上虞江有三石頭𢎞之常
　垂綸於此人問得魚賣否答曰釣自不得得亦不賣
東山在縣西南四十五里晉太傅謝安所居也一名謝
　安山巋然特立於衆峰間拱揖蔽虧如鸞鶴飛舞其
　巔有謝公調馬路白雲明月二堂址千嶂林立下視
　滄海天水相接葢絶景也下山出微徑為國慶寺乃
　太傅之故宅傍有薔薇洞俗傳太傅携妓女㳺宴之
　所又山西一里始寧園乃謝靈運别墅一曰西莊按
　謝安傳云寓居㑹稽與王羲之許詢支遁逰出則漁
　獵山水入則言詠屬文後雖受朝寄然東山之志始
　末不渝靈運傳云父祖並𦵏始寧山中并有故宅及
　墅遂移籍㑹稽故其詩云偶與張邴合久欲還東山
　又云分離别西川迴景歸東山注謂㑹稽靈運之所
　居也葢太傅始居此及出鎮新城欲造泛海之裝自
　海道還東雅志未就而沒後卒𦵏焉今山西有太傅
　墓靈運自移籍㑹稽多在始寧其著山居賦云南北
　兩居水通涯阻注云兩居謂南北兩處南山是開創
　卜居之處傳云修營别業傍山帶江盡幽居之美今
　山半有洗屐池東西二眺亭雖後人好事為之然舊
　園别墅迹不可泯又舊經云梁徴士魏道微脩道得
　仙於謝安山南史杜京産與顧歡開舍授學於東山
　下今距山一二里有杜浦顧墅(舊經云東山在縣西/北三十里非也東山)
　(因太傅而名者三一在臨安山中按傳云嘗坐石室/臨濬谷悠然嘆曰此與伯夷何逺東坡詩云謝公含)
　(雅量世運屬艱難獨携縹緲人來上東西山今臨安/縣東西巖石室存焉一在金陵按列傳云及登台輔)
　(於土山營墅樓館林竹甚盛每携中外子姪往來逰/集建康志云謝安本居㑹稽東山後入朝乃於此營)
　(築以儗之山無巖石故名土山是二山雖太傅平生/之所㳺歴非故居之東山也惟始寧東山乃其故居)
　(其證明甚世説王羲之語劉倓曰若安石東山志立/當與天下共推之注引續晉陽秋曰安石家於㑹稽)
　(上虞縣優㳺山林六七年間徴召不至雖彈奏相屬/繼以禁錮晏然不屑也自咸康初避召不起髙以歴)
　(年所以放情邱壑正在此山自東漢末析上虞之始/寧鄉為始寧縣至東晉有上虞始寧二邑陽秋所載)
　(得其實矣王性之著東山記言東山之在㑹稽其證/有七獨不援此為説豈偶遺之耶然晉宋諸賢居㑹)
　(稽剡中例稱東山阮裕居剡中有肥遁之志其在東/山久之蕭然無事嘗内足於懐戴逵厲操東山王脩)
　(齡在東山甚貧乏道一道人從都下還東山支遁好/鶴住東□山宋何𦙍以㑹稽山多靈異居若耶山雲)
　(門世號𦙍為小山亦曰東山又何子朗等六人於東/山受學梁虞寄領㑹稽郡輒致書陳寳應自稱東山)
　(虞寄然則㑹稽剡中若耶雲門皆可稱東山也今阮/戴支遁遺迹在嵊縣何𦙍所居在雲門東□山屬新)
　(昌縣凡山之處東皆可稱東山伹不若此山因太傅/而著爾王性之記云安石與戴逵同寓此東山恐别)
　(有據大抵晉宋人指㑹稽剡中皆曰東如/太傅傳云棲遲東山又云海道還東是也)
檀燕山在縣西南五十里舊經云神仙讌集之所上有
　㫋檀香氣襲人樵者或時聞管簫聲太平御覽山頂
　有十二方石悉如坐席許大皆作行列仙靈之所讌
　集也
釣臺山在縣西南七里舊經云山有槎大十圍昔陶公
　嘗乗此垂釣公既去槎墜於潭底不復浮矣
㠙山在縣西南四十二里舊經云漢東陽駱夫人於此
　上昇傍有井竈嵗久蕪沒今山崖南有二白石土人
　號日月石(㑹稽縣東七十里有㠙山云駱夫/人學道之所舊經作駱大夫誤)
指石山在縣西南四十五里舊經云上虞縣有立石所
　謂指石者俗呼為公嶄言舜登此石
夏葢山在縣北五十里舊經云山形如葢因以為名引
　輿地志云上虞縣北有夏駕山在湖中湖即名夏駕
　出苮草土人織以為席甚細宻多接者為精䜟書云
　夏駕山浮可避甲申水災湖北去海數里山北對海
　鹽岸葢一作駕葢駕音近傳之訛耳(舊經蕭山縣翠/嶂山一名夏駕)
　(山在縣西二十五里有夏葢湖湖北/去海數里山北對海鹽岸餘並同)
握登山在縣西南四十里山有握登聖母廟
象田山在縣西南四十里周四十餘里山平衍俗呼小
　天台南有舜井
大雷尖山在縣南一十里十道志云一名百樓山山腰
　有平地數十文漢魏伯陽嘗築居於此
石壁山在縣西南四十五里十道志其南小山山形方
　正如樓號鼓吹樓寰宇記云山有飛翼樓謝靈運題
　石壁精舍詩云披拂趨南徑愉悦偃東扉注云精舍
　讀書齋也
龍山在縣西二十五里
佛跡山在縣西北四十五里有石逕尺許深一寸如巨
　人足迹
長者山在縣南二里
蔡墓山在縣西一十二里或以為蔡邕墓山也按蔡邕
　傳邕陳留圉人亡命逺迹吳㑹文選伏滔笛賦云邕
　避難江南宿於柯亭之館取椽為笛又傳云邕過吳
　讀曹娥碑則邕嘗至㑹稽郡然有墓於此未詳
裏㠗山在縣西南三十里
龍塘山在縣西南四十里一名鵝鼻山山有上下二潭
　上潭泉脈不竭下潭多枯嵗禜禱於此有驗里人結
　屋以覆之
崑崙山在縣西南四十里有神祠
羅巖山在縣北七里
羅壁山在縣北十里(餘姚縣南十八里/山同今並存之)
雙碁山在縣西南五十里俗傳二仙者沐訖對奕於此
四明山在縣南四十里南史梁孔祐隠四明山見山谷
　中有錢數百斛視之如瓦石采樵者競取之入手即
　成沙礫有鹿中矢來投祐祐為豢之瘡愈而後去太
　平御覽李汾上虞人嘗入四明山讀書(餘姚縣南一/百二十里山)
　(名同今/並存之)
銅山在縣南二十五里
烏膽山在縣東一十五里
大雷山在縣西南六十五里
鳯凰山在縣西南六十里山有鳯穴
含珠山在縣西南五十里
鳯山在縣北三十五里山形如鳯
白道猷嶺在縣南五十里晉天竺僧白道猷卓菴於此
孝間嶺在縣北十里昔嶺下有包全居之以孝聞
　　　新昌縣
南明山在縣南五里一名石城一名隠岳初晉僧曇光
　棲跡於此自號隠巖支道林昔葬此山下齊僧䕶夜
　宿聞笙磬仙樂之聲梁天監中建安王始造彌勒石
　佛像劉勰撰碑其文存焉山有錢鏐所造三層閣寳
　相寺白雲莊白蓮菴齊顗井白鷴隖石縫梅皆勝迹
　也(支道林𦵏處今泯按世説戴逵過林法師墓曰徳/音未逺拱木已積注云永和九年支遁終於剡之)
　(石城山因𦵏焉今不知何所王珣詩序云予以寧康/三年命駕之剡石城山即法師之墓也髙坟鬱為荒)
　(埜丘隴化為宿莽遺迹未滅而其人已逺感想平昔/觸物悽懐其為時賢所惜如此僧史云道林𦵏餘姚)
　(隖山未詳/今兩存之)
東□山在縣東四十里晉僧法深支遁皆隠居此世説
　支道林好鶴住剡東□山有人遺其雙鶴養成翮便
　使飛去又嘗就深公買□山深公曰未聞巢由買山
　而隠
沃洲山在縣東三十二里晉白道猷法深支遁皆居之
　戴許王謝十八人與之逰號為勝㑹亦白蓮社之比
　也唐白樂天山院記云東南山水剡為面沃洲天姥
　為眉目唐韋應物權徳輿送靈澈歸沃洲有詩序傳
　焉山有靈澈杖錫泉西南養馬坡放鶴峰皆因支道
　林得名吳虎臣漫録云沃洲天姥號山水竒絶處自
　異僧白道猷來自西天竺賦詩云連峰數十里脩林
　帶平津茅茨隠不見鷄鳴知有人晉宋之世隠逸為
　多(寰宇記以沃洲山/屬嵊縣今從正之)
天姥山在縣東南五十里東接天台華頂峰西北聫沃
　洲山上有楓千餘丈寰宇記云登此山者或聞天姥
　歌謡之響道藏經云沃洲天姥福地也謝靈運詩云
　暝投剡中宿明登天姥岑李白詩云辭君向天姥拂
　石卧秋霜又夢逰天姥歌云天姥連天向天横勢㧞
　五嶽掩赤城天台四萬八千丈對此欲倒東南傾(杜/少)
　(陵壯逰云剡溪藴秀異欲罷不能忘歸帆拂天姥中/嵗貢舊鄉時少陵將辭剡西入長安也或云自剡至)
　(天姥山八十里歸㠶拂之非也詩人之辭/要當以意逆志大概言此山之髙而已)
南巖在縣西南二十里世傳任公子釣魚之所莊子任
　公子以五十犗為餌蹲於㑹稽投竿東海經年而得
　巨魚唐齊顗題南巖云南巖寺本滄海任公釣臺今
　尚在巖側有任公釣車石棺蛻骨存焉人掘其地有
　螺蚌殻云巖下乃海門也
穿巖在縣西南五十里有十九峰排列如圖畫中峰有
　一圓竅東西通故名穿巖巖有石室廣二十餘丈
鼓山在縣西四十里山形如鼓
天嶽在縣西南七里
劉門山在縣東南三十里傳云劉晨阮肇自剡採藥至
　此山有劉阮祠山亭採藥逕山下居民多劉姓者
石牛山在縣西三里
黄罕嶺在縣三十里唐咸通中賊裘甫冦浙東王式曰
　惟黄罕嶺可入剡然卒亦成擒甫果自嶺入剡兵遂
　敗
　
　
　
　
　
　
　
　
　
　
　
　㑹稽志巻九
欽定四庫全書
　㑹稽志巻十　　　　　　　宋　施宿等　撰
　　水
　　　府城
府河在城南二里屬㑹稽縣河東南流經府市北出定
　清門入運河又西北流由蕭山達于浙江
簞醪河在府西二百步一名投醪河舊經云越王勾踐
　投醪之所或又名勞(去/聲)師澤水經越王栖㑹稽有酒
　投江民飲其流戰氣百倍所投醪即浙江也華安仁
　考古云句踐謀霸拊存國人與共甘苦師行之日有
　獻壺漿跪受之覆流水上士卒承流而飲之人百其
　勇一戰而有吳國也唐太和六年觀察使陸亘重浚
　(華安仁云府東大河也然俗以府學前西河為是或/又有新河滙水為之舊經云投醪即浙江葢自府河)
　(東西諸流皆/達于浙江也)
運河在府西一里屬山隂縣自㑹稽東流縣界五十餘
　里入蕭山縣舊經云晉司徒賀循臨郡鑿此以溉田
新河在府城西北二里唐元和十年觀察使孟簡所浚
　　　㑹稽縣
海在縣北二十里海水北流入嘉興府海鹽縣史記秦
　始皇上㑹稽望于南海二世並海南至㑹稽西漢地
　理志南江從㑹稽吳縣南入海中江從丹陽蕪湖縣
　西東至㑹稽陽羨東入海北江從㑹稽毗陵縣北東
　入海葢漢㑹稽地廣綿亘數千里凡三江皆繇此以
　達于海也水經云江水竒分謂之三江口又東㑹稽
　東入于海又云浙江水出三天子都北過餘杭東入
　于海三記之説不同至江流入于海則古今論者不
　能易也(釋名云海者晦也主引穢濁其水黒而晦博/物志云天地四方皆海水相通地在其中葢)
　(無幾四海之内闕復有海也初學記云凡四海通謂/之禆海其外復有大瀛海環之曰百谷王一日朝夕)
　(池一日天池一云大壑海神曰海若海中山曰島海/中洲曰嶼水經餘姚故城背巨海王粲海賦云翼驚)
　(風而長驅集㑹稽而一睍隋書志開皇十四年詔東/海于㑹稽縣界並海立祠取側近巫一人主洒掃)
曹娥江在縣東南七十里源出上虞縣經縣界四十里
　北入海㑹稽典録云曹娥上虞人父盱漢安二年迎
　伍君神泝濤而上為水所溺娥年十四自投江而死
　江因娥得名也世説晉陽秋曹娥父盱溺不得尸娥
　投衣於江祝曰父在此衣當沉旬有七日衣偶沉娥
　遂投江而死縣長度尚悲憐其義為之𦵏且命邯鄲
　子禮作碑蔡邕聞之來觀夜闇以手模其文而讀之
　題云黄絹幼婦外孫韲臼二百年後碑當墮當墮不
　墮逢王叵魏武過曹娥碑下讀碑隂八字謂楊脩曰
　解否荅曰解魏武曰卿未可言待我思之行三十里
　魏武乃曰吾已得之令脩别記所知脩曰黄絹色絲
　也幼婦少女也外孫女子也韲臼受辛所謂絶妙好
　辭魏武亦記之與脩同乃嘆曰我才不及卿乃較三
　十里異苑云蔡邕過吳讀曹娥碑旁作八字魏武見
　而不能解有婦人浣於汾渚曰第四車乃解既而悟
　曰禰正平也衡即以離合義解之此婦人即娥靈也
　二説不同世説亦兩存之廟碑晉夏統曰曹娥父子
　喪尸後乃俱出國人哀其孝義為歌河女之章潘逍
　遥題詩云曹娥廟前秋草平曹娥廟裏秋月明扁舟
　一夜烱無寐近聽潮聲似哭聲
若邪溪在縣南二十五里溪北流與鏡湖合越絶云若
　邪之溪涸而出銅吳越春秋云赤堇之山已合無雲
　若邪之溪深而莫測戰國䇿云涸若邪而取銅破堇
　山而取錫溪旁即赤堇山也後漢劉寵為㑹稽太守
　去郡若邪父老人齎百錢相送為受一大錢十道志
　云後人因此名劉寵溪唐徐季海嘗逰溪因歎曰曾
　子不居勝母之閭吾豈逰若邪之溪遂改為五雲溪
　李白詩云若邪溪邉採蓮女笑隔荷花共人語李公
　垂詩云傾國佳人妖艷逺鑿山良冶鑄爐深自注云
　若邪溪乃西子採蓮歐冶鑄劒之所
樵風涇在縣東南二十五里舊經云漢鄭𢎞少時採薪
　得一遺箭頃之有人覔箭問𢎞何所欲𢎞識其神人
　也荅曰常患若邪溪載薪為難願朝南風暮北風後
　果然世號樵風水經云鄭𢎞少以清節自居恒躬采
　伐用貿糧膳每出入溪津常感神風送之慿舟自運
　無仗楫之勞村人貪藉風勢常依隨往還有淹留者
　徒輩相謂曰汝不欲及鄭風耶其感致如此宋之問
　詩云歸舟何慮逺日莫使樵風劉長卿詩云仙客常
　因一箭贈樵風長到五雲間(涇去聲齊祖之鑄浦涇/詩云掃拂􁑃蓬出涇來)
　(自注越人謂/水道為涇)
鑄浦在縣東南三十里與若邪溪接一名錫浦浦上有
　横梁人家聚落歐冶祠齊祖之家山記事云昔歐冶
　子鑄神劒之所今為里俗所祠
沉釀埭在縣南二十五里若邪溪東十道志云鄭𢎞舉
　送赴洛親友餞於此以錢投水依價量水飲之各醉
　而去一名沉釀川(寰宇記云太尉泉一名沉釀埭按/太尉泉即鄭公泉𢎞自飲此水愈)
　(疾以埭為泉非也蘇鶚演義云鄭𢎞官京洛未至宿/一埭名沉釀𢎞投錢水中勸酬飲盡多酣暢皆得大)
　(醉更名為沉釀泉與/十道志所載不同)
浪港在縣東南二十里樵風涇之北天無風亦常有浪
　港北循山逕一巨石頃嵗里人因開逕得石鑪鐵鈐
　恐為仙人鍊丹之所
炭浦在縣東六十里舊經云句踐運炭於此越絶云句
　踐稱炭聚載從炭瀆出至鍊塘冬因事而名之吳越
　春秋云吳封地百里於越東至炭瀆
纂風浦在縣東六十五里
石瀆在縣東四十八里
小舜江在縣東南九十里源出浦陽江東北流至錫浦
　以至于江
清苦溪在縣東三十五里一名横山源出台州寧海北
　流入縣界溉田三百餘頃
了溪在縣東北一十五里源出了山合縣南溪流以入
　于剡溪舊經云禹疏了溪人方宅土(華安仁作趙仲/淵傳云安道采)
　(真於了水安道戴逵/也以了水通剡故云)
平水在縣東二十五里鏡湖所受三十六源水平水其
　一也唐元微之撰長慶集序云嘗出逰平水市中見
　村杖諸童競習詩召問之曰先生教我樂天微之詩
　也水南有村市橋渡皆以平水名
翁洲在縣東舊經云徐偃王居翁洲即此王龜齡賦云
　翁洲訪偃王之廬槩浦思夫差之封(十道志翁洲一/名翁山在海中)
　(徐偃王所/居𨽻慶元)
范蠡洲舊經云句踐平吳蠡泛五湖後人思之名其洲
　也
　　　山隂縣
西江在縣西四十五里源出諸暨縣界五十里西北流
　入蕭山江闊一里餘湖髙至八尺
蘭渚在縣西南二十五里舊經云山隂縣西蘭渚有亭
　王右軍所置曲水賦詩作序於此水經注云蘭亭一
　曰蘭上里太守王羲之謝安兄弟數往造焉王廙之
　移亭在水中晉司空何無忌臨郡起亭於山椒極髙
　盡眺亭宇雖壊基陛尚存世説以蘭亭叙為臨河序
　賦詩者二十六人不能賦罰酒者一十六人天章寺
　碑云羲之謝安謝萬孫綽徐豐之孫統王彬之王凝
　之王肅之王徽之袁嶠之郄曇王豐之華茂庾友虞
　説魏滂謝繹庾藴孫嗣曹茂之曹華平桓偉王𤣥之
　王藴之王渙之各賦詩合二十六人謝瑰卞迪丘髦
　王獻之羊模孔熾劉宻虞谷勞夷后綿華耆謝藤任
　儗吕系吕本曹禮詩不成罰三觥合十六人世説以
　謝藤作謝勝餘杭令作餘姚令何延之蘭亭記云四
　十一人有許詢支道林晉書列傳又有李充當以碑
　為正渚旁有曲水清流激湍暎帯左右訖今猶然(晉/王)
　(羲之列傳云初渡浙江便有終焉志㑹稽佳山水名/士多居之謝安未仕時亦居焉孫綽李充許詢支遁)
　(與羲之同好嘗燕集山隂之蘭亭羊欣筆陣圖云羲/之年二十三書蘭亭叙王師乾撰右軍祠堂碑云右)
　(軍自内史後峻誓坟塋捐弃龜組曲水蘭亭自為之/序黄長睿東觀餘論云永和十年右軍年三十八時)
　(已去㑹稽郡矣何延之蘭亭記云永和九年暮春宦/㳺山隂修祓禊禮所記右軍出處年嵗皆不同晉書)
　(列傳云羲之初渡浙江有終焉志㑹稽佳山水名士/多居之嘗與同志燕集山隂之蘭亭為之序以申其)
　(志信如列傳則蘭亭之逰乃右軍隠居之日也按通/鑑云永和四年殷浩以江州刺史王羲之為䕶軍八)
　(年王羲之遺殷浩書諫北伐十年以前㑹稽太守王/述為揚州刺史又晉書列傳羲之自䕶軍右將軍㑹)
　(稽内史實代王述及述移揚州臨發一别而去後王/述檢察㑹稽郡疲於簡對稱疾去郡於墓前自誓時)
　(永和十一年之三月也以此推之嵗在癸丑為永和/九年其時為㑹稽内史無可疑者晉傳既脱畧羊欣)
　(王師乾輩所記皆舛黄長睿號該洽嘗䟦右軍破范/帖云永和十二年去㑹稽郡巳嵗餘此語良是至東)
　(觀餘論則自相牴捂有不可解列傳又言右軍享夀/五十有九按右軍生於恵帝大安二年癸亥沒於穆)
　(帝五年辛酉以此推之右軍蘭亭之逰時年五十有/一當是時謝太傅隠居東山遂同此集碑署瑯琊王)
　(友謝安是也葛常之韻語云一死生為虚誕齊彭殤/為妄作葢用謝安一時之語或者又疑羲之傳為㑹)
　(稽内史日與尚書僕射謝安書云云按謝安傳以升/平四年為桓宣武司馬後十餘年始當國為僕射而)
　(永和八年為尚書僕射者謝/尚也以尚為安乃列傳之誤)
上淺溪在縣西五十二里
餘支溪在縣西四十七里舊經云溪有二源一温一凉
　滙於此其温涼不雜其實亦鏡湖之别流也故名餘
　支
官瀆在縣西北一十里越絶云句踐工官也
射瀆在縣南五里舊經云越陳音教射之所越絶云射
　浦句踐所教習兵處也射率陳音死𦵏浦西五里今
　人或稱射浦
(闕/)　　縣東八十里水經麻溪溪之下為潭
(闕/)　　縣西南三十里法華山唐李公垂詩云十峰排
　碧落雙澗合清漣自注法華寺前後有十峰迴繞雙
　澗合流于良史宿天衣詩云掬水月在手弄花香滿
　衣掬水疑即謂此澗水也曾文清詩亦及此見天衣
　寺
紀家滙在縣西七十里(乾道八年諸暨縣陳諸開浚湖/道水利得㫖浚紀家滙導蕭山)
　(新江以達諸暨知蕭山縣謝暉言山隂㳂江皆山也/諸暨蕭山地勢低下小江舊以導諸暨之水也今浚)
　(新江其底石堅不可鑿徒費民力紀家滙一開則上/流衝突而蕭山縣之桃源苧羅許賢新義來蘇崇化)
　(昭明凡七鄉背披巨浸力疏其不便上之/議遂寢三邑民皆感其恵馮䛬為作碑)
　　　嵊縣
剡溪在縣南一百五十步溪有二源一出天台一出婺
　之武義西南流至東陽入縣一百四十里東北流入
　上虞縣界以達于江晉王子猷居山隂夜雪初霽四
　望皓然獨酌酒咏左思招隠詩忽憶戴逵時在剡便
　乗小舟詣之造門不前而返曰本乗興而行興盡而
　返何必見安道耶今人稱為戴溪又曰雪溪皆以此
　邑中亦有戴溪亭云李太白詩云試問剡溪道東南
　指越鄉舟從廣陵去水入㑹稽長杜子美壯逰云剡
　溪藴秀異又曰歸帆拂天姥皆謂此地也
嶀浦在縣西南四十五里水經云嶀山成工嶠以北有
　嶀浦浦口有廟甚靈行人及樵採者皆先致敬若相
　盜竊必為蛇虎所傷浦北即嶀山與嵊山接二山雖
　異縣而峰嶺相連潘逍遥晚泊詩云曉泛剡溪水晚
　見剡溪山漁唱深潭上鳥啼髙樹間嶀浦與石欄干
　相連皆溪山竒絶之地紹興中有方士李季憩道傍
　遇異人自石欄干下揖季曰君來何為季曰秦太師
　遣往桐柏設醮請福其人太息曰秦今死矣張浚劉
　錡皆當起為將相秦豈得存耶季大駭亟去比至天
　台則秦之薨問至矣葢天下名山宜有神仙往來云
(闕/)　　縣東北五十里
　　　諸暨縣
(闕/)　　縣西七十里源出富陽經縣永泰鄉入于江
(闕/)　　縣北十九里吳王闔閭弟之子夫槩所封因以
　為名
浣江在縣東南一里俗傳西子浣沙之所一名浣浦又
　名浣渚元微之詩云浣浦逢新艷蘭亭詫舊題
五泄溪在縣西五十里輿地志云山峻而有五級故以
　為名下泄垂三十丈廣十丈中三泄不可踰度登他
　山望始見之上泄垂百餘丈聲如震霆水經云浦陽
　浙江東逕諸暨縣與泄溪合溪廣數丈中道有兩髙
　山夾溪造雲壁立凡有三泄水勢髙急聲震水外上
　泄髙二百餘丈望若雲垂此是瀑布土人號為泄爾
　嘉祐中刁景純詩云西源窮底到東源直注層崖五
　磴泉
石瀆溪在縣西南六十二里上下源各有二石井相聫
　合流如瀆故以為名
上桑溪在縣東四十里
黄壇溪在縣東北五十里源出黄壇嶺
烏石溪在縣北四十八里溪多烏石故名
開化溪在縣南二里
瀨溪在縣南六十里一名堰溪
雙橋溪在縣東北十四里源出烏石溪北流入髙湖
櫟溪在縣東北四十里源出白崖山北流入秘浦湖
干溪在縣東北六十二里以吳干吉故居於此故名俗
　呼乾溪非也
靈泉溪在縣西二十五里源出范蠡潭山其流溉民田
　甚廣他鄉多求榖種於此俗呼稻種泉
山遐浦在縣東八十里舊經云山遐㫁髙公湖為浦取
　漁所集千艘後人思之號山遐浦按遐字彦林建元
　初為餘姚長為官出豪強所藏二千户境内肅然衆
　共驅之令不得安席後至東陽太守出晉書本傳
　　　蕭山縣
浙江在縣西二十五里源自西東來由富陽經縣一百
　五十里轉北流入臨安府鹽官縣出海經云浙江西
　北入海注云今錢塘有浙江也説文云别流為汜至
　山隂㑹為浙江顧野王地志云浙江發源東陽新安
　不與岷山接至錢塘江有浙山正居江中潮水衝山
　即回入海故曰浙江亦曰定山是也(漢地志云浙江/水出丹陽黟縣)
　(南蠻中北逕其縣南又云穀水自太末東北至錢塘/入浙江史記秦始皇三十六年臨浙江水波惡乃從)
　(狹中渡葢捨此而渡餘杭矣莊子云浙河之水水經/漸江水出三天子都即浙江也唐盧肇海潮賦云浙)
　(者折也葢取其潮/屈折而倒流也)
浦陽江在縣東源出婺州浦江北流一百二十里入諸
　暨縣溪又東北流由峽山直入臨浦􁭞以至海俗名
　小江一名錢清江酈道元水經注云浦陽江導源烏
　傷縣東逕諸暨與泄溪合東回北轉逕剡縣縣開東
　門向江江廣二百餘步又云柯水東北逕永興東與
　浙江合謂之浦陽江引漢地里志蕭山縣潘水所出
　又疑浦陽江之别名自外無水以應之謝惠連西陵
　遇風詩云昨發浦陽汭今宿浙江湄韻譜云水之相
　入為汭又云水北曰汭自浦陽江北流入浙江二水
　參錯其名曰汭宜矣泄溪屬諸暨縣所謂東回北轉
　盖由山隂會稽滙曹娥江由上虞以入剡溪也道元
　又云浦陽江東北逕始寧縣嶀山其北即嶀浦又云
　東逕上虞縣南至王莽之㑹稽地名虞賓又云餘暨
　之南餘姚西北浙江與浦陽江同歸海又引闞駰十
　三州志云江水至㑹稽與浙江合自臨浦南通浦陽
　江其説不一與二文自相牴牾葢始寧今上虞縣嶀
　浦嶀山皆屬嵊縣虞賓屬上虞又接餘姚江臨平湖
　在浙江以西其源殊别餘暨即諸暨距餘姚二百餘
　里謂餘姚西北浙江入海非也葢此江東北流自山
　隂㑹稽泝曹娥江始至上虞餘姚嵊縣謂東回北轉
　入上虞嵊縣斯可矣道元之論又曰東南地卑其流
　所湊故川舊瀆難以取悉此未必一皆得其實葢道
　元未嘗身履浙江以東故其誤如此後人因襲遂認
　此江為上虞江其失則寖邈矣漢志云蕭山縣潘水
　所出水經云柯水東北逕永興東與浙江合今山隂
　縣二十里有柯橋其下為柯水然則浦陽江與柯水
　一源由蕭山以達于浙江古今葢不易也(十道志婺/州浦江一)
　(名浦陽江葢江之導源實出於此禹貢三江既入震/澤底定韋昭云三江者松江錢塘江浦陽江葢江之)
　(名尚矣越絶云浦陽者越王句踐兵敗衆懣於此故/曰浦陽去山隂五十里唐書志越州㑹稽縣有府一)
　(曰浦陽今土人以錢清為古浦陽也孔延之松英集/云越之通道有四西接錢塘曰浙江城西四十五里)
　(曰錢清江州之東七十里曰曹娥江餘姚縣曰姚江/舊經云㑹稽縣東南九十里為小江津然則錢清江)
　(小江津皆浦陽江之别名也今以地里攷之自浦陽/江至曹娥百餘里酈道元誤以曹娥為浦陽江豈當)
　(時曹娥江之名未著亦名浦陽耶或陵谷遷變舊流/不循其故道耶十道志云浦陽江有琵琶圻岸有曹)
　(娥碑信此則曹娥江即浦陽爾五臣文選注云浦陽/汭經上虞至㑹稽山隂為浙江謝康樂山居賦注云)
　(浦陽江自嶀山東北逕太康湖其説皆誤葢自道元/有東逕嵊縣又逕上虞之説有以誤之爾梁禇淡之)
　(為㑹稽太守孫法亮叛淡之遣隊主陳願議/曹虞道納二軍過浦陽江與賊戰柯亭破之)
漁浦在縣西三十里十道志云漁浦舜漁處也梁丘希
　範旦發漁浦詩云漁潭霧未開赤亭風已颺謝靈運
　詩云宵濟漁浦潭錢起詩云漁浦浪花摇素壁西陵
　水色入秋窻
祖瀆水經云浙江又東逕祖塘謂之祖瀆昔太守王朗
　拒孫䇿數戰不利孫静果説䇿曰朗負阻守難可卒
　㧞祖瀆是要道也若從此出攻其無備破之必矣䇿
　從之破朗於固陵
　　　餘姚縣
餘姚江在縣南一十步源出上虞縣通明堰東流十餘
　里經縣江東入於海江闊四十丈潮上下二百餘里
　雖通海而水不醎
菁江在縣四十五里源出四明山北流匯餘姚江以達
　菁江王荆公題詩云丹樓碧閣無處所惟有江山照
　眼明
湖塘浦在縣東西十里水經云餘姚水東逕穴湖塘水
　沃其一縣並為良疇
　　　上虞縣
上虞江在縣西二十八里源出剡縣東北流入江分二
　道一出曹娥江一自龍山下出舜江又北流至三
　江口入于海(初學記云凡江帶郡縣以為名則/有㑹稽江山隂江上虞江是也)
運河在縣南二百二十步源出七里湖漁門浦自皁李
　湖皆滙于河西抵梁湖堰東之通堰各三十五里
通明江在縣東十里源出餘姚江其西自運河入于江
　　(有堰曰通明堰蔡舍人肇明州謝上表云三江重/複百怪垂涎七堰相望萬牛回首葢自杭經越至)
　　(明凡三絶江七/度堰此其一云)
五夫河在縣北三十五里源出夏葢湖曰驛亭堰凡三
　十里東流入餘姚縣之菁江
夏湖溪在縣東南二十五里源出黒龍潭冬夏不竭由
　下管寳泉至浦口入溪流注五十餘里
李家溪在縣南六十里源出白龍潭由上山鄉寳泉浦
　口入溪
杜浦在縣西南四十里梁杜京産之居也按京産傳在
　始寧東山開舍授學州辟從事稱疾去自浦之東山
　一里許其山舍下臨此浦也
顧墅灘在縣西南四十里杜京産與同郡顧歡同契在
　東山開舍授學世傳顧歡家墅於此一作故墅
石溪在縣南三十五里
思湖浦在縣西北六十里東通海西抵錢塘其對岸即
　海鹽縣俗呼為風門海口
飲牛溪在縣南五十里白道猷巖下石有繫牛足迹溪
　以此名邑人江公亮詩云好是道人巖畔月夜深清
　照飲牛溪
姚家浦在縣西北六十里一名謝浦
陳家浦在縣西北六十里
槎浦在縣西六十里
達浦在縣西北六十里
簟浦在縣東五十里
省河在縣東一十里(説者云舊有運河距梁湖通明二/堰各三十餘里積雨閼壅民有墊)
　(溺者異時邑令浚此河欲以殺運河水勢然兩河止/隔一小隄每風濤上下撞擊其土易隳運河一决如)
　(建瓴水下流尤被害此/河之浚葢未見其利也)
釣川在縣西南七里陶隠居乗槎垂釣於此華安仁云
　仙馭不返沉槎無迹謂此
　　　新昌縣
東溪在縣東一里其源東南來自天台石橋瀑布水北
　逕石笥出青檀别一源東南出南州北逕小將與青
　檀别一源東南出南州北逕小將與青檀水合流入
　羽林又一源南出黄杜北逕天姥山出羽林今流入
　縣至虎隊支派入蛟湖入縣南流西溉田一萬二千
　畆其巨派從北流過縣後西北流為三溪出嵊縣為
　剡溪(唐咸通元年浙東賊裘甫陷剡縣衆數千人觀/察使鄒祗徳將沈君縱張公署李珪擊之甫設)
　(伏於三溪北壅溪上流使可涉既戰陽敗走官軍追/之半涉壅水大至官軍敗三將死之後甫由黄罕嶺)
　(入剡兵/遂潰)
王宅溪在縣北三十里源出四明奉化由沙溪西南入
　剡轉北至杜潭别一源出台州寧海由三□西逕唐
　家洲紆繞三十六渡北流滙扯潭水出嵊縣浦口
查浦在縣北水經云浦東流二百餘里與句章接浦周
　六里其夾浦居民五百家門皆面水昔嘗過之今尚
　如水經所言可避世如桃源也
石笥溪在縣東八里一名石溪
柘溪在縣東南二十五里源出天姥山
石牛溪在縣西二里源出天台山瀑布
沃洲在縣東七十里晉支道林白道猷隠居於此唐朱
　放詩云月在沃洲山上人歸剡縣江邉劉長卿詩云
　何人住沃洲魏鄭公留題云何代沃洲今夜興倚闌
　干聽赤城鐘
放馬澗在縣東三十二里支道林放馬之所(世説或譏/道林養馬)
　(不韻荅曰貧道但賞其神駿自/此之沃洲天姥皆有道林遺迹)
　　湖
　　　㑹稽縣
回涌湖在縣東四里一作回踵舊經云漢馬臻所築以
　防若耶溪溪水暴至以塘灣回故曰洄涌南史謝靈
　運傳㑹稽東郭有回踵湖靈運決以為田太祖令州
　郡履行此湖去郭近水物所出百姓惜之太守孟覬
　執不與初學記山隂有回浦湖葢舊屬山隂縣界
鏡湖在縣東二里故南湖也一名長湖又名大湖通典
　云東溪永和五年太守馬臻始築塘立湖周三百十
　里溉田九千餘頃人獲其利王逸少又云山隂路上
　行如在鏡中㳺鏡湖之得名以此輿地志山隂南湖
　縈帶郊郭白水翠巖互相映發若鏡若圖任昉述異
　記云軒轅氏鑄鏡湖邉因得名或又云黄帝獲寳鏡
　於此也酈道元注水經云浙江東北得長湖口北寫
　大江又大湖石帆山下水深不測傳與海通然則長
　湖大湖之名葢又出鏡湖之先矣(湖兼屬山隂縣其/源實出㑹稽之五)
　(雲鄉也水經云湖五百里/溉田萬頃與通典不合)
浮湖在縣東
石浦湖(闕/)
范家湖在縣東南四十里
錢湖在縣東一里湖上僧菴號興福院今為圓通寺
　　　山隂縣
天照湖在縣東三里
茭塘湖在縣西五十五里新安鄉以塘湖多茭葑故名
　　　諸暨縣
古放生湖在縣西南一里舊經云唐大厯中使程希賓
　往諸道放生遂以此湖放生禁採捕并浦陽江等凡
　五所俱置後改建於縣東二里為今放生池
縣湖在縣西北三里淳熙改元知縣事(闕/)橋重浚仍置
　二閘以漲涸為啓閉邑人便之
必浦湖在縣北七十里周四十里俗訛為祕浦其傍横
　巷曲灣以百數多採捕者
朱公湖在縣北六十里昔朱氏浚此湖
鯉湖在縣南二十里湖多鯉故名或云范蠡養魚之地
　今世傳范蠡養魚經有養鯉魚法甚詳
髙公湖在縣東二十里昔髙氏浚此湖
　　　蕭山縣
湘湖在縣西二里周八十里溉田數千頃湖生蓴絲最
　美水利所及者九鄉以畋漁為生業不可數計(初崇/化由)
　(化夏孝昭明長興安養新義來蘇八鄉皆仰食湖利/乾道中知縣顧冲以許賢一鄉距湖水雖差邈亦可)
　(溉及乃合舊約益以許賢為九鄉/均其利刻石示衆曰均水約束云)
白馬湖在縣西一十四里周二十五里溉田百餘頃一
　名石姥湖(紹興中民沈琮以湖田三千畆獻入寧夀/觀有㫖兩浙漕臣驗視不可田議遂寢)
爪歴湖在縣東二十五里周五里舊號臨江湖溉田二
　十頃
梓湖在縣西三十五里
落星湖在縣西二十五里周二十里溉田百餘頃舊經
　云後漢漢安二年落星湖中得名(湖北今五千九百/二十五畆三角熙)
　(寧中以湖地髙者為田為三千八百一十一畆置十/九圍其低者不圍乾道二年撥田九百畆賜歸正官)
　(周大仁之妻張氏議復以湖利還民淳熙十一年言/者以為請有旨下所屬開掘故湖地為田者復以予)
　(民自邑以西逐嵗得水利田者得以資灌溉之利慶/元六年臨安府龍華寺僧寳華陳乞撥賜為田今湖)
　(利遂/廢)
詹家湖在縣西二十五里
女陂湖在縣南二十里周四里
淨林湖在縣西二十六里周一十里俗稱杜湖
清霖湖在縣南二十二里
馬社湖在縣東二十五里邑人馬社所築
後山湖在縣東南二十七里周三里
徐安正湖在縣西四十里周一十五里以浚湖人得名
戚家湖在縣西三里與湘湖接一名摏湖
周家湖在縣南二十里
桃湖在縣南六十里
大小湖在縣(闕/)
厲市湖在縣南十二里
童湖在縣東四十里
牧馬湖在縣東四十里
千湖在縣北六十里
　　　餘姚縣
桐下湖在縣東一十一里周十五里西北有土門
穴湖在縣東一十二里舊經引夏侯曾先地志云吳時
　望氣者鑿㫁此山故以名湖周六里西有土門
燭溪湖在縣東北一十八里舊經云昔人迷失道忽有
　二人執燭夾溪而行因得路故名燭溪一名明塘湖
　俗號淡水海周一百五十里深二丈溉田千餘頃東
　西各有石閘其西閘中間易為土門奔流湍激旋即
　廢慶元五年知縣事施宿始復其舊更鑿山骨闢令
　廣每放湖水勢不抳人皆便之(十道志云湖中有燭/傳云昔人入山迷惑)
　(昬暗四塞悲泣山中忽有/雙燭照之與舊經略合)
梅澳湖在縣東北一十八里東即燭溪湖此其澳曲也
　舊經云昔有梅樹吳時採為蘇臺梁湖側猶多梅木
　俗傳水底梅梁根也今巨木湛卧湖心雖旱不涸
　不露秋八月或有聲如鼉吼震徹數里土人謂之湖
　淫(十道志吳起建鄴宫使匠人伐材住胡塘谿口梅/下俄見樹長堪為梁伐材還都梁已足更别無用)
　(梁一夜飛還上人異之號曰梅君此材今在溪中水/旱則自浮沉一云用為禹廟梁是也舊經云梁時修)
　(廟惟欠一梁忽風雨漂一木至乃梅梁也今梅梁/以二鐵絙繫之楹間相傳此物嵗久特為神異云)
鱧子湖在縣東北三十五里周八里有土門
桐木湖在縣東北四十里周八里傍多桐木故名湖内
　有田七百四十五畝
上林湖在縣東北六十里周五十八頃有竒有石閘
上澳湖在縣東北七十里周三頃有竒有石閘堨各一
　所
寺湖在縣東北五十里周八十餘畝北有土門
烏戎湖在縣北十里周三十餘畝有土門
黄山湖在縣北二十五里周二十八里溉田一百頃有
　土門
獨姥湖在縣北四十里周八里西有土門上有獨姥祠
附子湖在縣北三十里周二十五里
勞家湖在縣北三十五里周一百五十餘丈
松陽湖在縣東南一十五里周九十畝東有土門
樝湖在縣東南一十八里周五十畝東北有土門
東泉湖在縣南一十五里周十畝
西泉湖在縣西南一十五里周七里
莫家湖在縣西南一十五里周三百畝東有土門
前溪湖在縣西南一十七里周百畝北有土門
鴨蕩湖在縣西南二十里周百畝北有土門
蒲陽湖在縣西南二十五里周十二里北有土門
趙蘭湖在縣西南二十七里周百五十畝北有土門
樂安湖在縣西二十里周二十九頃有土門
臧墅湖在縣西三十里周四里
小樝湖在縣西三十七里周一十七里南有土門
牟山湖在縣西北三十五里周三十里東北有土門
汝仇湖在縣西北四十里周三十里有土門六所湖内
　籍田七百餘畝(湖南先有田數多紹興二年得㫖/復廢為湖詳見上虞縣夏葢湖注)
餘支湖在縣西北五十里周二十里有土門七所湖内
　籍田三百餘畝
千金湖在縣西北六十里周十五里西有土門
漁浦湖在縣西北六十里一名白馬湖舊經引夏侯曾
　先志云驛亭埭南有漁浦湖深處可二丈漢周舉乗
　白馬逰而不出時人以為地仙白馬湖之名由此水
　經云漁浦湖中有大獨小獨二山唐貞元中置湖門
　三所别於北門置放水塘四百步
　　　上虞縣
西溪湖在縣西南三里舊七里湖舊經云縣令戴延興
　立周七里故以為名溉田二百頃
皁李湖在縣西北五里周一十五里
謝陂湖在縣北三十五里舊經云謝靈運莊也自湖至
　謝氏西莊一十餘里
大楂湖在縣東北一十里周九里三十步湖中小阜號
　龜山
破岡湖在縣北二十五里舊經云吳時望氣者鑿㫁山
　岡因名
任嶼湖在縣西北二十七里舊經云寳厯二年縣令金
　堯恭開置溉田二百頃
夏葢湖在縣西南四十里湖内三十六溝其岸北二斗
　門依山有神祠湖東北則夏葢山也(夏葢一作夏駕/又作夏架水經)
　(云西陵湖西有湖城山東有夏架山湖水上承妖皋/溪而下注浙江古語云夏駕山浮葢山屹丘于湖中)
　(不為湖水之漲涸也紹興二年上虞縣令趙不摇言/縣所管夏葢湖等一十三處為田不便吏部侍郎李)
　(光奏一方利害無甚於湖田乞比較興湖為田以來/所失常賦孰多孰少自政和以來以湖為田者乞復)
　(為湖得㫖張守真經久利害以聞限三日知越州張/守言上虞縣夏葢湖改為田者一百三十二頃二十)
　(四畆餘姚縣汝仇湖等湖一十三所改為田八十一/頃四十九畝二年内暗失米四千二百三十六石八)
　(斗有零民間所失當復數倍乞復廢為湖自此兩縣/可望全熟委是經久有利無害奉聖㫖依仍自三年)
　(正月/為始)
　給事傅公崧卿守鄉郡時侍郎陳橐入幙上公利便
　橐竊惟執事作鎮鄉郡必思所以興利除害為此邦
　悠久之福橐亦嘗蚤夜籌慮期有獻於左右其間非
　無利害之大者復念吾君遷播未有定居戎馬慿陵
　疆圉弗固乃欲於此時陳利害之説是猶疾病之人
　邪氣未除而遽議調補亦似乎不知務也故事非迫
　切於今日者皆未敢輒有言前日因至上虞境内過
　夏葢湖而備究湖田之為害實吾民今日倒懸之苦
　有不得不言者古人設陂湖以備旱嵗王仲薿建請
　以為田乃引鑑湖自然淤澱已成田陸為説又有不
　妨民間水利之語其欺罔甚矣然佃戸占請之初各
　有畝數不敢侵冐當時湖之為田者纔十二三佃户
　止於髙仰處作􁬷未敢涸湖以自便民田尚被其利
　但滀水不如曩日之多故諸鄉之田歳歳有旱處比
　年以來冐佔不已今則湖盡為田矣以夏葢湖推之
　諸處可以類見橐所知者止上虞餘姚其他四邑皆
　不及知(新昌嵊/縣無)上虞餘姚所管陂湖三十餘所而夏
　葢湖最大周迴一百五里自來䕃注上虞縣新興等
　五鄉及餘姚縣蘭風鄉此六鄉皆瀕海土平而水易
　洩田以畝計無慮數十萬唯藉一湖灌溉之利今既
　涸之為田若雨不時降則拱手以視禾稼之焦枯耳
　其他諸湖所灌注皆不下數百頃植利人戸倚以為
　命而乃盡奪之一遇旱暵非唯赤子飢餓僵踣道路
　而計司常賦虧失尤多雖盡得湖田租課十不補其
　三四又况每遇旱嵗湖田亦隨例申訴官中檢放與
　民田等昨見上虞丞言曾䝉上司差委相度湖田利
　害因㸃對靖康元年建炎元年湖田租課除檢放外
　兩年共納五千四百餘石而民田縁失陂湖之利無
　處不旱兩年計檢放秋米二萬二千五百餘石只上
　虞一縣如此以此論之其得其失豈不較然民間所
　損又可見矣但當時以湖田租課歸御前與省計自
　分兩家雖得湖田百斛而常賦虧萬斛嬖倖之臣猶
　將曰此百斛者御前所得也不剏湖田何以有此省
　計虧羨我何知哉今湖田租課既充經費則漕臺郡
　守固當計其得失之多寡而辨其利害夫公上之與
　民一體也有損於公有益於民猶當為之况公私俱
　受其害可不思所以革之耶橐得之父老云本州之
　湖其自然可以為田者唯有鑑湖髙仰去處葢不失
　水利兼與民田亦無相妨其他皆隨湖廣狹以定植
　利之頃畝尋常湖水平堤旱歳尚憂不足頃見李宣
　州言此利害甚詳而明必曾與執事熟論况執事越
　人也想前已洞達於胷中君子懐濟民利物之志每
　恨不得行耳然則解斯人之倒懸顧不在今日乎橐
　愚意欲望執事㫁以不疑除鑑湖外諸縣湖田悉罷
　之以便民誠不貲之利也然儻俟奏報則湖田皆在
　四月上旬挿種之後若行罷廢似非人情不廢則失
　今夏滀水之利故橐必冀左右以權宜即日施行一
　面具利害聞奏仍上章待罪如四聰嘉納則粒米狼
　戾之慶可坐而致或俞音尚閟則湖已滀水今歳不
　得為田足以寛嗷嗷之衆秋間果得一稔則疲氓可
　蘇盜賊可息人樂其生無思亂之意執事雖以此得
　罪亦無愧於心矣此事唯在㫁而行之雖謀之上客
　謀之益友愚恐少有肯贊髙明以必行者執事試召
　所親信三數人詢之必有二三之論非其智識有不
　逮也其勢然耳為國計者必曰湖田歳入幾萬斛正
　今日經費所賴而遽罷之則緩急何以濟為左右計
　者必曰行在咫尺公為守臣豈可不待奏報而專罷
　行之事此皆知其一而不知其二也又或以為未必
　然者亦人情之常橐若非前日親見雖他人以誠相
　告亦未盡信葢橐聞湖田之害熟矣向雖在幙府未
　嘗言及今播種迫期方獻言於左右誠以親究其害
　耳執事儻以橐之言為信不異身臨而目覩也恐或
　以為湖田行之累年矣縱不便於民未應疾苦若此
　其甚豈可未聞於朝一旦驟欲罷廢待報而行未為
　晚也橐謂此特拘攣守常者之言非惻怛愛民者之
　言也吾民困苦極矣前此怨嗟呌號為其父母者恬
　不聞知流害滋深以至今日今執事將自比於拘攣
　守常之徒乎抑以世之重自任耶又事有大可慮者
　頃年雖有豐有凶然富民薄有儲畜兼他邦轉糴可
　以相補故小民幸免於溝壑今北騎所過之地糓粟
　皆被焚爇屈指聚落之間有餘糧者無幾且無他邦
　轉糴之望而官兵支費又將取給於民父子兄弟不
　相聊矣然猶竭力耕種以覬秋穫雨澤在天不可必
　也陂湖之與奪在人幸未至於後時可不任其責哉
　失此機㑹歳事或虧湖田之租常賦之額兩無所得
　元元艱食流離道路強者為盜弱者為丐嘯聚弄兵
　豈不由此執事當自見之知橐不為過論也建炎二
　年春邑民嘗訴湖田之害於撫諭使者使者下其狀
　於州縣上虞令陳休錫遂悉罷境内之湖田翟帥以
　未得朝廷指揮數窘之陳不為變是嵗越境大旱如
　諸暨新嵊赤地數百里農夫無事於銍艾獨上虞大
　熟餘姚次之(餘姚七鄉通江潮䕃注兼有燭溪湖/等數處不可作田不曾廢故亦熟)而
　上虞新興等五鄉被夏葢湖之利尤為倍収其冬新
　嵊之民糴於上虞餘姚者屬路不絶向使陳令行之
　不果則邑民救死不暇况他境乎夫以一縣令尚能
　為之橐之所望於左右宜如何(聞陳令見在㑹稽敢/望呼召訪以利害)
　橐既知利害之詳今或不言橐則有罪遂敢不避僣
　易仰瀆聽覽不任悚懼更有數項鄙見條具于後
　　此事如䝉采擇須在三月盡文字到諸縣設或遲
　　緩不可過四月初二三也葢此時湖田挿種者尚
　　少兼植利人户須於梅雨前脩築堤塘雨作之後
　　難以施工也橐三月十一日舟行湖中詢田夫云
　　已種二十之一至月末可種十之一若罷湖田所
　　挿之秧當為棄物興大利不可恤小害也左右果
　　欲施行不可先使衆人知恐刻木得以為市
　　租湖田人有願種者亦有不願者往往相半葢王
　　仲薿多仰勒等第人租田或挿種不及即空納租
　　課如此之類皆不願者縁湖田不罷不敢推還官
　　中年年以為患亦有請數畝為名而侵佔蔓延至
　　百十畆如此之類皆願種者此湖之所以盡為田
　　也前此累有論訴官中差人打量只是為刻木及
　　牙人乞覔租課只仍元額未嘗增也擅湖利者皆
　　鄉村豪強之人中間上司體量利害此輩行賄至
　　千餘緡今來或罷田當有訴牒紛然並至必以已
　　種為詞亦有乞俟收成罷廢者此乃緩官中行遣
　　至期官吏移易又復寢矣惟在台嚴少加懲戒毋
　　為浮言所惑幸甚
　　似聞鑑湖所入居一郡湖田課額之半可望台㫖
　　令案吏具數亦可簽帖稟聞朝廷若有鑑湖田止
　　减其半而民田免旱涸常賦無虧减亦朝廷所樂
　　聞也
　　上虞陂湖之為田者共一十四所共管納租米四
　　千餘石其西溪湖等十三所共納二千餘石而夏
　　葢湖獨管納二千餘石可以見夏葢湖之廣濶係
　　上虞餘姚兩縣六鄉二萬餘户植利所繫非輕葢
　　六鄉皆邉海彌望盡是平陸非如衢婺諸郡間有
　　池塘可以䕃注自興湖田無歳不旱大旱之歳至
　　檢放秋米一萬餘石逮建炎二年陳令罷湖田獨
　　此一鄉無一户訴旱其利害甚明(前年陳令為新/昌丞橐備聞其)
　　(語/)恐台意以謂方朝廷多故又總鄉邦帥權慮事
　　涉太專未欲盡罷不識可先罷夏葢湖田否葢其
　　他諸湖比之為狹縱失其利未為大害雖州郡行
　　遣不當分彼此然一時權宜救民之所甚急於理
　　無礙此亦侯雍齒之意民間曉然皆知惠之將及
　　我也(此已涉第二義恐思其/上者而不得故謾及之)
　　　此項如䝉垂聴須當出榜述夏葢湖利害及先
　　　罷之因并言已一面具奏付下植利張挂仍令
　　　本縣告示佃户即時罷種若止行下本縣而不
　　　出榜恐刻木特遲其事必致後時榜文既到必
　　　不敢匿
　　橐今所言儻不䝉鄙斥更當宻詢利害條具呈以
　　備回鑾時論列橐恐安撫龍圖為事已迫期不暇
　　草奏敢乞只以橐今所言録白繳進其間不急之
　　語乞賜刪去茍利於民橐雖死不恨
梨湖在縣西北二十里唐縣令金堯恭開置
皮湖在縣西北三十里
廟門湖在縣北一十二里周三里
潜湖在縣西南四十二里並湖民多潜姓故以名
髙公湖在縣西南一十二里周二百餘畝
隠嶺湖在縣西北二十五里周二百畝
小楂湖在縣東北一十五里周七里(湖與餘姚縣雲樓/鄉接葢此湖雖屬)
　(縣而灌溉之利乃及於雲樓鄉以水勢東/傾而就下也湖今溉田一十六頃四十畝)
光嚴湖在縣西南四十二里
孔家湖在縣西南四十二里
章汀湖在縣西南四十二里周三百六十畝
髙境湖在縣西南四十里周四十餘畝
錢家湖在縣西南三十里
圖湖在縣西南四十二里
上湖在縣西南四十里
圓湖在縣西南四十里周八十畝
姥山湖在縣西南四十五里周四里
江湖在縣西南五十里(昔有尼寺一夕陷於湖有寺鐘/墮水底有見之頃嵗旱涸車注)
　(垂竭忽見鍾鼻鄉人共挽/之俄傾雷雨暴至鐘復沒)
菱湖在縣西南四十五里
馬家湖在縣西南五十里
鍾湖在縣西南五十里周二百二十畝一名鍾家湖
大湖在縣西南五十里湖雖濶其水利止及近田
伶仃湖在縣西南五十里
赤峴湖在縣西南五十里
池湖在縣西南五十里周七十餘畝
主山湖在縣南四十里
銅山湖在縣南二十五里唐和元二年邑民葉再榮率
　其里人開創始再榮語於人曰銅山之北谷嶺之陽
　有泉滔滔不竭可瀦之以備嵗旱余鼎黄定童雲悉
　力助成之鄉貢進士張岳記
瀦湖在縣南五十里
周家湖在縣南四十里
尚湖在縣西南三十里
旱湖在縣西南四十里
韓湖在縣西南四十里
白馬湖在縣西南四十里在夏葢湖南水經云白馬潭
　深無底創湖之始邉塘屢崩百姓以白馬祭之因以
　名其湖焉(白馬湖有三一在蕭山或名石姥湖一/在餘姚或名漁浦湖惟此湖無别名)
黄灣湖在縣西南四十里
雙湖在縣西南四十里
四角湖在縣西南五十里
雙碁湖在縣西南五十里
沐憩湖在縣西南五十里
前厲湖在縣南四十里
蚌湖在縣南四十里
葛糧湖在縣南三十里
李家湖在縣南四十里
　　隄塘
　　　㑹稽縣
稱浦塘在縣東四十里唐地里志云㑹稽東北四十里
　有防海塘自上虞江抵山隂百餘里以蓄水溉田開
　元十年令李俊之増脩大厯十年觀察使皇甫温太
　和六年令李左次又增脩之隆興中吳給事芾重加
　浚疊李益謙譔記云府城北水行四十里有塘曰防
　海自李俊之皇甫温李左次躬自脩之莫原所始皇
　朝改𨽻巫山威鳯二鄉適直其地為田八百頃前志
　謂畜水以利灌溉今泯然無跡而海水冒田獨為民
　病塘之外不能尋尺其役始以紹興三十二年十月
　成以隆興二年十月云
鍊塘在縣東五十七里舊經云越王鑄劒於此越絶云
　句踐炭瀆鍊塘各因事而名水經銅牛山北湖下有
　鍊塘里句踐鍊冶之處
稱心海塘在縣東北五十里
菁江石塘在縣東六十里俗稱石塘越絶云石塘越所
　害軍船也塘廣六十五步長一百五十三步淳熙九
　年令楊憲重築加甃塘岸一里餘
北塘在縣東北八十里北抵平江府大澤
刑塘在縣北一十五里舊經引賀循記云防風氏身三
　丈刑者不及乃築髙塘臨之故曰刑塘張伯玉㑹稽
　山詩云防風獨彊梁後至行趑趄天威不可捨敗骨
　盈髙車至今憔悴煙慘淡藏封隅華安仁刑塘詩云
　汪芒後至知何用敗骨空專一素車
夾塘俗傳漢太守馬臻所築夾鏡湖而為塘也
康家塘自塘以外即鏡湖一名東隄
傖塘在縣東五十里舊經云昔傖楚共築此塘堰水溉
　田營居室於此故名
杜塘在縣東十五里少微山下嘉祐中兩浙漕杜公所
　築齊祖之詩云新築隄成號杜塘結茅深穏佔湖光
　　　山隂縣
古塘在縣西南二十五里晉太守謝輶築
運道塘在縣西北一十里唐地里志云元和十年觀察
　使孟簡築
富中大塘越絶云句踐治以為義田肥饒故謂之富中
　也十道志句踐以田肥美故富中都文選吳都賦富
　中之甿貨殖之選舊經云富中里
界塘在縣西四十七里唐垂拱二年始築為隄五十里
　闊九尺與蕭山縣分界故曰界塘
　(闕/)
　
　
石塘在縣西北四十里越絶云越所害軍船也塘廣六
　十五步長一百五十二步
下塘在縣西南一百二十里
支塘在縣西南一百里
　　　嵊縣
漢塘在縣北二十五里
新塘在縣西三十里
廣利塘在縣西三十里
　　　蕭山縣
捍海塘在縣東四十里長五百餘丈闊九尺
荻涇塘在縣南二十里
栁塘在縣西三十里茗山下
　　　餘姚縣
東部塘在縣北四十里慶厯中謝景初董役海塘詩云
　五行交相陵海水不潤下處處壊隄防白浪髙於馬
　董衆完築塞䟦履率曠野自塘以西為長隄詳見海
　隄
謝家塘在縣北四十里
王家塘在縣北四十一里
和尚塘在縣北四十二里
　　　上虞縣
上塘在縣南水經云江南有上塘陽中二里隔在湖南
　常有水患太守孔靈符遏蜂山前湖以為埭下開瀆
　直指南津又作水埭二所以㑹北江得無淹潰之患
横塘在縣南三十里
　　　新昌縣
泄塘在縣西南七里長廣三十畆
新塘在縣東三里
夾溪塘在縣南里僧顯忠詩云南溪北溪深横塘截流
　過
　　池
　　　㑹稽縣
放生池在府東南一十里天寳二年祕書監賀知章表
　乞永周湖數頃為放生池詔許之明年春以黄冠歸
　故鄉賜鑑湖剡中一曲敕永周湖為放生池府有池
　放生始見於此先是梁元帝時荆州請立放生湖其
　碑文見藝文類聚唐初州縣未有其制自唐天寳後
　李憕於襄州置放生江顔真卿於昇州來石及湖州
　各置放生池至乾元元年㳂江諸州自池至洋八十
　一州各置池一所其敕書有云所以宣皇恩廣慈愛
　也國朝天禧元年詔江浙淮南荆湖路諸州舊有放
　生池廢者悉興之原無池處㳂江淮州軍近城上下五
　里並禁採捕天聖二年詔諸郡縣未置者於附郭三
　里浚之紹興十三年勅有司以時省視網罟入者以
　盜論自永周嵗久湮沒更為民田舊池寖廢嵗遇夀
　節放生無定所隆興二年廢田二百七十頃以為放
　生池奏聞詔從之又於池側置咸若亭曾文清公撰
　記
謝公池在縣南五里
王右軍洗硯池在縣南五里白馬山下舊經云王右軍
　洗硯處今人指蕺山潢汙為池非也
鵝池在縣南二里蕺山戒珠寺前舊經云王右軍養鵝
　之所華安仁攷古云逸少既善筆札性復好鵝所在
　穿池滌墨其傍必有牧鵝之所此池是也
方干池在縣東十里澄波坊唐方處士所居華安仁攷
　古云雄飛門巷雖改故池未湮即此池也千字雄飛
　以詩名號雲菴處士門人私謚文英
日月池在縣東北一里池二所俗傳錢武肅王所浚王
　有目疾故浚此二池云
　　　山隂縣
王公池在西園皇祐五年知越州王達始置齊祖之撰
　記云方錢氏仗鉞為後庭棹謳鳬鴈之樂邦人不與
　其觀聖朝受圖籍建守宰且百年前治越者始新西
　園及公始命邦人無小大得恣樂其中故王公池非
　新也由王公名之也
南池在縣東南二十六里㑹稽山池有上下二所舊經
　云范蠡養魚於此又云句踐栖㑹稽謂范蠡曰孤在
　髙山上不享魚肉之味久矣蠡曰臣聞水居不乏乾
　熇之物陸居不絶深澗之寳㑹稽山有魚池於是脩
　之三年致魚三萬今上破塘村乃上池
蘭亭古池在縣西南二十五里王右軍修褉處唐大厯
　中鮑防嚴維吕渭列次三十七人聫句於此云曲水
　追歡處遺芳尚宛然名從右軍出山在古人前賞是
　文辭㑹歡同癸丑年
王右軍墨池在縣西南二十五里蘭亭橋東華鎮記云
　聞右軍上已日修褉處在天章寺有墨鵝池皆遺迹
　池不甚深廣引溪為源每朝廷恩命至池墨必先見
　皇祐中忽三日連發未㡬御書至趙清獻公親到池
　上與僧約曰池墨見即當為請之既焫香致禱須㬰
　響應墨光黒色倍常時因貯之於甖以獻于朝任屯
　田布罷任㳺山以香酒祭池倐忽墨見留詩云田曹
　郎吏何多幸親見池中墨水生(復齋漫録載臨川王/右軍墨池每貢士之)
　(嵗或見墨汁㸃滴如潑出水面則/必有登第者此池靈異亦其此也)
右軍鵝池在縣西南二十五里華鎮記云聞鵝池有白
　魚長數尺有捕者騰躍而起鬛如銀下前池而去後
　復見於池中葢異物也
瑟瑟池在縣西二里以池水湛碧故名錢公輔小隠山
　記云山堂因山之名凡一景一趣無不為之稱有瑟
　瑟池
龍噴池在縣西一里酒務前
西禪池在縣北五里
龜山魚池在縣西一百步龜山下唐元微之留題云勸
　爾諸僧好䕶持不須垂釣引青絲雲山莫厭㸔經坐
　便是浮生得道時李公垂詩云汲水添池活白蓮十
　千彷彿盡生天凡庸不識慈悲意自𦵏江魚入九泉
　後有題云微之詩戒僧以䕶生之意及公垂見而笑
　之未㡬果有寺僧罟於池中者故公垂因形之於詩
　云
　　　嵊縣
放生池在縣東三里
右軍墨池在縣南十五里金庭洞晉王右軍所居也唐
　裴通記云金庭洞天在縣之東南循山趾而右得小
　香爐峰即洞天之北門常聞異香時值仙人從古不
　死真天下之絶境也瑯邪王羲之家于此山其書樓
　墨池舊制猶在通以元和二年二月來逰登書樓臨
　墨池但見其山水之異
　　　諸暨縣
放生池在縣東二里周四十里一名放生湖唐天寳中
　縣令郭宻之築隄塘溉田二十餘頃池心有小山狀
　如龜號龜山其東有虹梁扁放生橋
　　　餘姚縣
放生池在縣南以東西各一百五十步立石為界隆興
　改元知縣事王度始置朱待制翌撰記
鴈池在縣東雙鴈里水經曰南太守虞國舊宅號西虞
　即雙鴈送歸處華鎮詩云南國使君歸故里霜鴻飛
　舞送朱輪
項家池在縣南一十里
洪家池在縣南一十五里
阮家池在縣西南三十五里
　　　上虞縣
放生池在縣南二百步
朱公洗硯池在縣西北四十里池側有學堂云朱買臣
　讀書堂其西有朱侍中廟
謝公洗屐池在縣西北三十里東山傍俗傳康樂遺迹
　以其登山躡屐也然華安仁攷古詩云謝公白首乗
　軒地長記滄波洗屐時又指言謝文靖爾
　　潭
　　　㑹稽縣
孤潭在縣東南舊經云若耶溪側潭深而清孤石聳出
　潭上有大櫟木謝靈運與惠連聫句刻於樹側水經
　云麻溪下孤潭周數畆甚清深有孤石臨潭垂崖俯
　視猿狖驚心寒木被潭森沉駭觀麻潭下注若耶溪
　水至清照衆山倒影窺之若畫唐人徵故事聫句云
　古寺思王令孤潭憶謝公
賀精潭在縣東南
少微潭在縣少微山下
龍潭在縣東南
嫡耳潭在縣東一作的耳
鹿迹潭在縣東南
　　　山隂縣
射的潭在縣南仙人石室下潭深叵測
破潭在縣東廣八十畆
照潭在縣南
包家潭在縣西北
蘇家潭在縣南
月潭在三山之西廣袤數畝於觀月為宜然不知其得
　名之始
夀家潭又在潭之西差小於月潭
　　　嵊縣
下鹿苑潭在縣西鹿苑寺西源出山巔二小穴石湧流
　至葛仙翁祠下出二石甕間又一里許石崖壁立瀑
　布十餘丈下瀦為潭頃嵗旱投簡潭内劃有聲俄頃
　水盡黒電自潭發雨驟至如響
三懸潭在貴門山下有龍祠號普濟禜禱有應
簟山潭在縣東水經云東有簟山山下衆流前導湍石
　汛激浮溢四注
五龍潭在烏猪山巔潭有五龍故名
響巖潭在細嶺
靈巖潭在子周山
石門潭在縣西
動石潭在縣東北
　　　餘姚縣
竹山潭在縣東
泉潭在縣東南
鬼嘯潭在上林山㘭人迹罕到傍有龍王祠禜禱有應
　　　上虞縣
彈潭在昇相山之巔垂瀑百餘丈滙於潭潭上巨石隠
　隠有足迹號仙人迹
黒龍潭在縣南俗呼其山曰潭山山之上下凡三潭山
　巔人迹罕至最下潭居山椒傳云嘗有黒龍見
白馬潭在縣東水經云白馬潭深無底創湖之始邉塘
　婁崩百姓以白馬祭之用以名
白龍潭在縣南山頂有三潭凡請禱者挽樓而上僅至
　下潭已目眩股栗不可留傳云昔有白龍見故名
　　　新昌縣
長潭在縣西南其源西南自東陽北出夾溪過穿巖别
　一源南自天台出墓門溪東轉寒峯徑西與穿巖水
　合流入于潭又西北流入剡西門唐方干詩波濤漫
　撼長潭月謂此
百丈潭在縣東潭三所皆神龍所窟
　　　海隄
餘姚海隄綿亘八鄉其袤百四十里慶厯中縣令謝景
　初治隄事始築二萬八千尺王文公安石記之厥後
　增築視舊倍蓰隄或罅敝不堅受潮之齧頹圯摧隳
　甚則蕩析田疇漂溺室廬於是嵗起役夫六千人人
　為役二十日率於農隙董治脩築吏或茍且不經意
　隨築輒壊隄葢未嘗固也慶元二年令施宿始因歳
　役革具就實既竣事則圖所以永其存葢東之為雲
　柯梅川上林在承平時嘗有牛秘丞斵石為隄歳久
　隄移石亦湮沒命工求諸淤淖而具得之爰相舊規
　創意疊絫既壯其東偏矣西之為蘭風東山特當濤
　勢衝突徒恃土隄懼不能久則又計工採石鼎新改
　築葢為費者八千緡而西偏石隄復立焉深惟厥終
　俾民蠲役經營海塗開墾曠土總之得田千六百畝
　有竒迺建置海隄莊用其租入隨時補苴力不困下
　而隄益固自是嵗省民夫十有二萬提舉常平劉誠
　之以事請于上報可而顯謨閣學士樓鑰為海隄後
　記
　
　㑹稽志巻十
欽定四庫全書
　㑹稽志巻十一　　　　　　宋　施宿等　撰
　　泉
　　　府城
清白泉在府西清白堂側范文正記云西巖下獲廢井
　泉甘色白淵然丈餘引不可竭王十朋賦云啜茗於
　清白之堂潄齒於清白之泉
三汲泉在卧龍山麓泉甚淺不過有水數斗然汲盡巳
　復滿未嘗竭也舊在陸左丞園内今析為二其一歸
　陸參議靜之其一歸司馬監丞僖
　　　㑹稽縣
子真泉在梅山本覺寺泉味甘寒亷博士布嘗為書子
　真泉三大字或疑子真隠吳市門不應在㑹稽然子
　真方避禍棄妻子變姓名豈常在吳市門者故今㑹
　稽多有子真遺迹
鄭公泉在縣五雲鄉去葛仙翁釣磯為近以鄭𢎞得名
　水經云在若耶溪東方數丈冬温夏凉輿地志云若
　耶鄭𢎞所居之側有鄭公泉𢎞雖居台輔常思故居
　曽病困思得泉水家人馳取飲少許便差泉有二脈
　滴瀝出石罅味極甘宜茶石之上為行路而泉注溪
　中非山僧野叟不能知其處
雲門泉在雲門山唐僧靈一詩云泉源新湧出洞澈映
　纎雲范文正公詩云林無惡獸住山有好泉來
菲飲泉在大禹寺側王龜齡詩云梵王宫近夏王宫一
　水清涵節儉風越俗不知王好惡泉名恰在酒名中
真珠泉在少㣲山齊祖之家山十詠泉其一也
苦竹泉在秦望山側曽文清墓林多苦竹泉出其下泓
　潔宜茶
傅公泉在射的山給事中傅公崧卿先墓因地坎窪鑿
　池瀦水每上冢以煎茗浣祭器池縱五尺衡六尺深
　半衡之數泓潔甘美遇旱不涸士夫咸謂可以方公
　清德遂目之曰傅公泉
　　　山隂縣
半月泉在法華山天衣寺側唐李公垂詩云殿湧全身塔
　池開半月泉姚氏叢語云泉隠巖下雖月圓池中只
　見其半最為佳處紹興初僧法聰鑿開巖上名曰滿
　月甚可惜也
　　　嵊縣
偃公泉在明心院側僧仁偃施水於此得名王龜齡詩
　云泉自何時得得名從偃公誰能繼張陸為載水經
　中
沸泉在溪坑一穴周二三尺常如湯沸自下滚起四時
　不竭
　　　餘姚縣
姜女泉在姜山泉流清洌常有木葉蔽其上或去葉泉
　濁
華清泉在縣北陳山元豐中楊景模顧臨來游酌泉賦
　詩於此
龍泉在靈緒山龍泉寺上王荆公絶句所謂天下蒼生
　望霖雨不知龍向此中蟠也有大字刻泉旁盖後人
　倣公書非真筆髙宗皇帝廵幸時嘗泊御舟于寺前
　江中識者以為龍蟠之䜟
白水泉在縣西南四明鄉山壁環繞峭立上有溪流四
　十二條自絶頂投空而下冬夏水聲不絶
　　　新昌縣
象泉在慧雲寺姚祐云飲鹿花開壮此山遊人多作慧
　泉看
杖錫泉在縣東沃洲山下唐僧靈澈之故迹
　　井
　　　府城
鰻井在寶林山舊經云井有靈鰻一或時出現墨客揮
　犀云越州應天寺鰻井一在磐石上其髙數丈井纔
　方數寸乃一石竅唐徐浩詩云深泉鰻井開即謂此
　鰻時出游人取之置懷袖間了無驚猜如鰻而有鱗
　兩耳甚大尾有刃迹相傳黄巢嘗以劍刺之凡鰻出
　遊越中必有水旱疾疫之災鄉人嘗以此候之華安
　仁攷古云飛來山下石井大如盆盂無耗溢有二鰻
　文彩煥爛世言下徹滄海好事者以彩綫懸錢探之
　極兩紽不得其所止
錢王井井凡數十大抵多在五雲稽山門外以石甃水
　髙於地霖潦不溢大旱不涸方暑時行路甚以為恵
　傳以為吳越王時所浚盖不可攷然至今俗謂之錢
　王井
葛仙丹井在雲門淳化寺佛殿西廡之外僧房中泉味
　甘寒冠一山唐顧况詩云野人愛向山中宿况在葛
　洪丹井西門前有箇長松樹半夜子規來上啼即此
　井也松已槁死六十年前故老猶有見之者唐詩人
　又有句曰月在山中葛洪井晁文元公愛賞之今有
　松偃蹇夭矯如龍正覆井上若䕶此泉者真可異也
　但僧軰頗戕其小枝為可惜耳
陸太傅丹井在法雲寺佛殿前少東太傅昔以直集賢
　院守鄉邦晚謝事居寺東魯墟故廬辟糓煉丹專汲
　此井用之辟糓十餘年容鬂氣力皆不衰丹已八轉
　忽變化飛去太傅乃洗爐鉢水飲之數日不疾而逝
　又以餘水分諸孫飲者三人中大佖年八十六祠部
　傅年九十承奉倚年八十三
方井在通判北㕔卧龍山足齊祖之有新井詩今名卧
　龍泉
　　　㑹稽縣
禹井在縣東南㑹稽山山海經注㑹稽郡山隂縣南山
　上有禹井水經云山東有硎去廟七里謂之禹井
葛仙翁井在縣東南禹穴側宋之問詩云著書惟太史
　鍊藥有仙翁華安仁攷古云葛稚川鍊丹於宛委山
　下有遺井大如盆盂其深尺許清泉湛然
歐冶井在劍浦山齊唐錄鑄浦事云歐冶子始鑄神劍
　之所有淬劍大井存焉
　　　山隂縣
何公井在雲門山西梁何𦙍所居也宋之問詩云樵徑
　謝村北學井何巖東
蛟井舊傳井有三蛟故名
　　　嵊縣
蛟井在縣南穿山下井有蛟故名近井有鎮市居民烟
　火數百家
趙廣信井在縣西小白山仙人趙廣信鍊九華丹於此
　　　諸暨縣
鴟夷井在净觀院側嘉祐中吳處厚廟碑云陶朱公俗
　傳諸暨人今净觀院其故居也鄉曰陶朱井曰鴟夷
　皆以公得名
丁令威井在縣東北咸通寺側
硯水井在永福寺梁武帝讀書堂井尚存
　　　蕭山縣
金泉井在縣西今為居民徐氏園每縣務醖酒取汲於
　此士大夫家釀亦多用之故縣多名酒所謂釀泉為
　酒泉香而酒冽者信有之
潘井在縣西南七里井髙於路數尺其水可掬寒暑未
　嘗竭漢地里志注云蕭山潘水所出東入海意水源
　或出於此寰宇記云疑浦陽江之别名
　　　上虞縣
舜井在縣西北三十五里興教寺傍有象田或者以為
　的對
金罍井在縣南一里天慶觀東廡晉太康中獲金罍於
　上虞縣即此井也
焦家井舊經云昔焦贑卜地穿此井水味甚甘
柴家井在縣西一十里
蕭家井在縣東一里等慈寺本梁蕭氏所捨宅也
龍頭山井在縣東山崖間水經云石井冬夏常冽清泉
　南帶長江北連上陂
　　　新昌縣
石井在縣東天姥山下
齊公井在縣南五里南明山之東麓俗云齊相井唐齊
　顗所居山中有十五題井其一也(按齊顗不為/相俗傳誤也)
　　洞
　　　㑹稽縣
陽明洞天在宛委山龍瑞宫舊經云三十六洞天之十
　一洞也一名極𤣥太女之天唐觀察使元稹以春分
　日投金簡於此詩云偶因投秘簡聊得泛平湖穴為
　探符坼潭因失箭刳白樂天和云去為投金簡來因
　挈玉壺洞外飛來石下為禹穴傳云禹藏書處一云
　禹得玉匱金書於此史記司馬遷探禹穴注云禹廵
　狩至㑹稽因𦵏焉上有孔穴民間云禹入此穴水經
　云山東有硎深不見底東遊者多探其穴今無攷詳
　見宛委山
風洞在刻石山遇隂雨聞鼔樂聲
玉洞在劍浦山齊祖之詩云白石洞間路吾家在其中
　琴窗與書閣一半是雲封
　　　嵊縣
金庭洞天在縣東南天台華頂之東門也道經云越有
　金庭桐柏與四明天台相連神仙之宫也唐裴通記
　云剡中山水之竒麗金庭洞天為最其洞即道門所
　謂赤城丹霞第六洞天也按上清經洞天在天台桐
　柏山中辟方四十里其北門在此小香爐峯頂人莫
　見之又云晉王右軍家于此山書樓墨池舊制仍在
　南齊道士禇伯玉於此置金庭觀乃右軍之家也通
　留詩云寂寂金庭洞清香發桂枝魚吞左慈釣鵞踏
　右軍池華云周王子晉善吹笙為鳳凰聲從浮邱登
　嵩髙而羽化緱山去後主治天台華頂號白雲先生
　往來金庭風月之夕山中有聞吹笙者
　　　諸暨縣
玉京洞在洞巖吳處厚詩云秉燭攜笻步步前玉京迢
　遞訪神仙四時自有壺中景一罅都迷物外天時刁
　景純同遊
仙巖洞在五泄山宋禧留題云翠巖仙洞白雲深躡石
　捫蘿一訪尋縣令劉述禱雨於此亟應有詩云英英
　洞口雲觸石纔一縷須臾徧空山霈然作霖雨
　　　餘姚縣
潺湲洞在四明山陸龜䝉皮日休有唱和
石人洞在縣東北石人山洞北向髙廣各六尺許常若
　掃溉其石壁如粉昔有浮屠裹粮持炬而入越信宿
　出洞中邃杳不可窮其底聞櫓聲而迴
吳山洞在縣東北吳山面滄海巨浪激撞巖石嵌空旁
　産牡蠣
　　　上虞縣
薔薇洞在東山李白詩云不到東山久薔薇幾度花白
　雲他自散明月落誰家我今攜謝妓長嘯謝人羣欲
　報東山客開闗掃白雲王性之記云謝文靖攜妓游
　戱之地雖草莽䝉塞然古色不改宛有六朝氣象
仙姑洞在縣東南一名鳳鳴洞昔有仙人乗鸞鶴來下
　後人立廟祠之號鳳鳴洞主洞濶丈餘周數十步髙
　十餘丈雙崖峭立懸石如磬飛瀑濺沫常若風雨嵗
　祈禱有驗
　　　新昌縣
真溪洞在縣東洞髙四尺濶三尺深不知其底有持炬
　入者僅數十步風自洞出疾甚炬滅竟不得入匝洞
　舊植碧桃花時可愛今桃蹊寝廢
　　石
　　　㑹稽縣
窆石在禹祠舊經云禹𦵏于㑹稽山取此石為窆後人
　覆以亭屋有古𨽻不可讀宣和中楊時有題名秦少
　㳺禹廟詩云一代衣冠埋窆石千年風雨鏁梅梁
葛仙石在縣東若耶溪葛稚川常投竿坐憩于此謝康
　樂兄弟皆常遊每至此酬唱忘歸華安仁詩云聞說
　風流謝客兒鴒原相應日忘歸仙翁遺迹雲深處攜
　手行吟送落暉
秦始皇坐石在㑹稽山南輿地志云方石數丈是始皇
　坐其兩邊方石八所是丞相巳下坐盖俗傳云爾
酒甕石在射的山足三石品峙其狀如甕舊經云巨石
　三在鏡湖東時人謂之秦皇酒甕石
　　(齊祖之鑄浦録云絶湖而濟巖壑相望雙石若瓿/號秦皇酒甕華安仁攷古集云若耶溪傍雙石如)
　　(甕而大世言始皇之所遺也今甕石實有/三與齊華二公所記不合以舊經為正)
西施石在若耶溪一名西子浣紗石唐王軒詩云嶺上
　千峯碧江邊細草春今逢浣紗石不見浣紗人宋之
　問云越女顔如花越王聞浣紗國㣲不自寵獻作吳
　宫娃一行霸勾踐再笑傾夫差一朝還舊都艶粧驚
　若耶
　　(杜牧詩云西子下姑蘇一舸逐䲭夷東坡詞云五/湖聞道扁舟歸去仍攜西子姚令威叢語云嘗以)
　　(此問王性之性之云西子自下姑蘇一舸自逐䲭/夷不可云范蠡將西子去也吳越春秋云吳亡西)
　　(子被殺如宋之問詩中所述則西子平吳後還會/稽也説不同俱存之雲溪友議郭素儗王軒事怪)
　　(僻今/不取)
岑石在刻石山越絶云秦始皇三十七年以正月甲戍
　到大越取浙江岑石長丈四尺南北面廣六尺三寸
　東面廣四尺西廣尺六寸刻石于東山上其道九曲
　去越二十一里
落星石在曹娥江髙七八尺每江潮至石輒不沒舊傳
　云星殞而結石也
　　(舊經落星石有二一在㑹稽一在餘姚皆星殞所/化也按曹娥江乃二邑接境此石居江之中流屬)
　　(㑹稽縣今繫于此歐陽文忠嘗得吳越國封落星/石為寶石山其制稱寶正六年知其嘗改元也然)
　　(落星石吳越地間有/之其制所封石未詳)
石傘在㑹稽山之别峯唐顧况銘云亭亭石傘有物有
　名如盖若傾如芝一莖石傘山東山銜日宫石傘山
　西山銜月宫南巒北阜首出屹䧺齊抗於峯下置書
　堂後為精廬今夀聖院有齊相書屋遺址存焉元和
　初楊於陵與其屬來遊賦詩刻石熈寧初元厚之留
　題云竒峯如傘見遙青玉笥山頭地有靈三徑荒涼
　丞相隠一篇清絶放夫銘抗裔孫唐有石傘書堂詩
　見少㣲集
飛來石在禹穴側石上有唐宋名賢題名碑鄉云賀知
　章題名在龍瑞宫此石所鐫者
研朱石在宛委山側華初平云葛稚川既仙去遺朱研
　於玉笥山得丹砂之力嵗久彌大今為一巨峯
鳳凰窠石在寶山西石有一圓竅深一尺廣四尺俗傳
　鳳毓二雛自此而能翔傍有上鳳村下鳳村
新婦石在縣東㑹稽之巔
石旗在白鶴山側山有石屋砥平可容數十人建炎中
　士大夫避地于此多得全形如張旗故名
猢猻石在射的山下臨樵風涇涇水漲石常不沒里人
　以此候水之分寸
蝦蟆石在宛委山與龍瑞宫對昔宫廩失粟蹤跡莫知
　盗者有方士言竊食者朝山之異物也羽流信之命
　工鑿石口果驗
　　　山隂縣
羊石在縣西吳越偹史光啓二年錢鏐使游奕崔則守
　羊石
磨鏡石在鏡湖任昉述異記云鏡湖世傳軒轅氏鑄鏡
　湖邊因得名今軒轅磨鏡石尚存石畔常潔不生蔓
　草吳虎臣漫錄云湖以鏡名恐不然盖鏡湖之水平
　如鏡面唐人詩中謂之天鏡者是也湖之上源名平
　水亦此義
石城在石城里吳越偹史乾寧三年錢鏐討董昌攻石
　城去越三十里即此
　　　嵊縣
石床在縣北謝靈運垂釣於此
馬蹄石在縣東北傳云秦始皇東巡經此馬蹄所踐跡
　也
　　　諸暨縣
石屏在五泄山嘉祐中丁寶臣題云天作錦屏環十里
　僧開朱屋面千峯
石鼓在五泄山巔狀如鼓擊之有聲
石門在縣西僧咸潤詩云雙峯起雲際彷彿五侯門
浣紗石在苧蘿山下一名西施石寰宇記山下有石迹
　本西施浣紗之所今浣紗石猶在舊經引輿地志苧
　蘿山西施所居有方石乃㬠紗處十道志句踐索美
　女以獻吳王得諸暨苧蘿山賣薪女西施山邊有浣
　紗石又云苧蘿乃所居處紗盖布紗非紗帛之紗也
　　(寰宇記十道志及舊經所載西子居諸暨苧蘿山/輿地廣記云越人西施出於蕭山盖蕭山昔永興)
　　(縣吳常改諸暨為永興而二邑疆界交接苧蘿山/二邑皆有之諺云牛頭苧蘿一日三過今牛頭山)
　　(亦屬蕭山也寰宇記諸暨縣巫里句踐得西施之/所至今有西施家東施家以舊經諸志所載則西)
　　(子家宜在諸/暨故今繫之)
　　　餘姚縣
石窗在四明山虚明如牖唐陸龜䝉詩云石窗何處見
　萬仞倚晴虚皮日休詩云櫺中空吐月扉際不扃霞
盤羅石在上林湖仙居山其平若掌可坐數人石旁有
　广广有峭壁旁産長生草掇之着几案間者久而枯
　乾沃之以水則榮翠如初
石龜在縣獨鳳亭其地多生古苔梅
　　　上虞縣
雙笋石在釣臺山通澤廟側石雙立各數百尺其巔有
　異花若人立而冕者每杜鵑花開爛若霞錦里人競
　觀之齊唐序贊國朝祖宗三后登格皇穹花枯瘣者
　各三今復□如俗以為神華安仁詩序云廣利侯祠
　宇得山中之勝前有雙石笋對峙溪上花時爛若霞
　錦照映山谷
蘭峯石太平御覽云上虞縣龍頭山上有蘭峯頂盤石
　廣丈餘葛洪嘗坐其上
葛仙馬蹄石在縣西南石在道旁跡如馬蹄其一蹄常
　有泉脈不竭
藥臼石在縣西南石窟凡五小者受一二升大者受一
　斗許俗云葛仙翁藥白石也傍有三石鼎峙昔仙翁
　嘗滌藥于此水底石如碎丹砂流去復生他水皆受
　穢惟此溪澄澈纎塵不棲亦一異也
銚架石即藥臼傍黄石也形如銚架故名
煉丹石在太平山巔石有三圓竅深各一尺許俗傳云
　葛稚川鍊丹于此
葛稚川石室在太平山室廣數丈髙丈餘其室析為二
　俗傳稚川所居也傍有庵址吳道士干吉卜築於此
　　　新昌縣
石狻猊在南明山二石對峙如異獸嘉祐中僧顯忠詩
　云亭除兩狻猊一仰復一俯世傳智顗死二獸來瞻
　覩逡巡化為石埋沒在深土事怪因難詰但見形可
　取
　　津渡
　　　㑹稽縣
豐山渡在縣東六十五里
曹娥渡在縣東七十二里
杜浦渡在縣東七十里
東小江渡在縣東南九十里
舊渡在縣東三十里
新渡在縣東三十里
傖塘渡在縣東五十里
冨盛渡在縣東四十里
上竈渡在縣東南三十里
延德江渡在縣東南八十里
本憩渡在縣東一百里
田家渡在縣東五十里
水江渡在縣東一百里
　　　山隂縣
蘭亭渡在縣南二十五里
離渚渡在縣西南三十里
　　　嵊縣
東津渡在縣東一里
西津渡在縣西南二里
南津渡在縣南一百五十步
胡塍津渡在縣南一十五里
　　　餘姚縣
陸家渡在縣東四里
邵家渡在縣東一十里
鄒家渡在縣西一里
啞兒渡在縣西五里
霍家渡在縣西七里
方家渡在縣西十里
徐家渡左縣西一十二里
吳家渡在縣西一十五里
邵家渡在縣西二十里
郭家渡在縣西三十里
沈家渡在縣西三十五里
燭溪渡在縣東北二十里
黄沙渡在縣東北三十里
　　　上虞縣
百官渡在縣三十里
梁湖渡在縣二十五里
趙村渡在縣六十里
横汀渡在縣四十里
羅家渡在縣四十里
指石山渡在縣四十里
濠渡在縣三十五里
浦口渡在縣四十里
蔡山渡在縣三十五里
華家渡在縣一十里
虞大渡在縣一十二里
方家渡在縣二十二里
姚家渡在縣一十五里
安家渡在縣一十五里
　　　新昌縣
三溪渡在縣東一里
　　橋梁
　　　府城
府橋在府門東蓬萊館前舊東亭橋
通泰橋在府城東北今名新橋
府西橋在府城東北市㑹稽縣西
甲子橋在府城東南舊開元宫甲子真君堂址與其坊
　名偕存
集商橋在府城東
馬坊橋在府城東南
羅紋橋在府城東教場後
蓮河橋在城東天慶觀後
都亭橋在城東禮遜坊傍有廢井傳云薊子訓賣藥之
　所也越絶云秦始皇東游之㑹稽以甲戌到大越舍
　都亭都亭之名始此(蕭山縣亦有都/亭未知孰是)
吳伯橋在城東鍾離坊内
鍾離橋在城東東漢鍾離意山隂人仕至尚書僕射此
　其所居至唐鍾離牧意七世孫
竹園橋在禮遜坊昔紀伯與陳囂隣修藩籬侵其地囂
　不與較又益與之伯慙亦退避號義里此其地也
紡車橋在城東觀音寺側
鏡水橋在城東趙處士仲㣲所居事見隠逸
斜橋在城東北其下多客邸四明舟楫往來所集
小江橋在城東北
昌安橋在城東北吳越偹史乾寧三年錢鏐攻昌安門
　橋因門而名
長橋在城東北支鹽倉側西
東雙橋在府城東
開元寺前橋在城東一名坊口橋
落星橋在府城東祥符寺前
辭雲橋在府城東南
越仙橋在府城東北
潘師橋在府城東廣陵坊
濟川橋在府城東
望星橋在府城東南
五接橋在府城東南
落碧橋在府城東
大夫橋在東郭唐張志和居也(詳見𤣥/真子宅)
廣寧橋在長橋東漕河至此頗廣居民鮮少獨士人數
　家在焉紹興中有鄉先生韓有功復雨為士子領袖
　暑夜多與諸生納涼橋上有功沒有朱襲封元宗追
　懷風度作詩云河梁風月故時秋不見先生曳杖遊
　萬叠逺青愁對起一川漲綠淚争流盖城上正見南
　城諸山也襲封亦修潔士云
題扇橋在蕺山下王右軍為老姥題六角竹扇人競買
　之事見山類然今郡人但謂之蒲扇橋華安仁考古
　云舊橋在解愠坊
大慶橋在城東南以傍有大慶寺故名
景明橋在城東南
大雲橋在府城東南舊大雲寺前
南堰橋在府城南
廟橋在府城南錢武肅王廟側
捨子橋在府城東南龜山下
南店橋在府城東南
市門橋在府城東
龍興橋在城東南以龍興寺故名
通市橋在府城東俗名鵞鴨橋
清道橋在南市
觀橋在城東開元宫側
蕙蘭橋在府城東
獅子橋在府城東北
西雙橋在府城東北
水澄橋在府城東北
新河橋在府城東北
江橋在城東北寰宇記引山隂記云江橋乃宋江彪所
　居之地因以名焉今郡人乃以為江文通故居
謝公橋在新河坊以太守謝公(闕/)所置故名
官海橋在城東北
光相橋在城西北
北海橋在城西北俗傳唐李邕寓居之地
火珠橋在火珠山下
新營橋在府城東北
拜王橋在獅子街舊傳以為吳越武肅王平董昌郡人
　拜謁于此橋故以為名
平橋在山隂縣側
斗門橋在府城
稱心橋在府城
望城橋在府城
鯉魚橋在府城西北
錦鱗橋在府城西北
教場橋在府城東南
倉橋在府城東北
萬安橋在新河蜀馮氏居于河之北築園于河之南作
　橋以通往來
酒務橋在府城東南
大善橋在府城東北
車水橋在府城南
蓮花橋在府城南司理院前
清冷橋在府城西南西園門口
章家橋在府城東南
暗橋在府城東南
黄泥橋在府城東南
塔子橋在府城東南
馬五橋在府城東南鍾離巷口
大郎橋在府城西南
石灰橋在府城東北
滑橋在府城東北
鄉橋在府城東北俗謂朱買臣還鄉始作此橋故名鄉
　橋其說傅㑹不足取
黄甕橋在府城東
望花橋在府學前其傍地名上原多以藝花為業橋盖
　以此得名
禹跡寺橋在府城東南
圓通寺橋在府城東南
顧家橋在府城南
醎酸橋在府城東南
八字橋在府城東南兩橋相對而斜状如八字故得名
藕梗橋在府城東南
九節橋在府城東南光孝觀前
八仙橋在府城
朱家橋在府城東南
小虹橋在府城(闕/)
草貎橋在府城東舊傳此地在州城外俗謂征稅之所
　為貎此以在郊故為草貎
黄鐵頭橋在府城東北
鮑家橋在府城東南狀元坊裡
安寧橋在府城東北
繫錦橋在府城
張斗橋在府城東南
草子橋在府城
馮家橋在府城
　　　㑹稽縣
靈汜橋在縣東二里石橋二相去各十步輿地志云山
　隂城東有橋名靈汜吳越春秋句踐領功於靈汜漢
　書山隂有靈文園此園之橋也自前代巳有之汜一
　作圯唐李公垂詩云靈汜橋邊多感傷水分湖派逹
　囘塘元㣲之詩云靈汜橋邊百里鏡石㠶山􁛸五溪
　雲尚書故實辨才靈汜橋嚴遷家赴齋蕭翼遂取蘭
　亭俗呼為靈橋
臯步橋在縣東一十五里自橋東趨上下臯步
東城橋在縣東六十里
塔橋在縣東五十五里
三橋在縣東南五里有橋三其中橋有亭匾通濟今鏡
　湖分東西以此橋為限然以地勢言之恐亦非古
五雲橋在縣東二十六里有亭溪山竒麗舊跨溪今在
　平陸矣
平水橋在縣東二十五里其南為平水市二小橋通諸
　暨嵊縣
雲門橋在縣東南三十五里若耶溪南傍有仙翁釣磯
　宋考功之問詩曰雁塔鶱金地虹橋轉翠屏謂此自
　橋東百餘步又有小石橋架亭其上匾麗句亭
寒溪橋在縣東四十里
董家橋在縣東一十五里
大凌家橋在縣東七里
小凌橋在縣東七里
馬山橋在縣東北二十里
樊江橋在縣東二十五里
梁湖橋在縣東六十里
丁家橋在縣東六十里
俞家橋在縣東六十里
石旗中興橋在縣東一十八步一百里
洞亭橋在縣東一十五里陽明洞前架小亭其上自橋
　東數十步又有鬭牛觀山二橋入龍瑞宫
告成橋在縣東一十里橋東禹祠
千秋橋在縣東六里橋側千秋觀
抝馬橋在縣東六里
阮家石橋在縣北八十里
孫家橋在縣東北八十里
石新橋在縣東北八十里
丁橋在縣東北八十里
和尚橋在縣東北八十里
竇家橋在縣三十五里
富盛橋在縣東四十里
鳳凰橋在縣東六十里
夀寧橋在縣東六十里
二鄉橋在縣東六十里
植利橋在縣東六十里
　　　山隂縣
瓜咸橋在縣西九里
西跨湖橋在縣西六里上有亭傍有浮圖
跨河橋在縣西北八里
官瀆橋在縣西北九里
杜浦橋在縣西北一十一里漕河傍自此而南煙火無
　際鷗鷺翔集過三山遂自湖桑埭入鏡湖
黄城東橋在縣西北一十三里
黄城西橋在縣西北一十五里
柯橋在縣西北二十五里文選伏滔長笛賦序云蔡邕
　避難江南宿柯亭之館取屋椽為笛注柯亭在㑹稽
　郡宋褚淡之為㑹稽太守孫法亮等攻沒郡縣淡之
　破之于柯亭賊遂走永興柯亭即此地也漢地志上
　虞縣仇亭柯水東入海然俗傳柯水即此
魯墟橋在縣西北一十三里南為漕河北抵水鄉如三
　山吉澤南荘之屬又北為漕河漕河之北復為水鄉
　渺然抵海謂之九水鄉盖大澤也曽文清詩云談誇
　水鄉勝謂不减吳淞即此是也
梅市橋在縣西北二十里唐趙嘏贈山隂叟詩云住近
　梅橋市嘗稱魯國人
蘭亭橋在縣南二十五里晉王右軍修禊處橋下細石
　淺瀬水聲晝夜不絶跨橋為含暉亭吳長文題詩云
　秦望竒峯碧天章古寺東石橋跨驚瀨雲屋麗層穹
阮社橋在縣西北三十里
餘支橋在縣西北四十五里
板橋在縣西北四十五里
賓舍橋在縣西北六十六里
錢清橋在縣西北五十里
廣溪橋在縣西北五十二里
宣橋在縣西北五十五里
西小江浮橋在縣西北五十五里
髙橋在縣南二十五里
亭山橋在縣南二十五里
横塘橋在縣南二十五里
大洪橋在縣南四十里
稽山橋在縣南一十五里
上横橋在縣西南二十七里
虹橋在縣西七里迎恩門外
萬家橋在縣西四里
大驛橋在縣西五十六里
　　　嵊縣
廣陵橋在縣北一里
謝公橋在縣西一里俗傳因康樂得名三大字乃後人
　所題額橋下㳂溪斗門
楊公橋在縣北一里
直瀆橋在縣東一十五里
茒岸橋在縣西一十五里
十五板橋在縣西一十三里
新宫橋在縣西一十五里
和尚橋在縣東一十三里
浦橋在縣西一十里
髙古橋在縣西一十二里
望仙橋在縣北四十里
　　　諸暨縣
通逺橋在縣南六十步唐大厯中建
放生橋在縣南三里
義津橋在縣南二百步唐天寶中縣令郭宻之建後人
　改匾今名
豐江橋在縣南六十五里
雙橋在縣東北一十四里
跨江橋在縣東一十里
苦李橋在縣東二十六里
櫟橋在縣東四十里
楓橋在縣東北五十里
干溪橋在縣東北六十二里傳以為吳方士干吉所居
竹橋在縣北一十里
觀湖橋在縣西北一十五里
下黄橋在縣西南三十里
　　　蕭山縣
夢筆橋在縣東北一里天監四年葉道卿記云初齊建
　元中左衛江公捨所居宅為大福田斯橋之興與寺
　偕始天聖(闕/)號之二年李君以廷尉評宰是邑創橋
　表寺自橋三十步至昭𤣥寺今覺苑寺是也
真濟橋在縣北一百步舊都亭橋
新橋在縣西北一里
雙峯橋在縣東四十五里運河上一名方家橋
白鶴橋在縣東三十五里
小江橋在縣東四十里
倉橋在縣西一十二里
望峯橋在縣北一里今廢
髙遷橋十道志云董襲見孫權于此寰宇記云吳志孫
　策入郡郡人迎於髙遷注永興有髙遷橋今廢
　　　餘姚縣
德恵橋在縣南一十步舊曰虹橋崇寧五年邑人莫若
　鼎始創橋大江無柱髙數丈其傍有碑云海舶過而
　風㠶不解其髙大可見也建炎末兵火遂壞至紹興
　初重建雖稍不逮昔尚為壯觀淳熈戊戌王司業來
　捐巳帑新之
秘圖橋在縣北一百步
小秘橋在縣北一百一十步
永濟橋在縣東二里二百步舊黄山橋一名善政橋
蘭墅橋在縣西南二里
楊溪橋在縣南一百三十步
後清橋在縣北一里
客星橋在縣北一十里舊安山橋以近嚴子陵墓故易
　今名
孫埭橋在縣西一十五步舊孫浦橋
陸浦橋在縣西一里二百步
白鶴橋在縣西二里
休光橋在縣西一十五里
石牌橋在縣東八里
大川橋在縣東一里
汪姥橋在縣東
黄橋在縣西二百步水經云江東逕黄橋下注黄昌宅
　橋也
明星橋在縣南
戰場橋在縣南四里宣和中縣率兵戌此以拒魔冦故
　名
隠鶴橋在橋東南一十五里
赤石橋在縣東一十二里
　　　上虞縣
通利橋在縣東南一百步舊通村橋紹興間王吏部義
　朝重建
虹橋在縣東南一百五十步
清河橋在縣東南一里
等慈橋在縣東一里
浴堂橋在縣東一百七十步
東黄浦橋在縣東二里
西黄浦橋在縣西二里
姜家橋在縣西五十步橋南有測水牌
新橋在縣西二十里
百官橋在縣西北三十五里寰宇記云越州餘姚舜橋
　避丹朱於此百官候之故亦名百官橋晉太康地記
　云舜避丹朱於此故名縣百官從之故縣北有橋繇
　此十道志上虞縣百官橋一名舜橋橋雖以舜得名
　然謂避丹朱於此非也
　　(舜生于諸馮遷于負夏卒于鳴條孟子以為東夷/之人史記舜耕歴山漁雷澤陶河濱其地宜皆在)
　　(冀方也今縣有舜橋百官里以/舜支庶封于此故名詳見山類)
觀橋在縣南一里東即天慶觀
板橋在縣南八里
楊橋在縣東一百五十步俗傳曹操與楊修讀書曹娥
　碑後修為曹操所忌殺之橋因修得名
學堂橋在縣西北四十里俗傳朱買臣讀書堂也傍有
　洗硯池朱侍中廟
大夫橋在縣北三十里
酒務橋在縣東一里
分金橋在縣西六十里傍有義遜院
望稼橋在縣東二里今廢
清通橋在縣東南二里一百步
營老橋在縣東一百五十步
安民橋在縣東五十步
孟宅橋在縣東南一里三十步漢孟嘗所居也華安仁
　詩云漢上還珠太守家小橋斜跨碧流沙
　　　新昌縣
石牛橋在縣西一里
石橋在縣東七十里舊經引剡江東經石橋廣八丈髙
　四丈下有石井逕七尺橋上方石長七尺廣二丈二
　尺橋端有磐石可坐二十人溪兩傍悉髙山山有石
　壁二十餘丈溪水攻撞贔響外發聲聞數里輿地志
　云剡東百里有石橋里人傳云舊路自石笥入天姥
　今石笥橋下一大井與水經頗合疑今石橋即昔之
　石笥橋也
司馬悔橋在縣東南四十里一云落馬橋舊傳唐司馬
　子㣲隠天台山被徴至此而悔因以為名竊謂此橋
　當表而出之足為處士輕出者之戒
　
　
　
　
　
　
　
　
　
　
　
　
　
　㑹稽志巻十一
欽定四庫全書
　㑹稽志巻十二　　　　　宋　施宿等　撰
　　八縣
望會稽縣本山隂縣地隋廢山隂更置㑹稽縣為㑹稽
郡治唐垂拱二年復分置山隂並在府郭下東西一百
二十四里南北一百三十里
　東至上虞縣界九十二里以東小江中流為界自界
　　至上虞縣二十八里
　西至山隂縣界六步以運河中流為界自界至山隂
　　縣五百五十步
　南至嵊縣一百五十里以杉木嶺為界自界至嵊縣
　　五十五里
　北至海二十里過海北岸接嘉興府界
　東南到嵊縣界一百四十里
　西南到山隂縣界三里一十步
　東北到上虞縣界七十五里
　西北到山隂縣界三里二步
　　　道路(水路附/)
　東路來自上虞縣界經縣界九十三里而入山隂縣
　　界
　南路來自嵊縣界經縣界一百六十里北至海岸過
　　海入嘉興府界
　東南路來自嵊縣界經縣界一百七十里而入山隂
　　縣界
　西南路來自山隂縣界經縣界一百五里東北入上
　　虞縣界
　曹娥江路南來自上虞縣界經縣界四十里北入海
　　勝五百石舟
　若耶溪路南來自縣五雲鄉界經縣界二十五里北
　　入鏡湖勝五十石舟
　　　一十四鄉
　坊郭鄉(舊名/稽山)管里二
　　待賢里　德政里
　鳳林鄉在縣東二里管里三
　　西施里　鏡水里　石亭里
　雷門鄉東西兩管在縣東北一十三里管里四
　　上臯里　臯平里　石瀆里　長樂里
　上亭鄉在縣東北二十二里管里三
　　上許里　靜志里　淳墅里
　袁孝鄉在縣東三十五里管里一
　　通德里
　廣孝鄉在縣東四十里管里二
　　蘓墟里　崇德里
　曹娥鄉在縣東北四十五里管里二
　　福嚴里　箬林里
　延德鄉在縣東北八十里管里一
　　西岑里
　富盛鄉在縣東五十里管里一
　　積下里
　千秋鄉在縣東南六十里管里二
　　稽山里　城南里
　太平鄉在縣東南一百里管里四
　　章汀里　全節里　太平里　蒿山里
　德政鄉在縣東南一百一十里管里三
　　太欽里　赤石里　奉化里
　五雲鄉東西兩管在縣東南一十二里管里二
　　石㠶里　西施里
　東土鄉在縣東南七十里管里三
　　美箭里　謝公里　迴潭里
　　淳熈中有發地得唐阿史那夫人墓誌稱𦵏㑹稽
　　縣萬嵗里今無此名或謂政和間避萬嵗之語故
　　改如京兆萬年改樊川縣之類其實不然按舊經
　　已無此名則不始於政和明矣
　　　城池
　縣墻周二里二十步
　　　廨舍
　知縣廨在府東一里有寛簡堂知縣事廬陵歐陽伋
　　建
　丞廨在縣東大德坊
　主簿廨在縣内西偏
　尉廨在縣東七里靈汜橋左
　曹娥巡檢廨監曹娥鹽場廨並在縣東南七十二里
　　　鎮
　三界鎮在縣東南一百二十里
　東城鎮在縣東六十里今廢
　　　場
　曹娥鹽場在縣東南七十二里
望山隂縣本越王句踐之都㑹稽土地志曰邑在山隂
故以名焉東西九十八里南北一百一十八里
　東至㑹稽縣界一百五十步以運河中流為界自界
　　至㑹稽縣六步
　西至蕭山縣界五十三里以西小河中流為界自界
　　至蕭山縣五十里
　南至諸暨縣界七十里以古博嶺為界自界至諸暨
　　縣一百四十三里
　北至海一百五里海北岸即嘉興府界
　東南到會稽縣界一百六十六步
　西南到蕭山縣界五十八里
　東北到㑹稽縣界五十八里
　西北到蕭山縣界四十七里
　　　道路(水路附/)
　東路來自㑹稽縣界經縣界五十四里西入蕭山縣
　　界
　南路來自諸暨縣界經縣界二百二十里至海岸過
　　海入嘉興府界
　西小江水路東南來自諸暨縣界經縣界五十五里
　　西北入蕭山縣界勝舟五百石
　運河水路東來自㑹稽縣界經縣界五十三里一百
　　六十步西入蕭山縣界勝舟五百石
　　　一十四鄉
　坊郭鄉(舊名/鏡水)管里四
　　大雲里　市南里　北海里　新河里
　迎恩鄉(舊名/永昌)在縣西北二十五里管里四
　　蘭土里　明福里　㑹昌里　苦竹里
　靈芝鄉東西兩管在縣西北二十五里管里八
　　袁賓里　賓祐里　萬嵗里　禹川里　盡祐里
　　埭石里　北瀆里　溝瀆里
　感鳳鄉在縣東北二十六里管里二
　　永仁里　玉笥里
　巫山鄉在縣東北二十八里管里五
　　朱尉里　永仁里　鹿山里　塗山里　石城里
　温泉鄉東西兩管在縣西北二十八里管里三
　　懷信里　興德里　崇業里
　梅市鄉在縣西北二十九里管里三
　　梅福里　永新里　寶盆里
　旌善鄉在縣西北三十里管里二
　　敬忠里　周嘉里
　承務鄉在縣西南二十七里管里二
　　洪漸里　道泰里
　禹㑹鄉在縣西北五十里管里一
　　廣陵里
　清風鄉在縣西北八十里管里二
　　清化里　駱思里
　安昌鄉在縣西北八十一里管里二
　　齊賢里　東林里
　新安鄉在縣西南一百里管里一
　　調山里
　天樂鄉在縣西南一百二十里管里四
　　方山里　馨浦里　斯裏里　刹竿里
　　　城池
　縣墻周一里八十步髙一丈二尺六寸(見舊經/今不存)
　　　廨舍
　知縣廨在府南三里二百步有晝簾堂茅亭俯清亭
　　候舃亭
　丞廨在縣内東偏
　簿廨在縣内西偏
　尉廨在縣西北八里一百八十步有大雅堂紹興中
　　尉東陽沈山作記山字魯山本姓陳登科時為沈
　　氏復歸姓仕至秘書省正字
　三江巡檢廨在縣東北三十五里
　監三江鹽場廨在縣東北二十里
　監錢清鎮堰廨監錢清鹽場廨並在縣西北五十里
　　　鎮
　錢清鎮在縣西北五十里
　　　場
　錢清鹽場在縣西北五十里
望嵊縣本漢剡縣(道書云兩火一刀可以逃/言剡多名山可以避災也)宣和二年
改今名縣有嵊山水經注嶀山與嵊山峯嶺相連又云
東有簟山南有黄山西有西白山為縣之秀峯嵊山在
北乃四山為嵊之義在府東南一百八十里東西二百
七十六里南北一百七十六里
　東至慶元府奉化縣界一百四十里以陸照嶺為界
　　自界至奉化縣一百里
　西至諸暨縣界一百三十六里以勞嶺為界自界至
　　諸暨縣七十三里
　南至新昌縣界一十五里以胡□為界自界至新昌
　　縣一十五里
　北至㑹稽縣界五十五里以池湖驛為界自界至㑹
　　稽縣一百四十里
　東南到新昌縣界一十五里
　西南到婺州東陽縣界九十里
　東北到㑹稽縣界六十二里
　西北到㑹稽縣界六十二里
　　　道路(水路附/)
　東路來自慶元府奉化縣界經縣界一百七十六里
　　西入諸暨縣界
　南路來自新昌縣界經縣界一百七十六里北入㑹
　　稽縣界
　剡溪路西南來自婺州東陽縣界經縣界一百四十
　　里東北入上虞縣界春夏勝舟一百石
　　　二十七鄉
　崇信鄉在縣東二十五里管里五
　　休祥里　甘泉里　竹山里　懷安里　剡中里
　莁節鄉(舊經莁音無字書莁荑/之字如此本草通作蕪)在縣東二十里管里
　　五
　　灌濤里　昇仙里　馴翟里　思善里　澄江里
　靈山鄉在縣東三十里管里五
　　欽義里　下闡里　靜安里　守義里　崇孝里
　金庭鄉在縣東四十五里管里五
　　昌化里　善政里　惟新里　永寧里　縁德里
　忠節鄉在縣東七十里管里五
　　三峯里　孝嘉里　石鼓里　忠節里　修仁里
　孝嘉鄉在縣東七十里管里五
　　石鼔里　桐柏里　安樂里　忠節里　安義里
　孝節鄉在縣西三十里管里五
　　新豐里　從化里　招賢里　綏安里　方山里
　崇仁鄉在縣西二十五里管里五
　　感化里　霞邱里　靜林里　歸善里　愛敬里
　永富鄉在縣西四十里管里五
　　克遜里　西清里　東聞里　餘風里　禪房里
　永安鄉在縣西六十里管里五
　　澄清里　懷善里　依賢里　化信里　清安里
　正順鄉在縣西七十里管里四
　　長敬里　新安里　温泉里　慈烏里
　清化鄉在縣西三十里管里五
　　懷善里　開明里　欽賢里　習善里　招賢里
　羅松鄉在縣西四十五里管里五
　　紫巖里　雙璧里　中川里　斷金里　豐樂里
　剡源鄉在縣西五十里管里五
　　尊賢里　澹城里　中和里　光明里　積善里
　昇平鄉在縣南一十五里管里五
　　永霞里　靜豐里　尚賢里　大和里　伍山里
　仁德鄉在縣南五里管里五
　　甘棠里　永樂里　餘糧里　歸仁里　金塘里
　方山鄉在縣南一十五里管里五
　　金節里　永夀里　懷仁里　通山里　光德里
　禮遜鄉在縣南一十五里管里五
　　長安里　仙林里　平樂里　懷忠里　新安里
　桃源鄉在縣南三十里管里五
　　永闡里　白泉里　長樂里　崇信里　安居里
　積善鄉在縣南三十里管里五
　　南巖里　雙璧里　中川里　斷金里　豐樂里
　台化鄉在縣南三十五里管里五
　　馴善里　攀轅里　鳴絃里　戴星里　遷星里
　開元鄉在縣南四十里管里五
　　靜居里　迴鄉里　招仁里　居賢里　冰魚里
　太平鄉在縣南六十里管里五
　　碧潭里　擇賢里　懷仁里　建昌里　懷信里
　康樂鄉在縣北三十里管里五
　　遊謝里　宿剡里　竹山里　康樂里　感化里
　遊謝鄉在縣北三十里管里五
　　康樂里　明登里　宿星里　𠖇投里　吹臺里
　靈芝鄉在縣北四十五里管里四
　　石床里　東節里　正筠里　化善里
　　　城池
　舊經云縣城周一十二里髙一丈二尺厚二丈孔曄
　　記云縣治本在江東吳賀齊為令始移今縣城盖
　　齊所創也南臨大溪溪流湍暴至慶元初為水所
　　齧存者纔二三尺知縣葉範累石為堤百餘丈城
　　賴以全後二年水復東渡堤提舉常平李公大性
　　給千緡創築又明年秋水大至壞城知縣周悦増
　　築一百二十餘丈縣門臨江有東渡南渡西渡而
　　南門常闔不開相傳以為開即有㓂盗之患
　　　官廨
　知縣廨在縣城内
　丞廨在縣東南七十步
　簿廨在縣西三十步
　尉廨在縣東南百步
　監酒税廨在縣東南二百步
　　　倉場
　米倉在縣北一十步
　驛料庫在知縣廨東一十步今廢
　税務在縣東南五十步
　酒務在縣西南五十步
　　　鎮
　剡鎮在縣東南一百步今廢
　　按舊經所載如此今遺迹不可復攷近邑民於縣
　　　西南恵安寺前池中得片石題贍都鎮下有文
　　　云當鎮奉勅㫖重開河道(闕/)池子以防火燭(闕/)
　　　已丑之嵗二(闕/)日開此淨池(闕/)畢功故紀于此
　　　後漫不可辨所謂贍都鎮疑即舊鎮也然以剡
　　　為贍又天慶觀有錢氏時東都公移稱兩都都
　　　軍粮帖檢先據贍縣奏云云(錢氏僣稱杭州西/都越為東都號兩)
　　　(都據此則錢氏嘗改剡為贍矣疑因古語有兩/火一刀之説惡其不祥改為豐贍之贍理或然)
　　　(也宣和中方冦初平宣撫司亦乞改剡為嵊其/意殆亦出于此宣撫使者乃童貫也其意卑陋)
　　　(與錢氏畧同方其擅權所/請無不從固不獨此也)
　蛟井鎮在縣西南一十五里
　　按舊經所載刻石山山下有井井中有蛟因是為
　　　名(宣和四/年置)
望諸暨縣本越王允常所都或言西有櫧山北有槩浦
諸文省暨音近因山浦以為名也或言無諸舊封夫槩
故邑上取諸下取槩因封邑以為名也在府西南一百
四十二里東西一百六十里南北一百六十一里
　東至嵊縣界八十三里以茒硯嶺為界自界至嵊縣
　　一百二十六里
　西至臨安府富陽縣界八十一里以黄峴嶺為界自
　　界至富陽縣一百二十六里
　南至婺州浦江縣界七十里以新界官道為界自界
　　至浦江縣五十里
　北至蕭山縣界九十一里以南亭浦為界自界至蕭
　　山縣九十二里
　東南到婺州東陽縣一百二十里
　西南到臨安府富陽縣界五十里二百步
　東北到山隂縣界八十一里
　西北到蕭山縣界七十里
　　　道路(水路附/)
　東路來自嵊縣界經縣界一百六十三里西入臨安
　　府富陽縣界
　南路來自婺州浦江縣界經縣界一百六十里(闕/)入
　　蕭山縣界
　東南路來自婺州東陽縣界經縣界二百里東北入
　　山隂縣界
　西路來自臨安府富陽縣界經縣界一百二十里西
　　北入蕭山縣界
　浣江路東南來自安俗鄉界經縣界九十一里北入
　　蕭山縣界勝二百石舟
　　　二十四鄉
　陶朱鄉在縣西三步管里四
　　前應里　茅渚里　長山里　白隔里
　安俗鄉在縣東二十步管里五
　　丁橋里　無潭里　東朱里　砂袋里　烏石里
　長泰鄉舊名永泰在縣東北二十五里管里十
　　望海里　桑溪里　竹熱里　魚魯里　鄭墅里
　　竹橋里　皂山里　新城里　古塘里　□隴里
　開元鄉在縣西北一十五里管里二
　　溪邱里　下墅里
　山鄉在縣北二十五里管里五
　　白門里　像湖里　晚浦里　下浦里　中浦里
　靈泉鄉在縣西三十里管里五
　　後金里　石蟹里　地岸里　髙冢里　斗泉里
　金興鄉在縣西北二十里管里四
　　平泉里　稠水里　恵渚里　佳亭里
　天稠鄉在縣西南三十里管里四
　　里湖里　坎頭里　硯石里　髙塘里
　超越鄉在縣南五十里管里四
　　乾奚里　同古里　前山里　塘頭里
　諸山鄉在縣西南五十里管里三
　　梅山里　青潭里　野畈里
　槩浦鄉在縣西五十里管里六
　　陳宅里　大馬里　塗塘里　獨山里　婁下里
　　南安里
　義安鄉在縣西北六十里管里六
　　俞宅里　迴隊里　茹繩里　朱墓里　洩下里
　　里亭里
　長寧舊名永寧鄉在縣東三十五里管里五
　　步溪里　大坑里　石廢里　馬塘里　黄山里
　花亭鄉在縣東南四十里管里五
　　天林里　白杜里　徐岸里　五竈里　後岸里
　長浦鄉在縣南六十里管里二
　　興樂里　赤岸里
　大部鄉在縣東六里管里三
　　白水里　白豐里　安樂里
　長阜鄉舊名永昌鄉在縣東七十里管里二
　　上劉里　前塘里
　西長安鄉在縣東北六十里管里七
　　杜汪里　銀下里　竹浦里　吳助里　祕浦里
　　孔胡里　祈祈里
　東長安鄉舊名永安鄉在縣東北七十五里管里五
　　屠里　　胡部里　招桂里　杜塢里　烏程里
　紫巖鄉在縣北七十五里管里八
　　黄闊里　盛後里　金汀里　樂厨里　白厯里
　　中里　　琴塢里　牛格里
　孝義鄉在縣東南七十里管里十
　　流子里　杜坑里　胡塗里　白水里　程演里
　　白隔里　黄碧里　官園里　小際里　錢里
　開化鄉在縣東南七十五里管里十
　　沉坑里　苦竹里　峽山里　岳風里　潭裏里
　　算溪里　福田里　演溪里　獨山里　大門里
　龍泉鄉在縣南六十里管里四
　　板橋里　黄擇里　樓子里　黄畈里
　同山鄉在縣南七十里管里三
　　西坑里　東向里　豐江里
　　　城池
　縣城内二里四十八步髙一丈六尺厚一丈(見舊/經)唐
　　開元中令羅元開建東北門天寶中令郭宻之建
　　西南門天祐初吳越武肅王嘗遣禆將王永修之
　　今廢
　　　廨舍
　知縣廨在縣城内有琴堂(闕/)
　　　　　　五十步有種學堂清暉閣(闕/)
　簿廨在縣西南三十步(嘉泰元年丁君崈重建陸華/文游為作記有逍遙齋雙蓮)
　　(亭亭下舊有池頻嵗産/異蓮駢跗故以名焉)
　尉廨在縣東六十步有窺月臺
　　　鎮
　南安鎮在縣西五十里今廢
　楓橋鎮在縣東北五十里(舊為驛大觀二年立鎮淳/熙初為義安縣今復為鎮)
　　　倉場務(冶附/)
　省倉在縣廨東廡之後
　常平倉在省倉東
　鹽倉在縣西北二十步(見舊/經)
　酒務在縣西南一百五十步
　税務在縣東南一百五十步
　銀冶在縣南六十里今廢
望蕭山縣本吳王闔閭弟夫槩之邑以縣西蕭山為名
在府西北一百里九十步東西六十二里南北九十里
　東至山隂縣界五十里以西小江中流為界自界至
　　山隂縣五十三里
　西至臨安府錢塘縣界二十三里以浙江中流為界
　　自界至錢塘縣三十里
　南至諸暨縣界六十五里以勞嶺為界自界至諸暨
　　縣六十五里
　北至臨安府錢塘縣三十五里以浙江中流為界自
　　界至縣四十七里
　東南到山隂縣界五十一里
　西南到臨安府錢塘縣界四十八里
　東北到山隂縣界四十九里
　西北到臨安府錢塘縣界一十五里
　　　道路(水路附/)
　東路來自山隂縣界經縣界六十二里西入臨安府
　　錢塘縣界
　南路來自諸暨縣界經縣界九十里北入臨安府鹽
　　官縣界
　浦陽江路南來自諸暨縣界經縣界一百五十六里
　　北入山隂縣界勝舟二百石
　運河路東來自山隂縣界經縣界六十二里西入臨
　　安府錢塘縣界勝舟二百石
　　　一十五鄉
　昭明鄉在縣東南二百步管里五
　　縣南里　小鳳里　龔墅里　開明里　社頭里
　由化鄉在縣東北二里管里八
　　趙墅里　永豐里　五里　　安射里　賓浦里
　　秦君里　去虎里　勞湖里
　崇化鄉在縣西南五十步管里九
　　陳村里　徐潭里　百步里　朱村里　黄村里
　　趙村里　史村里　社壇里　許君里
　履仁鄉在縣東一十三里管里七
　　東京里　下浦里　陳墅里　楊新里　佳浦里
　　楊東里　楊南里
　鳳儀鄉在縣東四十里管里十六
　　白鶴里　義里　　周里　　瓜歴里　章浦里
　　新田里　園里　　龕山里　中義里　路西里
　　佳浦里　童市里　塘頭里　丁里　　翔鳳里
　　長巷里
　夏孝鄉在縣西十二里管里八
　　山宅里　范巷里　許村里　斜橋里　杜湖里
　　寺庄里　城東里　城西里
　長興鄉舊名永興在縣西三十五里管里三
　　雞鳴里　安正里　亞父里
　安養鄉在縣西南三十五里管里五
　　清德里　靜居里　横塘里　羅村里　魚潭里
　來蘇鄉在縣南二十里管里二
　　招蘇里　朱汀里
　苧蘿鄉在縣南二十二里管里五
　　安國里　孔湖里　臨浦里　西施里　朱里
　許賢鄉在縣西南二十七里管里五
　　開善里　三基里　謝山里　馬閣里　簉里
　新義鄉在縣西南三十里管里五
　　前豪里　莫浦里　峽下里　冗里　　河由里
　桃源鄉在縣南四十里管里五
　　通逺里　崇山里　方山里　曹塢里　永福里
　孝悌鄉在縣西南七十里管里五
　　白墅里　香橋里　鄭村里　兔沙里　盛里
　長山鄉在縣西南一百二十里管里五
　　兔沙里　許賢里　髙屯里　安神里　髙塢里
　　　城池
　縣城周一里二百步髙一丈八尺厚一丈一尺(見舊/經今)
　　(不/存)
　　　廨舍
　知縣廨在縣城内
　丞廨在縣西北一百一十五步
　簿廨在縣西三十五步
　尉廨在縣北一百步
　監務廨在縣西二百一十步
　監西興岸使臣廨在縣西一十二里(見舊/經)
　監魚浦口使臣廨在縣南三十五里二百步(見舊/經)
　　　鎮
　西興鎮在縣西一十二里
　漁浦鎮在縣南三十五里
　　倉場務
　省倉在縣南真濟橋北之東
　西興受納米倉在縣西一十二里(見舊經今為/捍江卒營)
　税務在縣西北一里
　西興商税倉在縣西一十二里(隆興二年以浙江沙/漲商旅不復行移置)
　　(東新林在縣/東二十里)
　漁浦税場在縣南三十五里
　溪口税場在縣南五十里
　林浦税場在縣南三十里
　酒務在縣北一百二十里(見舊/經)
　西興酒務在縣西一十二里(見舊/經)
　漁浦酒務在縣南三十四里二百三十步(見舊/經)
望餘姚縣周處風土記云舜後支庶所封舜姓姚故曰
餘姚在府東北一百四十七里東西六十里南北二百
六十里
　東至慶元府慈谿縣界一十里以桐下橋為界自界
　　至慈谿縣八十里
　西至上虞縣界四十五里以新橋為界自界至上虞
　　縣二十里
　南至嵊縣界一百六十一里以藜州山為界自界至
　　嵊縣三百里
　北至海三十五里過海北岸接平江府界
　東南到慶元府慈谿縣界三十五里
　西南到上虞縣界四十五里
　東北到慶元府慈谿縣界八十里
　西北到上虞縣界六十里
　　　道路(水路附/)
　東路來自慶元府慈谿縣界經縣界六十里西入上
　　虞縣界
　南路來自嵊縣界經縣界二百六十里北至海岸過
　　海入平江府界
　餘姚江路西來自上虞縣界經縣界五十五里東入
　　慶元府慈谿縣界勝舟五百石
　　　一十五鄉
　東山鄉在縣西北四十五里管里六
　　李春里　姚娘里　安僧里　余福里　余支里
　　蔣德里
　蘭風鄉在縣西北五十五里管里六
　　孫兒里　恵藥里　施金里　馮明里　大悲里
　　班兒里
　四明鄉在縣南六十一里管里四
　　白雲里　趙余里　梁政里　蔣吳里
　雲柯鄉在縣西北三十五里管里五
　　信天里　承福里　神緑里　天養里　僧保里
　(闕/)　　在縣西北四十五里管里四
　　俞成里　王夀里　夀答里　黄金里
　(闕/)　　在縣西北五十里管里五
　　汝仇里　宣訓里　閣剰里　成余里　趙猛里
　燭溪鄉在縣西一里管里六
　　峯山里　吉太里　王勝里　王祐里　周班里
　　周義里
　冶山鄉在縣東一里管里四
　　萬嵗里　賈福里　景安里　賀恩里
　龍泉鄉在縣北三十里管里六
　　羅凂里　傳太里　大慶里　王保里　施恵里
　　駱德里
　梅川鄉在縣東北三十五里管里四
　　劉榮里　長慶里　戴福里　謝芳里
　上林鄉在縣東北七十里管里五
　　石仁里　嚴順里　祁恩里　田熟里　王恵里
　通德鄉在縣東南三十五里管里四
　　仁歸里　再生里　仁德里　多兒里
　雙鴈鄉在縣東南一里管里四
　　中埭里　南雷里　國霸里　王安里
　鳳亭鄉在縣南一里管里三
　　許君里　顧伴里　宋恩里
　雲樓鄉在縣西南二十里管里四
　　九功里　永明里　神䕶里　王政里
　　　城池
　縣城周一里二百二十五步髙一丈厚二丈按㑹稽
　　記云吳將朱然為令時所築(見舊經/今不存)
　　　廨宇
　知縣廨在縣城内負秘圖山有清心堂不欺堂鑒止
　　軒翠竇亭秀野亭髙風閣李祺夀重建未備而去
　　後十一年吳興施宿來知縣事始一新之閣據秘
　　圖山之麓前對南山為一邑佳處閣之下即有嚴
　　公堂閣後有亭名釣隠嚴光墓在其北翰墨堂舊
　　有芙蓉亭施君刋東坡先生帖甚衆臨卭常楮繼
　　之盡裒諸帖堂上因以名焉
　丞廨在縣東八十步有小室名龜巢
　簿廨在縣東五十步
　尉廨在縣東一里有二槐堂史丞相浩魏丞相杞相
　　繼為尉後人遂因以為名
　監酒税廨在縣西五十一步(見舊經/今不存)
　　　倉場務
　米倉在縣西北二十步
　税務在縣東一百五十步
　賣茶鹽場在縣東一百五十步(見舊經/今不存)
　酒務在縣東一百五十步
　户部犒賞酒庫二一在蘭風鄉去縣六十里一在雲
　　樓鄉去縣二十里今徙上虞縣五夫鎮
　石堰鹽場去縣二十里
望上虞縣十三州志云夏禹與諸侯㑹計因相虞樂於
此地故曰上虞在府東一百二十里東西五十三里南
北一百一十里
　東至餘姚縣界二十八里以新橋為界自界至餘姚
　　縣四十五里
　西至㑹稽縣界二十八里以曹娥江中流為界自界
　　至㑹稽縣九十二里
　南至嵊縣界七十里以郁嶺石床舖為界自界至嵊
　　縣六十里
　北至海四十五里過海北岸即嘉興府界
　東南到餘姚縣界四十五里
　西南到嵊縣界九十里
　東北到餘姚縣界二十里
　西北到㑹稽縣界八十七里
　　　道路(水路附/)
　東路東來自餘姚縣界經縣界五十三里西入㑹稽
　　縣界
　南路南來自嵊縣界經縣界一百一十里北至海岸
　　過海入嘉興府界
　上虞江路在縣西二十八里南來自嵊縣界經縣界
　　一百九十里西入㑹稽縣界大信潮勝五百石舟
　　小信潮勝二百石舟
　運河路在縣南二百二十二步東來自餘姚縣界經
　　縣界五十三里六十步西入㑹稽縣界勝二百石
　　舟
　　　一十四鄉
　上虞鄉在縣西六里管里一
　　蘭芎里
　上管鄉在縣南一十里管里一(舊瑞像/上鄉)
　　孝義里
　下管鄉在縣東南四十五里管里一(舊瑞像/下鄉)
　　新安里
　寧逺鄉在縣西北六十五里管里一
　　夏盖里
　孝義鄉在縣西北六十里管里一
　　嵩城里
　寶泉鄉在縣南二十五里管里一
　　夏湖里
　上山鄉在縣南五十里管里一
　　南寶里
　新興鄉在縣西北七十里管里一
　　纂風里
　永豐鄉在縣北三十五里管里一
　　王祥里
　載初鄉在縣西南三十五里管里一
　　集鋪里
　始寧鄉在縣東南二十里管里一
　　通明里
　葛仙鄉在縣西南四十里管里一
　　蔡碑里
　娥眉鄉在縣東二十里管里一
　　羅巖里
　景隆鄉在縣西南五十里管里一
　　常管里
　　　城池
　縣城周一里九十步髙一丈七尺厚一丈(見舊/經)
　　　廨舍
　知縣廨在縣城内
　丞廨在縣樓之西
　簿廨在米倉之西
　尉廨在縣西五十步
　監務廨在縣東南六十步
　　　鎮
　五夫鎮在縣北三十里今廢
　纂風鎮在縣西北七十里今廢
　　　倉場務
　米倉在縣南二十步
　酒税務在縣東南七十步運河之南(舊經商税場在/縣東一里二百)
　　(步酒務在縣東南/一里二百一十步)
　五夫税場在縣北三十五里(見舊/經)
　竹索場在縣東一里一百五十步(見舊/經)
望新昌縣本剡縣地唐末錢氏析十三鄉置新昌縣後
併其鄉為八在府東南二百二十里東西八十里南北
一百五里
　東至嵊縣界五十里以孝嘉鄉為界自界至嵊縣二
　　十里
　西至嵊縣界三十里以烏巖溪為界自界至嵊縣二
　　十里
　南至台州天台縣界七十五里以祥鸞鄉為界自界
　　至天台縣六十四里
　北至嵊縣界三十里以王宅後溪為界自界至嵊縣
　　二十五里
　東南到台州天台縣界八十五里
　西南到嵊縣界一十五里
　東北到嵊縣界二十五里
　西北到嵊縣界一十五里
　　　道路
　東路來自嵊縣界經縣界六十里西復入嵊縣界
　南路來自台州天台縣界經縣界一百里北入嵊縣
　　界(見舊/經)
　東南通台州天台縣一百五里
　西北通嵊縣三十里
　東北路通慶元府奉化縣一百二十里
　西南通婺州東陽縣一百八十里
　　　八鄉(舊經十三鄉後省永夀石順昌化像明/遵德石城六鄉而並僊桂一鄉凡八鄉)
　五山鄉在縣郭内外七里管里四
　　孝行里　孝義里　任巖里　步渚里
　豐樂鄉在縣西南管里八
　　紆胡里　永泰里　美人里　楊谷里　僊巖里
　　金節里　通義里　懷化里
　彩煙鄉在縣東南管里三
　　松門里　穿巖里　太清里
　僊桂鄉在縣東南管里二
　　思行里　晝錦里
　善政鄉在縣東管里二
　　永寧里　開化里
　新昌鄉在縣東管里二
　　金莖里　新豐里
　安仁鄉在縣東北管里二
　　義順里(闕/)
　守義鄉在縣北管里三
　　崇賢里　靖安里　惟新里
　　　城池
　縣城周一十里髙一丈厚一丈二尺(見舊經/今不存)
　　　廨宇
　知縣廨在縣城内
　丞廨在縣西九十步
　簿尉廨在縣西一十六步
　　　倉庫場務
　米倉在縣東七步
　鹽倉在縣東南五步(以下並/見舊經)
　錢庫在知縣廨西五步
　驛料庫在知縣廨東五步
　税場在縣東南一十九步
　出賣鹽茶法物場在縣東南
　酒務在縣東五十步
　
　
　
　
　
　
　
　
　
　
　
　
　
　
　
　㑹稽志巻十二
欽定四庫全書
　㑹稽志巻十三　　　　　　宋　施宿等　撰
　　鏡湖
按舊經云湖水髙平疇丈許築塘以防之開以泄之平
疇又髙海丈許田若少水則開海而泄湖水足而止若
苦水多則閉湖而泄田水適而止故山隂界内比畔接疆
無荒廢之田無水旱之嵗其文雖簡湖之利害盡矣曽
子固序鑑湖云刁約謂宜斥湖三之一與民為田而益
隄使髙一丈則湖可不開而其利自復以湖水較之髙
於城中之水或三尺有六寸或二尺有六寸而益隄壅
水使髙水之敗城郭廬舍可必也又云壅水使髙必敗
城郭此議者之已言也以地勢較之濬湖使下然後不
失其舊不失其舊然後不失其宜此議者之所未言也
又云山隂之石則為四尺五寸㑹稽之石則幾倍之壅
水使髙則㑹稽得尺山隂得半地之窪隆不並則益隄
未為有補以今考之刁約之説斥湖三之一與民為田
誠不可也益隄髙一丈湖不可開而其利自復此則復
湖之至論也湖不髙于田則不可引以灌溉湖髙于田
不築隄則水不可蓄泄非獨鏡湖而已凡天下蓄泄以
灌溉者莫不皆然也獨鏡湖乃憂隄決而敗城郭廬舍
乎且天下之水獨黄河有決溢之患以其湍悍善決也
捨黄河之外不聞有自決而敗城郭廬舍者誠使以人
力決之湖下有九千頃之田有江有海水不乘髙下注
散漫而去乃敗城郭乎且以隄蓄水漢永和以來有之
千嵗之久未嘗決也豈今築隄則獨決耶至言濬湖使
下然後不失其舊此正議湖之大害也自永和以來考
于史册圖志湖之成也未嘗言濬湖之廢也未嘗言塞
若今復湖必欲濬則昔之廢湖當運土以塞之非特無
取土之地亦用工役若干乃得而塞雖國力不能而謂
民之盗耕者能之乎謝靈運從宋文帝求回踵休崲湖
為田彼亦決之而已故有大利若須運土塞之乃可為
田非惟靈運㫁不能為之亦不肯為也且湖之未廢正
以隄壅而水髙故若耶溪等諸溝澗皆滿其驗有四唐
時太守皆乘舟舫直至雲門諸寺一也今若耶溪傍草
市謂之平水以地理考之未為湖以前水不能留有湖
則水不亟去津涯深廣故曰平水二也禹祠有山路度
嶺至龍瑞宫謂之觀嶺來往者皆由此路今不復行湖
存則水浸山麓不可並山而南必由嶺路湖廢而並湖
有路三也平水之南有五雲橋盖唐時舟舫所經今在
陸地矣四也西北如引涇水漳水之類地逺不可盡質
如安豐之芍陂明州之廣德湖則近而可質者芍陂則
引渒河注滿陂内髙築陂岸廣德湖則築環湖之隄九
千一百三十四丈廣一丈八尺髙八尺皆見于地志及
奏牘碑刻非髙為之隄何由積水隄之下孰無城郭廬
舍未聞以決為急也漢汝南有鴻隙大陂郡以為饒成
帝時闗東數水陂溢為害翟方進為相以為決去陂水
其地肥美省隄防費而無水憂遂奏罷之王莾時常枯
旱郡中追怨方進童謠曰壞陂誰翟子威飯我豆食羮
芋魁反乎覆陂當復誰云者兩黄鵠汝南之陂遇成帝
大水災異舉山東皆然陂水滿溢而出非可歸罪于陂
然亦不聞壞城郭廬舍也方進決去其水使嵗常枯旱
民怨苦而思陂之復如此亦可見築隄有利無害矣或
問曰馬臻之始為湖也㑹稽民數千人詣闕訟之臻得
罪死反按見訟者皆已死説者以為鬼予獨曰不然臻
之為湖不利于豪右故相與訟之而假死者以為名臻
雖坐死湖乃得不廢亦幸而巳九千頃之田千餘年無
水旱豈偶然哉起居郎熊克著中興小厯云紹興二十
九年上因與同知樞宻院王綸論溝洫利害云往年宰
臣曽欲盡乾鑑湖云嵗可得米十萬石朕荅云若嵗大
旱無湖水引灌即所損未必不過之凡慮事須及逺也
綸曰貪目前之小利忘經久之逺圖最謀國之深戒克
所著當出于日厯則髙宗聖訓固巳著于簡册矣有徐
次鐸者著復湖議頗可取今附于後
　次鐸竊見㑹稽山隂兩縣之形勢大抵東南髙西北
　　低其東南皆至山而北抵于海故凡水源所出多
　　自西東南今衆流所聚者曰平水溪即古若耶溪
　　也曰上竈溪曰欑宫溪曰龍瑞宫溪皆在㑹稽
　　曰蘭亭溪曰南池溪曰離渚溪皆在山隂其他一
　　派一坑所出總之三十六源當其未有湖之時三
　　十六源之水盖西北流入于江以逹于海自東漢
　　永和五年太守馬公臻始作大堤瀦三十六源之
　　水名曰鏡湖堤之在㑹稽者自五雲門東至于曹
　　娥江凡七十二里在山隂者自常喜門西至于西
　　小江(一名/錢清)凡四十五里故湖之形勢亦分為二而
　　𨽻兩縣𨽻㑹稽曰東湖𨽻山隂曰西湖東西二湖
　　由稽山門驛路為界出稽山門一百步有橋曰三
　　橋橋下有水門以限兩湖湖雖分為二其實相通
　　凡三百五十有八里灌溉民田九千餘頃湖之勢
　　髙于民田民田髙于江海故水多則泄民田之水
　　入于江海水少則泄湖之水以溉民田而兩縣湖
　　及湖下之水啓閉又有石牌以則之一在五雲門
　　外小凌橋之東令春夏水則深一尺有七寸秋冬
　　水則深一尺有二寸㑹稽主之一在常喜門外跨
　　湖橋之南令春夏水則髙三尺有五寸秋冬水則
　　髙二尺有九寸山隂主之㑹稽地形髙于山隂故
　　曾南豐述杜把之説以為㑹稽之石水深八尺有
　　五寸山隂之石水深四尺有五寸是㑹稽水則幾
　　倍山隂今石牌淺深乃相反盖今立石之地與昔
　　不同今㑹稽石立于瀕堤水淺之處山隂石乃立
　　湖中水深之處是以水則淺深異于曩時其實㑹
　　稽之水常髙於山隂二三尺於三橋閘見之城外
　　之水亦髙于城中二三尺於都泗閘見之乃若湖
　　下石牌立于都泗門東㑹稽山隂接壤之際春季
　　水則髙三尺有二寸夏則三尺有六寸秋冬季皆
　　二尺凡水如則乃固斗門以蓄之其或過則然後
　　開斗門以泄之自永和迄我宋幾千年民䝉其利
　　祥符以來並湖之民始或侵耕以為田熈寧中朝
　　廷興水利有廬州觀察推官江衍者被遣至越訪
　　利害衍無逺識不能建議復湖乃立石牌以分内
　　外牌内者為田牌外者為湖凡牌内之田始皆
　　履畝許民租之號曰湖田政和末郡守方侈進奉
　　復廢牌外之湖以為田輸所入于少府自是環湖
　　之民不復顧忌湖之不為田者無幾矣隆興改元
　　十一月知府事吳公芾因嵗飢請于朝取江衍所
　　立石牌之外盗為田者盡復之凡二百七十七頃
　　四十四畝二角二十二步計(闕/)度廬先從禹廟後
　　唐賀知章放生池開濬百餘日訖工每嵗期以農
　　隙用工至農務興而罷然次鐸出入阡陌詢父老
　　面形勢度髙卑始知吳公未得復湖之要領夫為
　　髙必因邱陵為下必因川澤豈有作陂湖不因髙
　　下之勢而徒欲資畚鍤以為功哉馬公惟知地勢
　　之所趨横築隄塘障捍三十六源之水故湖不勞
　　而自成歴嵗滋乆淤泥填塞之處誠或有之然湖
　　所以廢為田者非直以此也盖以嵗月彌逺湖塘
　　既寖壞斗門堰閘諸私小溝固䕶不時縱閉無節
　　湖水盡入江海而瀕湖之民始得増髙益卑盗以
　　為田使其堤塘固堰閘堅斗門啓閉及時暗溝禁
　　窒不通則湖可坐復民雖欲盗耕為尺寸田不可
　　得也紹熈五年冬孝宗皇帝靈駕之行府縣懼漕
　　河淺涸盡塞諸斗門固䕶諸堰閘雖當霜降水涸
　　之時不雨者踰月而湖水僅減一二寸湖田被浸
　　者久之訖事決堤開堰放斗門水乃得去是則復
　　湖之要又較然可見者也夫斗門堰閘隂溝之為
　　泄水均也然泄水最多者曰斗門其次曰諸堰若
　　諸隂溝則又次焉今兩湖之為斗門堰閘隂溝之
　　類不可殫舉姑以其著者言之其在㑹稽者為斗
　　門凡四所一曰瓜山斗門二曰少㣲斗門三曰曹
　　娥斗門四曰蒿口斗門為閘者凡四所一曰都泗
　　門閘二曰東郭閘三曰三橋閘四曰小凌橋閘為
　　堰者凡十有五所在城内者有二一曰都泗堰二
　　曰東郭堰在官塘者十有三一曰石堰二曰大埭
　　堰三曰臯步堰四曰樊江堰五曰正平堰六曰茒
　　洋堰七曰陶家堰八曰夏家堰九曰王家堰十曰
　　彭家堰十有一曰曹娥堰十有二曰許家堰十有
　　三曰樊家堰其在山隂者為斗門凡有三所一曰
　　廣陵斗門二曰新逕斗門三曰西墟斗門為閘者
　　凡三所一曰白樓閘二曰三山閘三曰柯山閘為
　　堰者凡十有三所一曰陶家堰二曰南堰皆在城
　　内三曰白樓堰四曰中堰五曰石堰六曰胡桑堰
　　七曰沉壤堰八曰蔡家堰九曰葉家堰十曰新堰
　　十有一曰童家堰十有二曰賓舍堰十有三曰抱
　　姑堰皆在官塘兩縣之北又有玉山斗門八間曽
　　南豐所謂朱儲斗門是也去湖最逺去海最近地
　　勢斗下泄水最速其三間𨽻㑹稽五間𨽻山隂若
　　其他民各於田首就掘堤増為諸小溝洎古諸暗
　　溝及他缺穴之處難徧以疏舉大抵皆走泄湖水
　　處也吳公釋此不察猥敝敝從事於開濬之末
　　誤矣故吳公所開湖才數年皆復為田暨於今或
　　嵗輸所入於官或為慈福宫荘田及蕩地嵗所輸
　　入于荘或為縣公田及蕩地嵗輸賃直于縣為應
　　辦用度錢或為告成天長千秋大禹等寺觀因佃
　　吳給事積土之山而包佃為田及蕩地故湖廢塞
　　殆盡而水所流行僅有縱横支港可通舟行而巳
　　每嵗田未告病而湖港巳先涸矣昔之湖本為民
　　田之利而今之湖反為民田之害盖春水泛漲之
　　時民田無所用水而畊湖者懼其害巳輒請于官
　　以放斗門官不從相與什伯為羣決隄縱水入于
　　民田之内是以民常于春時重被水澇之害至夏
　　秋之間雨或愆期又無瀦畜之水為灌溉之利於
　　是兩縣無嵗無水旱監司府縣亦無嵗無賑濟利
　　害曉然甚易知也然則湖其可不復乎道聽塗説
　　者方以闕上供失民業為説是不然夫湖田之上
　　供嵗不過五萬餘石兩縣嵗一水旱其所損所放
　　賑濟勸分殆不啻十餘萬石其得失多寡盖已相
　　懸絶矣湖之為田若蕩地者不過餘二千頃耕湖
　　之民多亦不過數千家之小利而使兩縣湖下之
　　田九千頃民數萬家嵗受水旱飢饉而弗之恤其
　　利害輕重亦甚相逺况湖未為田之時其民豈皆
　　無以自業乎使湖果復舊水常瀰滿則魚鱉蝦蟹
　　之類不可勝食茭荷蓤茨之實不可勝用縱民採
　　捕其中其利自溥何失業之足慮哉次鐸論載既
　　畢又有援舊説而詰之曰從子之説不必濬湖使
　　深必須増隄使髙且懼隄髙壅水萬一決潰必敗
　　城郭子將為之奈何是又未知形勢利害者也夫
　　水之湍急者其地或狹不能容於是有衝激決溢
　　之患今湖之水源不過三十六所而湖廣餘三百
　　里以其地容其水裕如也况自水源所出北抵于
　　隄及城逺者四五十里近猶一二十里其水勢固
　　已平緩于衝隄何有且隄之去漢如此其久是必
　　有虧無増今誠築隄増于髙者二三尺計其勢方
　　與昔同昔不慮其決而今顧慮之何哉慶元二年
　　五月中澣迪功郎㑹稽縣尉東陽徐次鐸述
　　守禦
宣和二年冬睦州青溪縣民方臘起為盗勢張甚及破
杭州與越隔一水越大震官吏往往遁去知州事徽猷
閣待制劉韐獨調兵築城固守令民富者出財壯者出
力士民皆奮已而盗益熾連䧟衢婺二州以三年二月
抵越城下衆數萬有酋渠絳衣散髪被重甲而進自號
佛母指呼羣盗蟻附攻城㑹有礟卒為礟所激墮城中
積草上不死具言賊中事公麾衆出直攻其腹心破之
擒佛母指賊遂大潰僵尸蔽野不敢復進明台温賴越
骾賊喉牙得以皆全方受圍時公之子子羽年二十四
五出入兵間且計且戰得賊酋躬自行刑于市色不變
士卒恃以増氣靖康三年公死事東都䘮歸道出越境
父老鮑方等祭之哭泣甚哀其文曰天地有覆載之德
父母有養育之恩若乃枯骨重肉巳死復生兼之者其
惟公乎昔公之帥越也仁恩恵化遐邇䝉福論湖田之
弊捐十萬之租使我民温衣飽食安于里閭則公之德
澤在人巳淪肌浹髓矣睦冦竊發全浙披靡破邑屠城
無敢當者公獨晏然不動激孱鼓懦守孤城于兇焰之
中獮薙驅除民卒安堵故當時歌謠曰我公按甲坐譙
門百萬生靈一呼存嗚呼我有父母賴公保之我有妻
子賴公畜之我有室廬賴公全之我有田疇賴公闢之
是以越人家有繪像巷有祠宇飲食必祝公至殞身沒
齒子子孫孫永不敢忘也嗚呼公今死矣若迺公立朝
之德望許國之忠烈四海所共知搢紳所皆言惟是越
民感公恩德同于天地過于父母今靈輀來歸道出此
境旄倪號赴不約而同悵英魂之莫招覩甘棠之猶在
雨泣雷慟天悲日昏公懷我民尚復歆其奠觴察其情
至也哉濡血書詞告于靈下乾道中觀文殿大學士史
公浩作公祠堂記曰宣和初忠顯劉公守㑹稽迺二年
冬青溪盗大起連䧟杭睦明年春衢婺處亦失守于是
乗鋭四出直𢷬㑹稽䗬集螘緣孤堞岌岌賊怙其衆意
公必嬰城欲以持久困之而公乃亟開闗麾衆出戰賊
遂大潰死者相枕于野自是不敢復東時永嘉臨海四
明以㑹稽為蔽障卒賴以全制書䇿勲自徽猷閣待制
太中大夫拜述古殿直學士正奉大夫于是天下識與
不識皆期公大用其後雖不幸不至輔相然守封疆死
國難忠貫白日義感異類哀榮之典震曜一時秩宗奉
常攷靖康死事之臣足以配李忠愍者惟公一人故諡
曰忠顯浩後五十年來領郡事獲拜公生祠于圓通院
邦人肅恭奉祀如公尚存思慕誦説如公始去盛德之
容凜然如生望之足以亷貪而起懦嗚呼盛哉惟公無
恙時有生祠二南維㑹稽北維真定皆以禦冦捍難有
大功于是邦也㑹稽之祠葺矣今天子神聖英武將北
復趙魏廓清中原則真定之祠行亦汛掃浩雖老尚庶
幾見之乾道巳丑七月望日句章史浩述
　方劉公城守時待制沈公調為士曹掾公募民能得
　　賊首一級賞錢二萬沈公聞遽請見以為如是則
　　小人規利或殺平人乞令必生擒乃給賞仍倍其
　　數不閱日郡人俘數百輩以獻帥命沈公覈其實
　　其間附賊者才三四人乃請盡釋其餘劉公從之
　　自後凡有稱得賊者悉付沈公辨證全活殆數千
　　人沈公至太中大夫敷文閣待制知福州年八十
　　餘乃終嗣子繼顯于朝議者以為隂德之報
　　討賊
建炎二年秋八月一日夜半杭州第三將下卒陳通林
永誘決勝萬全歸逺龍騎指揮嬰城叛因守臣葉夢得
等殺將官田均明日外沙巡檢司越州西興鎮㳂江巡
檢司以狀告浙東安撫使兼知越州顯謨閣學士翟汝
文又明日杭州司録范正巳適在城外亦以卒叛事來
告翟公聞之乃出次躬治兵凡禁旅弓手保甲七千有
竒命副總管髙棟分步伍知山隂縣王饎集芻糧又分
遣官屬至所部六州益發兵翟公遂禡祭牙神其詞曰
嗚呼王室未靖盗多卒徒孰安招㩦孰克誅鋤維杭叛
卒三五其羣戕殺官師持燎縱焚我司方隅宻邇隣冦
其忍翫賊不寧往救初順撫之命取其成狂狡自疑不
獲要領嗟杭之人思拯禍虐興我戎兵往定亂畧提我
萬衆取彼數黥士氣奮張曽不留行維神鑒衷用相茲
役助我師征咸劉厥敵建牙出境維敵是求俾我有功
蒙神之庥遂出師次西興耀兵江上遣人賫旗榜入杭
州城開示禍福又奏乞併將浙西諸州兵滅賊有保甲
於綝獨冐兵先登死之翟公親作文祭之曰親以清酌
庶羞之奠致祭于防城保甲忠義死難之士於君之靈
嗚呼哀哉杭卒叛命蕩為賊區我昔治師躬行天誅士
衆穉驕隂與賊圖戰則先遁均為萑苻爾獨忠義奮然
前驅衆亡被執怒叱賊徒脅使必降誓死不汙眥裂髪
衝氣象自如賊羣束之曹射其軀矢如蝟毛慢罵如初
嗚呼哀哉委身蹈義得死乃趨生氣如在沒與衆殊瞻
彼圍城深愧士夫嗚呼哀哉痛爾酷禍慘傷余膚我實
負念致爾不辜招魂于館歸安泉塗力能報德哀死字
孤魂兮來歸登此䘮車嗚呼哀哉翟公慷慨流涕于是
士皆思奮翟公乃先作擒賊露布其詞曰盖聞古者賜
諸侯以弓矢使得專征用公侯為腹心欲其守衛所以
作扞王室同奬天衷春秋獻俘載于册命當所身任藩
鎮職統戎兵當誅不庭以禦外侮乃者餘杭逋卒叛命
據城奮臂一呼變生肘腋縱兵大掠禍及搢紳戕害吏
人蕩焚城邑至乃捕衣冠而黥面驅士女以守陴念茲
無辜刼以阻亂當所顧瞻一舍之近傷悼重圍之寃拯
溺救焚其忍安視痛心疾首誓不圖存躬提戈矛率先
士衆三軍賈勇悉勵貔虎之師元惡就擒卒正鯨鯢之
戮仰承天子之威命俯賴將士之協心兵無淹辰市不
易肆巳于某月日殺獲陳通等不以賊遺君父巳殄凶
殘凡克敵示子孫毋忘勲伐方觀諸將之効首肆命幕
府之上功㨗布諸州明曉士庶㑹朝廷以節制付浙西
提㸃刑獄髙士瞳周格格為賊誘殺士瞳亦遯去惟浙
東之師不少剉賊凜然知懼故城中吏民及寓居士大
夫悉賴以全十二月御營使司都統制王淵遂平杭州
翟公猶以不能成功降顯謨閣直學士然陳通初叛包
藏不軌之志隂遣姦人結台州仙居天台縣魔賊俞道
越州新昌縣魔賊盛端才董閏約同日起事翟公設方
畧悉捕誅之以故無應者
　　平亂
建炎三年十月壬辰車駕駐蹕越州聞金兵數道並入
朝論謂恐金由江黄間渡江徑趨衢信以廹行在當分
兵守衢信隘路十一月丙申命朝奉郎中書門下省檢
正諸房公事傳公崧卿帶本職為浙東防遏使行至衢
州有任士安將下潰兵近萬人其為首者曰成臯等五
人號五朶花方圍婺州傅公單騎晝夜疾馳至其營未
旦朝服趨入叱責之徐諭以禍福臯等皆俯伏曰惟公
命傅公乃為具奏皆命以官而納其兵於麾下㑹得報
有統制官闗濟者乗金委㑹稽去乃以李鄴降金為邦
人之罪由五雲門入揚言將屠城脅而求財殺掠縱横
傅公先遣防遏司統制侯延慶步汝霖及成臯等帥師
馳入㑹稽傅公以中軍繼至闗濟窘迫乃與腹心跳登
蕺山絶頂以弓弩自衛其徒閉開元寺堅守俄攻下之
又俘闗濟于蕺山傅公數其罪斬于開元寺之西由是
一府皆安傅公亦就除知越州兼浙東安撫使方是時
李參政光以書勉傅公曰公今大權在手可以有為非
如曩日短檠相對扼腕夜語時也盖前輩平日常相期
以忠義如此故併錄之
　　社倉
社倉一名義倉始于隋開皇中史臣以為天下義倉皆
充滿由唐以來歴代雖皆不廢然不復能如隋之盛至
國朝熈寧三年七月巳已御史言齊州科配義倉取數
太多民何以堪大臣亦謂人有餘粟藏之于家有何所
害而固欲使之輸官非良法也遂詔廢義倉已納者給
還然後雖廢置不一多失本謂矣淳熈八年提舉浙東
常平朱秘書熹適當嵗歉乃奏以常平米建社倉付富
室歛散每嵗取息二斗凶嵗則蠲其息又以士大夫或
舉人有行義者與縣官同出納俟息米及十倍即以本
米還官倉專以息米歛散每石止収耗米三升士民願
以所藏米充入者亦聽之如官米法户部看詳以為可
行而一時議者以為每石取息二斗乃青苖法紛然攻
詆然朝廷卒行之併下諸路諸路既不能皆如詔而府
外之六縣亦止報府言一面措置竟不以已立社倉為
言惟㑹稽山隂二縣至今為小民之利方朱公為此時
府帥王尚書希吕實左右之慶元二年提舉李少監大
性復以常平米一千五百石増置社倉在㑹稽則若馬
山若妙智若資夀若廣教若淨社者凡五處在山隂則
有梅山之本覺柯橋之靈祕南池之興教迎恩稽山之
廟菴凡五處又以常平錢糴慈福宫米一千五百石每
倉以三百石為率又於㑹稽姥廟取當來本米二百七
十石有竒立琶山倉共為倉十有二所今王公朱公李
公民皆立祠以時祀享雖他善政多可紀社倉尤其著
者也
　　義田
故丞相魏國史公鎮越之明年實乾道戊子始捐已帑
置良田嵗取其贏給助鄉里賢士大夫之後貧無以䘮
𦵏嫁遣者附于學而以義名之為規畫十許條劖諸石
凡有請而應給與給而舉事多寡遲速皆有程覈實委
之鄉官錢粮屬之縣主簿米歛散則隨鄉俗錢出納則
均省計嵗稔及給助有餘則就復増置教授學職亦與
其事然雖養士不許侈用府帥前後繼而成之盖非一
人所以久而不廢也總之㑹稽山隂餘姚三縣今為湖
水田二千七十一畝有竒地三十六畝有竒山篠地一
百一十六畝有竒殯岡六十四畝有竒蕩(越人謂瀦水/之地為蕩)
一畝二角五十一步屋一十六間
　　節序
㑹稽之俗正旦詣府學少長序拜以齒不以官子弟從
父兄之後上元觀燈行街中必相遜避無争道喧競城
門弛禁率至夜分以便郊居者二月二日始開西園縱
郡人遊觀謂之開龍口(謂卧龍/山也)府帥領客觀競渡異時
競渡有争進攘奪之患自史魏公為帥雖設銀杯綵帛
不問勝負均以予之自是為例兒童歌青梅聲調宛轉
大抵如巴峽竹枝之類三月五日俗傳禹生之日禹廟
遊人最盛無貧富貴賤傾城俱出士民皆乗畫舫丹堊
鮮明酒樽食具甚盛賓主列坐前設歌舞小民尤相矜
尚雖非富饒亦終嵗儲蓄以為下湖之行(下湖盖/鄉語也)春欲
盡數日遊者益衆千秋觀前一曲亭亦競渡不減西園
(郡人謂禹廟為廟下/千秋觀為先賢堂)至立夏日止惟丐者乃以是日出
亦鮮衣鼔笛相娱非此類則以為耻重五日户户皆以
土偶張天師置門額上或以虎或以艾束作人形而以
土作天師頭竹作劍木作印七夕立長竹竿于中庭上
設蓮花謂之巧竿以酒果餅餌祭牛女盖乞巧也五月
六月觀荷花亦乗畫舫多集于梅山本覺寺同時又遊
容山項里六峯觀楊梅重九亦相約登髙佩萸泛菊不
甚食糕而多食栗糉亦以相餽然是日俗忌不相過必
有䘮者乃往哭其靈几且致祭焉不知其所始也冬至
大畧如正旦而差簡臘日作粥春日作餅與他鄉不甚
異故不偹載惟除夕爆竹相聞亦或以硫黄作爆藥聲
尤震厲謂之爆杖桃牌書左神荼右鬱壘亦或書他語
門左右設之舊又以酒糟漬筆大書于門上曰宜入新
年大吉利近嵗糟書頗廢矣
　　送迎
吳越春秋有越人相送之辭曰行行各努力盖自古風
俗篤厚重于離别如此今西出迎恩門則臨安路有接
待院有吕氏莊皆將迎之地院側竹臺因古城遺址巨
竹森茂莊亦有亭榭花木可以置酒昔時山隂尉廨門
外臨運河亦有亭今廢矣逺則有法雲寺(闕/)　　　林
院皆其所也東出五雲門則明州路有㑹稽尉廨前亭
子石佛院西南出常憙門一名偏門婺州路則有小隠
山園其亭榭山林别見逺則有蘭亭天章寺正南出稽
山門台州路則有告成觀大禹寺皆禹廟也亦别見西
門東門皆舟行南門西南門皆陸行惟北門曰三江門
並海路絶㑹稽之俗篤厚交親迎則叙間闊送則惜暌
異觴豆迭進往往竟日餘樽賸炙淋漓狼籍舟車結束
惨有行色至于僮僕鈴下挽舟將車之人羅拜于前則
亦犒以酒食勉往者以勤悴勞歸者之良苦恩意曲盡
觀者太息亦風俗之厚也
　　義門
平水雲門之間有裘氏自齊梁以來七百餘年無異㸑
子弟或為士或為農鄉黨稱其行大中祥符四年州縣
奏旌其門閭是時裘氏義居巳十有九世闔門三百口
其族長曰承詢至嘉泰初又五六世盖二十四五世矣
猶如故聚族亦加于昔鄉人謂嘗有餽𤓰者族長集小
兒十三嵗以下者百餘人使自取之各相推遜以長幼
持去其習為亷遜如此至今共一㕔尚頗閎壯有孫威
敏公題字存焉至和中李待制兊題詩有云夫何于㑹
稽卓然有裘氏同居六百年相聚三千指昔賢欽義方
列奏聞天子詔恩表門閭光華映閭里其後又有族老
季光以所藏今昔留題詩刻石傅惇作序焉所謂旌表
門閭者唐以來有聽事步欄前列屏樹烏頭正門閥閱
一丈二尺烏頭二柱端冐以瓦桶築雙闕一丈在烏頭
門之南三丈七尺夾植槐栁十有五步五代多故不能
如故事晉天福中乃敇度地之宜髙其外門門施綽楔
左右築臺髙一丈二尺廣狹方正稱焉圬以白而赤其
四角今裘氏盖用此制自平水適雲門者望其旌表在
道旁數十步祖宗所以崇孝弟勵風化者至矣裘氏旌
表之後六十七年而上虞劉承詔繼之熈寧十年趙清
獻公為守得上虞縣劉承詔唐襄公德威之裔德威五
世孫愉避黄巢亂自河南徙上虞至承詔十世聚族四
百餘口内外無間言畜犬化之一犬不至羣犬皆不食
號孝義劉家清獻公嘆異以其事聞于朝有詔旌表門
閭復其徭役清獻公為之記又故(闕/)　胡公洴賦詩贈
之皆藏其家
　　園池
謝安石東西二眺亭址在今上虞東山方安石時東山
　盖重天下臺榭遺跡當不止此嵗久不可攷爾山之
　國慶院左有小方池草莽被焉甚有古意傳者云此
　安石洗屐池也(王性之遊山記稱山半薔薇洞院上/方白雲堂明月堂以為安石故迹竊)
　(亦疑之李白詩云不到東山久薔薇幾度花白/雲還自散明月落誰家恐後人緣此詩為之云)
王逸少有書堂在山隂蘭亭鵝池墨池亦在焉當其與
　羣公祓禊賦詩盖一時之集爾而遺跡勝槩照映林
　谷則右軍或嘗居之後人追懷風流於是葺為流觴
　曲水此必皆其舊也
王子敬山亭在雲門唐永淳元年春王勃嘗脩禊于此
　亭今顯聖寺後有子敬筆倉疑距其地不逺也
許詢園在蕭山縣北幹山下圖經云詢家此山之陽故
　其詩曰蕭條北幹園也
謝康樂始寧園亦在東山事具文選及傳亭觀舊址無
　復存者(康樂過始寧詩云葺宇/臨迴江築觀基層巔)其山居賦有云南北
　兩居水通陸阻南山則夾渠二田周嶺三苑九泉别
　澗五谷異巘北山二園南山三苑杏壇㮏園橘林栗
　囿桃李多品梨棗殊所枇杷林檎帶谷映渚其綿亘
　邐迤包絡上下可謂廣矣而今所可識惟東山爾
孔稚圭山園在山隂縣東三十里曰尚書隖見太平寰
　宇記所謂塢者因稚圭之園以得名也今園已不可
　見而尚書隖仍存
賀知章放生池事具本傳知章始求周宫湖數頃詔賜
　鏡湖剡川一曲耆舊謂今東城南望為賀家湖疑即
　剡川也其極目浩渺光景澄澈實東州佳觀云
嚴長史園林頗名于唐大厯中有聫句者六人其宅詩
　云落木秦山近衡門鏡水通園詩云杖䇿山横緑野
　乗舟水入衡門皆維佳句可以想見其處矣
方雄飛别墅在湖中其自為詩云寒山壓鏡心此處是
　家林今禹廟東有寒山或云即其故處是時有袁秀
　才林亭雄飛相近數過之故云經年此地為吟侣早
　起尋君日暮迴也
皇甫秀才山亭孟東野嘗賦之其詩曰晴湖㵼峯鏡翠
　浪開萍蘚(平/聲)往往唐人多因依鏡湖以為勝趣惜其
　不盡傳爾
小隠山園在郡城西南鏡湖中四面皆水舊名侯山晉
　孔愉嘗居焉皇祐中太守楊綋始與賓從往遊遊而
　惬焉問其主王氏山何名對曰有之非佳名也亭有
　名否則謝不敢迺使以其圖來悉與之名山曰小隠
　之山堂曰小隠之堂池曰瑟瑟之池命其亭曰勝奕
　亭曰志歸亭曰湖光亭曰翠麓亭又有探幽徑擷芳
　徑捫蘿磴百花頂山之外有鑑中亭倒影亭皆楊公
　所自命名而通判軍州事錢公輔又為刻石記之後
　且百年寖廢弗理少師陸公宰嘗得之以為别墅作
　賦歸堂六友堂遐觀堂秀發軒放龜臺蠟屐亭明秀
　亭拄頰亭撫松亭㑹公改築之城之東隅今惟賦歸
　堂蠟屐亭存焉皆少師所扁也有盧贊元襄周秀實
　芭題詩最傳于世
齊氏家園在城東少㣲山山甚小而近湖齊祖之分司
　東歸遂家焉引流為沼藝花為圃山之上下有芳華
　亭脩竹巖真珠泉石屋嘉遯亭樵風亭禹穴閣應星
　亭東山亭釣閣其自為家山十詠陶冩景物語尤閒
　逺今廢為神祠無復舊觀惟釣閣故基猶略可識盡
　湖山登覽之勝
　　古第宅
本朝㑹稽文獻相望然往往不營第宅如杜丞相左丞
顧内相陳中書方鼎貴時皆無尺椽之居傅給事歸北
海故廬以鵞換竹種之而已未嘗營葺李参政罷政歸
質新河小宅居之旋即棄去竟無一區所以示後人簡
儉之法至矣故今著于篇者槩古事也
　　　虞國宅
漢日南太守虞國宅舊經云按輿地志餘姚縣西二里
有嶼山山南有虞國宅國在日南愛及民物出有雙雁
隨軒秩滿還家雁與偕至宅今為百官倉
　　　孟嘗宅
漢合浦太守孟嘗宅在上虞縣南二十三步有孟宅橋
又縣東一里有還珠門取合浦還珠之意
　　　陳囂宅
漢太中大夫陳囂宅在今禮遜坊長慶寺竹園巷之間
去㑹稽縣東二里許囂宅有大竹園至宋永徽中為寺
猶號竹園寺初囂與紀伯為鄰伯竊囂藩地以自益囂
見之不言益徙地與之伯慙懼亦歸所侵地其中乃為
大路鴻嘉二年太守周君刻石刻表號曰義里長簷路
至今鄉人猶號長簷街
　　　江彪宅
江總傳云總于㑹稽龍華寺製修心賦云晉䕶軍將軍
彪昔莅此邦卜居山隂都陽里寺域則宅之舊基左江
右湖面山背壑東西連跨南北紆縈寢處風雲凴棲水
月太平寰宇記云郭北有江橋即彪所居之地按晉書
江□傳永和中嘗為䕶軍將軍出補㑹稽内史疑即彪
也
　　　孔車騎宅
孔愉初以討華軼功封餘不亭侯授車騎將軍及為㑹
稽三年營山隂南湖侯山下數畝地為宅草屋數間便
棄官居之初無名以愉來居故名侯山在縣西南四里
今為小隠山園别見
　　　謝太傅宅
謝安本傳云安寓居㑹稽與王羲之及髙陽許詢桑門
支遁遊處出則漁弋山水入則言詠屬文相傳以為今
國慶寺乃太傅舊居世説注引晉陽秋謝安石家于㑹
稽上虞縣優游山林六七年間徴召不至太傅居東山
實二十餘年此云六七年者乃太傅未出時也
　　　許徴士宅
許詢父旼從元帝過江遷㑹稽内史因居焉詢隠居不
仕召為朝議郎不就常登永興縣西山築室其上蕭然
自放乃號其岫為蕭山東晉咸和六年捨山隂永興二
宅為寺穆帝時名山隂舊宅曰祗園(今為能/仁寺)永興新宅
曰崇化縣西南四十里有慈雲寺縣西九十里有重興
院皆詢嘗所居也舊經云郡國志云㑹稽山南有許君
宅又許君里在㑹稽清風坊按皇甫冉詩云昔聞𤣥度
宅門對㑹稽峯者謂山隂宅也王勃山亭序云永興新
郊許𤣥度之風月者謂永興宅也
　　　謝車騎宅
酈道元水經注云嶀山東北太康湖晉車騎將軍謝𤣥舊
居所在右濱長江左傍連山平陵脩通澄湖逺鏡於江
曲起樓樓側悉是桐梓森聳可愛居民號為桐亭樓樓
兩面臨江盡升眺之處蘆人漁子汎濫滿焉湖中築路
東出趣山路甚平直山有三精舍髙甍凌虚並簷帶空
俯眺平湖杳然在下水陸寧宴江有琵琶圻臨江有石
床名釣魚臺
　　　王右軍宅
王羲之宅在山隂縣東北六里舊傳戒珠寺是也舊經
云羲之别業有養鵞池洗硯池題扇橋存焉今寺有右
軍祠堂既謂之别業則疑宅不在是或云嵊縣金庭觀
乃右軍舊宅嘗捨讀書樓為觀在縣東南七十二里孝
嘉鄉今觀之東廡有右軍肖像及墨池養鵞池
　　　王中令宅
王獻之宅在㑹稽縣南三十里舊經云晉義熈三年中
書令王子敬居于此有五色祥雲見安帝詔建雲門寺
　　　何驃騎宅
何充宅在㑹稽縣東南七十里充嘗為㑹稽内史居于
此今福慶寺乃其舊宅云
　　　郭偉宅
晉驃騎大將軍郭偉宅在㑹稽縣東南三里五十步大
禹跡寺是也今尚為壮刹餘地亦廣可想見當時園第
之盛
　　　謝敷宅
謝敷宅在㑹稽縣五雲門外一里許或云在雲門寺東
與何𦙍宅相近故唐僧靈一詩云春山子敬宅古木謝
敷家又宋考功雲門詩云樵徑謝村北學井何巖東是
也
　　　戴安道宅
戴公舊居剡中郗超每聞欲髙尚隠退者輒為辦百萬
資并為造立居宇在剡為戴起宅甚精整戴始往舊居
與所親書曰近至剡如官舍事見世説
　　　謝康樂宅
宋謝靈運宅在始寧山中與太傅宅當不甚逺靈運本
傳云父祖並𦵏始寧有故宅及墅遂移籍㑹稽脩營别
業傍山帶江盡幽居之美作山居賦以自見
　　　孔稚珪宅
宋衡陽王蕭鈞傳云孔稚珪家起園列植桐栁多營山
泉殆窮真趣又本傳云稚珪不樂世務居宅甚營山水
凴几獨酌傍無雜事門庭之内草萊不剪
　　　江文通宅
梁金紫光禄大夫江淹宅太平寰宇記云江君里在招
賢坊又蕭山縣東北一百三十步有江淹故宅今為覺
苑寺寺前有夢筆驛亦以文通得名按文通城中已有
宅此殆别墅也
　　　賀季真宅
唐賀祕監宅在㑹稽縣東北三里八十步知章晚自號
四明狂客天寶初請為道士還鄉里詔許之以宅為千
秋觀又求周宫湖剡川一曲宅今天長觀是也
　　　張𤣥真宅
𤣥真子張志和隠居在郡之東郭茨以生草椽棟不加
斧斤唐大厯中觀察使陳少游往見為終日留表其居
曰𤣥真坊以門隘為買地大其閎號曰回車巷其初門
阻流水無梁少游為營之郡人號曰大夫橋
　　　徐浩宅
徐浩宅在㑹稽縣五雲橋之東彷彿有遺跡存溪山竒
麗過者猶屬目焉
　　　嚴維宅
嚴長史宅大厯中鄭槩裴冕等聫句賦詩與長史凡六
人長史名維以詩著稱其自序云落木秦山近衡門鏡
水通又皇甫冉宿長史宅詩亦云昔聞𤣥度宅門對㑹
稽峯君住東湖上清風繼舊蹤以詩攷之可想見其處
也
　　　施肩吾宅
施肩吾宅在山隂唐真人施君肩吾之故居也陳文恵
公詩云幽居正想飱霞客夜久月寒珠露滴千年獨鶴
兩三聲飛下簷前一株栢
　　　趙處士宅
本朝趙處士宅在㑹稽縣東南照水坊華鎮云趙萬宗
字仲淵飬素邱壑德名上聞祥符中被召不赴獻跛鱉
傳以自喻求為道士即其家賜羽衣以遂其志養鶴名
丹砂嘗有詩云斗懸金印心難動屏列春山眼暫開盖
自述也
　　古器物
神女墨漢王朗為㑹稽太守其子肅隨在郡住東齋中
　夜有女子從地中出自稱越王女與肅語竟夕將曉
　辭别贈墨一丸是時肅方著周易多有凝滯旦用此
　墨便覺才思開敏
石船石帆鐵履鐵屐郡國志塗山有石舡長一丈云禹
　所乗者十道四蕃志聖姑從海中乗石舟張石兠帆
　至此遂立廟廟中有石船船側掘得鐵履一兩寰宇
　記宋元嘉中有人于石船側掘得鐵屐一雙㑹稽記
　云東海聖姑乗石舡張石帆至二物見在廟中盖江
　北禹廟也
錞于寰宇記聖姑祠又有周時樂器錞于銅為之形似
　鐘而有頸映水用芒莖拂之則鳴
古珪青玉印寰宇記宋武修塗山禹廟得古珪梁初又
　得青玉印
白璧十道四蕃志宋孝武使任延修禹廟土中得白璧
　三十餘枚明知萬國所執梁初治廟穿得碎珪及璧
　百餘片
五寶劍一曰純鈎二曰湛盧三曰勝邪四曰魚腸五曰
　巨闕越絶云昔越王勾踐有寶劍五聞於天下今越
　有鑄浦上竈下竈劍翁嶺説者以為皆越王鑄劍之
　地
古銅罌舊經云在州南三里輿地志云勾踐所藏晉太
　元中謝輶為郡守掘郡㕔柱下深八尺得古銅罌可
　容數斗題作越王字文甚分明是今𨽻書餘不可識
　輶以為范蠡厭勝之術遂埋之今不識其處
御史床寰宇記云在州東四里虞翻為吳長沙桓王禮
　待特設此床以表賢客翻仕漢至御史梁元帝𤣥
　賦云御史之床猶在都䕶之門不修舊經五官省相
　傳有虞翻床
黄閣銅漏舊經云黄閣有銅漏古制甚精王羲之書陸
　機漏賦鐫刻于上歴代以為寶今不復存
雷鼓輿地志云勾踐應門之上有大鼓名之曰雷鼓以
　威于龍也(寰宇記吳作蛇門/有蛇象而龍角)㑹稽記曰雷門上有大
　鼓闊二丈八尺聲聞洛陽孫恩之亂軍人斫破有雙
　白鶴飛出後不鳴湘洲記云泉陵山有大石鼔云昔
　神鶴飛入㑹稽雷門中鼓因大鳴漢書王尊曰毋持
　布鼓過雷門
㑹稽徽命鐘晉書郭璞傳元帝為晉王使璞筮遇豫之暌
　璞曰㑹稽當出鐘以告成功上有勒銘應在人家井
　泥中得之繇辭所謂先王以作樂崇德殷薦之上帝
　者也及帝即位太興初㑹稽剡縣人果于井中得一
　鐘長七寸二分口徑四寸半上有古文竒書十八字
　曰㑹稽徽命餘字時人莫識璞曰盖王者之作必有
　靈符塞天人之心與神物合契然後可以言受命矣
　觀五鐸啓號於晉陵棧鐘告成于㑹稽瑞不失類出
　皆以方豈不偉哉
柯亭笛蔡邕避難柯亭仰見椽竹知有竒音取之作笛
許承瓢真誥曰上虞吳曇拔得許承一瓢贈褚伯玉伯
　玉亡後留付弟子朱僧標歴代寶之可受一斛唐先
　天二年勅女真道士王妙行詣金亭觀投龍因持此
　瓢以進
金罍晉太康中上虞鑿井得之井在縣南一里今天慶
　觀東廡
驅山鐸唐人于越溪獲鐸以問僧一行答云此秦始皇
　驅山鐸也
禹劍在禹祠殿几世言禹之所服寸刃出于韣外瑩無
　鋪澁而牢不可引孫冕詩云水劍還難問梅梁亦可
　疑錢倧詩云塵埃共鏁梅梁在星斗仍分劍韣存
禹珪璋璧佩紹興末得之廟殿前土中去土面才二三
　尺今在告成觀珪二璋璧各一珮三觀者多疑非古
　物或謂後世以奉神者其説近之
漏鼎漏壺漏盤漏權漏鉦太守翟公汝文所製各有銘
　公之子大宗正丞耆年作鼎篆筆力竒古鼎云公巽
　父作牧命工浩範金作鼎于觀肆命壺氏司漏時若
　昬明惟茲邦永用寶其無斁壺云惟建炎戊申三月
　癸丑公巽父作壺審漏節其永保盤云公巽父作玷
　司漏節其永保權云公巽父作金漏用衡石其永寶
　鉦云建炎戊申六月癸亥作鉦永寶
乾道中上臯畊者得古磚有文曰五鳳元年三月造以
　獻府牧洪文恵公文恵命鐫以為硯置案間意甚愛
　之然所著𨽻釋𨽻續皆不載豈以其篆體非𨽻字耶
淳熈癸夘嵗三山陸氏鑿渠泄水得古磚有銘曰永安
　五年七月四日造作又一塼曰太康十年七月造盖
　吳及西晉物也今藏陸氏
　　漏澤園
漏澤園在縣南七里初崇寧三年二月有詔收𦵏枯骨
凡寺觀旅櫬二十年無親屬及死人之不知姓名及乞
丐或遺骸暴露者令州縣命僧主之擇髙原不毛之土
収𦵏名漏澤園周以牆柵庇以土地所宜易生之木人
給地八尺方塼二刻元寄之所知月日鄉里姓名者並
刻之暴露者官給轊𦵏日給寓鏹及祭奠酒食墓上立
峰有子孫親屬而願𦵏園中者許之給地九尺已𦵏而
願改𦵏他所者亦聽禁無故輒入及畜牧者又立法郡
縣官違戾者弛慢者失檢察者皆置之法久之有司奉
行頗過至有分為三園良賤有别又𦵏日及嵗時設齋
醮置吏卒䕶視守園僧以所𦵏多為最得度牒及紫衣
遂有析骸以應數者久之始詔裁損自軍興多故遂益
弛中興以來郡縣或自以意廣朝廷恵澤至今為利建
炎初翟參政汝文為守時亦收四郊暴骨𦵏園中知山
隂縣王朝議饎主之得骸千計内有異骨二皆相鈎連
自頂至踵無分寸脫落釋氏謂之鏁子骨是也亦可異
矣與漏澤同時又有居養院以恵養鰥寡孤獨安濟坊
以濟疾病立法皆甚偹居養院最侈至有為屋三十間
者初遇寒惟給紙衣及薪乆之冬為火室給炭夏為涼
棚什器飾以金漆茵被悉用氊帛婦人小兒置女使及
乳母有司先給居養安濟等用度而兵食顧在其後安
濟坊徧遣諸醫療視月給俸上醫憚行乃共雇一俚醫
之無賴者冐名以往多給庫錢冶藥吏肆為姦官稍檢
校則監司走馬使者輒以沮敗德政刺刻死于安濟者
相踵則又鈎竒言端坐而化自言莫報上恩于是有封
處士者婦人封邑號者已而四方爭上其事朝廷悟其
欺一切不報居養院人有與編民及卒伍訟雖理曲皆
得其直去人甚苦之至宣和初徽宗皇帝察其弊乃詔
居養安濟漏澤之法本以施恩困窮有司奉行失當資
給過厚常平所入殆不能支窮民飽食煖衣猶有餘峙
而軍旅之士廪食不繼或至逋逃四方甚非為政之道
可裁立中制由是居養安濟之法寖廢不舉
　紹熈五年少監李公大性來為提舉浙東(闕/)　於㑹
　　稽鎮塢山隂洄湧塘傍各置義塚㑹稽徐次鐸撰
　　記大畧云越之流風凡民有䘮即議僑寄棺柩所
　　積夙號墓園連嵗不登繼以癘疫而民不免于死
　　亡公奉命東來一意全活飢者賑之以粟病者起
　　之以藥死者遺之以棺荒政舉行畢力無倦復有
　　意于埋胔掩骼之舉命次鐸走近郊枚數寄棺凡
　　三千餘下令申飭曉告使人人知有送死之義且
　　曰其有狥浮圖火化者助之緡錢姑從其私乃若
　　無力歸藏請于官給所費規畫已定復命次鐸度
　　地得二所其一鎮塢廣四十畝又其一洄湧塘傍
　　十餘畝由是義冢之規立矣兩隅分峙男女以辨
　　繚以周墻封其四圍畫圖傳籍備錄分藏閭里姓
　　氏次第刻著申命緇黄以視墓室邱封廣列尚為
　　後圖庻幾有以繼于此也自慶元改元夏迄于冬
　　十月野處之棺官為覆藏者凡千二百九十有竒
　　㨿籍可考至是澤及枯骨矣自今不燎于原不淪
　　于川不暴于野是則公拳拳之志也
　
　
　
　
　
　
　
　
　
　
　㑹稽志巻十三
欽定四庫全書
　㑹稽志巻十四　　　　　宋　施宿等　撰
　　人物
㑹稽自漢魏晉唐衣冠人物最盛五代之亂錢氏有國
私置丞相以下官惟此邦人士耻之多自抑退無為其
國顯仕者至宋興始相繼而起今取漢以來公卿大夫
略掇其事于篇其訪求未偹者尚俟他日
漢鄭吉㑹稽人以從軍為郎吉為人彊執習外國事宣
　帝時吉以侍郎田渠黎積糓因發諸國兵攻破車師
　遷衛司馬使䕶鄯善以西南道神爵中匈奴乖亂日
　逐王先賢撣欲降漢使人與吉相聞吉發渠黎龜茲
　諸國五萬人迎日逐王口萬二千人小王將十二人
　隨吉詣京師漢封日逐王為歸德侯吉既破車師降
　日逐威震西域遂并䕶車師以西北道故號都䕶都
　䕶之置自吉始焉上嘉其功效迺下詔封吉為安逺
　侯食邑千户吉於是中西域而立莫府治烏壘城漢
　之號令班西域矣始自張騫而成于鄭吉語在西域
　傳
嚴光字子陵一名遵㑹稽餘姚人少有髙名與光武同
　遊學及光武即位光乃變名姓隠身不見帝思其賢
　乃令以物色訪之後齊國上言有一男子披羊裘釣
　澤中帝疑其光乃備安車𤣥纁遣使聘之三反而後
　至車駕即日幸其館光卧不起帝即其卧所撫光腹
　曰咄咄子陵不可相助為理耶光眠不應良久乃張
　目熟視曰昔唐堯著德巢父洗耳士故有志何至相
　迫乎帝曰子陵我竟不能下汝耶于是升輿嘆息而
　去復引光入論道舊故相對累日帝從容問光曰朕
　何如昔時對曰陛下差増于往因共偃卧光以足加
　帝腹上明日太史奏客星犯帝座甚急帝笑曰朕故
　人嚴子陵共卧耳除為諫議大夫不屈乃畊于富春
　山後人名其釣處為嚴子陵瀬焉(嚴當/作荘)
賀純字仲貞㑹稽山隂人少為諸生博極羣藝十辟公
　府三舉賢良方正五徴皆不就復徴拜議郎數陳災
　異上便宜數百事多見省納遷江夏太守永和中李
　固上疏曰陛下初登大位聘㑹稽賀純䇿書嗟嘆待
　以大夫之位是以巖穴幽人智術之士彈冠振衣樂
　欲為用四海欣然歸服聖德
鍾離意字子阿㑹稽山隂人舉孝亷辟大司徒府徴為
　尚書時交阯太守張恢坐臧千金詔班賜羣臣意得
　珠璣而不拜賜帝問其故對曰此臧穢之寳誠不敢
　拜帝嗟嘆曰清乎尚書之言乃更以庫錢賜意轉尚
　書僕射車駕數幸廣成苑意以為從禽廢政當車陳
　諫天子即時還宫永平中大旱大起北宫意詣闕免
　冠上疏帝性褊察好以耳目隠發為明朝廷争為嚴
　切以避誅責惟意獨敢諫爭數封還詔書臣下過失
　輒救解之出為魯相以愛利為化
王充字仲任㑹稽上虞人少孤鄉里稱孝後受業太學
　師事扶風班彪好博覽而不守章句家貧無書嘗游
　洛陽市肆閱所賣書輒能誦憶遂博通衆流百家之
　言後歸鄉里屏居教授仕郡為功曹以數諫争不合
　去乃閉門潛思絶慶弔之禮著論衡八十五篇二十
　餘萬言蔡邕入吳始得之恒祕以為談助王朗為㑹
　稽守又得其書許下稱其才雋或曰不見異人當得
　異書又時嫌蔡邕得異書或捜求帳中果得論衡抱
　數巻去邕丁寧曰惟我與爾共之
孟嘗字伯周㑹稽上虞人其先三世為郡吏並伏節死
　難嘗少修操行仕郡為户曹史有寡婦至孝養姑姑夀
　終夫女弟先懷嫌忌乃誣婦鴆其母嘗言其枉狀太
　守不為理嘗謝病去婦竟寃死自是郡中連旱二年
　後太守殷丹問故嘗曰昔東海孝婦感天致旱于公
　一言甘澤時降宜戮訟者以謝冤魂丹從之即刑女
　而祭婦墓天應㴻雨後䇿孝亷遷合浦太守郡海出
　珠宰守採求不知紀極珠漸徙交阯郡界于是行旅
　不至嘗革易前敝去珠復還被徴吏民扳車請之不
　得進乃夜遁去隠處窮澤士民慕其德就居止者百
　餘家桓帝時尚書同郡楊喬上書薦嘗安仁𢎞義耽
　樂道德清行出俗能幹絶羣而嘗單身謝病躬畊壟
　次匿景藏采不揚華藻沉淪草莽好爵莫及廊廟之
　寶棄于溝渠竟不見用卒于家
魏朗字少英㑹稽上虞人為兄報仇亡命陳國從博士
　郤仲信學春秋圖緯又詣京師長者李膺之徒争從
　之初辟司徒府遷彭城令時中官子弟為國相多行
　非法朗與更相奏幸臣忿疾欲中之㑹九真賊起乃
　共薦朗為九真都尉到官奬厲吏兵討破羣賊斬首
　二千級桓帝美其功徴拜議郎遷尚書屢陳便宜有
　所補益出為河内太守政稱三河表㑹被黨議免朗
　性矜嚴閉門整法度家人不見墮容以黨事急徴自
　殺著書數篇號魏子
黄昌字聖真㑹稽餘姚人本出孤微居近學宫數見諸
　生脩庠序之禮遂就經學又曉習文法仕郡為決曹
　刺史行部見昌甚竒之辟從事後拜宛令政尚嚴猛
　好發姦伏皆稱神明遷蜀太守訟者七百餘人悉為
　㫁理宿惡大奸皆奔走他境後補大司農左轉太中
　大夫
鄭𢎞字巨君㑹稽山隂人𢎞少為鄉嗇夫太守第五倫
　竒之召署督郵舉孝亷𢎞師同郡河東太守焦貺楚
　王英謀反發覺引貺貺被收道亡妻子繫詔獄諸生
　故人皆變姓名以逃其禍𢎞獨髠頭負鈇鑕詣闕上
　章為貺訟罪顯宗赦其家𢎞躬送貺䘮及妻子還鄉
　里拜騶令累遷尚書令𢎞前後所陳有補益王政者
　皆著之南宫以為故事出為平原相徴拜侍中遷大
　司農為太尉奏尚書張林阿附侍中竇憲而素行臧
　穢又上洛陽令楊光憲之賓客在官貪殘並不冝處
　位憲奏𢎞大臣漏泄宻事帝詰讓𢎞收上印綬𢎞自
　詣廷尉詔勑出之乞骸骨歸未許病篤上書陳謝并
　言竇憲之短帝省章遣醫占𢎞病臨沒悉還賜物􁀐
　妻子褐巾布衣素棺殯殮以還鄉里
朱儁字公偉㑹稽上虞人以孝養致名鄉里敬之舉孝
　亷除蘭陵令政有異能平交阯賊封都亭侯討潁川汝
　南陳國黄巾賊悉破平之遣使持節拜右車騎將軍
　振旅還京師為光禄大夫封錢塘侯闗東兵起董卓
　議移都儁輒止卓卓雖憚之然貪其名重乃表儁太
　僕以自副儁被召不肯受遷因進曰國不宜遷必孤
　天下望成山東之釁臣不見其可也有司詰曰召君
　受遷而君拒之不問徙事而君陳之何也儁曰副相
　國非臣所堪也遷都非計臣之所急也辭所不堪進
　臣所急臣之所宜也有司曰遷都之事初無此計也
　就有未露何所受聞儁曰相國董卓為臣説之臣聞
　之于相國有司不能屈朝廷稱服焉後為太尉李傕
　郭汜相攻刼質天子公卿儁性剛即發病而卒
盛憲字孝章㑹稽人舉孝亷補尚書郎稍遷吳郡太守
　以疾去官孫䇿平定吳㑹誅其英豪憲素有髙名䇿
　深忌之初憲與少府孔融善融憂其不免禍乃與曹
　公書曰嵗月不居時節如流五十之年忽焉已至公
　為始滿融又過二海内知識零落殆盡惟㑹稽盛孝
　章尚存其人困于孫氏妻孥湮沒單孑獨立孤危愁
　苦若使憂能傷人此子不得復永年矣春秋傳曰諸
　侯有相滅亡者桓公不能救則桓公耻之今孝章實
　丈夫之雄也天下譚士依以揚聲而身不免于幽執
　命不期于旦夕是吾祖不當復論損益之友而朱穆
　所以絶交也公誠能馳一介之使加咫尺之書則孝
　章可致友道可宏矣今之少年喜謗前輩或能譏平
　(皮柄/反)孝章孝章要為有天下大名九牧之民所共稱
　嘆燕君市駿馬之骨非欲以騁道里乃當以招絶足
　也惟公匡復漢室宗社將絶又能正之正之之術實
　湏得賢珠玉無脛而自至者以人好之也况賢者之
　有足乎昭王築臺以尊郭隗隗雖小才而逢大遇竟
　能發明主之至心故樂毅自魏往劇辛自趙往鄒衍
　自齊往嚮使郭隗倒懸而王不解臨溺而王不拯則
　士亦將髙翔逺引莫有北首燕路者矣凡所稱引自
　公所知而復有云者欲公崇篤斯義也因表不悉由
　是徴為騎都尉制命未至為䇿所害
吳賀齊字公苖㑹稽山隂人守剡長縣吏斯從輕俠為
　姦齊立斬之後太末豐浦民反轉守太末長誅惡養
　善期月盡平領都尉事齊按兵建安立都尉府發屬
　縣兵受齊節度斬賊帥洪明等凡六千級名帥盡禽
　拜平東校尉遷威武中郎將討黟歙賊有功為新都
　郡太守加偏將軍吳郡餘杭賊起齊討破之豫章東
　部賊起衆萬餘人齊誅其首惡遷奮武將軍從權征
　合肥權為張遼掩擊幾至危殆齊率兵迎權涕泣言
　曰今日之事幾至禍敗願以此為終身戒權自前収
　其泪曰大慙謹以刻心非但書諸紳也鄱陽尤􁂪受
　曹公印綬為賊陵陽始安涇縣皆應齊與陸遜討破
　降之封山隂侯累遷後將軍假節領徐州牧
丁覽字孝連山隂人清身立行用意不茍推財從弟以
　義讓稱仕郡至功曹守始平長為人精㣲潔淨門無
　雜賓孫權深貴待之未及擢用㑹病卒甚見痛惜殊
　其門户覽子固字子賤在襁褓中闞澤見而異之曰
　此兒後必至公輔固少䘮父獨與母居家貧守約色
　養致敬族弟孤弱與同寒温虞翻與固同僚書曰丁
　子賤塞淵好德堂構克舉令德之後惟此君嘉耳歴
　顯位孫皓即位遷司徒皓悖虐固與陸凱孟宗同心
　憂國年七十六卒
朱育山隂人少好竒字凡所特達依體像類造作異字
　千名以上仕郡門下書佐與太守濮陽興問對行于
　世育後仕朝常在臺閣為東觀令遙拜清河太守加
　位侍中推刺占射文藝多通
虞汜字世洪翻第四子生南海父卒還鄉里永安初為
　散騎中常侍孫綝廢㓜主迎立琅琊王休休未至綝
　欲入宫圖為不軌召百官㑹議皆惶怖失色唯唯汜
　對曰明公為國伊周處將相之任擅廢立之威將上
　安宗廟下恵百姓大小踴躍自以伊霍復見今迎王
　未至而欲入宫如是羣下搖動衆聽疑惑非所以永
　終忠孝揚名後世也綝不懌竟立休以討扶嚴功拜
　交州刺史冠軍將軍餘姚侯
虞忠字四方翻第五子貞固幹事好議人物造吳郡陸
　機于童齔之年稱上虞魏遷于無名之初終皆逺致
　為著聞之士交同縣王岐于孤宦之族仕進先至冝
　都太守忠乃代之晉征吳忠與夷道監陸晏晏弟中
　夏督景堅守不下城潰被害
鍾離牧字子幹㑹稽山隂人漢魯相意七世孫少與同
　郡謝贊吳郡顧譚齊名爰居永興躬自墾田稻熟縣
　民有識認之牧遂以與民縣長聞之召民繫獄牧為
　之請長曰君慕承宫自行義事僕為民主何得寢公
　憲而從君耶牧曰今以少稻而殺此民何心復留装
　還山隂長為釋之民慙懼率妻子春稻得米送還牧
　牧閉門不受輸至道旁莫有取者從郎中補太子輔
　義都尉遷南海太守後以前將軍假節領武陵太守
　卒官家無餘財士民思之始興太守羊衜與太常滕
　𦙍書曰鍾離子幹吾昔知之不熟近見其在南海威恩
　部伍智勇分明加操行清純有古人之風其見貴如
　此
晉賀循字彦先㑹稽人父邵字興伯孫皓時仕至中書
　令領太子太傳皓兇暴驕矜政事日敝邵上疏諫皓
　深恨之邵奉公貞正親近所憚乃共譖邵後竟見殺
　循于家禍流放海濱吳平乃還鄉里節操髙嚴童齔
　不羣言行舉動必以禮讓好學博聞尤善三禮舉秀
　才除陽羨武康令顧榮陸機陸雲表薦循久之召為
　太子舍人除吳國内史不就元皇帝為晉王以循為
　中書令固讓不受轉太常領太子太傅時朝廷初
　建動有疑議宗廟制度皆循所定朝野諮詢為一時
　儒宗諸所著論並傳于世
孔愉字敬康㑹稽山隂人與同郡張茂偉康丁潭世康
　齊名時人號曰㑹稽三康建興初召為丞相掾仍参
　丞相軍事以討華軼功封餘不亭侯元帝為晉王使
　長兼中書郎于時刁協劉隗用事王導頗見疎逺愉
　陳導忠賢有佐命之勲由是不合㫖出為司徒左長
　史累遷侍中太常蘇峻反愉朝服守宗廟峻平愉往
　石頭詣温嶠嶠執手流涕曰天下䘮亂忠孝道廢能
　持古人之節嵗寒不凋者帷君一人耳三遷尚書左
　僕射後以論議守正為導所銜累乞骸骨不許出為
　㑹稽内史在郡三年乃營山隂湖南侯山下數畝地
　為宅草屋數間便棄官居之卒諡曰貞
虞潭字思奥㑹稽餘姚人翻之孫也清貞有檢操周旋
　征討賜爵都亭東鄉侯元帝時為宗正卿以疾告歸
　㑹王含沈充等攻逼京都潭于本縣招合宗人及郡
　中大姓共起義兵萬數進赴國難至上虞明帝手詔
　潭為冠軍將軍領㑹稽内史潭即受命義衆雲集遣
　前鋒過浙江追躡而自次西陵為後繼㑹充巳擒罷
　兵徴拜尚書成帝即位以討充功進爵零陵縣侯蘇
　峻反督三吳晉陵宣城義興五郡軍事與郄鑒王舒
　協同義舉陶侃假潭節監揚州浙江西軍率衆并勢
　東西犄角峻平轉鎮東將軍吳國内史軍荒飢饉潭
　出倉米賑救又脩滬瀆以防海抄百姓賴之
丁潭字世康㑹稽山隂人元帝時為尚書祠部郎琅邪
　王褒始受封帝欲引朝賢為其國上卿將用潭以問
　賀循循曰郎中令職望清重實宜審授潭清淳貞粹
　聖明所簡才實宜之成帝時為散騎常侍蘇峻作亂
　帝䝉塵于石頭惟潭及鍾雅劉超等隨從不離帝側
　峻誅賜爵永安伯累遷左光禄祭酒康帝即位乞骸
　骨詔以光禄還第卒諡曰簡
虞喜字仲寧㑹稽餘姚人少立操行博學好古郡察孝
　亷舉秀才司徒辟公車徴拜博士皆不就邑人賀循
　為司空先達貴顯每詣喜信宿忘歸自云不能測也
　太寧中以博士徴復下詔徴皆不行太常華桓舉賢
　良㑹國有軍事咸康初内史何充上疏曰臣聞二八
　舉而四門穆十亂用而天下安伏見前賢良虞喜天
　挺貞素髙尚邈世束脩立德皓首不倦加以傍綜廣
　採博聞强識髙枕柴門怡然自足冝使蒲輪紆衡以
　旌殊操詔曰潯陽翟湯㑹稽虞喜躭學守道操擬古
　人往雖徴命而不降屈政道須賢宜納諸廊廟其並
　以散騎常侍徴又不起有司議祧廟不能決朝廷遣
　使就諮訪焉
虞預字叔寧徴士喜之弟也少好學有文章太守庾琛
　紀瞻並以為主簿轉功曹史察孝亷不行諸葛恢庾
　亮等薦預召為行參軍除著作佐郎太興中以冦賊
　未平上疏論為防之術宜得良將因言夀春無鎮祖
　逖孤立前有勁敵後無係援冝加奬厲使不顧命累
　遷散騎常侍領著作以老歸預雅好經史憎疾𤣥虚
　其論阮籍裸袒比之伊川被髪所以外裔遍中國過
　于衰周之時著晉書㑹稽典錄等皆行于世詩賦碑
　誄論難數十篇
虞􁑉字思行潭之兄子也機幹不及于潭而素行過之
　歴吳興太守金紫光禄大夫王導常謂􁑉曰孔愉有
　公才而無公望丁潭有公望而無公才兼之者其在
　卿乎宦未達而䘮時人惜之
孔羣字敬休有智局志尚不羈蘇峻入石頭時匡術有
　寵于峻羣與從兄愉同行干横塘遇之愉止與語羣
　初不視術術怒欲刄之愉下車抱術曰吾弟發狂卿
　為我宥之乃免峻平王導保存術常因衆坐令術勸
　羣酒以釋憾羣答曰羣非孔子厄同匡人雖陽和布
　氣鷹化為鳩至于識者猶憎其目導有愧色仕至中
　丞嘗與親舊書云今年田得七百石秫米不足了麯
　蘖事
孔坦字君平愉從子也祖冲丹陽太守父侃大司農坦
　少方直有雅望善左氏傳解屬文元帝為晉王以坦
　為世子文學東宫建補太子舍人遷尚書郎歸㑹稽
　久之除領軍司馬未赴召㑹王敦反與右衛將軍虞
　潭俱在㑹稽起義而討沈充遷尚書左丞吳興太守
　封晉陵男加建威將軍卒贈光禄勲諡曰簡
孔嚴字彭祖少仕州郡歴司徒掾尚書殿中郎殷浩臨
　揚州請為别駕遷尚書左丞朝廷崇樹浩以抗擬桓
　温温深不平浩又引接荒人謀立功于閫外嚴言于
　浩曰當今時事艱難可謂百六之運而處任者所至
　不同所見各異人口云云無所不至頃來天時人情
　良可寒心願深思亷藺屈伸之道平勃相和之義又
　觀此日降附之徒人面獸心貪而無親難以義感浩
　深納之哀帝時以侯領尚書多所匡益拜吳興太守
　善于牧守甚得人和又甄賞才能之士論者美焉
孔汪字德澤愉之子好學有志行孝武帝時位至侍中
　時茹千秋以佞媚見幸于㑹稽王道子汪屢言之于
　帝帝不納遷尚書太常卿以不合意求出為假節都
　督交廣二州諸軍事征虜將軍平越中郎將廣州刺
　史甚有政績為嶺表所稱
孔安國字安國愉之子羣從惟安國與汪少厲孤貧之
　操汪既以直諒稱安國亦以儒素顯孝武帝時甚䝉
　禮遇仕歴侍中太常再為㑹稽内史領軍將軍安帝
　隆安中下詔曰領軍將軍孔安國貞慎清正出納播
　譽可以本官領東海王師必能導達津梁依仁㳺藝
　後歴尚書左右僕射
孔沉字德度有美名何充薦沈于王導曰文思通敏宜
　登宰門辟丞相司徒掾琅邪王文學並不就從兄坦
　以裘遺之辭不受坦曰晏平仲儉祀其先人豚肩不
　掩豆猶狐裘數十年卿復何辭于是受而服之是時
　沈與魏顗虞球虞存謝奉並為四族之雋沈子廞位
　至吳興太守廷尉廞子琳之以草書擅名又為吳興
　大守侍中
謝奉字𢎞道㑹稽山隂人祖端散騎常侍父鳳丞相主
　簿奉歴安南將軍廣州刺史吏部尚書後免官還東
　謝安赴桓公司馬出西相遇破岡既當逺别遂停三
　日共語安欲慰其失官奉輒引以他端雖信宿中塗
　竟不言及此事安深恨在心未盡謂同舟曰謝奉故
　是竒士奉弟聘字𢎞逺歴侍中廷尉卿同郡孔嚴字
　彭祖有才學簡文帝嘗曰謝安南清令不如其弟學
　義不及孔嚴居然自勝
謝安字安石少有重名初辟司徒府又除著作郎並以
　疾辭寓居㑹稽與王羲之及髙陽許詢桑門支遁游
　處出則漁弋入則言詠屬文無處世意揚州刺史庾
　冰以安有重名必欲致之不得巳赴召月餘告歸復
　除尚書郎琅邪王友並不起吏部尚書范汪舉安為
　吏部郎安以書拒絶之有司奏安被召歴年不至禁
　錮終身遂棲遲東土安弟萬為西中郎將總藩任之
　重安雖處衡門其名猶出萬之右自㓜有公輔之望
　及萬黜廢安始有仕進志時年巳四十餘矣征西大
　將軍桓温請為司馬温與言生平歡笑竟日既出温
　問左右頗嘗見我有如此客否徴拜侍中遷吏部尚
　書中䕶軍簡文帝疾篤温上疏薦安宜受顧命詔安
　總中書事明帝始親萬幾進安中書驃騎將軍録尚
　書事苻堅敗以總統功進拜太保安雖受朝寄然東
　山之志始末不渝每形于言色及鎮新城盡室而行
　造汎海之裝欲須經畧粗定自江道還東雅志未就
　而卒
謝𤣥字㓜度與從兄朗俱為叔父安所器重桓温辟為
　掾轉征西將軍苻堅入冦朝廷求文武良將安以𤣥
　應舉郗超嘆曰𤣥必不負所舉吾嘗見其使才雖履
　屐間亦得其任於是徴拜建武將軍監江北諸軍事
　大破苻堅遂經畧舊都兖青司豫平加𤣥都督徐兖
　青司冀幽并七州軍事㑹翟遼張願反叛𤣥上疏送
　節盡求解所職又以疾辭移鎮東陽轉授散騎常侍
　左將軍㑹稽内史𤣥即輿疾之郡卒𦵏于始寧初𤣥
　移鎮東陽於道疾篤上疏曰臣以常人忽䝉殊遇由
　恩厚忘軀甘死若生冀凴皇威以塵露報恩然後從
　亡叔臣安退身東山以道養夀豈謂經畧不振自貽
　斯戾是以奉送章節待罪有司先疾既動便至委頓
　謹遣兼長史劉濟重奉送節盖章𫝊伏願矜其所訴
　勿令㣲臣銜恨泉壤表十餘上寢不報
王羲之字逸少司徒導之從子也少有美譽朝廷公卿
　皆愛其才器為右軍將軍㑹稽内史羲之雅好服食
　養性不樂在京師初渡浙江便有終焉之志㑹稽有
　佳山水名士多居之謝安未仕時亦居焉孫綽李充
　許詢支遁等皆以文義冠世並築室東土與羲之同
　好嘗與同志宴集于㑹稽山隂之蘭亭羲之自為之
　序以申其志稱病去郡於父母墓前自誓不仕羲之
　既去官與東土人民盡山水之遊弋釣為娛又與道
　士許邁共脩服食採藥石不逺千里徧遊東中諸郡
　窮諸名山泛滄海嘆曰我卒當以樂死羲之既優游
　無事與吏部郎謝萬書曰古之辭世者或被髪徉狂
　或汚身穢節可謂艱矣今僕坐而獲逸遂其宿心其
　為慶幸豈非天賜頃東遊還脩植桑果今盛敷榮率
　諸子抱弱孫遊觀其間有一味之甘割而分之以娛
　目前雖植德無殊邈猶欲教養子孫以敦厚退讓或
　有輕薄庻令舉䇿數馬彷彿萬石之風君謂此何如
　比當與安石東遊山海斥行田視地利頥養閒暇衣
　食之餘欲與親知時共懽讌雖不能興言髙詠銜杯引
　滿語田里所行故以為撫掌之資其為得意可勝言
　耶嘗依依陸賈班嗣楊王孫之處世甚欲希風數子
　老夫志願盡于此也
王徽之字子猷羲之第三子性卓犖不羈為大司馬桓
　温參軍又為車騎桓冲騎兵參軍嘗居山隂夜雪初
　霽月色清朗四望皓然獨酌酒詠左思招隠詩忽憶
　戴逵時逵在剡便夜乗小舟訪之經宿方至造門不
　前而反人問其故徽之曰本乗興而行興盡而返何
　必見安道耶後為黄門侍郎棄官東歸
王獻之字子敬少有盛名而髙邁不羈雖閒居終日容
　止不怠風流為一時之冠工草𨽻善丹青七八嵗時
　學書羲之宻從後掣其筆不得嘆曰此兒後當復有
　大名獻之嘗從山隂道上行語人曰山川自相映發
　使人應接不暇若秋冬之際尤難為懷仕至中書令
　諡曰憲
宋孫處字季髙㑹稽永興人以字行武帝征孫恩季髙
　樂從及平建鄴封新畨縣五等侯盧循之難武帝謂
　季髙曰此賊行破非卿不能傾其巢窟季髙率衆三
　千泛海襲畨禺㧞之循父嘏長史孫建之等輕舟奔
　始興季髙分遣振武將軍沈田子等討平始興及南
　康臨賀始安嶺表諸郡循于左里奔還襲廣州季髙
　又破走之卒追贈南海太守封候官縣侯武帝念季
　髙功表稱所贈未優重贈交州刺史
孔琳之字彦琳山隂人强正有志力桓𤣥輔政為太尉
　以為西閣祭酒𤣥議欲廢錢用糓帛又議復肉刑琳
　議以為宜且依舊𤣥好人附恱而琳之不能順㫖是
　以不見知宋永初中為御史中丞奏勅尚書令徐羨
　之虧違典憲羨之領揚州刺史弟璩之為其中從事
　羨之使解釋琳之琳之不許曰我獨忤宰相政當罪
　止一身汝少不應從坐自是百僚震肅莫敢犯禁武
　帝甚嘉之行經蘭臺親臨幸焉
虞愿字士恭㑹稽餘姚人元嘉中為湘東王國常侍及
　明帝立以愿儒吏學深兼藩國舊恩意遇甚厚除太
　常丞遷通直散騎侍郎帝以故宅起湘宫寺極奢侈
　新安太守巢尚之罷郡還見帝帝曰卿至湘宫寺未
　朕起此寺是大功德愿在側曰陛下起寺百姓賣兒
　鬻婦何謂功德帝大怒使人馳曳下殿愿徐去無異
　容帝好圍棋棋甚拙與第一品王抗對奕抗饒借帝
　曰皇帝飛棋臣不能㫁帝以為信然愿曰堯以此教
　丹朱非人主所冝好也遷兼中書郎除後軍將軍褚
　彦囬常詣愿愿不在見其床上積塵成寸有書數袠
　嘆曰虞君之清至此令人掃地拂床而去
齊虞玩之字茂瑤㑹稽餘姚人仕宋為烏程令路太后
　外親朱仁彌犯罪玩之依法案之太后怨訴孝武坐
　免官元徽中為尚書右丞齊髙帝鎮東府朝廷致敬
　玩之為少府猶躡屐造席髙帝取屐親視之訛黒斜
　銳蒵斷以芒接之帝因咨嗟賜以新屐玩之不受帝
　問其故答曰今日之賜恩華俱重但蓍簮敝席復不
　可遺遷黄門郎及帝即位玩之表言便冝多見采納
　上表告退許之玩之于人物好臧否孔逷王儉恨之
　至是東歸儉不出送朝廷無祖餞者中丞劉休與親
　知書曰虞公散髪海隅同古人之美而東都之送殊
　不靄靄歸家數年卒
虞悰字景豫㑹稽餘姚人少以孝聞仕宋位黄門郎明
　帝誅山陽王休祐至𦵏日寒雪厚三尺故人無至者
　惟悰一人來赴齊武帝時為太子中庻子兼祠部尚
　書領右軍明帝立悰稱疾不陪位帝使尚書令王晏
　賫廢立事示悰以悰舊人引參佐命悰謂晏曰主上
　聖明公卿戮力寧假朽老以匡贊維新乎因慟不自
　勝朝議欲糾之僕射徐孝嗣曰此亦古之遺直衆議
　乃止
孔逿字世逺㑹稽山隂人好典故學與王儉至交昇明
　中為齊臺尚書儀曹郎屢箴闕禮多見信納上謂王
　儉曰逿真所謂儀曹不忝厥職也儉為宰相逿嘗謀
　議幄帳每及選用頗失物情儉從容啟上曰臣有孔
　逿猶陛下之有臣永明中為太子家令卒
孔琇之㑹稽山隂人有吏能仕為尚書左丞廷尉卿出
　為臨海太守明帝輔政防備諸藩致宻㫖于上佐使
　便冝從事以琇之為晉熈王冠軍長史行郢州事欲
　令殺晉熈琇之辭不許欲自引決友人陸閑諫之琇
　之不從遂不食而死
孔稚圭字德璋㑹稽山隂人少學涉有美譽齊髙帝為
　驃騎取為記室參軍與江淹對掌辭筆歴黄門郎御
　史中丞建武初為南郡太守徴侍中不行留本任稚
　珪風韻清疎好文詠與外兄張融情趣相得又與琅
　琊王思逺廬江何㸃㸃弟𦙍並欵交不樂世務居宅
　甚營山水凴几獨酌傍無别事門庭之内草萊不剪
　中有蛙鳴或問之稚珪曰我以此當兩部鼔吹王晏
　常鳴鼓吹候之聞羣蛙鳴曰此殊聒人耳稚圭曰我
　聽鼓吹殆不及此晏甚有愧色
梁孔休源字慶緒㑹稽山隂人梁臺初建為太學博士
　武帝嘗問吏部尚書徐冕求有學藝解朝儀者冕曰
　孔休源識見清通詳練故事自晉宋起居注誦略上
　口帝亦素聞之即日除尚書儀曹郎遷御史中丞正
　色直繩無所囘避百寮憚之歴都官尚書金紫光禄
　大夫車駕臨幸常以軍國事委之昭明太子薨有勅
　夜召休源宴居殿參定謀議立晉安王綱為皇太子
　自公卿珥貂插筆奏決于前休源怡然無愧及卒帝
　流涕顧謝舉曰休源居職清忠方欲共康政道奄至
　殞沒朕甚痛之舉曰此人清介彊直臣亦為陛下惜
　諡曰貞子
陳虞荔字山披㑹稽餘姚人九嵗隨從伯闡候太常陸
　倕倕問五經十事荔對無遺及長博覽文籍善屬文
　梁武帝于城西置士林館用為士林學士遷通直散
　騎侍郎兼中書舍人時左右之任多參權軸内外機
　務互有帶掌惟荔與顧恊泊然靜退但以文交見知
　侯景之亂荔率親屬入臺陳文帝時為太子中庻子
　領大著作初荔母隨荔入臺卒于臺内尋而城䧟情
　禮不申由是終身蔬食布衣不聽音樂文帝深器之
　常引左右朝夕顧訪荔性沈宻凡所獻替莫有見其
　際者
虞寄字次安對䇿髙第起家梁宣城王國左常侍大同
　中嘗驟雨殿前往往有雜色寳珠寄因上瑞雨頌武
　帝謂寄兄荔曰此頌典裁清㧞卿之士龍也將如何
　擢用寄聞之嘆曰以申擊壤之情爾豈買名求仕者
　乎乃閉門稱疾侯景之亂寄隨兄荔入臺陳寶應據
　閩中寄至晉安為寶應所得陳武帝除寄為中書侍
　郎寶應不遣欲引為僚屬固辭獲免及寶應結留異
　潛有逆謀寄㣲知其意每陳逆順之理度不可諫乃
　為居士服以拒絶之自稱東山虞寄寶應既禽賓客
　㣲有交涉皆誅惟寄以先識免文帝勅寄還朝衡陽
　王出閣用為掌書記帝曰所以屈卿遊藩非止文翰
　乃令以師表相事也後除東中郎建安王諮議寄辭
　疾不堪陪列有疑議就決之
唐虞世南餘姚人受業于吳顧野王十餘年精思不倦
　父荔卒陳文帝召為建安王法曹時叔寄䧟于陳寶
　應世南雖服除仍衣布飯蔬寄還乃釋布噉肉陳滅
　與世基入隋俱名重當時議者方晉二陸大業中累
　至祕書郎十年不徙唐興秦王引為府參軍記室中
　舍王踐祚拜宏文館學士遷太子右庻子固辭改祕
　書監世南抗烈論議持正太宗嘗曰朕與世南商略
　古今有一言失未嘗不悵恨其懇誠乃如此帝每稱
　其五絶一曰性行二曰忠直三曰博學四曰文詞五
　曰書翰致仕授銀青光禄大夫𢎞文館學士如故卒
　年八十一詔陪𦵏昭陵贈禮部尚書諡曰文懿後帝
　為詩一篇述古興亡既而嘆曰鍾子期死伯牙不復
　鼓琴朕此詩將何所示敇褚遂良即其靈坐焚之後
　數嵗夢進讜言若平生翌日下制厚恤其家
賀知章字季真越州永興人性曠夷善譚説與族姑子
　陸象先善象先嘗謂人曰季真清譚風流吾一日不
　見則鄙吝生矣證聖初擢進士超㧞羣𩔖科累遷太
　常博士遷禮部侍郎兼集賢院學士一日併謝宰相
　源乾曜曰賀公兩命之榮足為光寵𤣥宗自為贊賜
　之遷太子右庻子充侍讀徙工部肅宗為太子知章
　遷賓客授祕書監知章晚節尤誕放遨嬉里巷自號
　四明狂客及祕書外監天寶初病夢遊帝居數日寤
　乃請為道士還鄉里以宅為千秋觀有詔賜鏡湖剡
　川一曲既行帝賜詩皇太子百官餞送擢其子僧子
　為㑹稽郡司馬賜緋魚使侍養㓜子亦聽為道士卒
　年八十六
羅珦越州㑹稽人寶應初詣闕上書授太常寺太祝曹
　王臯領江西荆襄節度使常署幕府累遷副使臯卒
　軍亂刼府庫珦取首惡十餘人斬以狥環棘庭中俾
　投所刼庫物一日皆滿乃貰餘黨召為奉天令中官
　出入係道吏縁以犯禁珦搒笞之雖死不置自是屏
　息擢廬州刺史民間病者捨醫藥禱滛祀珦下令止
　之修學宫政教簡易有芝草白雀淮南節度使杜祐
　上治狀賜金紫服再遷京兆尹請減平糴半以常賦
　充之人賴其利以老病求解徙太子賓客累封襄陽
　縣男卒諡曰夷
　　經學
漢趙曅字長君㑹稽山隂人少嘗為縣吏奉檄迎督郵
　曅耻于厮役遂棄車馬去到犍為資中詣杜撫受韓
　詩䆒竟其術積二十年絶問不還家為發䘮制服曅
　卒業乃歸州召補從事不就舉有道卒于家曅著吳
　越春秋詩細歴神淵蔡邕至㑹稽讀詩細而歎息以為
　長於論衡邕還京師傳之學者咸誦習焉
吳虞翻字仲翔㑹稽餘姚人辟召不就翻聞曹公辟曰
　盗跖欲以餘財汚良家耶遂拒不受翻與少府孔融
　書并示以所著易融答書曰覩吾子之著易乃知東
　南之美者非徒㑹稽之竹箭也張紘又與融書曰虞
　仲翔前頗為論者所侵美寶為質雕摩益光後翻以
　論議忤孫權逺徙交州雖處罪放而講學不倦門徒
　常數百人又為老子論語國語訓注皆傳于世
闞澤字德潤㑹稽山隂人孫權稱尊號以澤為尚書嘉
　禾中為中書令加侍中赤烏五年拜太子太傅領中
　書如故每朝廷大議經典所疑輒諮訪之以儒學勤
　勞封都鄉侯虞翻稱澤曰闞生矯傑盖蜀之揚雄又
　曰闞子儒術德行亦今之仲舒也
徴崇字子和隠于㑹稽治易春秋左氏傳兼善内術本
　姓李遭亂更姓遂躬耕以求其志好尚者從學所教
　不過數人輒止欲令其業必有成也
晉楊方字公囘㑹稽人少好學有異才初為郡鈴下威
　儀公事之暇輒讀五經内史諸葛恢見而竒之時虞
　喜兄弟以儒學立名雅愛方為之延譽恢嘗遣方為
　文薦郡功曹主簿虞預美之送示賀循循報曰不圖
　偉才如此其文甚有竒分若出胷臆自是一國所推
　司徒王導辟為掾轉東安太守在郡積年著五經鉤
　深及吳越春秋并雜文皆行于世
謝沈字行思㑹稽山隂人博學多識綜練經史郡命主
　簿功曹察孝亷内史何充引為參軍母老去職不交
　人事耕耘之暇研精墳籍康帝即位朝議疑七廟迭
　毁徴為太常博士以質疑滯除尚書度支郎何充庾
　氷共稱沈乃遷著作郎沈著毛詩漢書外傳及他詩
　賦文論其學在虞預之右
梁賀瑒字德璉㑹稽山隂人齊時舉明經為太學博士
　梁天監中初開五館以瑒兼五經博士别詔為皇太
　子定禮撰五經義時武帝方創定禮樂瑒所建議多
　見施行尋領五經博士所著禮易講疏等數百篇卒
　于館
賀琛字國寶伯父瑒授經業尤精三禮年將三十便事
　講授初瑒于鄉里受徒四方問業者三千人天監中
　亡至是咸復集焉武帝召見補王國侍郎累遷尚書
　左丞詔撰新諡法便即施用加員外散騎常侍每進
　見帝與語嘗移晷刻省中語曰上殿不下有賀雅琛
　容止閑雅故時人呼之後為光禄大夫卒所撰三禮
　講疏五經滯義及諸儀注凡百餘篇
孔子袪㑹稽山隂人少孤好學耕耘樵採常懷書自隨
　明古文尚書為兼國子助教遷西省學士助賀琛撰
　録累遷中書通事舍人武帝撰五經講疏及孔子正
　言子袪嘗攷閱羣書以為義證又自撰注尚書及尚
　書義後加散騎侍郎卒于官
虞僧誕㑹稽餘姚人為國子助教以左氏講授聽者常
　數百人時博士崔靈恩先習左傳服解不為江東所
　行乃改説杜義每文句常申服難杜僧誕最精杜學
　作申杜難服以答靈恩世並傳焉
孔僉㑹稽山隂人少師事何𦙍通五經尤明三禮孝經
　論語生徒數百人三為五經博士太清亂卒于家子
　淑𤣥亦以文學官至太學博士兄子𤣥素善三禮有
　盛名
孔子雲㑹稽人師事吳興沈峻峻始為國子助教吏部
　郎陸倕言于僕射徐勉以為周官一書羣經源本學
　絶不傳巳歴年世惟峻獨精冝即用其人使專此學
　勉于是奏峻兼五經博士於館講授子雲實傳峻業
　官亦至五經博士焉
唐孔若思山隂人早孤母躬訓教長以博學聞有遺以
　褚遂良書者納一巻焉其人曰是書貴千金何取之
　亷答曰審爾此為多矣擢明經歴庫部郎中坐右置
　止水一石明止足意中宗初敬暉桓彦範當國以若
　思多識古今凡大政事必咨質而後行三遷禮部侍
　郎出為衛州刺史累封梁郡公子季詡擢制科終左
　補闕
康子元㑹稽人開元初詔舉能治易老荘者張説以聞
　累擢袐書少監兼集賢侍講學士𤣥宗東之泰山説
　引康子元等商裁封禪儀及還徙宗正少卿以疾授
　袐書監致仕
　　文章
晉孫綽字興公家于㑹稽與兄統皆博學善屬文綽遊
　放山水十有餘年乃作遂初賦以致其意又嘗著天
　台山賦辭致甚工初成以示友人范榮期曰卿試擲
　地當作金石聲也内史王羲之引為右軍長史遷散
　騎常侍大司馬桓温欲經緯中國以河南初平將移
　都洛陽朝廷畏温不敢為異綽乃上疏温不恱曰致
　意興公何不尋君遂初賦知人家國事耶綽少以文
　才著稱于時文士綽為其冠温王郄庾諸公之薨必
　須綽為文辭然後刋石焉
宋謝靈運陳郡陽夏人移籍㑹稽少好學博覽羣書文
　章之美與顔延之為江左第一從叔混特加愛襲封
　康樂公性豪侈車服鮮麗世共宗之咸稱謝康樂也
　累遷秘書丞出為臨海太守郡有名山水靈運素所
　愛好遂肆意遊遨徧歴諸縣所至輒為歌詩以致其
　意靈運父祖並𦵏始寧有故宅及墅遂修營舊業傍
　山帶江盡幽居之美與隠士王𢎞之孔淳之等放蕩
　為娛有終焉之志每一首詩至都下貴賤莫不競冩
　宿昔間士庻皆徧又作山居賦並自註以言其事文
　帝徴為祕書監不起命光祿大夫范泰敦奨乃出使
　撰晉書粗立條例書竟不就靈運詩書皆兼獨絶每
　文竟手自冩之文帝稱為二寶云
謝恵連祖冲父方明三世皆居㑹稽恵連㓜有竒才不
　為父方明所知族兄靈運加賞之自言每有篇章對
　恵連輒得佳語常于永嘉西堂思詩竟日不就忽夢
　恵連即得池塘生春草大以為工及靈運自永嘉還
　始寧方明為㑹稽郡靈運造焉謂方明曰阿連才悟如
　此而尊作常兒遇之恵連與東海何長瑜潁川荀雍
　太山羊璿之以文學賞㑹共為山澤之遊靈運登臨
　海嶠初發彊中以詩與恵連曰可見羊何共和之也
　嘗辟州主簿不就後為司徒彭城王法曹作雪賦以
　髙麗見竒焉
隋虞綽字士裕㑹稽餘姚人博學有俊才尤工草𨽻陳
　左衛將軍傅縡有盛名見綽詞賦嘆曰虞郎之文無
　以尚也仕陳為太學博士永陽王記室大業初為祕
　書學士奉詔撰長洲玉鏡等書十餘部綽所筆削帝
　未嘗不稱善累遷著作佐郎與虞世南庾自直蔡允
　恭等四人嘗居禁中以文翰待詔從征遼東帝舍臨
　海頓見大烏異之使綽為銘帝覽而善之命有司勒
　于海上其詞賦並行于世
唐賀德仁越州山隂人與從兄德基皆以文辭稱時人
　為之語曰學行可師賀德基文質彬彬賀德仁兄弟
　八人時比漢荀氏始在陳為吳興王友入隋楊素薦
　其才授豫章王記室髙祖起兵為隠太子友遷中舍
　人以年耆不更吏職徙洗馬為東宫學士貞觀初遷
　趙王友卒有集二十巻藏于四庫見藝文志
嚴維字正文越州人為秘書郎大厯中與鄭槩裴冕徐
　嶷王綱等宴其園宅聫句賦詩世傳浙東唱和維詩
　一巻及剡隠居朱放越僧靈澈詩集皆藏袐府先是
　神龍中越有賀朝萬齊融與同郡賀知章俱以文詞
　揚名上京朝官止山隂尉齊融崑山令惟知章最貴
　焉
吳融越州山隂人祖翥有名大中時賜號文簡先生融
　學自力富辭調龍紀初及進士第韋昭度討蜀表掌
　書記累遷御史歴翰林學士中書舍人昭宗反正御
　南闕羣臣稱賀融最先至于時左右歡駭帝有指授
　疊十許藁融跪作詔少選而成語當意詳帝咨賞良
　厚進户部侍郎鳳翔刼遷不得從去客閺鄉召還遷
　承㫖卒
　　節義
漢戴就字景成㑹稽上虞人仕郡倉曹掾揚州刺史歐
　陽參奏太守成公浮臧罪遣部從事薛安收就于錢
　塘獄幽囚考掠五毒慘至就慷慨直辭顔色不變主
　者窮竭慘酷無復餘方乃卧就覆船下以馬通薰之
　一夜二日皆謂巳死發船視之就方張眼罵曰何不
　益火而使滅絶主者以白安安呼見就謂曰太守罪
　穢狼籍受命考實君何故以骨肉拒扞耶就㨿地答
　言太守剖符大臣當以死報國卿雖銜命固宜申㫁
　寃毒奈何誣枉忠良强相掠理命臣謗其君子證其
　父就考死之日當白于天如䝉生全亦手刄相裂安
　竒其壮節即解械表釋郡事浮徴還京師太守劉寵
　舉就孝亷病卒
吳董襲字元代餘姚人長八尺武力過人曹公出濡湏
　襲從孫權赴之權使襲督五樓船住濡須口夜卒暴
　風五樓船傾覆左右散走舸乞使襲出襲怒曰受将
　軍任在此備賊何等委去耶敢復言此者斬于是莫
　敢干其夜船敗襲死權改服臨殯供給甚厚
邵疇字温伯㑹稽人為郡太守郭誕功曹孫皓時誕以
　不白妖言被收惶遽無以自明疇進曰疇今自在明
　府何憂遂詣吏吏上疇辭皓怒猶盛疇慮誕卒不免
　遂自殺以證之臨亡置辭曰疇生長邊陲不閑教道
　得以門資厠身本郡踰越儕類位極朝右不能贊揚
　盛化養之以福今妖訛横興干國亂紀疇以噂􁀨之
　語本非事實雖家誦人詠不足有慮天下重器而匹
　夫横議疾其醜聲不忍聞見欲含垢藏疾不彰之翰
　筆鎮躁歸靜使之自息愚心勤勤每執斯㫖故誕屈
　其所自黙以見從此之為愆實由于疇謹不敢逃死
　歸罪有司惟乞天鑒特垂清察吏收疇䘮得辭以聞
　皓免誕大刑送赴建安作舡疇亡時年四十皓嘉疇
　節義詔郡縣圖形廟堂
鍾離徇山隂人父牧徇領兵為將拜偏將軍戍西陵與
　監軍使者唐盛論地形勢謂冝城信陵為建平援若
　不先城敵將先入盛不然徇計晉果遣将修信陵城
　晉軍平吳徇領水軍督臨陣戰死
晉張茂字偉康㑹稽人少有志行為鄉里所敬信初起
　義兵討賊陳斌一郡用全元帝辟為掾屬遷太子衛
　率出補吳興内史沈充反茂與三子並遇害茂弟盎
　為太守周札将軍充討札盎又死之贈茂太僕
孔祗字承祖車騎将軍愉之弟也太守周札命為功曹
　史札既為沈充所害故人賓吏莫敢近者祗冐刄號
　哭親行殯禮送䘮還義興時人義之
梁王琳字子珩㑹稽山隂人授都督廣州刺史元帝為
　魏國所逼徴琳赴援除湘州刺史師次長沙知魏巳
　平江陵廼為元帝舉哀三軍縞素大營樓艦以圖義
　舉陳武帝受禪琳乃移湘州軍府就郢城帶甲十萬
　巡軍而言曰此可為勤王之師矣温太真何人哉初
　魏克江陵永嘉王荘年甫七嵗逃匿人家琳迎還湘
　中出質于齊請納荘為梁王齊文宣遣兵援送冊拜
　琳梁丞相遂奉荘纂梁祚于郢州琳兵東下為陳軍
　所敗復與荘同入齊齊孝昭遣琳出合肥鳩合義故
　更圖進取淮南傖楚皆願戮力陳将吳明徹冦齊齊
　遣琳與尉破吳等出援秦州破吳軍敗琳還至彭城
　齊令徑赴夀陽并許召募明徹進兵圍之城䧟被殺
　哭者聲如雷齊贈琳侍中諡曰忠武
張彪亡命若邪山中臨城公大連出牧東揚州以為中
　兵參軍侯景将宋子仙攻下東揚州還入若邪山義
　舉貞陽侯即位以為東揚州刺史陳文帝入㑹稽彪
　擊走之沈泰申進等共叛彪彪敗遂與弟崑崙及妻
　楊氏還入若邪山一犬名黄蒼在彪前後陳遣章昭
　達領兵購之并圖其妻劫來黄蒼便嚙一人中喉死
　彪應犬識之曰卿須我者但可取頭誓不生見陳蒨
　謂妻楊呼為鄉里曰我不忍令鄉里落他處今當先
　殺鄉里然後就死楊引頸受刄不辭彪不下刀便相
　隨下嶺彪謂楊曰從此而訣若見沈泰申進等為語
　功名未立猶望鬼道相逢刼即殺彪并其弟首致于
　昭達遂稱文帝教進兵迎楊楊便改啼為笑謂昭達
　殯彪既畢黄蒼俯伏冢間號呌不肯離楊還經彪宅
　謂昭達曰婦人本在容貎今辛苦日久請蹔過宅妝
　飾楊入室遂割髪毁面哀哭慟絶誓不更行文帝聞
　之嘆息遂許為尼彪起于若邪興于若耶終于若耶
　及妻犬皆為時所重異
　　孝行
晉夏方字文正㑹稽永興人家遭疫癘父母伯叔羣從
　死者十三人方年十四夜則號哭晝則負土十有七
　載𦵏送得畢因廬于墓側種植松栢烏鳥猛獸馴擾
　其旁吳時拜仁義都尉累遷五官中郎將吳平除髙
　山令百姓有罪應加捶撻輒涕泣向之小大莫敢犯
　焉
宋賈恩㑹稽諸暨人少有至行母亡居䘮過禮未𦵏為
　鄰火所逼恩及妻栢氏號哭奔救隣近赴助棺櫬得
　免恩栢俱見燒死有司奏改其里為孝義里追贈天
　水郡顯親都尉
郭世道㑹稽永興人生而失母父更娶世道事父及後
　母孝道淳偹年十四又䘮父居䘮過禮殆不勝哀母
　亡負土成墳親戚或共賻助㣲有所受𦵏畢僱賃還
　直仁厚之風行于鄉黨莫有呼其名者元嘉中大使
　散騎常侍袁愉表其淳行勅表門閭改所居獨楓里
　為孝行焉
郭原平字長泰世道子父抱篤疾彌年原平衣不解帶
　跨積寒暑及亡哭踊慟絶數日方蘇以為奉終之義
　情禮自申乃訪邑中有營墓者助人運力經時展勤
　久乃閑練窀穸之事儉而當禮性無術學因心自然
　母終毁瘠彌甚僅乃免䘮文帝崩原平號慟日食麥
　䬳一枚如此五日人曰誰非王臣何獨如此原平泣
　曰吾家見異先朝蒙褒贊之賞不能報恩私心感動
　耳太守蔡興宗臨郡深加嘆異還都表其殊行舉為
　太學博士㑹興宗薨事不行
何子平世居㑹稽少有志行見稱于鄉里事母至孝竭
　身運力以給供養元嘉中除吳郡海虞令縣禄惟以
　養母不及妻子人或疑其儉薄子平曰希祿本以養
　親不在為已母䘮去官哀毁踰禮每至哭踊頓絶方
　蘇大明末東土飢荒繼以師旅八年不得營𦵏晝夜
　號哭擗踊不闕俄頃所居屋敗不蔽雨日兄子伯興
　採伐茅竹欲為葺治子平不肯曰我情事未申天地
　一罪人耳屋何冝覆子平居䘮毁甚困瘠踰久及至
　免䘮支體殆不相屬㓜持操檢敦厲名行雖處闇室
　如接大賓學義堅明處之以黙好退之士以此貴之
齊杜栖字孟山自父京産居㑹稽日門山中栖善清言
　連辟從事書佐為國子學士父老歸養栖肥晳長壮
　及京産病旬日間便皮骨自支京産亡水漿不入口
　晨夜不罷哭朔望節嵗絶而復續嘔血數升何𦙍謝
　朏並移書敦譬戒以毁滅至祥禫夢見其父慟哭而
　絶初𦙍兄㸃見栖嘆曰卿風韻如此雖獲嘉譽不永
　年矣卒時年三十六當時咸嗟惜焉
唐羅讓字景宣以文學蚤有譽舉進士宏辭賢良方正
　皆髙第為咸陽尉父䘮幾毁滅服除布衣糲食不應
　辟署十餘年淮南節度使李鄘即所居敦請置幕府
　除監察御史位給事中累遷福建觀察使兼御史中
　丞有仁恵名
丁興㑹稽人家近荒野野火㳂燒興母老病乃濕衣覆
　母以身障火身死母全
張萬和㑹稽諸暨人遭父母䘮兄弟廬于墓側二十餘
　年有芝草生甘泉出萬和終其子亦廬于墓所唐孝
　友傳叙曰唐以孝弟名通朝廷者多閭巷刺草之民
　皆得書于史官諸暨張萬和蕭山李渭許伯㑹戴恭
　俞僅皆事親居䘮著至行者天子皆旌表門閭賜粟
　帛州縣存問復租稅有授以官者
許伯㑹蕭山人𤣥度十二世孫舉孝亷上元中為衡陽
　博士遭父䘮負土成墳不御絮帛嘗滋味野火将逮
　塋樹悲號于天俄而雨火滅嵗旱泉湧廬前靈芝瑞
　獸生于墓側
戴恭字𤣥敬蕭山人少居母䘮十年廬于墓側生芝草
　嘉禾
俞僅蕭山人一門四代兄弟十五人老㓜八十餘口並
　經術貞亷僅遭親䘮哀毁骨立為鄉里所稱觀察使
　孟簡書于圖經以勵風俗
　　隠遯
魏嵇康字叔夜其先㑹稽上虞人恬靜寡欲好老荘常
　修養性服食之事彈琴詠詩自足于懷著養生論所
　與神交者惟陳留阮嗣宗河内山巨源豫其流者河
　内向子期沛國劉伯倫嗣宗兄子仲容琅邪王濬沖
　遂為竹林之遊世所謂竹林七賢也嘗採藥游山澤
　㑹其得意忽焉忘反山巨源将去選官舉康自代康
　乃與書告絶又撰上古以來髙士為之傳贊欲友其
　人于千載也
晉阮裕字思曠陳留尉氏人居㑹稽剡縣有肥遯之志
　有以問王逸少逸少曰此公近不驚寵辱雖古之沉
　𠖇何以過此劉真長曰我入東正當泊安石渚下耳
　不敢復近思曠傍在東山終日靜黙無所修綜而物
　自宗焉裕孫萬齡少知名家在剡縣頗有素情宋永
　初末自侍中解職東歸
謝敷字慶緒㑹稽人性澄靖寡欲入太平山十餘年辟
　命皆不就初月犯少㣲一名處士星占者以隠士當
　之譙國戴安道有美才時人憂之俄而敷死㑹稽人
　士以嘲吳人云吳中髙士求死不得死
戴逵字安道譙國人居㑹稽剡縣性髙潔常以禮度自
　處深以放達為非孝武帝時以散騎侍郎國子博士
　累召辭父疾不就郡縣敦逼不巳乃逃于吳㑹稽内
　史謝幼度慮其逺遁不反乃上疏請絶其召命帝許
　之逵復還剡後召之復不至
夏統字仲御㑹稽永興人嘗詣洛市藥㑹三月上巳王
　公以下並至浮橋士女車服燭路統在船中曝藥並
　不之顧太尉賈充怪而問之徐答曰㑹稽夏仲御也
　充耀以文武鹵簿鼓吹車乘又使妓女匝繞其船統
　危坐如故若無所聞充等各散曰此吳兒木人石心
　也統歸㑹稽不知所終
宋孔淳之字彦深魯人居剡性好山水每有所遊必窮
　幽峻或旬日忘歸嘗遇沙門釋法崇因留三載與戴
　顒王𢎞之王敬𢎞等共為方外之游㑹稽太守謝方
　明苦要之不能致使謂曰茍不入吾郡何為入吾郭
　淳之笑曰潛遊者不識其水巢栖者不辨其林飛沈
　所至何問其主終不肯往茅室蓬户庭草蕪徑惟床
　上有數帙書元嘉初徴為散騎侍郎乃逃于上虞界
　中家人莫知所在
戴顒字仲若安道子也㑹稽剡縣多名山故世居剡下
　與兄並受琴于父父沒所傳之聲不忍復奏各造新
　㺯兄制五部顒制十五部顒又制長㺯一部並傳于
　世桐廬縣又多名山兄弟復共遊之因留居止兄卒
　顒以桐廬僻逺難以養疾乃出居吳下吳下士人共
　為築室聚石引水植林開澗少時繁宻有若自然乃
　述荘周大㫖著逍遙論禮記中庸篇元嘉中召不就
　又止京口黄鵠山山北竹林精舍宋文帝每欲見之
　嘗謂黄門侍郎張敷曰吾東廵之日當宴戴公山下
　也
朱百年㑹稽山隂人少有髙情携妻孔氏入㑹稽南山
　以伐樵採箬為業以樵箬置道傍輒為行人所取明
　旦巳復如此人稍怪之積久方知是朱隠士所賣須
　者隨其所堪多少留錢取樵箬而去或遇寒雪樵箬
　不售無以自資輒自榜船送妻還孔氏天晴迎之好
　飲酒頗言𤣥理時為詩詠有髙勝之言隠迹避人惟
　與同縣孔凱友善凱亦嗜酒相得輒酣對盡懽顔竣
　為東揚州餉百年米五百斛不受後卒山中蔡興宗
　為㑹稽太守餉百年妻米百斛妻遣婢詣郡門奉辭
　固讓時人美之以比梁鴻妻
王𢎞之字方平家在㑹稽上虞兄敬𢎞為左僕射嘗解
　貂裘與之即著以採藥性好釣上虞江有一處名三
　石頭𢎞之嘗垂綸于此經過者不識之或問漁師得
　魚賣否𢎞之曰亦自不得得亦不賣日夕載魚入上
　虞郭經親故門各以一兩頭置門内而去始寧沃川
　有佳山水𢎞之又依巖築室謝靈運顔延之竝相欽
　重靈運與廬陵王義真牋曰㑹稽既豐山水是以江
　左嘉遁竝多居之至若王𢎞之拂衣歸耕踰歴三紀
　孔淳之隠約窮岫自始迄今阮萬齡辭事就閒纂戎
　先業既逺同羲唐亦激貪厲競若遣一个有以相存
　真可謂千載盛美也
孔祐㑹稽山隂人敬康曽孫也至性通神隠于四明山
　嘗見山谷中有數百斛錢視之如瓦石不異采樵者
　競取入手即成沙礫曽有鹿中箭來投祐祐為之養
　創愈然後去太守王僧䖍欲引為主簿不可屈祐子
　道徽與杜景齊友善少厲髙行能世其家隠居南山
　終身不窺都邑齊豫章王嶷為揚州辟西曹書佐不
　至鄉里宗慕之道徽兄子總有操行遇饑寒不可得
　衣食縣令丘仲孚薦之除竟陵王侍郎竟不至
齊杜京産字景齊吳郡錢塘人少恬靜絶意榮宦頗涉
　文義専修黄老㑹稽孔顗清剛有峻節一見而為欵
　交與同郡顧歡同契始寧東山開舍授學劉瓛入東
　與之游曰杜生當今之臺尚也又于㑹稽日門山聚
　徒教授建武初徴員外散騎侍郎京産曰荘生持釣
　豈為白璧所回不就卒
褚伯玉字元璩錢塘人少有隠操年十八父為之昏婦
　入前門伯玉從後門出遂往剡居瀑布山性耐寒暑
　三十餘年隔絶人物王僧達為吳郡苦禮致之伯玉
　不得巳停郡信宿纔交數言而退宋孝建二年召聘
　不就齊髙帝即位手詔吳㑹二郡以禮迎遣又辭疾
　上不欲違其志勅于剡白石山立太平館舍之卒年
　八十六伯玉常居一樓上仍𦵏樓所
梁何𦙍字子季廬江灊人仕齊至中書令賣園宅欲入
　東山拜表辭職不待報輒去有詔許之以㑹稽山多
　靈異往遊焉居若邪山雲門寺初𦙍二兄求㸃並棲
　遁求先卒至是𦙍又隠世號㸃為大山𦙍為小山亦
　曰東山世謂何氏三髙梁武帝踐祚詔為特進不起
　有勅給白衣尚書祿固辭又勅山隂庫錢月給五萬
　不受乃勅何子朗孔夀等六人于東山受學𦙍以若
　邪處勢迫隘不容學徒遂遷秦望山山有飛泉迺起
　學舍即林成園因巖為堵别有小閣室寢處其中躬
　自啟閉僮僕無得至者
唐秦系字公緒越州㑹稽人北都留守薛兼訓奏為右
　衛率府倉曹參軍不就客泉州南安九日山大松百
　餘結廬其上穴石為研注老子彌年不出刺史薛播
　數往見之嵗時致羊酒未嘗至城門張建封聞不可
　致請加為校書郎其後東度秣陵既卒南安人思之
　號其山為髙士峯
張志和字子同婺州金華人居江湖自稱煙波釣徒著
　書號𤣥直子亦以自號兄鶴林恐其遁世為築室越
　州東郭茨以生草椽棟不施斤斧豹席㯶屩每垂釣
　不設餌志不在魚也觀察使陳少游往見為終日留
　表其居曰𤣥真坊以門隘為買地大其閎號回軒巷
　志和善圖山水擊皷吹笛䑛筆輒成嘗撰漁歌憲宗
　圖真求其歌不能致李文饒稱志和隠而有名顯而
　無事不窮不達嚴子陵之比云
孔述睿越州山隂人梁侍中休源八世孫少與兄弟充
　符充讓篤孝巳孤偕隠嵩山而述睿資嗜學大厯中
　劉晏薦于代宗召累擢司勲員外郎史館修撰述睿
　每一遷即至朝謝俄而辭疾歸以為常德宗立拜諫
　議大夫賜第宅固辭乆乃改袐書少監以太子賓客
　還鄉
方干字雄飛新定人隠于㑹稽漁于鏡湖蕭然山水間
　以詩自放咸通中太守王龜知其亢直薦之以諫官
　召不就而卒門人相與私諡曰𤣥英先生
　　貞婦烈女
漢曹娥(見祠/廟門)
晉虞潭母孫氏(潭山隂人/見人物門)潭父忠亡遺孤藐爾孫氏雖
　少誓不改節躬自撫養劬勞偹至潭始自㓜童便訓
　以忠義永嘉末潭為南康太守值杜□叛逆孫氏勉
　潭以必死之義又傾貲産以餽戰士潭遂尅捷及蘓
　峻亂潭守吳興假節征峻孫氏戒之曰吾聞忠臣出
　孝子之門汝當捨生取義勿以吾老為累于時㑹稽
　内史王舒遣子允之為督䕶孫氏又謂潭曰府君遣
　兒征賊汝何獨不潭即以子寵為督䕶與允之合勢
　拜武昌侯太夫人潭立養堂于家王導以下皆拜謁
　焉卒諡曰定忠夫人
張茂妻陸氏(茂㑹稽人/見節義門)茂為吳郡太守為沈充所害陸
　氏傾家産率茂部曲為先登以討充充敗陸詣闕為
　茂謝不尅之責詔曰茂夫妻忠誠舉門義烈遂追贈
　茂太僕
王凝之妻謝氏字道韞聰識有才辯凝之為㑹稽内史
　孫恩之亂凝之及諸子巳被害道韞命婢肩輿抽刄
　出門亂兵稍至手殺數人乃被虜外孫劉濤時年數
　嵗賊又欲害之道韞曰事在王門何闗他族必其如
　此寧先見殺恩雖毒虐為之改容乃不害濤自爾嫠
　居㑹稽家中莫不嚴肅
孫晷妻虞氏初徴士虞喜(喜餘姚人/見人物門)隠居海濱有髙世
　之風晷欽其德名聞喜弟預有女遂聘焉女棄華尚
　素與晷同志時人號為梁鴻夫婦
宋吳翼之母丁氏(翼之永/興人)少䘮夫不再行年荒分食以
　貽餓者同里左僑家露四䘮無以𦵏丁為辦冢槨以
　仁愛著稱長婦王氏既寡亦執志不嫁州郡上言詔
　表門閭
齊屠氏女居諸暨東洿里父失明母痼疾女晝樵採夜
　紡績以供養父母俱卒負土成墳鄉里多欲娶之女
　以無兄弟誓守墳墓不嫁
梁張彪妻(見節/義門)
　
　
　
　
　
　㑹稽志巻十四
欽定四庫全書
　㑹稽志巻十五　　　　　宋　施宿等　撰
　　相輔
杜衍字世昌山隂人也㓜孤及長舉進士為揚州觀察
　推官知平遙縣積遷至為戸部副使進天章閣待制
　出知荆南府涉河北都轉運使遷樞宻直學士知天
　雄軍召拜御史中丞㑹有詔與三司使副擇吏人能
　否有揚語於外曰衍奏請盡黥諸吏吏僅千餘人詣
　衍第諠譁明日入對願窮治即推吏首惡抵於罪衍
　出知永興軍遷龍圖閣學士知并州又徙永興以刑
　部侍郎同知樞宻院事遂為吏部侍郎樞宻使范仲
　淹嘗出衍門下時為參知政事數争事上前衍無愠
　色而仲淹益敬服之㑹契丹婿劉三嘏避罪來歸邊
　臣欲以官縻之諫官亦有請衍謂不可生事還之四
　年拜同中書門下平章事兼樞宻使集賢殿大學士
　衍為相革弊事以修綱紀尤抑絶僥幸凡内降恩澤
　者一切不與每積至十數必面納之由是僥幸寖不
　説衍善決大事初邊將議欲大舉以擊夏人韓琦亦
　以為可舉衍争以為不可兵後果不得出契丹與夏
　人争銀甕族大戰黃河外而雁門麟府皆警范仲淹
　使河東欲以兵從衍以為契丹必不來兵必不可妄
　出後契丹卒不來其婿蘓舜欽監進奏院祠神為御
　史劾奏又集賢校理王益柔作傲歌語涉指斥欲下
　御史按罪衍謂羅織獄今起都下矣執不可又諫官
　孫甫言丁度面求進用請屬吏衍不為置對又范仲
　淹富弼偕出宣撫言者遂攻之仁宗欲罷二人而衍
　又執以為不可遂疑其朋黨以尚書左丞出知兖州
　衍為相凡百日而罷去明年以太子少師致仕累遷
　太子太師封祁國公卒年八十贈司徒兼侍中謚曰
　正獻
孫沔字元規㑹稽人也中進士補趙州司理參軍為人
　明敏果敢有材稍遷監察御史裏行景祐元年章獻
　太后服未除而禮官請用冬至日册后沔奏請俟祥
　禫别擇日出知衡山縣上書言時事以切直貶監衡
　州酒稅移通判知處州遷監察御史又知楚州召為
　右正言遷提㸃兩浙刑獄陜西轉運使居兩月即以
　天章閣待制為都轉運使知慶州遷龍圖閣直學士
　又遷樞宻直學士知明州移知秦州仁宗勉以邊事
　對曰秦州不足憂陛下當以南方為憂明日官軍以
　敗聞遂以沔為荆湖江西廣南安撫使未幾副狄青
　宣撫賊平遷給事中知杭州召兼樞宻副使契丹使
　請觀太廟樂沔折之曰廟樂皆歌詠祖宗功德使人
　如能留助吾祭乃可觀使遂不敢復請張貴妃薨追
　册為皇后命沔讀册故事正后翰林學士讀册沔既
　位右府力辭之不從及至柩前乃曰此册臣沔讀則
　可樞宻副使讀則不可置册而退時相取而讀之遂
　求罷職以資政殿學士知杭州遷大學士移知青州
　又遷觀文殿學士知并州在杭治姦僧猾民不少貸
　怨謗紛起卒以御史彈奏責寧國軍節度副使復光
　禄卿分司南京㑹恩除知濠州以禮部侍郎致仕韓
　琦作相薦之起為資政殿學士知河中府又以為觀
　文殿學士知延州道卒年七十一贈兵部尚書諡威
　敏
陸佃字農師山隂人受經於王安石熈寧三年應舉入
　京適安石當國首問新政佃曰法非不善但推行不
　能如初意故反病民如青苗是也擢甲科授蔡州推
　官初置五路學官選為鄆州教授召補國子監直講
　王雱用事好進者至崇以師禮佃待之如平日以是
　在太學七年不徙官修定說文得入見神宗方議大
　裘佃考禮以對帝悅用為詳定郊廟禮文官時同列
　皆侍從獨以光禄丞居其間加集賢校理崇政殿說
　書進講周官帝稱善始命先一夕進藁同修起居注
　官制行擢中書舍人給事中哲宗立法安石之黨士
　多諱變所從㑹安石死佃率諸生哭而祭之識者嘉
　其無向背遷吏部侍郎以修譔神宗實録徙禮部數
　與史官范祖禹黃庭堅争辨大要多不肯詆安石庭
　堅曰如公言葢佞史也佃曰盡用君意豈非謗書乎
　以龍圖閣待制知潁州徙知鄧州江寧府甫至即省
　安石墓紹聖初治史罪落職知海州復集賢殿修譔
　移知蔡徽宗即位復為吏部侍郎上疏曰人君踐祚
　要在正始正始之道本于朝廷近時學士大夫相傾
　競進以善求事為精神以能訐人為風采以忠厚為
　重遲以静退為卑弱相師成風莫之或止正而救之
　實在今日神宗延登真儒立法制治而元祐之際悉
　肆紛更紹聖以來又皆稱頌夫善續前人者不必因
　其所為否者賡之善者揚焉願咨謀仁賢詢考政事
　惟其當之為貴則大中之政也遷吏部尚書拜尚書
　右丞佃執政持論多近恕每欲參用人才尤惡奔競
　嘗曰天下多事則須不次用人茍安寧無事時人之
　才無以大相逺但當以資歴序進少遲緩之則士知
　自重矣又曰今天下之勢如人大病向愈當以藥餌
　輔養之須其安平茍為輕事改作是使之騎射也轉
　左丞御史論呂希純劉安世復職太驟請加鐫抑且
　欲更懲元祐餘黨佃為帝言丐勿窮治乃下詔申諭
　揭之朝堂䜛者用是詆佃曰佃名在黨籍不欲窮治
　正恐自及耳遂罷知亳州數月卒年六十一紹興初
　追復資政殿學士佃著書二百餘巻埤雅禮象諸書
　今傳於世
陳過庭字賔玉山隂人中進士第政和中為祠部吏部
　右司員外郎使遼過庭初名揚庭辭日徽宗改名焉
　時或傳遼主苦風痺又箭損一目過庭歸證其妄且
　勸帝飭邊備遷太常少卿起居舍人宣和二年進中
　書舍人纔七日遷禮部侍郎又遷御史中丞兼侍讀
　睦冦竊發過庭言致冦者蔡京養冦者王黼竄二人
　則冦自平又朱勔父子本刑餘小人交結權近竊取
　名器罪惡盈積宜昭正典刑以謝天下由是罷知蘄
　州旋謫海州團練使黃州安置三年得自便欽宗立
　以集英殿修撰起知潭州未行以兵部侍郎召在道
　除中丞初入見帝諭以國家多難每事當悉意盡言
　於是節度使范訥丐歸環衞過庭因言自崇寧以來
　建旄鉞者多不由勲績請除宗室及將帥立功者餘
　並如訥例又乞辨宣仁后誣謗姚古擁兵不援太原
　陳其可斬之罪七竄諸嶺表進禮部尚書擢右丞中
　書侍郎議遣大臣使金人耿南仲以老聶昌以親辭
　過庭曰主憂臣辱願効死帝固遣南仲昌及城陷過
　庭亦行因被留不還建炎初以資政殿大學士提舉
　太平觀四年六月薨於金而明年贈開府儀同三司
　謚曰忠肅
李光字泰發一字泰定上虞人少入太學登崇寧五年
　進士第調衢州開化縣令知平江府常熟縣朱勔方
　以花石得幸勢焰薫灼光不為屈械繫其奴勔怒監
　司為移光知吳江以避之光挺挺自若勔亦不能害
　也宣和二年召為太常博士五年遷司封員外郎因
　進對極論時事語及用事大臣黜知桂州陽朔縣明
　年召為司勲員外郎遷符寶郎金犯塞徽宗已有東
　幸意當國者不知計所出光慨然建白以謂為今之
　計惟傳位東宮則敵氣自沮欽宗即位擢右司諫光
　首論宦官譚稹梁方平喪師辱國梁師成締交蔡京
　王黼表裏蒙蔽罪皆當誅遷侍御史極論蔡攸朱勔
　姦惡請正典刑有彗出寅艮間議者謂外裔滅亡之
　證光言春秋書災異以戒人君不聞歸之外裔所論
　尤激切疏奏耿南仲力排之謫汀州監酒稅建炎三
　年高宗自臨安移蹕建康以宣為藩屏除知宣州光
　到郡乃繕城池聚兵糧籍諸縣之鄉兵謂之義社南
　陵有水軍叛光遣騎兵銜枚夜擊之賊潰十一月金
　人奪馬家渡南牧郡縣皆不能支光獨力修守備金
　人不敢入境四年盜戚方破寧國傅城下光設牙帳
　于南壁躬撫士卒賊分兵百道來攻光隨宜應之凡
　被圍二十八日援兵至解去除徽猷閣待制知臨安
　府徙婺州入為吏部侍郎上疏乞車駕親征漸圖興
　復進吏部尚書大將韓世清本苗傅黨久駐宣城至
　擅發倉庫招聚捕逃拒朝命不受光請先其未發除
　之授淮西招撫使親授宻指遂假道擒世清以歸除
　端明殿學士知建康府大臣為都督有所施設光不
　以為是大臣方怙權不聽光上疏辨論且請去徙知
　湖州平江府召為禮部尚書復以舊職知台州改温
　州又徙洪州以吏部尚書召遂除參知政事秦檜新
　得政藉光舊望以鎮服中外時金方通和檜欲稍撤
　淮甸武備光極言立國不可去兵檜以為害和議爭
　於上前光毅然不撓因丐去章九上除資政殿學士
　知紹興府檜嗾言者攻之改提舉臨安府洞霄宮安
　置藤州瓊州昌化軍紹興二十五年内徙郴州二十
　八年檜死始以南郊赦恩復官聽自便行至蘄州卒
　年八十三追復資政殿學士謚莊簡初光過宋都從
　劉安世講學得精微故於死生禍福之際無所屈撓
　初在鄉里聞趙鼎南遷頗戚戚謂鄉人曰若光得謫
　命即日青鞋布襪行矣卒蹈其言及再涉瘴海處之
　怡然在瓊寓居雙泉蘓軾所常㳺也自號博物居士
　日講周易一卦因著易傳十巻行于世子孟博年二
　十四中紹興五年進士第三人從光逺謫卒於瓊
姚憲字令則父舜明仕至徽猷閣待制别見兄宏寛皆
　以博學知名憲以父任補承務郎監臨安府糧料院
　秀州海鹽縣丞歴衢州龍㳺宣州宣城縣丞知臨安
　府仁和縣車駕駐蹕臨安仁和為赤縣事尤煩劇憲
　資敏强日未晡吏己散去獄為之久無繫囚秩滿監
　進奏院知秀州秀之土豪錢安國居大澤中重湖深
　阻舍匿亡命為奸盜州縣莫敢詰憲至部擒安國及
　其主黨窮治置于法焚其巢穴州里遂安浙西大水
　蘓常為甚憲請輸粟萬斛以賑之上嘉其能賜勅書
　奬諭除提舉浙西常平茶鹽公事遷提㸃刑獄又以
　直秘閤知平江府時羣盜毛鼎等出没海道為商賈
　居民之害名捕弗獲朝命專以属憲不數月悉禽之
　除兩浙轉運判官進直敷文閤知臨安府再進直顯
　謨閤入權戸部侍郎改權工部侍郎兼臨安府少尹
　兼權給事中真拜工部侍郎賜同進士出身為左諫
　議大夫御史中丞皆兼侍讀自權工部侍郎至是皆
　不出一歳間其超擢如此遂拜端明殿學士簽書樞
　宻院遷中大夫參知政事監修國史俄以端明殿學
　士提舉江州太平興國宮又落職南康軍居住起提
　舉江州太平興國宮知太平府未行徙泉州復端明
　殿學士知江陵府卒年六十三其在江陵前帥頗厲
　威嚴治盜不稍貸憲繼其後嘗語客曰故帥得賊則
　殺不復窮竟奸盜屏迹自僕至獲盜少付之有司在
　法當誅者初未嘗輒貸一人而羣盜已稍出矣僕平
　居雖雛卵不敢妄殺今寧以疲輭不勝任去安忍濫
　及無辜哉人以此益推其長者
　　侍從
姚勔字輝中山隂人舉進士第歴永康令重親猶在父
　母每以榮其親為言勔乃請納禄以太子中允致仕
　遇郊封父母父母請回官封及勔祖父母特從之元
　祐初召為秘書丞太常丞右正言數日為左正言奏
　御史中丞趙君錫雷同俯仰無所建明遷起居舍人
　再遷起居郎中書舍人改寶文閤待制國子祭酒請
　外以本職知明州紹聖初言者論其阿附呂大防范
　純仁謫知信州論不己落職以奉議郎主管杭州洞
　霄宮再貶水部員外郎分司南京卒勔以孝行著每
　省先墓素衣步出城門且行且霣涕至墓見者為之
　感動
顧臨字子敦㑹稽人中説書科為國子監直講遷館閤
　校勘同知太常禮院受詔編修經武要略臨喜論兵
　神宗召問兵學臨對兵以仁義為本出權湖南轉運
　判官提舉常平廣惠倉議事戾執政意罷去尋除同
　判武學進集賢校理開封府推官出知潁州入為吏
　部郎中秘書少監以直龍圖閣為河東轉運使元祐
　二年擢給事中時軍器少監蔡碩得罪臨論其兄確
　失教確坐貶知安州朝廷事囬河拜天章閤待制河
　北都轉運使知制誥蘓軾等言臨封駁論議有古人
　風宜留置左右不報臨至部請因河勢回使東流復
　召為給事中遷刑兵吏三部侍郎兼侍讀為翰林學
　士紹聖初以龍圖閣學士知定州徙應天河南府中
　人梁惟簡嘗祇事宣仁閤得罪過洛轉運使郭茂恂
　狥時宰意劾臨與宴集奪職知歙州尋斥饒州居住
　徽宗即位追復元職臨元祐末睹時事一變語待制
　姚勔曰安得還鄉食煮鵞炙鰌子已而果俱貶人歎
　其先識
石公弼字國佐新昌人舉進士調衛州司法參軍漣水
　丞知廣德縣召為宗正事主簿入見言朝廷比日所
　為直詞罕聞頌聲交至未有為陛下廷争可否者願
　崇忠正以消䜛佞通諫諍以除壅蔽徽宗善之擢監
　察御史進殿中侍御史大觀初除右正言遷左司諫
　公弼初名公輔改賜今名太史保章正朱汝楫冐俸
　得罪内侍失察者皆不坐公弼言是皆矯稱詔㫖安
　得勿論由是並置罪遷侍御史言蘓杭造作局盛請
　革技巧稍罷進奉帝納之徙太常少卿起居郎遂拜
　御史中丞執政言國朝未有由左史為中執法者帝
　曰公弼嘗為御史矣水官趙霆開直河議已而決壊
　鉅鹿法當斬霆善交結但削一官猶為太府少卿公
　弼論為失刑乃出霆京西轉運使遂劾蔡京罪惡昭
　著章數十上京罷相猶提舉實録公弼復言京盤旋
　輦轂無去志願持必斷以銷後悔竟謫京杭州公弼
　進兵部尚書兼侍讀尋以樞宻直學士知揚州改襄
　州京復輔政陷以深文責秀州團練副使台州安置
　遇赦還卒從弟公揆字道任高宗時為侍御史極論
　樞宻使秦檜朋比章亦十餘上檜再相遂坐廢終于
　家
傅墨卿字國華山隂人以大父恩補太廟齋郎嘗為蘄
　州蘄水揚州江都縣尉歴知池州壽春府入朝為庫
　部駕部員外郎實録院修撰徙大理卿將作監擢起
　居舍人中書舍人遂拜翰林學士給事中宣和四年
　以禮部尚書持節册立高䴡王楷有功還賜同進士
　出身進龍圖閤學士靖康元年春為京城東壁守禦
　使出知舒州提舉杭州洞霄宮建炎中守正奉大夫
　致仕嘗奪職至是追復墨卿比凡三至高䴡初為書
　狀官中為副最後為使其為使時所過郡縣輒為守
　令道上德意以寛宥為務罪囚及當死者多得減釋
　官吏有責罸編置亦貸除之高麗至今有廟祠初墨
　卿尉江都往來山陽深為節孝處士徐積所知或問
　積所為知墨卿者曰方欽聖昇遐楚之官吏寓客皆
　集服臨郡庭下惟傅尉容稱其服吾是以賢之
姚舜明字廷輝嵊縣人舉進士為相州臨漳主簿登州
　平牟令知平江府崑山秀州華亭二縣後為河東經
　畧安撫司幹辦公事宣和二年冬盜發睦州青谿連
　陷杭睦衢婺處歙六州以舜明通判婺州遂權州事
　招集流亡兵數千人穿賊境以入郛晨登義烏門治
　城壁飛矢雨集舜明親率從兵以石擊賊既而引兵
　出戰賊遂大潰又賊帥洪載衆四十萬據處州不下
　舜明訪得其母妻令載所厚范淵往諭禍福載即解
　甲來降平賊之功于時為冠除直秘閤提㸃兩浙刑
　獄又為福建路提舉公事欽宗即位擢監察御史偽
　楚之變舜明挺節不汚高宗初除知衢州尋為提㸃
　江南東路刑獄公事建炎三年冬有㫖與防遏司措
　置盜賊屯於信州除知江州兼本路安撫制置使李
　成擁衆三十萬至城下舜明布列將士召募敢死晝
　夜接戰賊衆斃踣不可勝計又開門奮擊生擒其將
　王林等賊攻益急舜明輒以計襲破其營池州安撫
　大使呂頥浩率楊惟忠王變巨師古鋭欲解圍㑹師
　古兵敗援路遂絶經冬及春飢餓枕籍將士至食妻
　子終無有降賊意及力益困遂舉兵決戰大破賊寨
　以出時議謂舜明藐然孤壘制賊橫潰使不轉入東
　南其功居多頃之召為右司員外郎除直龍圖閤發
　運副使還為左司郎中復以秘閣修撰充江淮荆浙
　都督府隨軍轉運使除權戸部侍郎曹成馬友據湖
　湘間反側未定命舜明往招撫遂以二賊入朝韓世
　忠劉光世駐軍江上朝廷以舜明計臣俾置司建業
　以總經費調發犒賞百須以給總領之置自兹始丐
　閒除集英殿修撰提舉江州使太平觀進徽猷閣待
　制卒子宏寛皆博學强記知名於時著書數百巻暮
　子憲參政事贈舜明太師
張宇發字叔光㑹稽人舉進士調和州含山主簿温州
　瑞安河南府登封兩縣丞監炒造丹粉所京東排岸
　司靖康初元以李綱薦召對除都官員外郎金人再
　犯闕詭執和議要大臣宣諭兩河上以命聶昌耿南
　仲皆辭惟中書侍郎陳過庭請行於是宇發為副拜
　徽猷閣待制已而分過庭往河北而宇發往河東㑹
　金情中變駕北狩兩人皆已銜命在道遂縶留異域
　聲問阻絶紹興十三年前禮部尚書洪皓還朝言宇
　發自蔚州殁於雲中皓見其櫬旅寄荒寺㩦至燕山
　授僕人徐禹功使葬焉因再疏請褒贈時相秦檜沮
　抑事不果行檜薨皓子翰林學士遵言宇發執節殁
　身南北隔逺訃不及時未蒙贈䘏於是詔贈左朝請
　大夫職賜如故仍以致仕遺表恩官其子孫焉
傅崧卿字子駿墨卿從父弟省試第一擢甲科除辟雍
　正改婺州州學教授遷國子正充校正御前文籍以
　憂去職服除召為考功員外郎兼太子舍人方士林
　靈素得幸造符書號神霄録自三公輔臣以下皆從
　靈素師授崧卿與曽幾獨不行被譖出為鄂州蒲圻
　縣丞高宗初除知太平州數日罷久之召為中書門
　下省檢正諸房公事詔問羣臣居建康與趨鄂岳吳
　越孰便崧卿以建康古建國宜定基本以濟中興為
　對金渡江上自越將幸四明崧卿殿後乘障盡死力
　以為浙東及衢信州防禦使明年罷防遏使除直龍
　圖閣知越州上自永嘉還越供億用度崧卿乞悉從
　蠲減雖中㫖有不便輒執奏皆賜可改知婺州召拜
　秘書監兼權戸部侍郎尋除宣諭淮南東路左僕射
　呂頥浩都督江淮荆浙諸軍事崧卿以徽猷閣待制
　充參謀官頥浩還行在以崧卿管都督事尋權知建
　康府有言使淮南日奏事失實降秩提舉洪州玉隆
　觀頥浩安撫荆湖南更辟參謀官詔復集英殿修撰
　固辭不拜乆之召為中書舍人詔以强敵入冦將親
　撫六師崧卿入對言留都管鑰旁郡輔翼當及鑾輿
　未發亟圖之庶無後慮上稱善進給事中兼史館御
　史常同論其懐姦如王安石罷歸崧卿謂鄉人曰王
　公名世大儒言者以僕比之但有媿耳怡然不少動
　崧卿自國家多事常慷慨欲以功名自見與客言及
　國事輒憤詫或至流涕覽鏡見齒髪衰落歎曰吾遂
　無以報國家而死乎在上前論議尤感激未及大用
　而卒時人惜之有樵風溪堂集六十巻奏議十五巻
　西掖制誥三巻又作夏小正傳最行於世
陳槖字德應餘姚人舉進士調寧州州學教授不赴後
　為台州工曹攝天台臨海黃岩三縣皆有異政呂頥
　浩秦檜翟汝文共薦召對除監察御史出為江西轉
　運判官徙知台州丁内艱服除趣召入對論時政以
　備邊安民為先除司勲郎轉右司郎官明年遷左司
　尋權刑部侍郎詔侍從言得失槖所陳六事皆切時
　病金人比歳入冦不得志遂歸我河南地請和槖方
　陳其不可且曰金情變詐己事之驗也宜嚴守戰之
　備秦檜方力主和議異已者皆斥槖亦以徽猷閣待
　制知潁昌府方行金果渝盟徙知廣州又徙婺州告
　老遂致仕槖平居簡黙宴坐或終日莫能窺其際居
　鄉自處如布衣遇出謁率以兩夫負一轎無他從者
　及門手持刺以授閽人云
梁仲敏字元功山隂人宣和初上舍兩優釋褐調泰州
　海陵主簿淮寧府儀曹改秩授鎮江管内安撫司福
　建路轉運司幹辦公事通判温州紹興三年春召為
　太府丞遷太常丞除駕部員外郎出知臨江軍移知
　永州提㸃福建路刑獄公事禮部侍郎周葵荐召對
　擢監察御史遷右司諫遂拜右諫議大夫踰年除敷
　文閤待制提舉江州太平興國宮遂致仕贈寶文閣
　學士仲敏居諫職久所論毫髪無隠或未聽必反復
　開陳以冀聽納方金入塞大將有遯者仲敏力請誅
　之大將坐逺斥士氣乃奮晚家居尤篤風誼及卒邦
　人思慕之
胡沂字周伯餘姚人宣和末補太學諸生圍城之難獨
　閉戸肄業如故紹興初擢進士甲科調秀州軍事推
　官宣州衢州教授末年執政薦沂醇粹有守召對除
　秘書省正字遷校書郎歴吏部右司郎官孝宗即位
　召為國子司業擢殿中侍御史龍大淵曽覿除知閤
　門事言路多觀望喑黙沂與諫議大夫劉度獨極論
　乞擯斥不聽即力匄去上顧沂厚亦終不許霖雨淹
　時沂言維夏兹始正陽用事而隂沴乘之寒未退聽
　殆隂盛而陽不勝所致劉向京房等論雨水川溢皆
　謂蒙蔽壅塞憎疾忠善之應今得無有是上深奬納
　尋以直顯謨閤再奉祠召除宗正少卿踰年擢起居
　郎冬靁上疏陳祖宗納諫任相事願以為法言甚懇
　切明年兼侍讀除中書舍人遷給事中時上銳欲恢
　復沂每對輒以飭邊備毋開兵端為言遷吏部侍郎
　兼權吏部尚書請外除徽猷閣待制知處州以疾奉
　祠召還拜太子詹事上注意宮僚前己選用王十朋
　陳良翰至是沂與周操繼之徙給事中兼侍講除權
　禮部尚書仍兼兵部踰年試禮部尚書升侍讀沂頻
　歳屢遷其領詹事皆如初丐間除龍圖閣學士提舉
　江州太平興國宮尋卒沂天資端厚立身有本末尤
　善知人孝宗嘗問翰苑闕官誰可沂以汪應辰周必
　大龔茂良對曰是皆不徒能文者他所稱引後多知
　名謚獻簡
唐閲字進道山隂人少為學刻苦夜未嘗卧手寫不勝
　其富冩資治通鑑逾歳而畢字皆精楷舉進士調明
　州定海主簿揚州州學教授召對為勅局删定官主管
　官告院徙國子監主簿遂為丞頃之除秘書郎屢遷
　都官司封司勲員外郎兩浙歳饑詔以閲為浙東檢
　察賑濟州縣抑配豪右往往閉糴閲奏儲粟之家宜
　勿限以價勿計以數則趨利之徒將傾囷競售不待
　低價而價自平民饑不相保小兒遺棄衢路而法三
　歳以下迺許異姓收育閲請雖及十歳權聽民鞠養
　以為己子孝宗皆可之於是所全活者甚衆拜國子
　司業俄遷起居舍人卒閲年少嗜學至老彌篤通貫
　該洽諸儒稱焉尤長於春秋左氏嘗倣遷固史例以
　周為紀列國為傳又為表志贊五十一巻號左史傳
　於世
王佐字宣子山隂人十八補太學生二十有一以南省
　高選奉廷對為第一授承事郎簽書平江軍節度判
　官㕔公事未赴召為秘書省校書郎時秦檜專政其
　子熺以前執政提舉秘書省館中或趨附之以為捷
　徑佐獨簡黙嚴重未嘗妄交一語嘗語同舍曰三館
　故事丞相與赤縣尉均為學士安得妄自屈哉熺聞
　不能平嗾言者論去之檜死熺斥起家拜秘書郎兼
　玉牒所檢校官遷尚書吏部員外郎右司郎闕以佐
　兼領秦檜妻王氏陳乞舊所得恩數之未周者自稱
　冲真先生佐駁之曰妾婦安得此稱向者誤恩有司
　不能執為失職今當追正然王氏封兩國夫人蓋祖
　宗以寵親王之配及外家尊属者何可輒引以階僣
　紊當併奪之執政不能聽但寢其請而已後王氏死
　卒奪先生號紹興二十九年二月拜起居郎以臺評
　罷知永州徙知吉州皆有治聲除直寶文閣逾年徙
　知明州隆興初張浚荐除中書門下省檢正諸房公
　事兼權戸部侍郎力辭不允仍兼侍講湯思退以首
　相領江淮都督請以佐參其軍謀思退去位佐亦罷
　參謀以直寶文閤知宣州徙知建康府妖人朱端明
　崔先生挾左道與軍中不逞輩謀不軌共約以春大
　閲日起事佐得其隂謀一日坐帳中決事命捕為首
　者至前略詰數語即責短狀判斬之而流其徒數人
　於嶺外餘置不問僚属方候見于客次無一人知者
　見佐擲筆乃異之而妖人已誅矣佐方閲案牘治他
　事延見賔僚乃退無一毫異于常日又徙知平江隆
　興二府未赴㑹知上元縣李允升坐賄前事未作已
　丐尋醫去而䜛者謂佐縱有罪坐削官居建昌軍䜛
　者去上察守臣連坐未有佐比且數思其才復官主
　管台州崇道觀俄起知饒州又復直寶文閤知揚州
　入對留為宗正少卿兼戸部侍郎史正志為發運使
　坐奏課不實謫并罷佐逾年主管台州崇道觀起為
　福建路轉運判官徙知潭州連進秘閣修撰集英殿
　修撰淳熈六年正月郴州宜章民陳峒竊發俄破道
　州之江華桂陽之藍山臨武連州之陽山縣旬日有
　衆數千郴道連永州桂陽軍皆警佐奏乞荆鄂精兵
　三千未報佐度不可待而見將校無可用者流人馮
　湛適在州召與語曰君能有功不特雪前罪且遂為
　朝廷用北鄉恢復自此始矣湛請行佐曰請行易耳
　今當不俟奏報以兵相付既受此命即以羣盜授首
　為期一有勿任軍法非佐敢貸也遂檄湛帶原官權
　湖南路兵馬鈐轄統制軍馬即日令湛自選潭州廂
　禁軍及忠義寨凡八百人即衙都塲誓師遣行仍命
　凡兵之分屯諸州縣者皆聽湛調發違慢皆立誅又
　出軍令牌付湛軍士所過有秋毫擾民及臨敵不用
　命或既勝而攘賊金帛使得竄逸者皆必行軍法上
　奏以擅遣湛待罪且請亟發荆鄂軍又私念湛有善
　戰名賊必遯入廣南思得勁兵遏其衝而廣南非所
　部未有以為計㑹受命節制討賊軍馬而前一日又
　奉詔㑹合諸路兵乃合二命為一稱節制㑹合諸路
　兵馬檄廣南摧鋒軍兵官黃進張喜分屯要害賊知
　湛至而廣南守備已嚴乃驅載所掠輜重由間道歸
　宜章轉運司聞之即移諸州以為賊已窮蹙自守巢
　穴毋以備禦妨農佐得報乃檄轉運司及諸州以為
　賊未嘗敗何謂窮蹙其巢穴旁接三路七郡林箐深
　阻出入莫測何謂自守復奏言遣馮湛之後事方有
　緒若更弛備賊必更猖獗愚民且有附和而起者非
　細事也因堅乞前所請荆鄂軍從之己而果聞賊方
　作箭鏃甚盛遣人入谿峒買毒藥之可為藥箭者佐
　又奏向者連州受賊首李晞降賞犒備足未幾復亡
　去為賊今陳峒之次首領是也以此知不一意討捕
　容其不死湖廣之憂未艾俟誅賊首而貸脅從未為
　晚也上獨是佐䇿命佐躬至軍前節制佐即日戒行
　師徒不譁耕隴市肆之人莫有知者既至宜章命湛
　以四月二十三日移屯何卑山湛請進兵日不答惟
　給以合符曰符至即行耳一日夜半始發兵符命湛
　及鄂州軍統領夏俊明日詰旦分五路進兵賊初詐
　降實欲繕治柵寨阻險以抗官軍佐得其情督兵甚
　峻及馳入隘口賊果立柵寨未及成聞官軍至狼狽
　出戰既敗又退失所憑乃皆潰走遂奪空岡寨駐兵
　十二渡斬陳峒李晞以下誅獲無遺詔以佐忠勞備
　著超拜顯謨閣待制俄徙知揚州平江府遂知臨安
　府遷(闕/)部侍郎兼知臨安府進權工部尚書而京尹
　猶如故兼侍讀久之進侍讀遂權戸部尚書知淳熈
　十一年貢舉尹京逾三年㑹子病卒力乞奉祠命以
　寳文閤直學士出守佐復申前請得提舉江州太平
　興國宮以歸執母喪服除提舉隆興府玉隆萬壽宮
　鳳翔府上清太平宮卒贈銀青光禄大夫弟公衮字
　吉老亦以進士起家盜刼其母墓獄成盜不死公衮
　手殺之仕至左司郎中
莫叔光字仲謙山隂人始舉進士調信州永豐縣尉試
　學官中選歴明州滁州州學教授又中博學宏詞科
　除勅局刪定官徙國子博士召試除秘書省校書郎
　升秘書郎兼皇孫平陽郡王教授除著作佐郎光宗
　初兼權工部員外郎改兼皇子嘉王府贊讀升著作
　郎頃之兼權起居舍人明年除起居舍人兼權中書
　舍人紹熈二年春雷雪交作詔侍從兩省具闕失先
　是歸朝官除節鉞全臺論列不從中司一論樞宻使
　即譴去叔光奏此最闕失大者又言女謁漸行近習
　典政等事詞皆剴切人所難言布衣俞古上書將以
　指斥被竄叔光詣執政白不可尋有㫖筠州聽讀叔
　光即繳奏言方求言弭灾異不宜有罪言者之名事
　竟寢遷起居郎遂拜中書舍人兼權吏部侍郎外戚
　李孝純除閤門宣贊舍人帶御器械叔光言賔贊扈
　帶極右列清近之選孝純屢遭譴罸不宜冒居上即
　日從之除權吏部侍郎兼秘書監卒叔光外醇和中
　實耿介入西掖纔三嵗論駁至數十事先是内侍多
　自正使轉橫行遙郡非故事也命過叔光悉奏罷之
　　神仙
越范蠡字少伯徐人也事周師太公望好食桂飲水為
　越大夫佐句踐破吳後乘輕舟入海變名姓適齊為
　䲭夷子皮後百餘年見陶為陶梁君財累億萬號朱
　公復棄之蘭陵賣藥後人世世見之云(事載劉子/政列仙傳)
漢梅福字子真九江壽春人少學長安明尚書穀梁春
　秋為郡文學補南昌尉復棄官歸壽春居家常以讀
　書養性為事至元始中王莽顓政一朝棄妻子去九
　江至今傳以為仙其後人有見於㑹稽者變姓名為
　吳門市卒云今山隂之地有山曰梅山有鄉曰梅鄉
　有里曰梅里圖經載㑹稽志云吳市門即此也(事載/前漢)
　(書列傳/并圖經)
魏伯陽㑹稽上虞人高門之子性好道術不肯仕修真
　潛黙養志虚𤣥博贍文辭通諸緯候入山將弟子三
　人作神丹丹成知弟子心不盡乃試之曰丹今雖成
　當先服之入口即死獨有一弟子曰吾師非凡人也
　服此而死將有意耳亦乃服丹即復死餘弟子不服
　乃共出山為求棺木伯陽即起將服丹弟子而去因
　逢人入山伐木故作於鄉里寄謝二弟子作參同契
　五相類凡三巻其説似解周易實假爻象以論作丹
　之意(事載葛稚/川神仙傳)
薊子訓不知所由建安中客濟隂宛句有神異之道流
　名京師士大夫乘風向慕之乃駕驢車詣許下既到
　公卿以下候之者常數百人皆為設酒脯終日不匱
　後因遁去遂不知所止去之日唯見白雲騰起從旦
　至暮如是數十處時有百歳翁自言兒童時見子訓
　賣藥于㑹稽市顔色不異於今後人復於長安東霸
　城見之與一老翁共摩挲銅人相謂曰適見鑄此已
　近五百歳矣顧視見人而去猶駕昔所乘驢車也見
　者呼之曰薊先生小住並行應之視若遲徐而走馬
　不及於是而絶(事載後漢/書方術傳)
吳劉綱字伯經下邳人初居四明山後為上虞令師事
　白君受道歴年道成邀親故㑹别飲食畢登大皂筴
　木上去地十餘丈舉手而别忽然飛入雲中妻樊夫
　人亦有道術俱昇天今白水觀乃其遺迹云(事載葛/稚川神)
　(仙傳及白/水觀碑)
趙廣信陽城人魏末渡江入剡小白山受李法成服炁
　法又受師左君守𤣥中之道内見五藏徹視法如此
　七八十年周旋郡國或賣藥出入人間人莫知也多
　來都下市井作九華丹丹成遂乘雲駕龍白日登天
　(事載/真誥)
虞翁生㑹稽人受仙人介君食日精法以吳時隠狼五
　山兼行雲炁回形之道精思積久形體更少如童子
　後乘雲昇天(事載/真誥)
晉葛𤣥字孝先丹陽句容人從左元放受九丹金液仙
　經常服餌求長生能絶穀連年不饑曽㳺㑹稽有賈
　人從海中還過神廟廟使主簿語賈人曰今欲因寄
　一書與葛仙公可為致之主簿因以函書擲賈人船
　頭如釘著板拔不可得還達㑹稽輒以報仙公仙公
　自往取之即得也語弟子張恭曰吾不得治作大藥
　今當作尸解去八月十二日日中時當發至期衣冠
　入室而卧氣色不變弟子等燒香守之三日三夜夜
　半中忽大風起發屋折木聲響如雷燭滅良久風止
　然燭失仙公所在但見衣在而帶不解以其學道得
　仙故號曰葛仙公今㑹稽有仙公釣磯及鍊丹井具
　在(事載葛稚川神仙傳及/晉書葛稚川傳及舊經)
葛洪字稚川仙公從孫以儒學知名性寡慾不好榮利
　閉門却掃究覽經籍尤好神仙導養之法初仙公以
　鍊丹秘術授弟子鄭君稚川就鄭君悉得其法咸和
　初選為散騎常侍固辭不就聞交趾出丹砂求為勾
　漏令乃止羅浮山鍊丹在山積年優㳺閒養著述不
　輟著内外篇凡一百一十六篇自號抱朴子因以名
　書年八十一卒顔色如玉體柔軟舉尸入棺輕如空
　衣世以為尸解得仙輿地志云上虞縣蘭芎山葛稚
　川所棲隠也今㑹稽有仙公遺迹至多稚川葢亦嘗
　至焉(事載晉書列/傳及舊經)
許謐字思𤣥少知名儒雅清素博學有才章簡文皇帝
　久垂俗表之顧與時賢多所儔結少仕郡主簿功曹
　史王茂𢎞蔡道明辟從事不赴選補太學博士出為
　餘姚令入為尚書郎郡中正䕶軍長史雖外混俗務
　而内修真學宻授教記遵行上道挺分所得乃為上
　清真人少子静泰乆居㑹稽禹井山頗遵承家法傳
　受經書云(事載/真誥)
梁陶𢎞景字通明丹陽秣陵人十歳得葛稚川神仙傳
　晝夜研尋便有養生之志齊高帝作相引為諸王侍
　讀永明中脱朝服挂神武門上表辭禄許之勅所在
　月給茯苓五斤白蜜二升以供服餌止於句容之句
　曲山立館號華陽隠居仙書云眼方者壽千歳𢎞景
　晚年一眼有時而方梁大同二年卒年八十五顔色
　不變香氣累日諡貞白先生按内傳言先生嘗遐遁
　東邁改名氏曰王整官稱外兵今㑹稽陶宴嶺有先
　生遺跡嶺由此得名又上虞縣釣臺山夏侯曽先地
　志言先生嘗乘槎釣於山下潭中(事載南史隠逸傳/及内傳并圖經)
嚴青㑹稽人遇神人授素書一巻曰汝骨應得長生青
　言我不識書當奈何神人曰不須讀也但以潔器盛
　之置高處耳并教服石髓法受之無他佳器惟有飲
　壺乃用以盛所授書眼便見其左右常有數十人侍
　之治病救患但以所授書到其人家所病便愈百姓
　尊奉之後斷穀不食一年入小霍山仙矣(事載葛稚/川神仙傳)
　(不著/時代)
　　高僧
竺潛字法深隠剡山晉哀帝兩遣使致之至建業簡文
　尤師禮之劉惔見于簡文坐中嘲曰道人亦㳺朱門
　乎潛曰君自見朱門耳貧道以為蓬戸還山支遁求
　買沃洲小嶺(世説作因又就/深公買印山)潛曰欲來當給不聞巢
　由買山而隠也
支遁字道林入郯中謝安守吳興以書抵遁曰山縣閒
　静計不減剡幸副積想王羲之在㑹稽聞遁名見之
　乃定交遁還剡路由稽山羲之詣遁延住靈嘉寺入
　沃洲小嶺建精舍晚移石城山棲光寺至山隂講維
　摩許詢為都講賔主之辨相尋無窮(世説又載諸人/士及林法師並)
　(在㑹稽西寺講王茍子在焉許椽/便往西市與王論理共決優劣)有遺馬者受之有
　譏之者遁曰吾愛其神駿有餉鶴者曰冲天之物寧
　當為耳目之玩乎遂放之(世説云支公好鶴住剡東/□山山去㑹稽二百里)
　嘗經餘姚塢曰謝安石相從至此未嘗不移旬今觸
　情是愁耳殁葬塢中
于法開逰石城住元華寺又移白山靈鷲寺與支公争
　色空義弟子法威最知名開嘗使威出都當還山隂
　(世説作使/過㑹稽)曰道林正講小品將無往過之耶威曰諾
　旣至遁方捉麈威致難攻之遁曰君乃受人寄載來
　耶
竺法崇有律學精於法華經居剡之葛峴山茅茨澗飲
　孔淳之訪之信宿不去神思頓豁
竺法曠晉興寧中東㳺禹穴放情山水至若耶愛孤潭
　欲就岩為廬孝武帝欽其為人迎至京師止長干寺
　以師事之
竺道壹依止虎丘學徒蟻慕若耶山有白道猷者以詩
　寄之曰連峯數千里脩林帶平津雲過逺山翳風至
　梗荒榛茅茨隠不見雞鳴知有人閒步踐其徑處處
　見遺薪始知百世下猶有上皇民壹得詩欣然往訪
　猷信宿而歸嘗從都下還東山經吳中雪下未甚寒
　諸道人問在道所經壹公曰風霜固所不論乃先集
　其慘澹郊邑正自飄瞥林岫便已皓然
釋道慧餘姚人讀逺公傳慕其為人逰廬山卜居西林
　三年王式辨三相義慧詰難之詞句煥顯又就學猛
　公猛講誠實為張融所難使慧當之挫其鋒氣融大
　服褚澄謝超宗皆加敬焉
釋慧基自錢塘渡江棲㑹稽山隂法華寺學者千人元
　徽初即龜山建寶林寺啓普賢懴法高士劉瓛周顒
　張融並摳衣問道
釋曇斐㑹稽剡人少棄家事慧基洞明方等身經善莊
　老儒墨之書㳺方考究經典疑義還鄉居法華臺寺
　學徒甚盛衡陽孝王元簡廬江何𦙍師事之張融
　周顒並從其㳺同時有沙門明慶者餘姚人戒行明
　白多藴藉
帛僧光或曰曇光永和初至江東石城山下行數里坐
　石坎中夢種種惡三日見山神言移章安寒石山以
　宅施光光就樹結廬久而成寺寺名隠岳
釋𢎞明㑹稽山隂人止雲門寺誦法華經瓶水自滿有
　童子自天而下供使虎無時入室自卧起嘗有一小
　兒來聽經明為説法俄不見又有山精來指笑明捉
　得以帶繫之久不得脱曰放我我不敢復來於是釋
　之後住永興紹𤣥寺又住栢林寺
釋法慧持律甚嚴隐禹穴天柱峯誦法華經足不履人
　間者三十年為周顒所師禮王公貴人得識一面以
　為美談
釋曇翼有卓行誦法華經隠秦望西北峯結菴號法華
　精舍澗飲三十年同㳺曇學者亦有竒操即秦望之
　地為菴號樂林精舍又有道敬者王右軍之後有道
　學持律甚嚴
釋僧䕶㑹稽剡人住石城山隠岳寺寺北有青壁千餘
　尺䕶每至其下輒聞管絃聲或發光怪即發誓願就
　青壁鐫十丈佛像以齊建武中用工經年纔成面像
　䕶俄疾臨終誓曰再生當就吾志
釋僧祐剡縣佛像祐受凖式先是建安王聞始豐令陸
　咸剡溪之夢以僧䕶所造石像奏有詔祐董其事天
　監十五年告成舊説祐宣律師前身也
曇降法流二法師辭恩愛棄妻子輕舉入山外縁都絶
　魚肉不入口糞掃必在體人見之絶嘆而法師處之
　夷然
西京光宅寺慧忠國師諸暨人自受六祖心印居南陽
　白崖山黨子谷道行聞于帝里唐肅宗徵赴京待以
　師禮諡大證禪師
大珠慧海禪師姓朱氏依越州大雲寺道智和尚受業
　初至江西㕘馬祖於言下自識本性馬祖嘉其頓悟
　入道要門論告衆云越有大珠圓明光透無遮障處
　也
禹迹寺契真禪師與溈山祐和尚同在百丈山稟受懐
　海大宗師㫖得全心印後㳺羅浮有越人禮請師歸
　浙東俄届雷門初住鏡中紫隂院後住覺嗣寺北廊
　開元寺西廊兩禪院大中初重興龍興寺大慶尼寺
　覺嗣寺皆師之力勅改覺嗣為大中禹迹寺令本道
　移師歸禹迹聚徒北廊院壽九十七造塔于鏡湖南
　岸賜號證明之塔諡大觀禪師
清化全付禪師抵宜春仰山禮南塔為涌和尚印可安
　福縣為建禪院聚徒本道上聞賜名清化後還故國
　吳越文穆王特加禮重晉天福二年錢氏戍將為師
　闢雲峯山建院亦以清化為名
筠州洞山良价禪師㑹稽人禮五洩山黙禪師披剃㳺
　方首謁南泉次㕘溈山旣到雲巖見曇晟禪師問無
　情說法乃述偈呈雲巖辭去因問貌得真話涉疑後
　過水覩影大悟前㫖
越州沙門曇彦見報恩光孝禪寺
千歳和尚寶掌禪師中印土人生周末當魏晉時自西
　域居常不食唯服鈆汞而已一日示衆曰吾欲住世
　千歳今六百七十三歳矣因號千歳和尚唐貞觀中
　周㳺二浙至諸暨里浦山下遇一老人問欲何之師
　曰訪地修行吾將老焉老人曰循山之隂林嶂幽聳
　中有石室名里浦巖盍往居之值中秋師抵巖下見
　其山秀泉潔月白風清為頌有行盡支那四百州此
　中偏稱道人㳺之句遂結茒以居宴坐十七年一日
　屈指一千七十二歳矣語其徒惠雲曰吾將謝世以
　還丹授汝今諸暨有寶掌巖㑹稽刺浮山明覺寺有
　千歳和尚塔又有千歳洗骨池
法華寺𤣥儼律師諸暨人落髪𨽻懸溜寺從光州諮要
　受戒探頥律範遇上京崇福意律師及融濟律師印
　可徧𢎞四分著輔篇記羯磨述章光州岸公命𢎞般
　若撰金剛義疏即法華寺建置戒壇招集律行傾衣
　鉢琱鐫僧䕶僧祐所造石佛像開元二十六年恩制
　度人採訪使潤州齊澣迎師於丹陽令親度諸僧躬
　受具戒自廣陵迄於信安緇黃道俗受法者殆出萬
　人
雲門靈一律師持律甚嚴以清高為世所推姚郃贈之
　以詩曰童子病來烟火絶清泉還齒過齋時師能詩
　劉長卿嚴維郎士元皇甫冉皆以詩與之往來
靈徹上人字源澄㑹稽湯氏子雖受經論尤好篇章從
　嚴維學詩抵吳興與皎然㳺皎然以書薦於包(闕/)李
　紓上人之名由是而颺貞元中西㳺京師名振輦下
　得罪徙汀州入㑹稽歸東越吳楚間諸侯多賔禮招
　迓之終於宣州開元寺門人遷之建塔於越之山隂
　天柱峯有詩二十巻劉禹錫為序徹自廬山歸沃州
　權德輿有序送其行
海慧大師仲休越人精習天台教而禪寂頓悟不接人
　事李文靖公連以其名上得紫衣海慧之號間作詩
　不出其教有山隂天衣十峯詠郡人錢易為之序
蕭山大眼師晝夜不寐目晴愈光人因以大眼目之
法華從朗法師居蕭山祇園寺年踰百歳門常晝掩每
　誦蓮經衆鳥銜花匝坐潘閬一日謁之仍閉門不納
　閬留詩于門云門掩多年生緑苔想師心地似寒灰
　勞心擾擾休來此我是閒人尚不開
咸潤法師上虞人習天台教觀依錢塘㑹法師講席遂
　究其㫖景徳四年邑令裴煥請演教於等慈繼徙隆
　教永福聽法者動以千數得法成名者二百餘人塔
　在等慈東廡今㑹稽永福寺有受業弟子碑師能詩
　有五洩山三學院十題編于綴英
象田梵卿禪師旣受具即入台之東掖山謁法真大師
　處咸聽天台教一日論經王義法真歎曰子得𤣥妙
　于性相之外更衣謁長蘆秀禪師未契即往投子山
　謁青禪師居三年青示寂遂往東林謁照覺揔禪師
　發露底藴從容問荅心凝神釋遊鍾山居第一座入
　室常數百人結菴徑山菖蒲(闕/)住秀之海慧温之靈
　峯越之象田象田久廢至師乃復興今為名刹得法
　弟子行持住㑹稽雍熈四明雪竇護聖道行一時
佛智端裕禪師蕭山人吳越王逺孫祝髪于大善寺得
　法于圓悟禪師克勤勤住京師天寧萬壽諸方讙言
　㑹下有真師子兒能大哮吼他日為叢林標凖者指
　裕言也住丹霞虎丘徑山育王有語録傳世裕出王
　家狀貌瓌異鬚髪不受刀但以小剪去之不然則出
　血亦異事也
象田了演禪師少依東山廣化聽秀禪師夜㕘即有省
　發遍謁諸方宗師俱不契徑趨衡陽投大慧禪師宗
　杲一見器許杲謂其徒曰若輩如針刺窻微見光影
　耳演乃一踏鴻門兩扇開者也自臨安崇先移住象
　田繼移靈隠
　　伎術
漢謝夷吾字堯卿㑹稽山隂人少為郡吏學風角占候
　太守第五倫擢為督郵使收案烏程長夷吾望閤伏
　哭而還白倫曰竊以占候知長當死逰魂假息非刑
　所加月餘果有驛馬齎長印綬上言暴卒倫為司徒
　令班固為文荐夷吾曰推攷星度綜校圖録探賾聖
　秘觀變歴徵占天知地與神合契豫刻死日如期果
　卒勅其子曰漢末當亂必有發掘露骸之禍使懸棺
　下葬墓不起墳
韓說字叔儒㑹稽山隂人博通五經尤善圖緯之學舉
　孝廉數陳災眚光和元年十月說言于靈帝云其晦
　日必食乞百官嚴裝帝從之果如所言中平二年二
　月又上封事尅期宮中有災至日南宮大火
吳範字文則㑹稽上虞人以治厯數知風氣聞於郡中
　孫權起東南範委身服事每有災祥輒推數言狀權
　欲討黃祖範曰不如明年戊子劉表亦死明年生禽
　祖劉表竟死範又曰歳在甲午劉備當得益州備卒
　得蜀權與呂蒙謀襲闗羽以問範範曰得之權與魏
　為好範曰宜為之備盛兵西陵範曰後當和親終皆
　如言
介象字元則㑹稽人有諸方術吳大帝聞之徵象到武
　昌從象學蔽形之術試還後宮及出殿門莫有見者
　又使象作變化種𤓰菜百果皆立生可食大帝與論
　鱠魚何者最美象曰鯔魚為上先主曰此出海中安
　可得象乃作方埳汲水滿之垂綸得緇魚先主曰恨
　無蜀薑作韲象書一符以著青竹杖中使人閉目騎
　杖至成都買薑薑到厨切鱠適了大帝為介起第宅
　以御帳給之求去不許自言某月日病大帝使左右
　以一梨賜之象便死大帝殯埋之發視其棺無尸後
　弟子見象在葢竹山中
晉嚴卿㑹稽人善卜筮鄉人魏序欲暫東行荒年多抄
　盜令卿筮之卿曰君東行必遭暴害之氣而非刼也
　宜禳之可索西郭外獨母家白雄狗繫著船前求索
　止得駮狗卿猶恨其色不純當餘小毒及六畜輩耳
　序行半路狗忽作聲甚急比視已死其夕序墅上白
　鵞數頭無故自死而序家無恙
齊孔靈産㑹稽山隂人宋泰始中罷晉安太守有隠遁
　之志於禹井山立館事道精篤頗解星文好術數齊
　高帝輔政沈攸之起兵靈産白高帝曰攸之兵衆雖
　强以天時㝠數而觀無能為也高帝騐其言擢遷光
　禄大夫以簏盛靈産上靈臺令其占候餉靈産白羽
　扇素隠几曰君有古人之風故贈君以古人之服當
　世榮之
顧歡字景怡隠於剡天台山好服食不與人通每旦出
　戸山鳥集其掌取食弟子鮑靈綬門前有樹大十圍
　上有精魅數見歡印樹樹即枯死山隂白石村多邪
　病村人告訴求哀歡往村中為講老子病者皆愈又
　有病邪者問歡歡曰家有何書荅曰惟有孝經而已
　歡曰可取仲尼居置病人枕邊恭敬之自差也而後
　病者果愈齊高帝輔政得為揚州主簿及踐祚乃至
　稱山谷臣進政綱一巻復詔稱美東歸賜麈尾素琴
　年六十四卒於剡山
　
　
　
　
　
　㑹稽志巻十五
欽定四庫全書
　㑹稽志巻十六　　　　　宋　施宿等　撰
　　翰墨
蘭亭叙者晉右將軍㑹稽内史琅琊王羲之逸少所書
　詩序也右軍以穆帝永和九年三月三日與太原孫
　統承公孫綽興公廣漢王彬之道生陳郡謝安安石
　高平郄曇重熈太原王藴叔仁釋支道林及其子凝
　之徽之操之等四十有一人脩祓禊于山隂之蘭亭
　酒酣賦詩製序用蠶繭紙鼠須筆書凡二十八行三
　百二十四字有重者皆構别體而之字最多至二十
　許字他日更書數十本終無及者右軍亦自愛重留
　付子孫至七代孫智永為比丘俗呼永禪師永卒傳
　書于弟子辨才辨才俗姓袁氏梁司空昻之𤣥孫唐
　貞觀中太宗鋭意學二王書帖摹搨殆盡惟未得蘭
　亭凡三召辨才詰之固稱荐經喪亂亡失不知所在
　後遣監察御史蕭翼微服為書生以詭辨才始得之
　命供奉搨書人趙模韓道政馮承素諸葛貞等四人
　各搨數本以賜皇太子諸王近臣貞觀二十三年高
　宗奉遺詔以蘭亭入昭陵惟趙模等所搨者傳於世
　事見何延之蘭亭記
　蘭亭記凡二千一百餘言秦少㳺摭取以載集中此
　本是也黃長睿東觀餘論䟦蘭亭記云因臨蘭亭閲
　法書要録見此記文詞繁𤨏戱為删潤但筆孏不能
　好書當俟他日别冩長睿所删本不復傳矣
晁無咎跋蘭亭記始余幼時讀太平廣記見唐太宗遣
　蕭翼購蘭亭叙事葢譎以出之輒嘆息曰蘭亭叙若
　是貴耶至使萬乘之主捐信於匹夫傳稱子貢詐而
　全魯弦高誕而存鄭遺一言之細建二國之業猶不
　可以為常以太宗之賢巍巍乎近古所無奈何溺小
　嗜好而輕喪其非常之寶異於得原失信不圍而去
　者矣晚多閒居頗屏世好獨于古人筆墨之遺猶愛
　而不能置甚于少年喜官爵遲暮營田宅者與前論
　異矣因誦白居易七德歌曰功成理定何其速速在
　推心致人腹怨女三千放出宮死囚四百來歸獄復
　嘆曰太宗以一旅取天下惟信爾夫不吝三千女而
　放出宮自信也不約四百囚而來歸獄人信也晉捨
　原何足道哉全魯存鄭利重於譎也愛蘭亭叙事小
　於欺也其老而將傳至從其子求書從葬亦累矣累
　物鈞病於行若太宗不累者大累者小則世將曰此
　何足以論諸信不信之間士之行已亦若此而已然
　則此書雖以石刻傳可寶也崇寧丙戌前冬至五日
　緡東臯流憩洞李季良出之晁補之題
吳傅朋跋閻立本畫蘭亭右圖冩人物一軸凡五輩唐
　右丞相閻立本筆一書生狀者唐太宗朝西臺御史
　蕭翼也一老僧狀者智永嫡孫㑹稽比丘辨才也唐
　太宗雅好法書聞辨才寶藏其祖智永所蓄晉右將
　軍王羲之蘭亭脩禊叙真蹟遣蕭翼出使求之翼至
　㑹稽不與州郡通變姓名易士服徑詣辨才朝暮還
　往情意習洽一日因論右軍筆蹟悉以所携御府諸
　帖示辨才相與反復折難真贋優劣以激發之辨才
　迺云老僧有永禪師所寶右軍蘭亭真蹟非此可擬
　藏之梁間不使人知與君相好因取以相示翼既見
　之即出太宗詔札以字軸寘懐袖閻立本所圖葢狀
　此一段事蹟書生意氣揚揚有自得之色老僧口張
　不呿有失志之態執事二人其一嘘氣止沸者其狀
　如生非善冩貌馳譽丹青者不能辦此上有三印其
　一内合同印其一大章漫滅難辨皆印以朱其一集
　賢院圖書印印以墨朱久則渝以故唐人間以墨印
　如王涯小章李德裕贊皇印皆印以墨此圖江南内
　庫所藏簮頂古玉軸猶是故物太宗皇帝初定江南
　以兵部外郎楊克譲知昇州時江南内府物封識如
　故克譲不敢啓封具以聞太宗悉以賜之此圖居第
　一品克譲蔡人寶此物傳五世以歸其子婿周氏周
　氏傳再世其孫穀藏之甚秘梁師成請以禮部度牒
　易之不與後經擾攘穀將逺適以與其同郡人謝伋
　伋至建康為郡守趙明誠所借因不歸紹興元年七
　月望有携此圖貨於錢塘者郡人吳說得之後見謝
　伋言舊有大牙籖後主親題刻其上云上品畫蕭翼
　籖今不存此畫宜歸太宗御府而乆落人間疑非所
　當寶有者説記
　汝隂王性之銍攷古云劉餗傳記云蘭亭叙梁亂出
　在外陳天嘉中為僧智永所得至太建中獻之宣帝
　隋平陳或以獻晉王即煬帝也帝不之寶後僧果從
　帝借搨及登極竟不從索果師死弟子辨才得焉文
　王為秦王日見搨本驚喜乃貴價市大王書蘭亭終
　不至焉及知在辨才處使歐陽詢求得之以武德二
　年入秦王府劉餗父子世為史官以討論為已任于
　是正文字尤審則辨才之師智果非智永求蘭亭叙
　者歐陽詢非蕭翼也此事鄙妄僅同兒戱太宗始定
　天下威震萬國尫殘老僧敢靳一紙書耶儻欲圖之
　必不狹陋若此況在秦邸豈能遣臺臣世亦猥信之
　何耶
　　按辨才所住永欣寺即古之雲門今號淳化寺有
　　蕭翼宿雲門東客院留題雲門二詩當是取蘭亭
　　時也秦晁黃三公皆嗜古於攷訂為精信而不疑
　　諸家所跋蘭亭叙多本延之之說吳傅朋記閻立
　　本畫畫亡而跋猶存立本太宗時人葢亦親見當
　　時事者恐不可盡棄然劉餗所云亦殊有理當兩
　　存之
　中書侍郎虞龢論書表云羲之為㑹稽獻之為吳興
　故三吳之地偏多遺迹又是末年遒美之時羲之罷
　㑹稽住蕺山下一老嫗捉十許六角竹扇出市王聊
　問一枚幾錢云直二十許右軍取筆書扇扇為五字
　嫗悵惋云舉家朝飡惟仰於此何乃書壊王云但
　言王右軍書字索一百入市市人競市去姥復以十
　數扇來請書王笑不答羲之性好鵞山隂曇􁡬(一作/釀)
　村有一道士養好鵞十餘王清旦乘小船故往意大
　願樂乃告求市易道士不與百方譬説不能得道士
　乃言性好道久欲冩河上公老子縑素早辦而無人
　能書府君若能自屈書道德經各兩章便合羣以奉
　羲之便住半日為冩畢籠鵝而歸
陶隠居與梁武帝論書啓云逸少自吳興以前諸書猶
　為未稱凡厥好迹皆自向㑹稽時永和十許年中者
　從失郡告靈不仕以後畧不復自書皆使此一人世
　中不能别也見其緩異呼為末年書今聖㫖標題足
　使衆識頓悟於逸少無復末年之譏
逸少黃庭經後題云永和十二年五月二十五日山隂
　縣冩東方先生畫像贊永和十二年五月十二日書
　與王敬仁曹娥碑昇平二年八月書皆誓墓不仕在
　越所書班班可考換鵞乃道德經而李太白送賀季
　真詩云山隂道士如相見應冩黃庭換白鵞道德經
　既不傳獨黃庭至唐太宗時入御府禇遂良於中禁
　西堂録出正書目五巻第二乃黃庭經六十行與山
　隂道士武韋之禍古帖散落至𤣥宗開元間収綴二
　王書黃庭為第一豈太白在翰林嘗見之亦有所據
　而云耶
十七帖凡二十七條逸少書中龍也張彦逺以為王草
　書中烜赫著名帖信然自昔相傳與周益州葢其中
　間蜀事為多玩味帖語類多晚歳所作正在㑹稽時
　也第十六條云胡母氏從妹平安故(闕/)　興居去此
　七十也按吳置永興縣其地(闕/)今之蕭山云
羲之㳺天台還至㑹稽值風月清照夕止洞庭豪詠之
　末題柱其飛字有爪之形焉後人因之遂稱龍爪書
羲之為㑹稽獻之七八歳學書羲之從後掣其筆不脱
　歎曰此兒書後當有大名獻之羲之第七子書入神
　品
羲之為㑹稽子敬出戱見北館新白土壁白净可愛子
　敬令取掃箒沾泥汁中以書壁為方丈二字晻曖斐
　亹極有好勢日日觀者成市羲之後見嘆其美
僧智永章草題右軍樂毅論云樂毅論者正書第一梁
　世摹出天下珍之陳天嘉中人得以獻文帝帝賜始
　興王王作牧鏡中即以見示昔聞其妙今覩其真此
　書留意運工特盡神妙(智永時在雲/門永欣寺)
謝靈運㑹稽人模憲小王真草俱美靈運母劉氏子敬
　之甥故靈運能書而特多王法𨽻草入妙
虞松字叔茂㑹稽人魏中書令大司農竇臮述書賦云
　名微格高復見叔茂體裁簡約肌骨豐娉如空凝斷
　雲水泛連鷺
孔琳之山隂人善草行書師於小王稍露筋骨時稱羊
　真孔草王僧䖍云孔琳之放縱快利筆道流便二王
　以後畧無其比但工夫太少故常劣於羊欣𨽻行草
　入妙妻謝氏亦善書
謝敷為㑹稽山隠士善草𨽻王僧䖍云敷善冩經入能
　品
賀道力㑹稽人善草書尺牘尤美
盧綽字士裕餘姚人官至秘書學士博學有俊材工草
　𨽻
賀朗㑹稽人陳秘書監書賦云賀氏曰朗雖非動人不
　凡筆力猶阻學貧若宦㳺旅泊衣化風塵
僧法極字智永㑹稽人王右軍七代孫號永禪師與兄
　子孝賔俱捨家入道孝賔改名惠欣初落髪時住㑹
　稽嘉祥寺即右軍之舊宅後以每年拜墓便近因移
　此寺梁武帝以欣永二人故號所住之寺曰永欣焉
　(今雲門/淳化寺)常居閣上臨書凡三十年所退筆頭置之大
　竹簏簏受一石餘而五簏皆滿人來覔書如市戸限
　為之穿穴用鐵裹之人謂之鐵門限後取筆頭瘞之
　號退筆冢自製其銘又嘗臨冩真草千字文八百餘
　本浙東諸寺各施一本妙傳家法精力過人隋唐間
　工書者鮮不臨學禪師年百歳乃終兄智楷亦工書
智果㑹稽人師永禪師于永欣寺煬帝甚善之工草書
　銘石甚為瘦健嘗謂永師曰和尚得右軍肉智果得
　其骨
僧辨才俗姓袁氏梁司空昻之𤣥孫為永禪師弟子遺
　書並付與博學工文琴書碁畫皆得其妙每臨禪師
　書逼真亂本於方丈梁上鑿闇檻以貯蘭亭年八十
　餘猶每日於牕下臨學數徧其老而篤好也如此
虞世南字伯施餘姚人其書得大令之宏規同郡智永
　善學王右軍書世南師焉妙得其體由是聲名籍甚
　及其暮齒加以遒逸太宗謂世南有出世之才遂兼
　五絶書翰居一焉𨽻行草書入妙
孔侃字敬思官大司農愉字敬康官車騎將軍居㑹稽山
　書賦云敬思敬康二孔殊芳思行則輕利峭峻類驚
　虬逸駿康草則古拙鬱紆如落翮摧枯
謝藻字叔文㑹稽人官中書侍郎書賦云叔文法鍾纎
　薄精練用筆雖巧結字未善似漸陸之遵鴻等窺巢
　之乳燕
丁潭字世康㑹稽人官散騎常侍書賦云反古不忘吾
　推世康似無逸少如稟元常猶落堯階之蓂莢掇秘
　府之芸芳
劉廞字季舒㑹稽人為光禄大夫書賦云季舒纎勁循
　古有體遇稀難評唯署二啓
賀知章字季真㑹稽人善𨽻草嘗與張旭㳺于人間凡
　人家好㕔館好墻壁及屏障或忘機興發落筆數行
　如蟲篆飛走雖古之張索不如也好事者供其牋翰
　共傳寶之書賦云湖山降祉狂客風流落筆精絶芳
　詞寡仇如春林之絢彩實一望而冩憂今存草書一
　帖云湖東只因種蓮四十步間遂不生(闕/)豈不相宜
　耶菓珍紫蓴適我願也(闕/)　下稍止赤精服七八過
　前後有米元章小楷題識禮部尚書尤延之刻置天
　台郡齋政和間秘書黃長睿嘗見張長史帖十字云
　賀八清鑑風流千載人也長睿跋云沈吟此語恍若
　季真在目長史此帖不獨草聖可賞也
徐浩字季海越州人唐肅宗立由襄陽刺史召授中書
　舍人兼尚書右丞四方詔令多出浩手遣辭贍敏而
　書尤精帝喜之寵冠一時始浩父嶠之善書以法授
　浩益工嘗書四十二幅屏八體皆備草𨽻尤工世狀
　其法曰怒猊抉石渴驥奔泉浩有論書一篇及古迹
　記傳於世
王右軍書家譜在山隂縣王氏越州教授王渙之以書
　抵芾具云有此書
王獻之已復此節帖在朝請大夫新昌石元之家闗景
　仁屢見之嘗模石芾見臨兩本字體精妙
洪元眘集右軍越州字碑真迹在越州僧正子文處嘗
　通書許借未果託提刑喬執中携去質看亦不肯出
　欲公幹至越㑹家難不果去今要度牒易
虞世南枕卧帖雙鈎唐模在朝奉大夫錢塘闗杞處上
　有儲氏圖書古印闗嘗謂芾曰昔越州一寺修佛殿
　于梁棟内龕藏一函古摹數十本所可記者王右軍
　十七帖世南枕卧帖十鬭九帖褚遂良奉書寧帖上
　皆有儲氏圖書字印致工精絶毫髪乾濃畢備闗與
　僧善購得枕卧十鬭九奉書寧三帖
虞世南書經在越州上虞
　　右自王右軍書家譜以下五條見米禮部書史寶章
　　待訪録
顔魯公與夫人帖一幅米元章書史云夫人當是其㛐
　在王銑家後有黄魯直等跋帖破碎過半今在府城
　故司馬泰州儼家
李陽冰小篆二十四大字在直華文閣陸公㳺家葢先
　師所藏
李後主與徐鉉帖在王編修銍家凡數紙所謂小字如
　聚鍼鐵者
亞栖書在開元寺僧房亞栖筆法雖前輩或有異論然
　今閣下所刻(闕/)　　　　　　　　　　　　古帖有
　之(闕/)　唐名迹也
　　碑刻
秦頌德碑丞相李斯小篆史記始皇三十七年上㑹稽
　祭大禹望于南海立石刻頌德二世元年春行郡縣
　至㑹稽盡刻始皇所立刻石石旁著大臣從者名以
　彰先世成功盛德其文曰皇帝休烈平一宇内德惠
　攸(板本/作脩)長三十有七年親巡天下周覽逺方遂登㑹
　稽宣省習俗黔首齋莊羣臣頌功本末事迹追首高
　明秦聖臨國始定刑名顯陳舊章初定法式審别職
　任以立恒常六王專位貪戾慠猛率衆邦(板本/作自)强
　暴虐恣行負力而驕數動甲兵隂通間使以事合從
　行為辟方内飾詐謀外來侵邊遂起禍殃義威誅之
　殄熄暴悖亂賊滅亡聖德廣密六合之中被澤無疆
　皇帝并宇兼聽萬事逺近畢清運理羣物攷驗事實
　各載其名貴賤並通善否陳前靡有隠情飾省宣義
　(徐廣曰省/一作非)有子而嫁倍死不貞防隔内外禁止淫佚
　男女潔誠夫為寄豭殺之無罪男秉義程妻為逃嫁
　子不得母咸化亷清大治(闕/)俗天下取風蒙被休經
　皆遵度軌和安敦勉莫不順令黔首修潔人樂同則
　嘉保太平後敬奉法常治無極輿舟不傾從臣誦烈
　請刻此石光垂休銘
　　越絶云秦皇東㳺之㑹稽以正月甲戌到大越舍
　　都亭取錢塘岑石長丈四尺南北面廣六尺三寸
　　東面廣四尺西面廣尺六寸刻于越東山上其道
　　九曲去越二十一里水經云秦始皇登稽山刻石
　　記功尚在山側梁書竟陵王子良為㑹稽太守范雲
　　為主簿以山上有始皇石刻三句一韻多作二句讀
　　之並不得韻又有字皆不詳雲夜取史記讀之明日
　　登山讀之如流張守節史記正義云㑹稽刻李斯書
　　其字四寸畫如小指圓鐫今文字整頓是小篆也姚
　　令威叢語云嘗上㑹稽東山自秦望山之巔並黃茅
　　無樹木復自小徑别至一山俗名鵞鼻山山頂有石
　　如屋大挿一碑於其中文皆為風土所剥隠約就碑
　　可見缺畫如禹廟没字碑之類不知此石果岑石
　　歟非始皇之力不能挿於石中此山險絶罕有至
　　也紹興二十八年王詹事十朋為簽書判官莫舍
　　人濟教授府學梁寺丞安世為㑹稽尉用令威所
　　記鋭意捜抉三公各賦三十四韻以紀其事王公
　　詩序云秦誦徳碑世傳在秦望山莫知所在教授
　　莫子齊好竒嗜古捜訪甚力有言在何山者莫以
　　語十朋何山見圖經在秦望東南疑其真秦望十
　　朋語縣尉梁次張勸其親往梁慨然而行命工登山
　　梁得之碑石僅存字磨滅已盡墨片紙而還作詩具
　　記始末因次其韻且記吾三人好事之癖永以示後
　　人莫公詩叙云秦㑹稽石刻唐人如張守節司馬貞
　　皆嘗援以證史記紹興初舅氏姚令威删定登山弔
　　古見碑石猶存後二十餘年分教是邦以語簽判王
　　龜齡勉邑尉梁君求之則石已缺字不可見矣以詩
　　記其事龜齡既賡以濟首發其端書以示濟按㑹稽
　　秦頌德碑凡二百九十六字視秦世泰山之罘諸刻
　　獨此碑字為最多唐李嗣真云斯小篆之精古今妙
　　絶秦望諸山及皇帝玉璽猶千鈞强弩萬石洪鐘豈
　　徒學之宗匠亦是傳國之遺寶周越法書苑猶載封
　　禪碑數十字而已至歐陽公趙德父集録天下金石
　　遺文殆盡亦不復有秦望山碑姚令威紀鵞鼻山頂
　　石屋所挿一碑今石屋故在碑葢無有梁次張所摹
　　片紙指為秦碑乃在何山其去鵞鼻尤為隔絶盡記
　　本末以俟後之君子
禹廟窆石遺字直寶文閣王順伯復齋金石録定為漢刻
齊石佛像銘十八字曰齊永明六年太嵗戊辰於吳郡
　敬造維衛尊像筆法亦工在㑹稽石佛妙相寺
桐栢山金庭館碑沈約造兒珪之正書永元三年三月
　石已亡系地云在嵊縣東七十二里本觀内據記稱
　永泰中定居桐栢嶺因地名建館曰金庭館命置道
　士十人而已為之首葢道士自叙之言非約所撰其
　謂之造者疑如後世立碑之類爾今碑本朝重刻
隋禹廟碑史陵所書張懐瓘書斷稱陵書高古褚遂良
　嘗師焉趙德父金石録謂此碑文字磨滅隠隠可辨
　筆法精妙不減歐虞姚令威叢語名為禹廟没字碑
　吳興施宿來佐此府命工椎拓刮磨垢蝕得二百二
　十有四字乃為碑譜刻寘祠下
唐虞世南碑訪碑録云虞世南書系地云貞觀二年立
　在㑹稽南二十里龜趺猶存碑已亡矣
虞荷碑永興公世南撰釋某書貞觀六年大中大夫致
　仕其年卒于㑹稽石不存
越州龍泉寺碑虞世南撰布夜董尋重書沙門好直篆
　額大周天授二年竪太和八年再修建碑在餘姚縣
　今亡矣寺有重刻碑
周宻州司馬康遂誠墓誌行書小字無書撰人姓名則
　天長壽三年三月窆於離渚山
賀知章二告一延和元年八月加階告四門助教擬宣
　義郎一開元四年八月起居郎舊在天長觀今徙至
　府學
龍瑞宮記賀知章撰並正書刻于宮後葛仙公煉丹井
　側飛來石上漫滅僅存宮内有重刻本
高行先生徐師道碣開元十一年四月姚奕序賀知章
　銘子嶠之正書僅餘碎石四片十不一存陷府治㕔
　壁
香嚴寺碑康希銑撰徐嶠之正書篆額開元十一年六
　月立碑在諸暨薦嚴寺
秦望山法華寺碑李邕撰并行書篆額開元二十三年
　十二月八日建在天衣寺
孔子弟子賛明皇源乾曜盧從愿李抗元行冲張嘉貞
　宋璟陸餘慶姚元崇蘓頲裴灌撰
康廷告徐浩行書天寶十二載三月石不存
太子率更令康君碑
宇文顥山隂述天寶十五載寶公衡記史懐則分書并
　篆額其畧云天寶甲午夏四月宇文顥莅山隂一年
　而成其佳政二年而號為樂土石不存
大理少卿康公夫人河間郡君許氏墓誌王壽撰禇庭
　誨正書夫人葢康珽之妻祖敬宗以天寶六載葬于
　蘭亭
休光寺真法師行業贊寺在餘姚縣今名九功天寶十
　五載王燧文洪元眘集王右軍行書石不存
𤣥儼律師戒壇碑萬齊融撰徐浩正書篆額天寶十五
　載六月建在天衣寺
徐浩先塋題記大厯九年十月浩正書刻于高行先生
　徐師道碑隂石不存
山隂縣額三字舊傳徐浩書或謂學王右軍書而工者
　非浩所及丹陽葛蒙勒石在縣治
康希銑殘碑大厯十二年顔真卿撰并正書舊在山隂
　離渚今在府治㕔壁通判府事施宿又得二十餘字
　于民間併陷寘焉
丞相神道殘碑訪碑録云篆額三字遺文一百九十字
　顔書在山隂縣今皆不存亦莫知丞相為何人
康府君碑并隂皆不存碑隂上列伯顯貞伯遂誠父德
　言叔希銑叔(闕/)五人各有官位中列堂兄四人堂弟
　九十下列男泚液令初令望泳五人德言即率更令
　有徐浩所書墓碑嗣子珽又有大理少卿康公夫人
　許氏墓志云有子泚液令初令望泳則此碑葢康珽
　碑也夫人碑載珽正為少卿不及送葬府君正碑既
　亡所終官不復可攷碑隂拓本猶有存者王順伯録
　其碑始得具載本末然遂誠有墓誌希銑有顔魯公
　書碑康氏在一時亦盛矣
太子率更令康君碑徐浩正書篆額九字云大唐故康
　府君墓誌銘環以十二相屬石在山隂之離渚紹興
　間里正病官司拓本之煩斷仆田間
徐浩書經在上虞下葢山石不存
南鎮㑹稽山永興公祠堂碣貞元元年四月羊士諤撰
　韓杍材書韓方明篆額
大覺禪師國一影堂碑崔元翰撰羊士諤正書貞元九
　年二月八日石在府城大慶寺碑作嘉祥寺
貞元題名在府治卧龍山磨崖所刻貞元乙已歳十一
　月九日
復禹衮冕并修廟記元和三年十月崔及撰馬稹正書
　篆額十二字在禹廟今名告成觀
薛苹禹廟祈雨唱和詩薛苹及和者崔述等十七人共
　十八詩豆盧署正書刻於復禹衮冕碑之隂
建南鎮碣記孟簡撰陳構正書元和十年七月
禹廟題名張良祐孟簡等十一人元和十年三月二十
　七日祭南鎮謁禹廟畢至寺
崔詞謁禹廟詩杜專正書陳章甫序釋惠通分書開元
　二十載孟秋宋之問詩附元和十一年八月陳翺書
又題名二人去年同逰今年不到張良祐孟存七又今
　年續到同逰鄭逌元和十一年四月三日記後又題
　奉使續到劉茂孫
庾肩吾孟簡禹廟詩謝楚行書元和十一年八月二十
　六日
禹穴碑鄭昉撰元稹銘韓杍材行書陸洿篆額寶厯景
　午秋九月作後有太和元年八月三日中山劉蔚續
　記二行在龍瑞宮
禹穴碑隂元稹并僚屬十一人官位名氏并拜禹廟詩
　一首後有章草一行
元威明春分投簡陽明洞天詩王璹分書劉蔚篆額太
　和三年正月十五日立石龍瑞宮
越州衙前總管杜義墓誌沙門東乂述太和三年四月
　二十四日葬淳熈壬寅呂氏營葬紹興府九里得此
　塼誌㩦歸諸暨
白居易繼春分投簡陽明洞天詩王璹分書太和三年
　八月十五日
故呂氏道場寧賁禪師塔銘范的撰并行書沙門潭鏡
　八分書額八字太和五年九月建塔在山隂縣昭福
　寺
李紳題法華寺詩趙德父金石録云法華寺詩唐越州
　刺史撰其後自序題云太和甲寅歳逰寺刻詩于壁
　詳自序所言似紳自書然以端州題名較之字體殊
　不類甲寅太和八年也
修龍宮寺碑浙江東道都團練觀察處置等使中散大
　夫檢校左散騎常侍兼越州刺史御史中丞李紳撰
　行書篆額無姓名太和九年四月二十五日建在嵊
　縣
古羅漢塔記沙門知白述王辭正書開成二年丁已九
　月八日咸通七年七月二十日再建立在餘姚縣
戸曹齊饟墓誌蔣璟撰正書無姓名開成三年四月窆
　于㑹稽笥山之南原石不知所在
奚奬書尊勝經小字闕多開成四年十二月十七日建
　在餘姚龍泉寺
開元觀夏尊師墓誌何得一述正書無姓名尊師名季
　昌㑹昌元年二月分宮于陶朱峰東北長山之極原
　屬諸暨縣
奚奬書尊勝經行書序正書經㑹昌元年六月二十七
　日建前昭義軍節度要藉試右監門率府兵曹參軍
　上䕶軍奚奬書在戒珠寺
靈應廟碑前進士呂確書㑹昌元年辛酉歳建已月十
　五日乙夘記廟在錢清鎮賜額靈助近歳修廟得之
　土中今寘祠下
京兆阿史那夫人墓志㑹昌二年十二月山人陳儉述
　石在府城
五大夫市新橋記余球述周授行書㑹昌三年月屬無
　射二十有九日建石不存
賜李褒改大中禹跡寺勅無歳月當是大中年間碑在
　本寺
勅大中聖壽院額六字又題散騎常侍充集賢殿學士
　兼判院事栁公權書十八字於其旁皆公權書院有
　刻石本
勅戒珠寺記趙璘撰貝靈該分書并篆額四字咸通三
　年正月二十五日
平察微墓誌咸通三年八月窆于陶朱鄉赤山之崗名
　(闕/)字察微實漢相平公之逺裔也石在諸暨縣
大慶寺衆尼粥田記裴澹述王隋正書咸通三年十月
　二十七日後有田段四至
越城劉府君墓誌楊珪撰咸通十年已丑歳十一月窆
　于易俗鄉山亭諸暨縣
大慶寺復寺記貝靈該分書并篆額咸通十一年二月
　二十日刻
王鋗書尊勝經咸通十三年八月聞人銖造戒珠寺
王修已書尊勝經正書小字咸通十五年歳次甲午三
　月丁亥禹跡寺
董府君墓誌祝知微撰正書無姓名誌云唐故浙東都
　團練使右廂兵馬司銀青光禄大夫檢校國子祭酒
　行處州司馬兼侍御史上柱國濟隂董府君墓誌乾
　符四年十月二十五日窆石不知所在
平陽霍夫人隴西李氏墓志任遐述乾符六年建子月
　窆于犠溪里楊公山之陽
候官令魏容墓志袁(闕/)述中和元年十月卒
景福元年題字在府城天王寺山
王右軍祠堂記從十一代孫師乾撰晉故右將軍㑹稽
　内史瑯琊王府君祠堂碑銘正書并額四字系地云
　范的書碑無書人姓名歳月趙德父金石録附唐末
　在府城蕺山戒珠寺
雲門寺畫華嚴經變相讚馬鴻篹田琦分書碑無歳月
吳越忠懿王詩丁未歳仲冬自丹丘歸國由南明川禮
　瑞像因抒二十八字熈寧已酉刻石
錢忠懿王二書付長老重曜有吳越國印刻石在雲門
　净雲菴
　　求遺書
本朝崇文總目為書三萬六百六十九巻嘉祐中從左
正言秘閣校理吳及之請下詔購遺書每一巻支絹一
疋五百巻與文資自是獻書者甚衆及高麗來朝亦數
獻書至宣和中册府所藏充牣棟宇而禁中藏書尤盛
設官校勘謂之御前書籍中更變故喪亡略盡至高宗
巡幸至吳中雖祖宗謚號亦亡之但稱廟號建炎三年
因攷求字訓而有司言止有廣韻俟求訪得集韻乃可
盡見其散亡乃至于是紹興十三年始建秘書省於臨
安天井巷之東仍詔求遺書於天下首命紹興府録朝
請大夫直秘閣陸宰家所藏書來上凡萬三千巻有竒
時置局於班春亭命新信州教授虞仲(闕/)新江東安撫
司准備差遣陸淞等數人校勘書手百餘人再閲歳乃
畢今四庫所藏多其本也先是有布衣諸葛行仁亦㑹
稽人進所藏書八千五百四十六巻賞以官實紹興五
年六月也陸氏書幾倍之時秦檜當國以其嘗為李光
所薦故不復議褒録
　　藏書
越藏書有三家曰左丞陸氏尚書石氏進士諸葛氏中
興秘府始建嘗于陸氏就傳其書而諸葛氏在紹興初
頗有獻焉可以知其所蓄之富矣(二事見求遺書門尚/書則石公公弼也)
陸氏書特全於放翁家嘗宦兩川出峽不載一物盡買
蜀書以歸其編目日益鉅諸葛氏以其書入四明子孫
猶能保之而石氏當尚書亡恙時書無一不有又嘗纂
集前代(闕/)器為圖記亦無一不具其後頗弗克守而從
子大理正邦哲盡以金求得之於是為博古堂博古之
所有衆矣其㝠搜逺取抑終身不厭者後復散出而諸
孫提轄文思院繼曽稍加訪尋間亦獲焉三家圖籍其
二氏嘗更廢遷而至今最盛者惟陸氏初荆國王文公
臨川人其從諸孫實來暨陽今為直寶文閣厚之平生
澹泊無他好獨好聚金石刻甚于嗜欲又特精鑒故所
得尤多自三代彛鼎欵識秦漢以降碑篆銘碣縣厓斷
壁題字紀績收刓補闕整緝漶滅皆大備於所著復齋
金石録家世有右軍繭紙建安帖尤所寶惜常以自隨
其他汗牛充棟矣迨及晚年遂謂無可欲者葢愛之專
有之又豐世共知之當自為一家云
　
　
　
　
　
　
　
　
　
　
　
　㑹稽志巻十六
欽定四庫全書
　㑹稽志巻十七　　　　　宋　施宿等　撰
　　草部
㑹稽之産稻之美者紫珠便糧􁡗散黄秈(音仙字書云/秔稻也今㑹)
(稽獨有黄秈之名它無以秈名者徽/饒之間例謂小米為秈與此不同)秔貫烏黏秔貫(越/人)
(謂芒為/黏下同)其蚤熟曰蚤白稻(一名囬/犂望)烏黏蚤白宣州蚤(一/名)
(下馬/㸔)蚤占城(蚤占城土人皆謂之金成不知何義也一/名六十日相傅云唐太宗伐占城國得其)
(種國史佯符五年上以諸路㣲旱則稻悉不登遂遣使/福建取占城稻三萬斛分給江南兩浙三路轉運使令)
(擇民田之髙卬者分給蒔之/謂之早稻仍出種法示民)其次則曰白婢暴紅婢暴
八十日(三者亦占城之屬秋初/乃熟其收晚於早占城)八月白紅􁡗紅蓮子上
稈青(一名中/秋勻)赤殻大張九小張九紅黏白稻泰州紅黄
巖硬稈白輭稈白(三者亦占/城之屬)午内青絲青蝦便撩撒(它/榖)
(浸近兼旬芽而後撒此一/種但浸一夕遽撒之也)攂泥烏冷水烏(山郷地寒處/所宜種也)
下路烏紅占城(八月乃刈似/婢暴而晚)葉裏藏(謂禾秕挺然出穗/之上與它稻異)
其得霜乃熟曰寒占城見霜稻狗蜱稻九里香七月始
種得霜即熟曰黄稑(後種先熟曰稑説/文云稑疾熟也)再熟曰魏撩(刈/稻)
(之後餘/樝再熟)稬之屬曰長黏稬(一名白/稻稬)師姑稬黄秈稬髙脚
稬海漂來稬仙公稬旱稬(陸種/如粟)光頭稬(謂秃/芒也)光頭白稻
稬紅黏稬自知稬(暴之不變非/其主不知也)定陳稬晚稬(一名紅􁡗/稬汁釅而)
(清馬融云今之宜城㑹稽稻米清似宜城/以為酒名蓋諸􁉷為酒不如稻稬之清也)紫珠稬赤殻
稬金釵稬(粒細多汁亦/占城之屬)凡五十六種職方氏云揚州荆
州其穀宜稻是也山隂會稽山澤所殖大槩如此雖不
盡無幾矣若通屬邑言之當不止此博詢逺考尚以俟
後之君子
穄稷也會稽謂之穄粟穄非粟也吕氏春秋曰飯之美
者有陽山之穄髙誘曰闗西謂之􁌖冀州謂之䵖(苦見/反)
廣雅云䵖穄也字書云䵖􁌖也又云􁌖穄也釋本草者
云楚人謂之稷闗中謂之􁌖先儒以為粟類或言粟之
上者其辭疑而未决蓋未始深究耳大抵稷穄􁌖䵖一
物而四名各因其俗為之名耳沈存中筆談云稷乃今
之穄也齊晉之人謂即積皆曰祭乃其土音無他義也
齊民要術精博可愛於此乃置而不辯崔寔曰􁌖黍之
秫熟者一名穄亦非也今吳越澤國唯山鄉髙原有種
穄者而謂之穄粟以其米頗類粟也蓋嘗考之今㑹稽
山鄉所種穄其苗類黍其穗如稻殊與粟異米大於粟
稈大於指而髙詩云黍稷稻粱禾麻菽麥是為八榖董
仲舒云禾是粟苗汜勝之種殖書云禾即是粟説文曰
禾嘉榖也粟嘉榖之實也八榖巳有禾不宜云稷復是
粟明矣本草有稷而不載穄亦明稷即是穄也爾雅云
粢稷郭璞注云今江東人呼粟為粢然則郭亦誤意稷
為粟也按周禮疏云爾雅言粢稷者為稷是五榖長在
器曰盛簠盛稻梁簋盛黍稷故曰粢盛總而言之六榖
皆是粢故小宗伯云辨六粢之名物是也豈謂稷為粟
哉又疏云月令中央土食稷與牛五行土為尊故知稷
是五榖長許慎説文亦云稷為五榖之長韓子曰黍為
五榖之長祭先王以為上盛他有類此者亦各因其説
為主然以稷名粢當以爾雅為正
蚤粟二月中種夏熟名蚤黄粟其别曰椎頭蚤粟晚粟
五月種秋熟一名丹糠粟皮色微紅稬粟與晚粟同熟
爾雅曰衆秫郭璞注云黏粟也大要稬粟為秫稻秫為
稬黍稷粟皆曰秫内則有稻醴黍醴粱醴則粱亦有秫
本草注云凡黍稷粟秫秔稬是也今越人不復辨秔粟
皆謂之稬今從其俗木粟稈大徑寸苖如蘆髙丈餘粒
比粟殊大皮黒性黏亦是秫爾鄉民但用作粢入秋始
熟蓋亦黍屬北方宜黍其髙可蔽人畜野獸故北人謂
之黍林越人名曰木粟以其似粟而髙大也齊民要術
所引木稷木禾亦此義也月令孟秋農乃登穀注云黍
稷之屬及是始熟疏云鄭司農注先種後熟曰穜後種
先熟曰稑而不見穀名後鄭引詩云黍稷穜稑意黍稷皆
有穜稑云百箭粟秋熟似稗而米糲性踈解鄉民以和稬
粟作飯取其黏解相濟羊角粟一名章家蚤牛繩稬粟與
百箭粟同時椎頭稬粟穗短而大以醸勝他粟白稈粟以
稈白得名毛粟如狗尾草色黄米白他粟皆無毛本草惟
青粱黄粱白粱有毛陶隠居云凡云粱米皆是粟類唐注
云出蜀漢商浙間亦種之然則亦黄粱耳丁鈐粟穗生
兩岐狀如丁鈐烟脂稬粟苗稈穗皆赤殆亦丹黍之屬
也灰粟樹葉皆如灰藋苖頭如丹髙丈許米如莧子或
云灰粟即苜蓿漢使採其種西域天子益種離宫旁者
西京雜記曰苜蓿一名懐風或謂光風其花有光彩故
名苜蓿懐風甖子粟本草云和竹瀝煮作粥食之極美
一名象榖一名米囊一名御米花紅白色似髇箭頭中
有米嵩陽子曰其花四葉有淺紅暈子今醫家皆用其
殻治滯下之疾而本草於本條内不載烏禾似稗(見本/草)
㑹稽鄉民直謂之稗子嵗不熟則民蓺之以代糧與黄
稑同時其收倍而多熟汜勝之書曰稗既堪水旱種無
不熟之時又特滋茂蕪穢良田畝得二三十斛宜備凶
年稗米𢷬取炊食之不減粱米又可釀作酒酒勢美釅
尤踰黍秫魏武使典農種之頃收二千斛斛得米三四
斗嵗儉可磨食之豐年可飯牛馬漢志曰種榖必雜五
榖以備災害
廣雅曰大麥麰也小麥䅘也説文曰麥金也金王而生
火王而死故月令仲秋乃勸種麥孟夏農乃登麥大麥
立夏前熟新榖未登民屑麥作飯頼以濟飢故月令仲
秋乃勸種麥毋或失時鄭𤣥注云麥者接絶續乏之榖
尤宜重之西漢云士食半菽亦如今之屑麥飯也曰晚
大麥穗長而子多與小麥齊熟曰六稜麥曰中蚤麥曰
紅黏稬麥堪作酒皆大麥之别曰小麥小滿前熟曰蚤
白麥曰松蒲麥秃芒如松房曰娜麥穗如大麥而米
則小麥也皆小麥之别曰蕎七月種九月熟然畏霜得
霜輒枮秋無霜則蕎大熟凶年民飢有教以寄種蕎者
於麥隴間雜下蕎子麥苖未長而蕎巳刈是嵗霜晚蕎
熟民頼以濟然浙東蓺麥晚有至九月者故土人亦或
刈蕎而種麥董仲舒曰春秋他榖不書至於麥禾不成
則書之此以見聖人於五穀最重麥禾也
楊泉物理論曰粱者黍稷之總名稻者溉種之總名菽
者衆豆之總名也先儒曰大豆胡豆也疏本草者大要
指烏豆為大豆爾生民之詩曰蓺之戎菽戎菽即大豆
后稷之所殖也爾雅曰戎菽謂之荏菽豆角謂之莢其
葉謂之藿其莖謂之萁今淮潁間謂豆田為角田蓋以
此會稽所産其植者曰烏豆白豆青豆褐豆赤豆菉豆
茶(闕/)豆赤小豆白小豆五月烏豆豌豆七日豆(一名/毛豆)三
收豆黒豆之小者廣志云重小豆一嵗三熟是也其蔓
生曰羊角豆白□豆黒者曰白眼豆(一名鵲豆言/班駮似鵲)紫花
者結實而芽紫曰紫眼豆皆一種爾其莢可蒸食蠶豆
江豆刀鞘豆莢長尺餘豆顆大於棊子
苽米彫壺也周官云魚宜苽疏云謂同是水物相宜爾
其根生臺曰菰英是也吳中菰米為多㑹稽菰菜亦富
而米絶少西京雜記云會稽顧循事母至孝母好食彫
壺飯循常躬自採擷家近大湖湖中自生彫壺無復餘
草
竹本出會稽所謂會稽之竹箭者葢二物也戴凱之竹譜
曰竹之别類有六十一焉蓋總而言之也今會稽之産
曰早筀曰晚筀曰黄筀曰緜筀曰箭箭之别名曰篠箭
為矢材故亦謂矢為箭爾雅曰䈚箭萌音徒哀反周禮
有箈菹筍菹鄭康成云竹萌曰筍箭萌曰箈音迨曰䈥
竹曰慈竹酉陽雜爼云䈥竹筍未成時竹堪為弩絃慈
竹夏月經雨滴汁下地生蓐似鹿角色白食之巳痢曰
水竹曰桃枝竹作篾殊韌堪織簟書云篾席黼純孔安
國云篾桃枝竹也曰石竹桃枝石竹小而宻人家多植
之以當籬援謝靈運山居賦云水竹依水生甚細宻吳
中以為宅援然水竹大者圍數寸其細宻乃不能如桃
枝石竹也曰黄苦曰青苦曰白苦曰紫苦是四苦亦出
山居賦曰頓地苦堅中可以為矛曰掉顙苦節疎曰
湘簟苦曰油苦曰石班曰烏末曰淡竹曰刼竹今會稽
煮以為紙者皆此竹也苦竹亦可為紙但堪作㝠錢耳
曰湘班曰金竹(一名/閃竹)曰角竹曰紫竹曰油竹曰木竹堅
中曰方竹曰公孫竹髙不盈尺可為几案之玩篠之葉
曰箬凡此非土産則不録爾雅曰莽數節桃枝四寸有
節㔂堅中簡筡中一疏一數一虚一實亦以見竹之類
不一也黄魯直以為竹種類至多而著為書如竹譜之
類皆不詳欲作竹史一書竟不果成山海經曰竹六十
年易根易根必花實而枯死實落土復生六年而成疃
了作穗似小麥竹花曰復死曰䈙(丈九/切)唐末隴西民饑
相食是年忽山中竹皆放花結子色紅而纎舂治作飯
香美珍於秔稻民相挈就食如市或雜葷肉食之輒中
毒嘔􁊆有斃者自此竹皆立枯政宣間越州竹生花徐
州柏生花太師蔡京賀表云獨挺嵗寒之節誕敷朝艶
之容百蕚勻紅耀鶴棲之舊幹七枝競翠佇鳳實以來
儀議者謂竹生花則實而枯非可賀也竹性亦喜東南
引生故古之種法云斸取東南引根於園角西北種之
乆之自當滿園語曰西家種竹東家治地言其滋引而
生來也漢書曰齊魯千畝桑渭川千畝竹此其人皆與
千户侯等
荇爾雅曰莕接余亦或謂之鳬葵故㑹稽人亦謂之荇
菜叢生水中莖如釵股葉在莖端隨水淺深陸機爾雅
疏云接余上青下白鬻其白莖以苦酒浸之脆美可案
酒
蘋韓詩曰沈者曰蘋浮者曰藻蓋藻萍類也似槐葉生
道旁淺水中與藻雜至秋則紫今會稽謂之馬藻亦呼
紫薸
藻水草之有文者生乎水下而不能出水之上孔子曰
管仲鏤簋而朱紘山節而藻棁説者以為藻取其文蓋
藻非特為取其文亦以禳火今屋上覆橑謂之藻井取
象於此風俗通曰殿堂宫室象東井形刻作荷菱所以
厭火與此同義
海藻爾雅曰􁓌海薻如水藻而大似髪黒色生深海中
陳藏器本草以為爾雅所謂綸似綸組似組東海有之
正為二藻也善療瘤癭夫頸處險而癭今汝洛間多焉
而浙右閩廣山嶺重阻人鮮病之者按本草海藻昆布
青苔紫菜皆療瘤癭結氣被海之邦食此故能療之也
蔆一名芰屈到嗜芰即此是也亦名薢茩説文云楚謂
之芰秦謂之薢茩越人謂小者為刺菱大者為腰菱今
俗但言菱芰諸草木書亦不分别惟武陵記云四角三
角曰芰兩角曰菱其花紫色晝合宵放隨月轉移猶葵
之随日也越中所産進羅文菱最大即所謂腰菱也
虞蓼此即蓼之生水澤者也詩曰其鏄斯趙以薅荼蓼
荼陸草也蓼水草也以薅荼蓼則髙下無所不治且因
暑雨化之則草不復生而地美蓋非特去草之害亦以
醲其田疇故荼蓼朽止於是黍稷茂止也月令季夏燒
薙行水利以殺草如以熱湯可以糞田疇可以美土疆
此之謂也詩曰未堪家多難予又集於蓼蓼言辛苦也
吳越春秋曰越王念復吳怨卧則切之以蓼冬則抱氷夏
則附火其刻志如此
芡葉似荷而大生而有芒刺越人云荷華日舒夜歛芡
花晝合宵放此隂陽之異也方言曰北燕謂之䓈青徐
淮泗之間謂之芡南楚江淮之間謂之雞頭或謂之雁
頭周官籩人加籩之實菱芡栗脯所謂籩豆之實水陸
之品也今山隂梅市之雞頭最盛有一户種及十八里
者然亦有數等小白皮最佳大白皮中白皮其皮頗堅
難齧黄嫩又太輭皆不逮也其柄又可為葅甚美越人
謂之藕梗其實芡柄耳
苹一名蓱無根而浮常與水平故曰苹也會稽謂之薸
言無定性漂流隨風而巳周官萍氏掌水禁鄭氏云以
不沈溺取名蓋使之㡬酒謹酒也月令季春日萍始生
舊説萍善滋生一夜七子一曰萍浮於流水則不生於
止水則一夕生九子故謂之九子萍淮南子曰夫萍樹
根於水木樹根於土天地之性也世説楊華入水化為
浮萍不知信否
水仙本名雅蒜元祐間始盛得名黄魯直張文潛皆極
稱之魯直初以為可比梅故曰乞與江梅定等差既而
曰但枝不及梅耳故又曰只比江梅無好枝今山隂此
花有兩種一曰水仙一曰金盞銀臺金盞銀臺香既差
減格韵亦稍下故徐師川水仙詩曰金盞銀臺何足比
也園丁以為此花六月并根取出懸之當風八月復種
之則多花或曰多糞之花自多又曰但勿移三四年數
灌溉之而巳不必他法也
荷總名也華葉等名具衆義故以不知為問謂之荷也
昔人正名百物有是哉故曰萬物有成理而不説郭璞
以為芙渠一名芙蓉按説文未發為菡􁈢巳發為芙蓉
芙蓉華之號也蓋亦通曰芙蕖毛詩傳云荷芙蕖也其
華菡􁈢説文以為其華曰芙蓉其秀曰菡􁈢其實曰連
蓮之茂者曰華今其的中有青為薏皆倒生兩芽一成
芰荷一藕荷也又生一芽為華蕅荷帖水生蕅者也芰
荷無蕅巻荷也與華偶生出乎水上亭亭如繖是亦謂
之伎荷(薏音意/伎立也)山隂荷最盛其别曰大紅荷小紅荷緋
荷白蓮青蓮黄蓮干葉紅蓮千葉白蓮大紅荷多藕小
紅荷多實白蓮藕最甘脆多液千葉蓮皆不實但以為
翫耳出偏門至三山多白蓮出三江門至梅山多紅蓮
夏夜香風率一二十里不絶非塵境也而遊者多以晝
故不盡知
藕爾雅曰其本蔤其根藕蓋莖下白蒻在泥中者曰蔤
藕偶生又善耕泥引長故藕之文从耦名之亦曰藕趙
辟公雜記曰藕能移鯉能飛龍能守越人皆六七月間
藕最佳謂之花下藕又特出羅文在禹廟前他皆不逮
其梢纎細者可和芥為菹甚美
芹詩曰觱沸檻泉言采其芹水菜也一名水英爾雅謂
之楚葵列子以為客有獻芹者鄉豪取而嘗之蜇於口
慘於腹也芹實嘉蔬今和芥或以醯醬和之為菹絶妙
列禦冦之言殆出北方未嘗食芹者爾越城白馬山産
芹最美
蓴字一作蒓泮宫曰思樂泮水薄采其茆茆即蓴也乆
食大宜人合鮒魚食之佳尤宜老人葉如荇菜而紫莖
大如箸柔滑可羮齊民要術云蓴性易生水深則莖肥
而葉少小淺則葉多而莖瘦陸士衡云吳中有千里蓴
羮但未下鹽䜴爾然蕭山湘湖之蓴特珍柔滑而腴方
春小舟采蓴者滿湖中山隂故多蓴然莫及湘湖者或
云温病起者勿食犯之輒死
蘜爾雅曰蘜治蘠今之秋華鞠也月令季秋云蘜有黄
華曰有者非其有之時也春秋傳曰有者不宜有也周
官后蠶服鞠衣鞠衣色黄象鞠鞠蓋華於隂中其華則
又中之色也故鳥獸草木之名孔子欲學者之多識而
記禮者以為衣服在身而不知其名為罔也㑹稽昌安
門内朱通直莊有佳菊數十種
劉寄奴治金瘡其詳見宋武帝紀此其得名之始也本
草總云生江南中禹錫注云出越州日華子主治心腹
痛止霍亂暴下今鄉民每腹痛輒煮飲其汁亦多騐
馬兠鈴本草日華子注云越州七八月採
玉芝出陶宴嶺一名鬼臼一名山荷葉一名唐婆鏡花
色正紅生葉下故又名羞天花其根一嵗生一臼取其
臼以麫如餛飩皮裹炊熟吞之日三枚可以辟穀令人
精神旺而力不衰蓋仙藥也本草注云亦出會稽一名
九臼
忍冬一名老翁鬚一名金銀藤一名毛藤一名鷺鷥藤
一名鴛鴦藤出秦望山鵞鼻山三山及鏡湖中水涯香
如荼蘼茉莉之屬亦可植園圃軒檻為架承之治疽瘡
解百毒有竒效醫家類能言之故不詳載
蕨爾雅曰蕨虌初生無葉可食狀如大雀拳足黄魯直
詩云蕨芽新長小兒拳蓋此意齊魯曰虌廣雅曰蕨紫
藄非也爾雅曰藄月爾郭璞注云藄即紫藄也似蕨可
食郭注亦非也今會稽山間有一種似蕨而毛紫色土
人謂之蕨藄亦謂之毛蕨乃不可食鄉人但以藏繭及
藉楊梅取其性疎而不浥欝也蕨青而藄紫故曰紫藄
也今㑹稽人以蕨配笋為茹尤珍美東坡詩云慚愧春
山筍蕨甜是也
大蓼一名馬蓼莖大而赤生水澤中髙丈餘説文云蘢
天蘥也詩曰山有扶蘇隰有荷華山有橋松隰有游龍
蓋一名遊龍橋髙也遊縱也以縱故謂之龍上聳曰橋
山海經曰其上多喬木而鄭讀曰槁誤矣山隂池澤所
在有之
葛性柔韌蔓生可衣女事之煩縟者故葛覃引以為賦
蓋知稼穡之艱難則可以為王矣知女功之勤勞則可
以為王后矣夫禮后織𤣥紞今乃親葛事如此者蓋王
后親蠶以勸女功之正事親葛以勸女功之餘事絲麻
者本事也□葛者餘事也葛所以為絺綌也今五雲門
外有葛山焉吳越録曰越王種葛於此其民歌曰嘗胆
不苦味如飴令我採葛以作絲是也
蕺蕺山所産最多葉似蕎麥肥地亦能蔓生莖紫赤色
多生山谷隂處吳越春秋云越王嗜蕺嘗採於此故以
山名本草云闗中謂之葅菜齊民要術亦有蕺葅法然
生擷之少有臭氣凶年民斸其根食之諺曰豐年惡爾
臭荒年頼爾救
菰菜菰蔣草也江南呼為茭草秣馬甚肥爾雅云出隧
蘧蔬郭璞注云似土菌生菰草中今江東啖之音同氍
㲣蓋一名出隧也張揖云氍㲣毛席取其音同本草注
云生江東池澤菰葑上如菌葑是菰根嵗乆浮在水上
者葑越人讀如諷刺之諷暴乾可供然燒吕氏春秋曰
菜之美者越路之菌是也今謂之茭首蓋茭心生臺至
秋如小兒臂其白如藕而軟美異常每年移根濯洗極
潔種之則無黒脉經年不種則黒脉生矣本草名菰首
乃知俗謂之茭首亦有所本
昌蒲今㑹稽有一種葉有脊如劍謂之雁蕩昌蒲生石
上節疎宻當不止一寸九節也今人多以拳石或沙中
種之為几案之翫陶貞白言真昌蒲古人謂之蘭蓀四
月五月亦作小釐花也今東間溪側又有名溪蓀者根
形氣色極似石上昌蒲而葉正如蒲無脊俗亦呼為昌
蒲誤矣此物但能辟蚤蝨不堪服食即今之水昌蒲一
名白昌一名昌陽韓退之云訾醫師以昌陽引年是也
此物種之易茂但須嵗一移種則根大不然漸小周禮
朝事之豆有昌本靡臡説者謂昌本昌蒲根切之四寸
為菹左傳饗有昌歜白黒形鹽服氏云昌歜昌本之菹
然四寸切之恐非溪蓀之根不如是之大則通謂之菖
蒲可也香草之類大率多異名所謂茝即今之白芷是
也蕙即零陵是也芸今七里香是也葉類豌豆作小叢
生其花極芬香經秋葉間㣲白如粉汗辟蠧殊騐
蒲萄盛於西北㑹稽有漿水馬腦二種味亦佳魏武有
言末夏涉秋尚有餘暑酒醉宿酲掩露而食甘而不飴
酸而不酢庾信言北地園種户植接䕃連架今會稽雖
富有此果然俗乃謂不利主人果成主多徙去故居室
忌種之又俗謂梓芭蕉皆不利主民廬了無一本惟士
大夫園宅及僧寺乃時有之
凌霄花天下凌霄藤必依大樹獨西都富鄭公園歸政
堂前一株不附他木而生髙三四丈嵗着花數百晁以
道寄季申詩云故園多謝凌霄木直到丹霄上上頭蓋
指此也今山隂最多有一嵗三着花者
三白草出鏡湖澤畔初生不白入夏葉端方白農人候
之以蒔田三葉白苖畢秀矣
菘性陵冬不彫四時長見有松之操故其字㑹意而本
草以為久耐霜雪也舊説菘菜北種初年半為蕪菁二
年菘種都絶蕪菁南種亦然蓋菘之不生北土猶橘柚
之變於淮北蕪菁即蔓菁似菘而小有臺一名葑一名
須爾雅曰須薞蕪也方言曰陳楚之間謂之豐趙魏之
郊謂之大芥其紫華者謂之蘆菔一名來菔所謂温菘
是也來菔言來麰之所服也今浙西種蕪菁者寖多臨
安亦盛惟越土不宜漢桓帝詔曰横水為災五榖不登
令所傷郡國皆種蕪菁以助民食此可以度凶年救饑
饉往嵗會稽嘗有人種乃不生根乆亦變為菘張石史
文潛詩云蔓菁至南皆變菘其美在上根不食是也
䪥種法一本率七八支諺曰葱三䪥四言種葱者三支
一科䪥即四支之多者科輒圓大故䪥本難㧞古以㧞
䪥譬强宗乃取此義爾雅曰䪥鴻薈即此是也
葱亦薤屬齊民要術以為種葱良地三翦薄地再翦八
月止不止則葱無袍而損白蓋葱青謂之袍會稽園夫
蓺葱有兩等其小而美者曰太官葱韭者乆也一種永
生説文曰一種而乆者故謂之韭内則曰膾春用葱秋
用芥豚春用韭秋用蓼葱與芥隂物也韭與蓼陽物也
𤓰性惡香尤忌聞麝麝氣觸之乃至一蔕不收詩曰綿
綿𤓰瓞大曰𤓰小曰瓞爾雅曰𤓰曰華之桃曰膽之華
取譬於華膽取譬於膽禮為天子削𤓰副之巾以絺為
國君削𤓰華之巾以綌蓋華若草木之華副絶而不屬
華析而不絶墨子曰甘𤓰苦蔕天下物無全美也越有
銀𤓰握青𤓰筭筩𤓰握青謂其小可藏握中銀以色名
筩以狀名又有蜀阜𤓰圖經越有蜀阜山豈以是得名
與吳桓王時㑹稽嘗有五色𤓰出述異記
莧有紅莧白莧紫莧三色今會稽園蔬但白莧爾傳曰
青泥殺鱉得莧復生今人食鱉忌莧其以此乎紅莧一
名馬齒莧本草云節葉間有水銀每莧十斤可得水銀
多至十兩水銀曰汞會稽謂草芽亦曰□今人呼刺□
菜□之類是也凡草大率多汞故曰□今夫挺然茂擢
者汞使之然也故曰汞貢而上鈆㳂而下豈獨草為然
哉
苦蕒即苦􁉻字書云苦􁉻江東人呼為苦蕒野生今會
稽市中所賣乃園蔬肥嫩不澁與萵苣不逺然野苦蕒
擷五六過則味益甘滑反勝種者舊説云蠶婦忌擷苦
蕒手有苦蕒氣令蠶蛾青爛食之者亦忌入蠶室蓋苦
蕒氣能損蠶今人多不以為意何也􁉻音巨亦作苣杜
少陵詩序有云苦苣馬齒掩乎嘉蔬則苦苣當非美茹
矣
薑字林云薑御濕之菜茈音紫生薑也潘尼云南夷之
薑博物志云妊娠不可食薑令子盈指生犍為州谷及
荆揚之土陶𢎞景云乾薑今唯出臨海章安兩三村解
作之蜀漢薑舊美荆州有好薑並不能作乾者今綿州
乾薑為天下第一臨海乃不聞出乾薑豈以緜薑大售
故不復作邪薑畏日而喜露故薑棚覆以干干亦苕之
屬也葉旁銛利若干戚之干故得名夜冷露零則干巻
而薑濡日出書燠則干舒而䕃濃性與他草木異故越
人種薑必覆以干
蒜一名葫取其條上子初年種之成獨子葫明年則復
其本也廣志曰蒜有胡蒜小蒜黄蒜長苖無科王逸曰
張騫周流絶域始得大蒜葡萄苜蓿南人或謂之齊葫
又有澤蒜齊民要術有種澤蒜法或作齏以噉鱠此物
煮羮臛極美足為饌中之俊陶云不中煮自當是未經
試耳本草謂能伏邪惡禮云膳於君有葷桃茢葷菜所
以辟凶邪也近世以炙癰疽率得竒效其法切蒜如崇
寜錢厚置患處灼艾丸其上痛則易蒜可至百壯初覺
即灸蚤灸無不愈者會稽山間又有鹿木治疽神良取
根以醇酒煎飲之藴毒悉解蓋叢灌小木爾葉如水楊
而長近花處則葉圓花為穗色紫
茄一名落蘇越人乃止謂之落蘇酉陽雜爼云嶺南茄
子宿根成樹髙五六尺又云花時取葉布行路以灰規
之人踐之子必繁謂之嫁茄子四時纂要以十二月晦
嫁樹齊民要術以元日及上元日嫁李亦此意也今㑹
稽有水茄亦名銀茄云是新羅種形如雞卵隋大業末
名茄子為崑崙紫𤓰出芝田録黄魯直詩云君家水茄
白銀色殊勝垻裏紫膨脝蜀人生疎不下箸吾與北人
俱眼明是也
莎釋草云臺夫湏可以為笠又可以為蓑疏而無温詩
曰臺笠緇撮又曰南山有臺莎之别種曰侯莎此草易
茂嵗嵗繁滋薙之一日巳復生㑹稽人惡之常苦其不
能去然北方以罕有貴之唐河南西士曹有莎㕔晏元
憲在許亦作庭莎記是也其根亦見本草謂之莎根今
俗乃謂之香附子
　　木部
楸釋木云大而皵楸小而皵榎述異記云越人多橘柚
園嵗出橘税謂之橙橘户中山又有楸户著名楸籍者
也舊説椅即是梓梓即是楸蓋楸之疏理而白色者為
梓梓實桐皮曰椅其實兩木大類同而小别也傳曰橋
者父道也梓者子道也然今越人不喜種楸云不利人
家惟僧居則否十道志云越城多種豫章樹每風雨時
聞鐘鼔聲今無復存豫章即梓也
松其為木也最夀郭氏𤣥中記曰松脂淪入地中千嵗
為茯苓抱朴子曰松樹三千嵗皮中聚脂如龍形名曰
飛節芝玉策記曰千嵗之松望之如偃蓋今㑹稽惟卧
龍乃蕺山絶頂僅有數樹為百年之木耳
榖惡木也而取名於榖者穀善也惡木謂之榖則甘草
謂之大苦類也本草曰楮一名榖陶氏云即今構木誤
矣先賢以為皮斑者是楮皮白者是榖有瓣者曰楮無
瓣者曰構古之剡藤名天下今剡中楮紙寖有佳者亦
不在徽池之下
桃之品不一上原之金桃御桃擺核桃十月桃廟山之
早緋紅桃湖南之大緋紅桃蕭山之水蜜桃唐家桃邵
黄桃杏桃川桃晚秋桃孩兒面桃諸暨烏石之鷹觜桃
諸家園中有崑崙桃扁桃矮桃之類不可悉數又有碧
桃白桃緋桃二色桃皆千葉花不實今鏡湖之西如花
涇容山諸處彌望連岡接嶺皆桃李畧無雜木方春時
花盛發如錦繡裹山谷照水如雲霞恍然異境邦人踏
青時競出皆走東湖故有不知者
甘棠釋木云杜甘棠甘棠今之杜棃也又曰杜赤棠白
者棠樊光云赤者為杜白者為棠市人多蒸熟賣之越
人目為棃頭蓋其實不如北方之美爾然㑹稽非棃所
出姑舉大槩如桃源之水蜜棃紅麋棃木柵之馮家梨
映日紅破塘之青消棃河塔之五朶棃東闗之葫蘆梨
諸暨烏石之蚤稻棃滿殿香棃卄兩棃孝義之蜜棃雪
棃白水之黄匾棃黄麋棃前塘之趙抝棃上金之麻盫
棃是也(自烏石以下/皆諸暨地名)
梅一名柟杏類也越州昌原梅最盛實大而美項里容
山直步石龜多出古梅尤竒古可愛緑蘚封枝苔鬚如
緑纓疎花㸃綴其上夭矯如畫山谷間甚多樹或䕃數
十步好事者移植庭檻縱不槁苔蘚亦輒剥落蓋非凡
物也今江湘二浙四五月之間梅欲黄落則水潤土溽
礎壁皆汗蒸欝成雨其霏如霧謂之梅雨沾衣服皆敗
黦故自江以南三月雨謂之迎梅五月雨謂之送梅轉
淮而北則否梅至北方多變而成杏故人有不識梅者
地氣使然也賈思勰曰按梅花早而白杏花晚而紅梅
實小而酸杏實大而甜梅可以調羮杏則不任此用世
人或不能辨言梅杏為一物此則北人不識梅也越中
又有映水梅其實甚美而頰紅消梅其實脆而無滓其
始傳於花涇李氏故或謂之李家梅越人謂鴨脚子為
杏而謂杏為杏梅
棗棘大者棗小者棘蓋若酸棗所謂棘也於文重束為
棗並束為棘蓋棗性喬棘則低矣故其制字如此蕭山
縣有白蒲棗水菱棗馬棗亳州棗木棗諸暨有棘子其
實圓九花九實謂之九熟棗近城亦有之然不及也
石榴舊説以枯骨置枝間石壓其根則結子繁盛今越
中石榴葡萄斫枝挿土中輒生不須種也郡齋舊有海
榴亭李公垂有詩宋考功在㑹稽亦有玩郡齋海榴詩
李義山詩有云山榴海栢枝相交恐海榴各是一種
橘如柚而小白花赤實蓋亦渡淮而變考工記所謂橘
踰淮而北為枳橙亦橘屬若柚而香物類相感志曰葉
有兩刻缺者是也杜荀鶴送人遊越詩云有園皆種橘
無渚不生蓮
栗味鹹北方之果也有莍蝟自裹國語曰婦䞇不過棗
栗以告虔也今諸暨孝義有茅㮚榛㮚筆談云茅則莊
子所謂狙公賦芧者此文相近之誤也或謂諸暨有三
如曰如錦之桑如絲之布如拳之㮚
柿之别亦多今㑹稽所產有紅柿牛心柿烟脂柿系紅
柿八月白柿重暈柿花柿木柿丁香柿及長紅團紅白
紅之名又有緑柿㑹稽謂之椑故有油椑馬蹄椑文選
有梁侯烏椑之柿殆此類歟上虞有蠟柿亦椑之别也
古云柿有七絶一夀二多隂三無鳥窠四無蟲五霜葉
可玩六嘉實七落葉肥土
楊梅異物志曰楊梅如彈丸味酸蓋昔人未識㑹稽楊
梅今出項里何塔六峯塘裏其品之最佳者曰官長梅
色深紫香味俱絶曰線梅一名稜梅其實有紋隆隆如
線故名色尤紫實大核小亦可亞官長梅也曰烏漤梅
色黒而韵下曰孫家梅色紅而酢越人多漬以糖或鹽
以案酒曰聖僧梅色白曰白蔕梅曰何塔蚤梅曰金家
晚梅曰三線梅斯為下矣方楊梅盛出時好事者多以
小舫往遊因置酒舟中髙飣楊梅與樽罍相間足為竒
觀婦女以簪髻上丹實緑葉繁麗可愛又以雀眼竹筥
盛貯為遺道路相望不絶識者以為唐人所稱荔支筐
不過如此
李釋木云休無實李言李有美䕃可休則無實可食故
道旁之李所以不食者苦也郭璞云休無實李一名趙
李痤接慮李今之麥李駮赤李其子赤也西京雜記曰
漢武上林苑有朱李黄李紫李緑李青李綺李青房李
車下李顔囬李合枝李羌李燕李猴李鄴中記曰華林
園有春李冬華春熟廣志有黄建李青皮李馬肝李然
則李之屬其品為多㑹稽有蠟李麥熟李迎𤓰李皺李
白淡李紫末李五夫有風山李蠟𤓰李諸暨有井亭李
餘姚有粉翠李茄李其實類茄七夕後始熟
柰晉起居注嘉柰一蔕十五實或七實生於酒泉西京
雜記曰漢上林苑有白柰緑柰武帝内傳有圓丘之紫
柰㑹稽有果名棎亦柰屬也方棎花開時鏡湖上容山
項里間亦數百樹為園春花特甚亦可喜也其佳品曰
馬面棎林禽與柰絶相似但差小所謂來禽吳越時有
錢仁俊貶於㑹稽所居有林禽一本枯巳十年及是茂
盛多實已而仁俊果復用
山茶酉陽雜爼云山茶葉如茶樹髙丈餘葉大盈寸色
如緋十二月開一説山茶似海石榴出桂州蜀地亦有
然今㑹稽甚多昌安朱通直莊有樹髙三四丈者蜀地
乃絶少成都海雲寺僅有一樹每嵗花發則蜀帥率郡
僚開燕賞之邦人競出士女絡繹於路數日不絶
梔子諸花少六出者惟梔子花六出陶貞白言梔子翦花
六出刻房七道芬香特甚相傳即西域薝蔔也今㑹稽
有二種一曰山梔生山谷中花瘦長香尤竒絶水梔生
水涯花肥大倍於山梔而香差減近嵗有千葉梔六月
初始盛韓退之云芭蕉葉大梔子肥蓋謂水梔也藥亦
用之然必用山梔
牡丹歐陽公花品序云牡丹出丹州延州東出青州南
出越州惟洛陽者天下第一王文公有越人以幕養花
詩二首吳越時錢傳瓘為㑹稽喜栽植牡丹其盛若菜
畦其成叢列樹者顔色葩房率皆絶異時人號為花精
㑹稽光孝觀有牡丹亦甚美其尤者名醉西施熙寜間
程給事公闢鎮越嘗領客賞焉公與坐客皆賦詩刻石
觀中詩存而花亡曹娥廟前牡丹二株亦不凡雖單葉
而着花至數百苞至今存
杜鵑花以二三月杜鵑鳴時開一名映山紅一名紅躑
躅㑹稽有二種其一先敷葉後着花者色丹如血其一
先着花後敷葉者色差淡近時又謂先敷葉後着花者
為石巖以别之然鄉里前輩舊但謂之紅躑躅尚未謂
之石巖不知石巖之名起於何年荆公送黄吉父歸臨
川詩云亦見舊時紅躑躅為言春至即傷心則江西亦
謂之紅躑躅也越人多植庭檻間結縛為盤盂翔鳳之
狀惟法華山奉聖寺佛殿前者特異樹髙與殿簷等而
色尤紅花正發時照耀楹桷牆壁皆赤舊例花苞欲拆
時寺僧先期以白郡守府倅率郡僚徃燕其下邦人亦
競出乆之寺僧厭其擾隂戕之今枯已二十年郡齋有
杜鵑樓今廢李公垂有詩自注云樓前植杜鵑因以為
名王性之詩云杜宇啼時花正開是也法華雲門諸山
皆有之上虞縣南有釣䑓山山足二石筍特起五六十
尋其顛皆有花春夏照爛望之有若人立而飾其冠冕
者自國朝太祖太宗真宗遏宻之時花枯瘣者皆三載
乃復此齊賢良唐所記也
　　蟲部
蜂有兩衙應潮其主之所在衆蜂為之旋繞如衛誅罸
徴令絶嚴有君臣之義一名蠟蜂蠟生於蜜而天下之
味莫甘於蜜莫淡於蠟崖蜜生崖石空中山隂法雲寺
僧云毗村民家墓木空中有蜂集焉嵗得蜜甚多或
嫉之投燎焚之蜂衛其主不去盡死亦可異也
螢月令季夏曰腐草為螢一名挾火一名據火一名熠
燿一説螢非熠燿熠燿行蟲爾今卑濕處有蟲如蠶蠋
尾後載火行而有光俗謂之熠燿越人謂此物多則有
年又謂入人室則有客至
蝶蛺蝶粉翅有鬚一名胡蝶列子曰烏足之根為蠐螬
其葉為胡蝶胡蝶胥也嘗見園蔬其葉有為蝶者三分
二巳蝶矣其一尚葉也又嘗見山隂澤中木葉化蝶亦
如此干寳曰稻成蛬麥成蛺蝶豈虚語哉
蠶陽物也惡水淮南子曰蠶食而不飲蟬飲而不食
蝣不食不飲再蠶謂之原蠶一名魏蠶以晚葉養之先
王禁焉淮南子曰原蠶再登非不利也然王者之法禁
之為其殘桑也鄭云蠶為龍精月直大火則浴其種是
蠶與馬同氣物莫能兩大禁原蠶者為害馬歟然則原
蠶有禁非特欲以䕶桑又以害馬故也今蠶負馬迹亦
其騐歟土人謂之夏蠶亦曰熱蠶亦曰晚蠶自世衰道
㣲先王之禁不行而民間一嵗至有三蠶者矣是以蠶
弱而馬耗也蠶書曰飼蠶勿用雨露濕葉蓋蠶性惡濕
大抵春蠶多四眠餘蠶皆三眠越人謂蠶眠為㓜謂之
㓜一㓜二㓜三㓜大蠶死則謂之眠熟故諱之而謂之
㓜
　　魚部
鯔色黒如緇衣故曰鯔魚本草云生江海淺水中今㑹
稽瀕海處皆有之魚之最美者故吳王與㑹稽介象論
鱠之美乃䧟地置鈎餌果得鯔焉侍中徐景山云獺嗜
鯔魚乃不避死餘姚瀕海以桃花時為絶勝
鱸鏡湖中小者纔數寸許最珍海鱸絶有大者煮熟則
韌瀹以沸湯亟取乃肥美可食張季鷹為齊王東曹掾
在洛見秋風起因思吳中菰菜蓴羮鱸魚鱠曰人生貴
適意耳遂命駕歸
鯉今㑹稽池澤中亦十餘斤魚惟鯉最夀有至千嵗者
故曰詹何之釣千嵗之鯉不能避也越人謂鯉之小者
為鯉花鱸之小者謂鱸靸鯽之小者為鯽核鱧之小者
為醴賸鮎之小者為鮎箆皆莫詳其義
鯽一名鮒吕子曰魚之美者洞庭之鮒鮒小魚也故易
曰井谷射鮒莊子曰車轍中有鮒魚焉鏡湖中鯽纔數
寸酉陽雜爼曰東南海中祖州鯽長八尺食之宜暑而
避風潯陽有青林湖大者亦二尺可止寒熱越人謂鯽
喜聚遊鯽言相即鮒言相附蕭山湘湖之鯽珍美為越
中之冠
鱓舊説是荇苓根所化又云是人髪所化今其腹中自
有子不必盡是變化也府學大成殿前池中有鱓其大
㡬二尺圍嵗旱池涸有見之者後漢楊震傳有冠雀銜
鱣魚集講堂前注云冠雀鸛也鱣鱓也蓋古字多通用
鱨性浮而善飛躍故一曰揚今黄鱨魚是也陸璣曰今
黄頰魚燕頭魚身頰骨正黄魚之有力解飛者一名黄
揚舊説魚膽春夏近下秋冬近上土人謂之黄鱨亦曰
白條魚
鱅鰱鱮也弱鱗而色白北土皆呼白鱮西征賦曰華魴躍
鱗素鱮揚鬐傳曰連行魚屬以其性旅行也上林賦有
鰫魚音常容反注云似鰱而黒然則二物也六韜曰緡
隆餌重則嘉魚食之緡調餌芳則庸魚食之鱅庸魚也
魚之不美者㑹稽諸暨以南大家多鑿池養魚為業每
春初江州有販魚苖者買放池中輙以萬計方為魚苖
時飼以粉稍大飼以糠糟乆則飼以草明年賣以輸田
賦至數十百緡其間多鱅鰱鯉□青魚而已池有僅數
十畝者旁築亭榭臨之水光浩渺鷗鷺鵁鶄之屬自至
植以蓮芡菰蒲拒霜如圖畫然過者為之躊躇漢書曰
水居千石魚陂與千户侯等蓋謂此也
石首魚本草云和蓴作羮開胃益氣加鹽暴乾食之名
為鮝(音/想)土俗愛重以為益人雖乳婦在蓐亦可食至為
之語曰此飬人之魚也炙食之主消𤓰成水魚初出水
能鳴夜視有光又野鴨頭中有石云是此魚所化舊説
北人有寓南海者夜視糞筐中有光燭之但魚頭耳去
燭復然以為不祥及啓食奩窺其餘臠亦有光益恐明
日詢之土人乃知此海魚之常近嵗舟行蕭山道中晦
夕潮汛甚大溢入漕渠鹹水為船頭所激爍爍有光以
篙擊水迸散如星火嶺表異物志云遇夜隂晦海波如
燃水有月即不復見海中魚蝦置暗處則有光又引木
𤣥虚海賦云隂火潜然本草固巳言之蔡謨食彭蜞
瀕死歎曰讀爾雅不熟㡬為勸學所誤事類於此
春魚似石首而小嵗以仲春至豈以此故得名歟鹽浥
而乾之名曰含肚見大業拾遺記越人饁耕以含肚鮝
為上饌傭耕者至有置不敢食包裹歸為親養者或不
設則皆不樂
梅魚小於春魚而頭大最先至一曰當名麋魚以善爛
得名
比目魚一名鞋㡳魚爾雅云東方有比目魚焉不比不
行其名謂之鰈(音/牒)説文云音土盍反土人謂之箬魚以
其形似箬也上林賦一名魼音去魚反注云比目魚也
狀似牛脾細鱗紫色
鮆爾雅云鮤鱴刀注云今之鮆魚也亦呼為魛魚然有
二種魛魚堪鱠亦曰刀鮆説文云飲而不食刀魚也九
江有之今當塗建業瀕江所產甚美㑹稽謂之江鮆其
小者謂之海鮆春時子多而肥為差勝耳
銀魚浙河以北所產大如指此州所有僅如箸末然軟
美過之博物志謂吳餘鱠魚云是孫權食鱠棄其餘水
中化為魚也樵風涇酒甕山下間有之甚一大
烏鰂舊説烏鰂有矴遇風則虯前一鬚下矴一名䌫風
魚風波稍急即以鬚黏石為䌫遇大魚輒噀墨周其
波以衛身害若小鰕魚過前則吐墨涎惹之南越志曰
烏賊懷墨而知禮其腸名鱁鮧宋明帝好食蜜漬鱁鮧
然古所謂餹蟹如何𦙍嗜餹蟹鍾𡵻謂蟹之將餹躁擾
彌甚之類皆謂糟蟹耳當時語如此沈存中以為蜜漬
鱁鮧之比又云北人嗜甘故魚蟹加糖蜜皆非也好食
蜜漬鱁鮧乃宋明帝豈北人(闕/)　淮浙貢酒漬車螯柱
謂之蜜丁曽子開有蜜丁詩然實未嘗用蜜也蜜鱁鮧
類此史官妄加漬字爾
水母一名蝦䖳閩人直曰䖳大小不等形如覆㡌而無
口眼今三江斗門海浦潮退人可拾取常有蝦寄其上
方其浮泛水上人欲捕之輒歘然而沒乃是蝦有所見
爾越絶書曰海鏡蠏為腹水母蝦為目也然其性暖能
愈河魚之疾或以蝦醋如鱠食之最宜亦物類相攝爾
蟹酉陽雜爼云蟹八月腹内有芒真稻芒也長寸許向
東輸與海神未輸芒不可食燒其殻能致䑕會稽往嵗
有蟹菑小蟹無數相糾結大如三斗器随潮入浦散入
瀕海諸鄉食稻為盡螟蝗之害不加於此國語云越王
與范蠡謀吳曰今其稻蟹不遺種蓋謂此也
蝦字書云長鬚蟲也海中有蝦鬚長二丈海蝦𢷬潑生
食以案酒殊俊快河蝦殻强可烹食爾越人謂杜鵑曰
社豹社豹啼時漁人賣小蝦名社豹蝦又有小蝦大如
糠覈曰糠蝦
蝦蟆背有黒㸃身小能跳食百蟲善鳴與蟬蜍不類本
草云蝦蟆一名蟾蜍非也酉陽雜爼云鸛影抱蝦蟆聲
抱今里俗聞其春鳴謂之聒子其子謂之科斗大盡先
生前足小盡先生後足蟾蜍腹大背黒皮上多痱磊跳
行舒遲其肪塗玉則軟刻削如蠟本草所謂能合玉石
者也今其一種似蝦蟆而長踦瞋目如怒謂之鼃越王
揖怒鼃而武士歸之即此是也周禮蟈氏注云蟈今御
所食蛙也漢書曰丞相擅減宗廟羔莬鼃此何等物而
漢人以供玉食及宗廟之薦邪然則北人未嘗不喜食
之韓文公詩以為南烹恐或不然齊㑹稽孔稚珪不樂
世務宅中草沒人春日蛙鳴僕射王晏鳴笳鼓造之聞
蛙聲曰此殊聒人耳答曰我聴卿鼔吹殆不及此晏有
愧色又有竹蛙春中能升髙而鳴吐白沫如斗大懸竹
樹間沫中皆小黒子大抵蛙之屬皆吐生也又有蛤蚧
亦蛙之屬或名丰蛤本草云生嶺南山谷及城墻或大
樹間長四五寸尾與身等形如守宫一雄一雌常自呼
其名曰蛤蚧最䕶惜其尾或見人欲取之多自齧㫁其
尾首如蝦蟆背有細鱗如蠶子土黄色今秦望諸暨山
谷間皆有之捕者必以月之上寅曰不然則往往藏穴
中不出
　　鳥部
鵲淮南子曰太隂所建蟄蟲首穴而處鵲巢向而為蘆
又曰蟄蟲鵲巢皆向天一蓋鵲巢向天一而背嵗也先
儒以為鵲巢居而知風蟻穴居而知雨嵗多風則去喬
木巢旁枝故能髙而不危也古謂七夕鵲上天河為橋
雖未必然今山隂七夕鵲絶少見
鸛禽經曰鸛俯鳴則隂仰鳴則晴拾遺記曰鸛能聚水
巢上故人多聚鸛鳥以攘却火災然往嵗㑹稽市火相
去甚逺忽有熛燄如流星獨焚倉西鸛巢鸛飛鳴空中
竟不能救又不知何異也
鵞左氏曰鄭翩願為鸛其御願為鵞舊説言江淮謂羣
鸛旋飛為鸛井則鸛善旋飛盤薄霄漢與鵞之成列正
異故古人陣法或願為鵞或願為鸛也㑹稽戒珠蘭亭
有右軍養鵞池存焉
鶌鳩釋鳥云鶌鳩鶻鵃今江東亦呼鶻鵃左傳曰鶻鳩
氏司事先儒云鶻鳩春來秋去故為司事一名鳲鳩月
令所謂鳴鳩拂其羽者是也一名鷽鳩莊子所謂蜩與
鷽鳩笑之者是也蓋此似山鵲而小釋鳥曰鷽山鵲也
故此一名鷽鳩又其短尾青黒色多聲故此一名鳴鳩
也陸璣云鶻鳩一名斑鳩似鵓鳩而大鵓鳩灰色無綉
項隂則屏逐其匹晴則呼之語曰天將雨鳩逐婦者是
也斑鳩項有綉文斑然故曰斑鳩則與此鶻鳩全異璣
之言非今此鳥喜朝鳴故一曰鶻嘲也凡鳥朝鳴曰嘲
夜鳴曰㖡禽經曰林鳥以朝嘲水鳥以夕㖡㖡音夜字
見龍龕手鏡
鵜釋鳥云鵜鴮鸅郭璞曰今之鵜鶘也好羣飛沈水食
魚故名洿澤鵜形似鶚而大人足其鳴自呼頷下胡大
如數升囊因以盛水貯魚一名淘河一名洿澤㑹稽不
常有有輒大水土人占之頗騐
鷓鴣自呼其名常向日而飛飛數隨月蓋若正月一飛
而止畏霜露早晚稀出有時夜飛飛則以木葉自覆其
背臆前有白圓㸃文多對啼志常南向不思北徂本草
曰鷓鴣形似母鷄鳴云鈎輈格磔㑹稽諸暨山間頗多
鷺一名舂鉏步於淺水好自低昂故曰舂鉏也方言鶡
鴠謂之獨舂與此同意鶡鴠亦其鳴聲如舂鷺色雪白
頂上有絲毿毿然長尺餘欲取魚則弭之山隂瀕水人
家多畜之皆馴不去惟白露一日必籠之不然飛去
鷰之往來避社而嗛土不以戊已籋口布翅岐尾齊人
呼鳦蓋取其鳴自呼故曰鳦也一名𤣥鳥蓋取其色之
𤣥故曰𤣥鳥也一名鷾鴯目之所不宜處不給視雖落
其實棄之而走其畏人也而襲諸人間此燕安之道也
舊説紫胷輕小者謂之越燕胷斑黒聲大者謂之胡燕
胡燕土人謂之社鷗多巢村墟人家門外其為巢有極
長者山隂人家每候燕多社前到但不入人屋爾必候
𤣥鳥至之日乃入而營巢
黄鳥黄栗留也一名倉庚一名皇齊人謂之摶黍亦或
謂之黄袍常葚熟時來啄桑間亦應節趨時之鳥也凡
詩言黄鳥者興也言倉庚者賦也
斵木釋鳥云鴷斵木郭璞曰口如錐長數寸常斵木食
蟲因名云此鳥有大有小有褐有斑褐者是雌斑者是
雄又有青黒者頭上有紅毛生山中土人呼為山斵木
大如鵲
鴨鶩也尸子曰野鴨為鳬家鴨為鶩不能飛翔如庶人
守耕稼而已周官庶人執鶩工商執鷄工商欲其知時
又上之所畜也故執鷄庶人雖亦上之所畜欲其不散
遷而已故執騖説苑曰鶩無他心故庶人以為摯物類
相感志云雞鶩伏卵忌磨若聞礱磨之聲則不生矣曲
禮曰庶人之摯匹匹鶩也今雄鷄能鳴其雌不能鳴䳄
鶩能鳴其雄不能鳴
脊令釋鳥曰䳭鴒雝渠盖雀之屬飛則鳴行則摇大如
鴳長脚尾腹下白頸下黒如連錢故杜陽人謂之連錢
㑹稽人呼為雪姑其色蒼白似雪鳴則天當大雪極騐
杜鵑一名子規一名怨鳥夜啼達旦血漬草木凡始鳴
皆北向啼苦則倒懸於樹説文所謂蜀王望帝化為子
嶲今謂之子規是也至今寄巢生子百鳥為哺其雛尚
如君臣云爾雅曰嶲周即此鳥也越人謂之謝豹顧况
詩云緑樹隂中謝豹啼又名射豹
戴勝釋鳥云鵖鴔戴鵀郭璞曰鵀即頭上勝今亦呼為
戴勝一名戴鵀頭上有毛花成勝故曰戴勝也三月飛
在桑間蓋蠶生之候月令所謂戴勝降于桑是也越人
云降桑遇金日主穀賤
烏説文曰烏孝鳥也象形益都耆舊傳曰張霸為㑹稽
太守舉賢勸講一郡慕化道路但聞誦聲野無遺冦民
語曰城上烏鳴哺父母府中諸吏皆孝友王子年拾遺録
云越王入國有丹烏夹王而飛故勾踐起望烏臺以紀
其瑞燕烏釋烏曰燕白脰烏廣雅云純黒而反哺者謂
之烏小而腹下白不反哺者謂之鴉烏白項而羣飛者
謂之燕烏白脰烏也雅烏鸒也山隂又有一種名寒鴉
比常鴉頗小嵗十月自西北來其陣蔽天及春中乃去
秦太虚樂府云寒鴉萬㸃流水繞孤村不至越者殆不
知也
　　獸部
兎口有缺吐而生子故謂之兎兎吐也舊説兎者明月之
精視月而孕故楚辭曰顧兎在腹言顧兎在月之腹而
天下之兎望焉於是感氣禮曰兎曰明視其以此歟説
文無兎字以免為兎兎生自口出宜有留難吐而後免
故字又通為免
獺似狐而小青黒色膚如伏翼水居食魚自祭其先記
曰獺祭魚然後漁人入澤梁是也獺取鯉於水裔四方
陳之進而弗食世謂之祭魚山隂澤居亦時見之
羊禮云羽鳥曰降四足曰漬曰漬者謂死相瀐漬而善
耗敗也六畜之死皆善耗敗而羊為甚禮曰羊曰柔毛
柔毛謂其不疾瘯蠡也詩曰羊牛下來先羊後牛者羊
性畏露晚出而早歸常先於牛㑹稽往嵗販羊臨安渡
浙江置羊艎版下羊齧船茹舟漏而沈溺者甚衆至今
人以為戒
牛詩曰爾牛來思其耳濕濕濕濕言潤澤也蓋牛之為
物病則耳燥安則温潤而澤故古之視牛者以耳舊云
牛相壁堂欲濶膺廷欲廣豪筋欲就雋骨欲垂挿頸欲
髙排肋欲密尾不用至地頭不用多肉角欲得細身欲
得圓眼欲得大口方易飼鼻廣易牽倚欲如絆馬行欲
如羊形欲如巻懸啼欲如八字亂睫好觸龍頸突目好
跳毛拳角冷有病毛少骨多有力跂胡有夀常有似鳴
有黄戎右曰贊牛耳桃茢牛耳無竅以鼻聴也盟者聴
於神人故執牛耳而正以不聽為戒中州􁎙潼取酥酪
以雍酥為冠今南方亦皆作而㑹稽者尤佳㑹稽諸邑
又推諸暨為冠蓋吳中酥雖絶多大抵味淡不可與㑹
稽班也晉王武子指羊酥示陸士衡云卿江東何以敵
此疑當時南方未有酥酪也
猫䑕善害苖而猫能捕䑕去苖之害故字從苖記曰迎
猫為其食田䑕也迎虎為食田豕也今海州猫最佳俗
云海州猫曹州狗
猴吕子曰狗似玃玃似母猴母猴似人猴善候其字從
侯白虎通曰侯候也楚人謂之沐猴舊云此獸無脾以
行消食栁子厚云猿好踐稼蔬所過狼籍山之小草木
必凌挫折撓之㑹稽山間陸種如豆麥胡麻萊服蔬果
竹萌之類多為殘毁天衣寺僧法聰令捕一老猴被以
衣巾多為細縫使不可脱縱之使去老猴喜得脱跳趨
其羣羣望而畏之皆捨去老猴趨之愈急相逐日行數
十百里其害遂稍息
　　藥石部
紫石英本草但云生太山山谷陶貞白云㑹稽諸暨石
形色如石榴子掌禹鍚云生太山或㑹稽十道志云謝
敷少時遊諸暨烏帶山夢神語云當以千千萬萬相遺
旦至主人林下有異色石乃紫石英主人云出此山敷
遂往採掘得其穴所獲甚多元和郡志亦云烏帶山出
紫石英或以為烏豆山或以為當讀如烏竪或以為字
當作笪未知孰是也今諸暨楓橋山間每雷雨後民競
往採之然必祠神而後入山蓋用謝敷故事但土豪為
壟㫁民得石多歸之他人未易得也自此至婺州地産
紫石英甚多但不如諸暨之瑩潔有光彩爾都下及吳
中藥肆所賣紫石英皆此石也婺州雙林寺輒謂之飯
石以神其説
太一餘糧按本草太一餘粮及禹餘粮一物而以精粗
為名㑹稽王屋澤潞諸山皆有之嵊縣了溪有餘粮嶺
産禹餘糧故得名
　　紙
王右軍為㑹稽内史謝公(一作/桓温)就乞陟釐紙(一作/側釐)庫内
有九萬枚(一作五/十萬)悉與之以此知㑹稽出紙尚矣剡之
藤紙得名最舊其次苔牋然今獨竹紙名天下他方效
之莫能彷彿遂掩藤紙矣竹紙上品有三曰姚黄曰學
士曰邵公(學士以太守直昭文舘陸公軫所製/得名邵公以提刑邵公䶵所製得名)三等皆
又有名展手者其修如常而廣倍之自王荆公好用小
竹紙比今邵公様尤短小士大夫翕然效之建炎紹興
以前書柬往來率多用焉後忽廢書簡而用劄子劄子
必以楮紙故賣竹紙者稍不售惟工書者獨喜之滑一
也發墨色二也宜筆鋒三也巻舒雖乆墨終不渝四也
性不蠧五也東坡先生自海外歸與程得孺書云告為
買杭州程奕筆百枝越州紙二千幅常使及展手各半
汪聖錫尚書在成都集故家所藏東坡帖刻為十巻大
扺竹紙居十七八米元章禮部著書史云予嘗硾越州
竹光透如金版在由拳上短截作軸入笈畨覆一日數
十紙學書前輩貴㑹稽竹紙於此可見㑹稽竹有宜為
矢者其竹名箭自漢以來乃併謂矢為箭雖裔夷逺域
地不産竹或用栁或用楛為矢然彼人亦謂矢為箭則
竹矢之著於天下可知又今樂部笙率以㑹稽卧龍山
竹為貴蔡中郎得柯亭椽竹為笛亦㑹稽也㑹稽之竹
其美如此今為紙者乃自是一種收於筍長未甚成竹
時乃可用民家或賴以致饒唐舒元輿有悲剡藤文顧
逋翁有剡紙歌近時米元章薛道祖曽文清皆有越州
竹紙詩附於後(舒元輿悲剡藤文剡溪上緜四五百里/多古藤株枿逼土雖春入土脉他植發)
(活獨古藤氣候不覺絶盡生意予以為本乎地者春到/必動此藤亦本於地方春且死色遂問溪上人有道者)
(云溪中多紙工斤斧斬伐無時劈剥皮肌以給其業噫/藤雖植物者温而榮寒而枯飬而生殘而死亦將似有)
(命於天地間今為紙工斬伐不得發生是天地氣力為/人中傷致一物疾癘之若此異日過數千百郡洎東雒)
(西雍厯見書文者皆以剡紙相誇予竊哀見枯藤之死見/職正由此此過固不在紙工且今九牧士人自專言能)
(文章户牖者其數與麻竹相多聴其語其自安重皆不/啻握驪龍珠雖茍有曉悟者其倫甚寡不勝衆者皆歛)
(手無語勝衆者果自謂天之文章歸我遂輕傲聖人道/使周南召南風骨入於折楊皇華中言偃卜子夏文學)
(陷入於淫靡放蕩中比肩握管動盈數千百人數千百/人筆下動數千萬言不知其為謬誤日月以縱自然殘)
(藤命易甚桑葉波流塵踏未見止息如此則綺文妄言/軰誰非書剡紙者邪工嗜利曉夜斬藤以鬻之雖舉天)
(下為剡溪猶不足以給况一剡溪者耶以此恐後之日/不復有藤生於剡矣大抵人間費用苟得著其理則不)
(枉之道在則暴耗之過莫由横及于物物之資人亦有/其時時其斬伐不為夭閼予謂今之錯為之文者皆夭)
(閼剡溪藤之流也藤生有涯而錯為文者無涯無涯之/損物不直於剡藤而巳予所以取剡藤以寄其悲顧逋)
(翁剡紙歌雲門路上山隂雪中有玉人持玉節宛委山/裏禹餘粮石中黄子黄金屑剡溪剡紙生剡藤噴水搗)
(為蕉葉稜欲冩金人金口偈寄與山隂山裏僧手把山/中紫羅筆思量㸃畫龍虵出正是垂頭搨翼時不免向)
(君求此物薛道祖和書便瑩滑如碑板古來精紙惟聞/蠒杵成剡竹光零亂何用區區書素練細分濃淡可評)
(墨副以溪岩難乏硯世間此理誰復知千里同風未相/見薛道祖咏筆研間物研滴須琉璃鎮紙湏金虎格筆)
(湏白玉研磨湏墨古越竹滑如苔更加一萬杵自封翰/墨鄉一書當千户曽文清公竹紙三絶句㑹稽竹箭東)
(南美來伴陶泓住管城可惜不逢韓吏部相從但説楮/先生㑹稽竹箭東南美化作經黄紙叠層舊日土毛無)
(用處剡中老却一溪藤㑹稽竹箭東南美研席之/間見此君為問溪工底方法殺青書字有前聞)
　　鹽
鹽㑹稽亭户煎鹽法以海潮沃沙暴日中日將夕刮鹻
聚而苫之明日又沃而暴之如是五六日乃淋鹻取滷
然後試以蓮子每用竹筒一枚長二寸取老硬石蓮五
枚納滷筒中一二蓮浮或俱不浮則滷薄不堪用謂之
退滷蓮子取其浮而直若三蓮浮則滷將成四五蓮浮
則滷成可用謂之足蓮滷或謂之頭滷然石蓮試以滷
取最後升者為足蓮足蓮乃可騐滷有無足蓮者必借
人巳騐蓮滷較蓮之輕重者為之然後為審(閩中之法/以雞子桃)
(仁試之滷味重即正浮在上/滷薄則二物側浮與此相類)編竹為槃槃中為百耳以
篾懸之塗以石灰纔足受滷燃烈焰中滷不漏而槃不
焦灼一槃可煎二十過淋下滷水或以他水雜之但識
其舊痕以飯甑蓋之於中㧒去面水至舊處元滷盡在
所去者皆他水或以甑箄隔之亦可以他物則不可分
矣孔融論云弊箄不能救鹽池之滷意蓋指此練化術
云飲食過鹹以飯箄竹數條炙之着其中則汁便淡蓋
未易以理推也元豐中盧秉提㸃兩浙刑獄㑹朝廷議
鹽法秉謂自錢塘縣湯村場上流睦歙等州與越州錢
清場等水勢清淡以六分為額湯村下接仁和縣湯村
場為七分鹽官場為八分並海而東為越州餘姚縣石
堰場明州慈溪縣鳴鶴場皆九分至岱山昌國又東南
為温州雙穗南天富北天富十分著為定數蓋自岱山
及二天富皆取海水煉鹽海賦所謂熬波出素者也自
鳴鶴西南及湯村則刮鹻以淋滷以分計之十得六七
鹽官湯村用鐡盤故鹽色青白而鹽官鹽色或少黒由
㬠灰故也湯村及錢清場用竹槃故色少黄竹勢不及
鐡則黄色為嫩青白為上色黒則多滷或有泥石不宜
乆停若石堰以東雖用竹槃而鹽色尤白以近海水鹽
故爾後來法雖少變公私所陳大抵不易盧法鹽之品
至多前史所載夷狄間自有十餘種中國所出數十種
今公私通行者四種一者末鹽海鹽也河北京東淮南
兩浙江南東西荆湖南北福建廣南東西十一路食之
其次顆鹽解州鹽澤及晉絳潞澤所出京畿南京京西
陜西河東褒劍等處食之又次井塩鑿井取之益梓利
䕫四路食之又次崖鹽生於土崖階成鳯等州食之惟
陜西路顆鹽有定額嵗為錢二百三十萬緡自餘盈虚
不常大約嵗入二千餘萬緡唯末鹽嵗自抄三百萬供
河北邉糴其他皆給本處經費而巳縁糴買仰給於度
支者河北則海末鹽河東陜西則顆鹽及蜀茶為多唐
越州有蘭亭監官場五曰㑹稽東場㑹稽西場餘姚場
懷逺場地心場配課鹽四十萬六千七十四石一斗今
為鹽場四㑹稽之三江曹娥山隂之錢清餘姚之石堰
是也
　　日鑄茶
日鑄嶺在㑹稽縣東南五十五里嶺下有僧寺名資夀
其陽坡名油車朝暮常有日產茶絶竒故謂之日鑄然
茶之尤者顧渚蜀岡䝉頂皖山寳雲皆見於唐以來記
録或詩章中日鑄有名頗晚吳越供奉中朝土毛畢入
亦不聞有日鑄則日鑄之出殆在吳越國除之後歸田
録云草茶盛於兩浙兩浙之品日注第一青箱記亦云
越州日鑄茶為江南第一范文正公汲清白堂西山泉
以建溪日鑄卧龍雲門之品試之云甘液華滋悦人襟
靈茶經餘姚茶生瀑布嶺昔號仙茗大者殊異與襄州
同按今㑹稽產茶極多佳品惟卧龍一種得名亦盛㡬
與日鑄相亞卧龍者出卧龍山或謂茶種初亦出日鑄
蓋有知茶者謂二山土脉相類及蓻成信亦佳品然日
鑄牙纎白而長其絶品長至三二寸不過十數株餘雖
不逮亦非他產所可望味甘輭而永多啜宜人無停滯
酸噎之患卧龍則芽差短色㣲紫黒類䝉頂紫筍味頗
森嚴其滌煩破睡之功則雖日鑄有不能及顧其品終
在日鑄下自頃二者皆或充包貢卧龍則易其名曰瑞
龍蓋自近嵗始也其次則天衣山之丁堄茶陶宴嶺之
髙隖茶(一曰金/家隩茶)秦望山之小朶茶東土鄉之雁路茶㑹
稽山之茶山茶蘭亭之花隖茶諸暨之石筧茶餘姚之
化安瀑布茶此其梗槩也其餘尤不可殫舉日鑄他書
及土人皆用此鑄字蔡君謨東坡先生詩帖墨迹皆然
惟歐陽公著歸田録則書為日注疑公自有所據其後
亦有書作注者蓋自歐陽公始也
　　布帛
葛之細者舊出葛山(屬㑹/稽)當句踐時使國中紅女織布
以獻於吳其歌曰嘗胆不苦味若飴令我採葛以作絲
弱於羅兮輕霏霏又曰葛之蔓兮舒長條為絺為綌纎
且調當暑是服輕飄飄其精如此而後之葛布頗無聞
者(梁劉孝綽有謝越布啓曰比納方綃既輕且麗珍邁/龍水妙越島夷考其所稱非葛不敢當也以其總稱)
(越布故不/得强名之)今越人衣葛出自閩賈然則舊邦機杼或者
乆不傳矣
苧之精者本出苧羅山(屬諸/暨)下有西子浣紗石蓋俗所
謂苧紗者於此浣之以故越苧最為得名夏侯開國吳
都賦曰纎絺細越青箋白紵(舊經載諸暨三如有如絲/之紵而郡國十道志苧或)
(作蓴疑必有/一誤故不載)而樂府因是有白紵歌詞今外諸邑獨暨
陽尤能以苧為布雖不逮舊蓋苧羅遺俗云
白疊布自一種杜子美詩所謂光明白㲲巾者也晉令
曰士卒百工毋得服越疊蓋舊惟出於越今無之
繭布爾雅云袍襺也禮記玉藻纊為□緼為袍左氏傳
曰重□衣裘其注釋皆謂新緜今諸暨之俗絍緝蠒緒
纎如絲縷織之成匹蓋狀似絁而密縝過之雖名為布
其實帛也古有蠒紙蓋以蠒為之蘭亭亦蠒紙書也今
非獨無能製者亦不復見矣
山後布頗有名(一名/縐布)亦出於諸暨縣其初緝麻為縷縠
始見於吳越春秋勾踐始得西施鄭旦飾以羅縠是也
以故錫貢舊有輕容生縠數十年來縠頗出於蕭山縣
雖未臻絶妙然與吳中機工畧相當矣
絹舊總稱吳絹今出於諸暨者曰花山曰同山曰板橋
其輕勻最宜春服邦人珍之或販鬻頗至杭而止以故
聲價亦不逺也
蕭山紗以暑伏織者為上秋織者為下冬為尤下蓋霜
燥風烈則絲脆帛地不堅為衣易敝故賣紗者必曰此
夏紗也
　㑹稽志巻十七
欽定四庫全書
　㑹稽志巻十八　　　　　　宋　施宿等　撰
　　拾遺
山川土宇志載之所不及然而不可佚也作拾遺
桂林山十道志謝靈運著山居賦處或云始寧之東山
也一云餘姚縣有楙林山即此桂訛為楙未詳
夫山越絶云夫山大冢句踐庶子冢也
獨山越絶云獨山大冢句踐自治以為冢也
馬嘷山越絶云吳伐越逢大風車敗失騎士墮死疋馬
啼嘷
麻林山越絶云一名多山句踐伐吳種麻以為弓絃使
齊人守之越謂齊人曰多故曰麻林多山以山下田封
功臣
姑中山越絶云越銅官之山也越人謂之銅孤凟孤一
曰姑長二百五十步
白鹿山越絶云在犬山之南
豕山越絶云雞山豕山句踐以蓄雞豕將伐吳以食戰
士也在民山西淔江以東屬越疑豕山在諸暨界太平
御覽有雞豕山
土山越絶云苦竹山句踐封范蠡子其僻居徑六十步
因為民治田塘長千五百三十三步其冢名土山范蠡
勤苦功篤故封其子於此
秦伊山越絶云句踐客秦伊喜炤龜者因名其冢為秦
伊山十道志有秦林山疑即此山也
捧里山齊氏少㣲集云越之捧里山王孫羣居於山谷
以千數其魁曰洞主為盗與人剽掠無異居者彈射之
王孫知害將及乃登一大樹有小者躍而耳語洞主頷
之小者登木杪借其勢一躍而出圍人之後有頃火作
圍人散而救之王孫整衆而歸無可害
黄山水經剡縣東蕇山南有黄山白石山三山為縣之
秀
覆斗山水經覆斗山周五百里北連鼓吹山
大獨山水經上虞縣江外有漁浦湖湖有大獨山小獨
山又有覆舟山
澤蘭山水經在上虞縣重岫叠嶺參差入雲
東箱山十道志云内有嵨山
蓼山見十道志
靈山十道志云山有石鼓
任巖山見十道志
連山華氏考古云連山蕭山縣西十二里秦始皇驅羣
山於江上置不用
鍾山南史杜京産傳永明中㑹稽鍾山有人姓蔡隠山
中養鼠數千頭呼之即来遣之則去言語狂易時謂之
謫仙不知所終
日門山南史杜京産於㑹稽日門山聚徒教授陶𢎞景
太平山日門館碑云構宇太平之東結架菁山之北意
日門館實在菁山太平山之間也
龍頭山水經云崖間有石井
椒山郡國志越州椒山𨽻㑹稽縣春秋敗越於夫湫湫
椒同史記吳世家夫差選精兵伐越敗之夫椒注云太
湖中椒山也按太湖在浙西與此不合
清化山許安世詩云淺淺溪流涵白日㣲㣲山路入青
雲
青蓮山楊塤詩云撥開瑟瑟青蘿帳尋得磷磷白石梯
上林湖山謝景初題餘姚上林湖山詩云平湖瞰其中
翠巘圍四垠
仙居山謝景初觀仙居山瀑布云落泉下峭壁斗絶千
萬丈曲嶺隔青林三里已聞響其傍有巨石平潤可俯
仰
郎官巖楊塤詩碧玉莫遮千嶂石黄金難買一溪雲歌
鐘沸地徒誇盛爭似松風竟夕聞
南林舊經南林在山隂縣南吳越春秋范蠡在越處女
出於南林越王聘之問以劍㦸之術華氏攷古云處女
善劔隠於南林句踐招訓戰士遇叟自稱袁公求較藝
以䇿為劔而試之技窮投䇿化為白猿入林
鳳林華氏攷古云在五雲門外世傳禹受圖籍是時麟
逰其庭鸞結其巢鳳凰鳴飛依于林木
防塢越絶云防塢越所以遏吳軍也
嚴陵塢十道志云子陵避光武聘居此
朱室塢水經云句踐百里之封西至朱室謂此然又以
為浙江西岸未詳
太康湖水經云嶀山下為太康湖今廢
琵琶圻水經云圻有古冢墮水甓有隠起字云筮吉龜
凶八百年落江中謝靈運取甓詣京咸傳觀焉
横汀在上虞縣東山側晉謝氏所居
故港在嵊縣逰謝鄉有康樂遺迹自港以東為康樂鄉
港東即四明山東峁山屬餘姚新昌二縣大抵皆古剡
中也港傍有髙塜曰小相公墓説者云謝氏祖墓也
查瀆吳志王朗攻㑹稽分軍夜投查瀆道襲髙遷屯南
津水經云孔靈符遏蜂山前湖以為埭埭下開瀆直指
南津又作水楗二所以㑹北江得無淹漬之害
石馳步述異記云上虞縣石馳步一云水次為步
呵浦宋虞邱進從髙祖征孫恩戍句章城被圍數十日
不戰身被數創至餘姚呵浦遂破賊張驃出南史本傳
石瀃南史上虞令王晏起兵攻郡孔顗以東西交逼不
知所為其夕率千餘人聲云東討寔趍石瀃
岯崲湖謝靈運傳㑹稽東郭有回踵湖水決以為田太
守孟覬不與又求始寧岯崲湖為田覬又堅執遂為讐
隙
西溪謝靈運山居賦有西溪南谷石堟石滂閔硎黄竹
注云上田在下湖之水口名曰田口下湖在田之下處
並有名西溪南谷分流谷彰水畎入田口西溪水出始
寧縣西谷又云石滂在西溪之東從縣南入九里兩面
峻峭水自上飛下北至外溪封墱十數里皆飛流迅激
左右石壁縁竹閔硎在石滂之東溪逶迤下注良田黄
竹與其南連界莆中也
錢湖舊有菴熙寧中剏興福院初錢武肅王患目疾夢
白衣人療之良愈旬日永嘉郡獻觀音像適符所夢因
置之錢湖院水旱禱輒應葉表嘗識其事趙清獻公刋
之石
㹧□湖鏡湖之别派字書有㹧無□或云□本狳字傳
之訛也
離渚唐康使君所居
舜廟下溪在㑹稽縣東
照水在㑹稽東南三里舊經云源出五雲鄉經縣界九
十里西南入山隂
南嶺北阜謝靈運山居賦云面南嶺建靈臺倚北阜築
講堂傍危峰立禪室臨浚流列僧房南北兩居水通涯
阻
樂瀆村十道志樂野句踐以此野為苑吳越春秋句踐
立苑於樂野今有樂瀆村
三風村十道志孝婦孀居姑欲嫁之不肯姑自殺姑女
告官官不明殺孝婦後人以婦之孝姑之仁女之罪足
為鑒戒故曰三風村
東土鄉在㑹稽縣東南七十里謝安傳棲遲東土義或
取此鄉有里三其一曰謝公里
雙童吳越備史光啟二年錢鏐以錢爽守雙童宋考功
之問詩云溪邉逢五老橋下覔雙童
巫里越絶云句踐徙羣巫出於一里舊經云在諸暨縣
句踐得西施處
梅福里在山隂縣梅市村十道志云梅福為里監門處
也
吳王里在州東南一里輿地志云吳闔閭伐越所次舍
也
淮陽里一名淮南宫舊經引夏侯曽先越志越王之宫
汜蠡立於淮陽今㑹稽縣北三里甘滂巷北也越絶云
離臺周五百六十步今淮陽里邱未詳
百官里舊經云在上虞縣取舜平章百姓之義
蜂扶里舊經云上虞縣北有漁浦湖傳是舜漁處村民
繞湖亂居故名其地為蜂扶里其説舛上同
粟里舊經云上虞縣粟里舜供儲在此非也
孝家里太原汪知原僑居㑹稽剡縣以孝聞丁憂哀毁
而卒宣帝嘉之改所居清苦里為孝家里
中宿臺在山隂縣越絶書句踐興樂中宿又云中宿臺
馬邱周六百里今髙平里邱(謝安傳鄉人有罷中宿縣/者還詣安問其歸貲答曰)
(有蒲葵闕倍萬安取其中者捉之京師士庶/競市價數  中宿非此之謂殆其名偶同耳)
項里在山隂縣西南華氏攷古云項梁與籍居此故得
名
富中里舊經云富中大塘句踐治以為義田田肥美故
曰富中也吳中賦富中之甿貨殖之選
𢎞訓里在嵊縣水經云吳黄門郎楊哀明居𢎞訓里開
瀆作埭埭之西作亭亭埭皆以楊為名
昌園在㑹稽縣南園有梅萬餘株花時雪色可愛芬香
聞數里居民以梅為生業唐陳諌石傘峰序云齊公舊
居西偏昌元之精舍園當作元然齊祖之集又作昌源
未知孰是毛平仲遊昌園賞梅詩云欲雪盡時擕酒去
無人知處待花開
桃園在嵊縣南三里舊經劉晨阮肇剡縣人入天台山
遇仙此其居也林槩越中詩云綉被歌殘人竟逺桃花
源靜客忘歸
范蠡地國語范蠡曰昔吾先君固周室之不成子也故
濵于東海海波環㑹稽三百里以為范蠡地史記句踐
賜㑹稽山以為范蠡封邑
木客越絶云木客大冡句踐父允常塜也初徙琅邪使
樓船卒二千八百人伐松栢以為桴也一曰句踐伐善
材文刻獻于吳故曰木客十道志句踐使木客入山求
大木三年不得憂思作木客吟一旦神木自生合抱以
獻吳王遂作姑蘇臺
禦兒鄉國語云句踐之地北至禦兒東至節西至姑
蔑注云嘉興縣今有禦兒鄉未詳水經浙江東逕禦兒
注引郡國云語兒鄉在南界無餘所生也引萬嵗厯云
吳黄武六年由拳西鄉有産兒墮地隨便能語云天明
何欲清脚折金乃詔為語兒鄉非也禦兒之名逺矣國
語云句踐之地北止禦兒是也安得引黄武為証哉葢
無智之徒因藉地名生情穿妄爾(郡國志云天名何欲/清鶡路注金生與水)
(經小/異)
古冶在州東南舊經引㑹稽志銅牛鐡冶越王鑄劒之
所以銅滓不生草木
東冶嚴助傳閩王舉兵於冶南注㑹稽山名也今名東
冶
侯城在㑹稽縣東五十八里舊經云夏后氏少康封子
無餘於越所都即此城也(按史記少康庶子無餘封㑹/稽以奉禹之祀文身斷髪披)
(草菜而邑焉後二十餘世至允/常舊經作三十餘世葢誤矣)
望烏臺王子年拾遺云越王入吳有丹烏夾王而飛故
句踐之覇也起望烏臺以表其瑞
宴臺在城東南舊經云吳王聞越王石臺之逰未嘗敢
上以為畏法服威也
任公子釣臺在稽山門外華氏攷古云昔海水嘗至臺
下今水落而逺爾或云在南巖寺又云在陶宴嶺詳見
南巖注
逰謝鄉在上虞俗傳謝康樂舊逰也紹興初陳子髙克
詩云雨裏落帆逰謝鄉寒聲古木共荒涼四山為我洗
蒼玉况有故人歸上方故人汪彦章也時寓東山國慶
院故云
靈女臺在諸暨縣東北
越臺李白詩云東嶺横秦望西陵拱越臺湖清霜鏡曉
濤白雪山来張洎詩云我愛真人居髙臺倚寥泬
陶朱公釣臺十道志云㑹稽縣南
越王臺舊經云種山東北李公垂詩云伍相廟前多白
浪越王臺上少晴烟竇鞏詩云鷓鴣飛上越王臺
觀臺一名游臺越絶云句踐伐吳徙琅邪起觀臺周七
里以望東海水經云越起靈臺於山上作三層樓以望
雲物川土明秀號勝地
賀臺水經云長湖山之西嶺有賀臺越入吳還而成之
故名
松花壇在雲門唐大厯中嚴維吕渭茶宴於此聨句云
幾嵗松花下今来草色平遶壇烟樹老入殿雨花輕
千人壇即禹陵也史記正義引㑹稽舊記云禹葬茅山
有聚土平壇人功所作故謂之千人壇
越州學舊址未詳齊賢良唐上成度支書云東南方國
禹㑹為大嵗籍貢舉僅百餘人學校不修生徒佻闥比
年二千石未遑斯制誠因農隙考制度庀工徒新先儒
之宫東南士子豈不佩執事訓以風鄉黨乎以時攷之
成度支悦守越天聖六年以迄九年也賢良前以進士
起家首率其里人裒緡錢得二十餘萬欲市書入學以
講肄之所未完故以此書諷之方是時學貢雖不廢其
陋已甚慶厯四年詔諸路州府軍監各立學越大州其
奉承詔令宜也今騐諸故府載籍文書則無所見按沈
少卿紳撰越帥沈公生祠記云嘉祐六年吴興沈公大
治學校新其宫居而尊勸之又張侍御伯玉撰新學記
云始州將渤海刁侯擇地卜築繼以紫㣲吳興沈侯勇
為之又易地于杭凡三年君侯至而成之今以題名參
訂渤海刁侯乃景純也以嘉祐五年到吴興沈侯乃文
通也以嘉祐六年到君侯乃章伯鎮也以治平二年到
伯玉踵文通後以嘉祐八年到明年徙郡去而伯鎮繼
之葢伯玉二年於此經理繕造亦有勞焉第落成不及
其在官之日爾又按吴監簿事實云監簿名孜嘉祐治
平間捨宅為學君子以為賢於賀監一等今學相傳乃
監簿之故居也然則章伯鎮所成之學宫即監簿所捨
宅爾以嵗月較之正合伯玉記不自書其功謙也然不
及監簿捨宅則闕文爾
孔子殿嘉祐六年建先乎此者未詳沈遯撰永福寺大
像贊嘉祐六年長興公来治是州大治學宫取寳積舊
殿為孔子殿按太守題名碑長興公即沈文通也
夀樂堂在今通判南㕔熙寧中簽書判官㕔公事太子
中舍張次山始建即簽判舊廨之南堂也東坡詩云張
侯眼力覷天奥能遣荆棘化堂宇時東坡倅杭州因寄
題焉越帥沈諌議立詩云㑹稽四面是湖山亭在湖山
勝絶間其全篇見掇英集建炎兵火堂壊簽判丁君復
作新之傅給事崧卿譔記云圬者王承福種樹郭槖駞
以韓栁之傳黄四娘家花以少陵之詩希元作堂有刻
石在甫六十年堂壊石亡非東坡詩盛行於世亦莫得
而知之乃知文辭之行逺不朽於金石矣次山字希元
建鄴人(通川志有張次山字東喬海陵人官至承義/郎知信州亦嘗厯太子中舍恐此姓名同爾)
民事堂王龜齡簽判日始剏龜齡詩序云堂名民事記天
語也不才以敗官曠職為憂所幸主人甚賢同僚朝夕
講論無非民事之要者因為賦以志之
范蠡壇在諸暨縣南九里有陶朱公祠
督䕶門十道志云晉中將軍王愔成帝拜為督䕶到郡
開此門出入時人貴之因以為名梁元帝𤣥覽賦云御
史之床猶在督䕶之門不修督䕶一作都督
迎恩門唐昭宗乾寧二年董昌僭竊錢鏐率兵至越之
迎恩門望樓再拜而諭之葢此門自唐有之
申光門吴越備史云錢鏐攻亭山及申光門俗傳今常
喜門是也
五雲門古雷門也西漢王尊傳毋持布鼔過雷門注云
㑹稽有雷門舊有大鼓聲聞洛陽舊經云雷門句踐舊
門也重闕二層初吴於陵門格南上有蛇象而作龍形
越又作此門以勝之名之為雷去城百餘步十道志云
句踐所立以雷能威於龍也門下有鼓長丈八尺聲聞
百里孫恩亂為軍人打破有雙鶴飛去晉傳亦載之唐
詩云雷門曽化鶴謂此雷門後改為五雲門唐書董昌
傳嘗閲兵於五雲門吴越備史錢鏐攻五雲門遂平越
州實乾寧三年五月也
廣平路治平末程給事師孟守郡喜遊山民為闢此路
因以為名華氏攷古云在稽山門外一十里
秦稽顔延年和謝靈運舊園云跂予間衡嶠曷月瞻秦
稽孟浩然乆越中云未能忘魏闕空此滯秦稽
禹㑹鄉在山隂縣西五十里唐鄭魴龍瑞宫碑云千川
萬山皆禹之㑹注云讀如㑹稽之㑹(東坡濠山詩云樵/蘇巳入黄熊廟烏)
(鵲猶朝禹㑹村葢濠/山亦有一禹㑹也)
姚邱在上虞縣西四十里一名桃邱俗傳舜所生處傍
有虞濵媯石風土記云舜生於姚邱媯水之内指石之
東後人傅㑹其説非也
虹漾村在上虞縣西南載初鄉有握登聖母祠東西各
有二赤岸俗妄指以為舜生之祥
孟村在始寧以孟嘗所居得名今仍多孟姓者
顧墅在上虞縣江岸俗傳宋顧懽開學之所今訛為故
墅
西莊在上虞西南葛仙鄉傳云謝康樂之别墅也
安石渚世説劉尹為㑹稽嘆曰我當泊安石渚下爾不
敢復近思曠傍思曠阮裕也劉尹真長也
諸越漢嚴助傳云㑹稽東接於海南近諸越北枕大江
注謂越種非一故言諸越也春秋哀公十三年於越入
吳杜預注云於越發語聲也舊經云周敬王時越王大
鐔子允常允常拓土始大稱王春秋貶之號曰於越舊
經未審何據當以杜注為是越絶别傳云越故治今大
越山隂南斗也又云禹到大越山上漢汲黯傳奉使東
越江摠修心賦云喜南斗之分次肇東越之靈秘十道
志越州乃東越之地也賈誼云百越晁錯云楊越夏侯
勝云駱越劉遷云千越並屬支部越絶别傳又云何謂
越絶曰越者國之氏絶者絶也謂句踐時也
橘園李公垂詩云園橘千株欲變金
石橋在五雲寺前蘇子美送張行之云五雲寺下石橋
邉六月溪風灑面寒今正炎天君獨往松間尋我舊題
看或云石橋即靈汜橋未詳
白塔在㑹稽縣東俗號入仙塜華氏攷古云嵇叔夜過
越宿傳舍遇古伶官之魄得廣陵散曲終自指其葬處
穴今猶存
應天塔今報恩寺浮圖也吴越春秋范蠡謂句踐曰王
之築城其應天矣義取此錢參政端禮譔報恩寺塔記
云天降相輪故有應天之號恐别有證
苦竹館唐劉長卿晚行次苦竹館詩云故驛花臨道荒
村竹映籬
太平館南史禇伯玉居剡中齊髙帝敕於剡白石山立
太平館居之孔珪從其授道為於館側立碑
黄閤舊經云黄閤故有銅漏王右軍書陸機漏賦厯代
以為寳今不存
雙闕舊經云城北門外雙木闕夾道闕樓内有築土漢
時載長安土以為闕也
美人宫在府東六里周五百九十步舊經云句踐遊於
美人謂此
文山水閣秦少游樂安公唱和序云文山水閣棹歌之
詩公吏部蔣希魯也
西寺世説許詢王修克法師並往㑹稽西寺誦説未詳
何所俗以光相寺為西寺
𤓰邱越有賀氏𤓰丘王氏橘園胡氏梅山
永興市宋劉亮全景文孫超之進次永興市
山隂市梁郭世通嘗於山隂市貨物誤得一千錢追還
本主以半直與之委而去㑹稽太守孟覬察孝亷不就
西陵砦皮光業譔錢武肅廟碑云漢漁浦黿石翼張下
營蕭山西陵鱗次列砦
五官廨一云五官省寰宇記云在州東二里舊經云五
官省今清白堂南址也十道志云兩廂梁是句踐㕔事
用者梁宋間以材為後堂梁俗傳千載之木能止心痛
服者多愈
剡源鄉在嵊縣舊傳戴安道所居也今訛源為元非是
繼錦鄉在嵊縣以史氏所居得名先是史屯田給登科
至其姪中大安民子兵部侍郎叔軻繼以科名顯
瑞室在若耶山何𦙍所居也衡陽王元簡守㑹稽時𦙍
築室若耶山山發洪水漂拔樹木此室獨存元簡令鍾
嶸作瑞室頌以旌美之辭甚典麗
石壁精舍十道志云上虞縣石壁山南對小山方正如
樓世號鼓吹樓謝靈運有石壁精舍詩
嶀山精舍水經云嶀山東北有太康湖晉車騎將軍謝
𤣥舊居湖中築路趣山山中有三精舍
萬巻堂在新昌縣石溪鄉先逹石待旦始剏堂貯書又
為義學三區號上中下書堂使學者迭升之人以此勉
勵成名者衆傍又置議善閣占山水之勝(俗傳舊有題/名碑韓王汝)
(譔記杜祁公而下七十二/人皆由此登科今無所攷)
石氏山齋晏元獻詩云書仙十閣壯儒宫靈越山川寳
勢雄
北館王右軍為㑹稽守子敬出戱見北館新壁白淨可
愛取帚沾泥汁以為書壁為方丈二字觀者成市見太
平廣記
妙喜菴蔣希魯序云閏公越之大士於鑑湖中得唐妙
喜菴遺址結茅而居之昔刺史李遜記云雲霞草樹横
在一目即其地也予遂以昔寺名其菴云
辨才香閣唐李褒題雲門香閣院云香閣無塵雪後天
齊祖之雍熙寺記云普公歸老於辨才香閣香閣即雍
熙之上方
嵊亭十道志云自剡至此谿流湍險商客往來皆以裝
束齊張稷為剡令至嵊亭生子因名曰嵊
鐡限僧坊在雲門辨才禪師所居事見尚書故實華安
仁有僧坊詩東坡詩都人踏破鐡門限黄金白璧空堆
床
光侯亭唐李訥尚書錢崔侍御於此
皇甫秀才山亭孟東野詩云嘉賔在何處置亭春山巔
説者云秀才皇甫冉也
東武亭世傳龜山自東武飛来也因以為名元㣲之醉
題亭上云役役閒人事紛紛醉簿書工夫兩衙盡留滯
七年餘李公垂詩云蘭鷁對飛魚棹急彩虹翻影海旗
摇
(闕/)　　李公垂詩云海榴花早開繁蘂光照晴霞(闕/)碧
烟
望雲樓舊經云即句踐遊臺也
杜鵑樓樓前植杜鵑花故名見李公垂詩注
披雲樓齊祖之詩云元和文物盛羣賢曽借蓬萊住列
仙畫入簾櫳烟外寺鑑摇臺榭水中天
滿桂樓李公垂詩序云架樓州城西南臨眺於外盡見
湖山别開外扉通杜鵑樓不啟重扄清夜開宴詩云為
憐湖水通宵望不學樊楊却月樓
五雲亭在卧龍山章伯鎮所創有留題新建五雲亭詩
云卧龍東嶺冠雲霞亭面溪流對若耶
西亭舊經云在州西北五里
東亭在府橋東宋考功夜飲東亭詩云春泉鳴大壑皓
月吐層岑
光風亭舊經云在城東北二百里
鏡光亭舊經云在㑹稽縣界
東齋舊經云漢王朗為㑹稽郡守子肅隨在郡於東齋
注易沈立越州圖序云刺史之居東齋西園皆燕游之
最
志省堂嘉祐五年沈起譔記云余自監察出通判㑹稽
郡所居之署大亭錢氏建者予取廢材隙功治而(闕/)之
不逾月而告成
涼堂見范文正清白堂記
井儀堂錢伯通譔記云堂在蓬莱閣之上望海亭之下
西樓其左西園其右成於嘉祐六年主人刁公景純也
逍遥堂張伯玉寓興詩云旌麾千騎長風月一堂深
渌波亭向集賢傳式詩一沼開芳鑑雙橋亘采霓
知稼亭在蕭山縣景徳中知縣杜守一建傍有嘯雲菴
今廢
戴溪亭在嵊縣王龜齡詩云剡水照人碧剡山隨眼青
吾來非雪興慙上戴溪亭相傳邑令姜仲開始建此亭
改興盡今復其故
臨川亭在蕭山縣林樞密希詩云山川圖寫幾時休再
過蕭山嵗已周客枕夢來南又北此身大似一虚舟
㑹景亭在蕭山溪口寺范文正公題溪口云求取㑹稽
藏拙處白雲深處亦行春吴處厚詩云㑹景亭髙石作
層
虚懶亭在上虞縣
懐謝軒在上虞縣紹興初邑令張彦聲建李莊簡公題
詩云此日開軒懐謝傅直縁談笑破苻堅
三清木寳在禹祠告成觀翟忠惠家傳云公妙於刻塑
授法工師於㑹稽告成觀刻三清玉帝真武像神氣虚
閑如與人接郡人謂之木寳
潯陽公祠堂乃参政翟公也家傳云邦人塑公像於龍
瑞宫能仁寺以射弧之日修梵供戸繪其像畫史至摹
本立直以售
孔郎祠晉孔愉也初愉隠新安山中改姓孫氏以稼穡
為事信著隣里後忽捨去皆謂為神人為之立祠
和㫖樓西溪叢話云紹興府軒亭臨街酒樓翟公遜為
郡日為和㫖樓取西漢酒酤在官和㫖便人也翟忠惠
家傳云富民諸葛氏即所居為樓嵗乆為物所憑公命
闢樓為酒肆名曰和㫖
梁武帝書堂在諸暨永福院之東華安仁詩云六龍未
入雍州日曽負詩書卧白雲謂此又山隂法華山亦有
武帝遺迹云與惠舉禪師同學也
金堂玉室晉許邁傳邁嘗遺王羲之書云自山隂南至
臨安多有金堂玉室仙人芝草左元放之徒漢末諸得
道者皆在焉東坡九仙山詩云玉室金堂餘漢士桃花
流水失秦人又詩云若逢逸少問金堂應與嵇康留石
髓葢引用此事
側理紙庫小説王右軍在㑹稽時桓温求側理紙庫中
有五十萬盡付之又百衲琴云王右軍在㑹稽謝安乞
牋紙庫内有九萬枚盡與之桓温云逸少不節(東坡云/右軍以)
(紙五十萬與桓温何足道此史官之陋而魯直亦云爾/何哉側理庫未詳何所以右軍守㑹稽時事故繫之)
望陵祠蘇鶚演義引述異記云㑹稽山有虞舜廵狩臺
下有望陵祠
聖母閣在龜山寳林寺錢遜王詩云有時風掣浪聲到
半夜月排山影来
紫英院傳燈録唐契真禪師到越州雲門初住鏡中紫
英院亷帥裴肅請歸郭内句踐城東覺嗣寺
智者院太平廣記越州山隂縣智者禪師院有一池師
嘗贖生放之有鼍嘗食其魚師患之取鼍送向禹廟池
中至夜復来師祝曰汝勿食我魚則從汝師亡鼍亦不
見
上省院在諸暨縣楊次公詩云西軒一泓水瑩淨碧琉
璃天人舉目視中有魚龍知不知後人因以琉璃名軒
西巖院在諸暨縣西有丁令威丹井
迎山閣在上虞縣
碧蓮堂在諸暨縣永慶院楊次公飛白書額三大字
逍遥齋在諸暨縣簿治吴處厚譔記并書
雲水院齊祖之詩云獨坐澗邉聴水落却来洞口看雲
生
蘸碧軒在鏡湖上今亡其處齊祖之詩云飛棟新成蘸
碧軒㑹稽山脚照湖邉
稽亭唐詩人多用之謂㑹稽山隂之蘭亭也宋之問三
月三日云稽亭追往景睢苑勝前聞劉夢得送元曉歸
越云重叠稽亭路或云雙林亦有稽亭葢名偶同爾
句餘水經引謝康樂云山海經浮玉山在句餘東五里
便是句餘縣之東山乃應入海具區今在餘姚鳥道西
北何山北望具區也酈道元注水經云郭氏於地理甚
昧姑録之
水仙家唐人越中寒食云緑楊隂轉畫橋斜舟有笙歌
岸有花盡日㑹稽山色裏蓬萊清淺水仙家可見當時
景物畧與今同
笋莊方干越中詩云沙邉賈客喧漁市島上潛夫醉笋
莊潛夫乃干自謂也又西島言事云嵗計有時添橡栗
生涯一半在漁舟今人但謂之方干島
白波潭方干陪五大夫浮鏡湖云白波潭上魚龍氣紅
樹林中鷄犬聲
鏡亭白樂天對月懐元㣲之詩云思逺鏡亭上光深書
殿裏
凝虚館在上虞縣石曼卿有寄題蘇簿凝虚館詩今廢
　
　
　
　
　
　
　
　
　㑹稽志巻十八
欽定四庫全書
　㑹稽志巻十九　　　　　宋　施宿等　撰
　　雜記
顧長康從㑹稽還人問山川之美顧云千巖競秀萬壑
爭流草木䝉籠其上若雲興霞蔚
王逸少作㑹稽初至支道林在焉孫興公謂王曰支道
林拔新領異胷懐所及乃自佳卿欲見否王本自有一
往雋氣殊自輕之後孫與支共載往王許王都領域不
與交言須臾支退後正值王當行車巳在門支語王曰
君未可去貧道與君小語因論莊子逍遥遊支作數千
言才藻新竒花爛映發王遂披襟解帶留連不能巳
孫綽賦遂初築室畎川自言止足之分(綽遂初賦叙稱/經始東山建五)
(畎之/宅)齋前種一株松栢手自壅治之髙世逺時亦隣居
(世逺髙/柔字也)語孫曰松樹子非不楚楚可憐但永無棟梁用
耳孫曰楓栁雖合抱亦何所施
阮光禄在剡(裕字思/曠巳見)曽有好車借者無不給有人葬母
意欲借而不敢言阮後聞之歎曰吾有車而使人不敢
借何以車為遂焚之
支道林許掾諸人共在㑹稽王齋頭支為法師許為都
講(道林時講/維摩詰經)支通一義四座莫不厭心(闕/)　道壹曰風
霜固所不論乃先集其慘澹郊邑正自(闕/)　　岫便巳
皓然
王修齡嘗在東山甚貧乏陶胡奴為烏程令(王胡之字/修齡琅邪)
(臨沂人廙之子胡/奴陶範小字也)送一船米與之卻不肯取直答語王
修齡若飢自當就謝仁祖取食不須陶胡奴米
戴安道既厲操東山而其兄欲建式遏之功謝太傳曰
卿兄弟志業何其太殊戴曰下官不堪其憂家弟不改
其樂
許𤣥度隠在永興南幽穴中每致四方諸侯之遺或謂
許曰嘗聞箕山人似不爾耳許曰筐篚苞苴故當輕於
天下之寳耳
郄超每聞欲髙尚隠退者輒為辦百萬資并為造立居
宇在剡為戴公起宅甚精整戴始往舊居與所親書曰
近至剡如官舍
謝靈運好戴曲柄笠孔隠士謂曰卿欲希心髙逺何不
能遺曲葢之貌(孔淳之魯人隠/上虞山巳見)謝曰將不畏影者未能
忘懐(並世説/)
太尉賈充問㑹稽夏統曰卿頗能作卿土地間曲乎統
曰先公惟寓稽山朝㑹萬國授化鄙邦崩殂而葬恩澤
雲布聖化猶存百姓感詠遂作慕歌孝女曹娥年甫十
四貞順之徳過越梁宋其父墮江不得屍娥仰天哀號
中流悲歎便投水而死父子喪屍後乃俱出國人哀其
孝義歌河女之章伍子胥諌吳王言不納用見戮投海
國人痛其忠烈為作小海唱今欲歌之衆人僉曰善於
是以足叩船引聲喉囀清激慷慨大風應至含水潄天
雲雨響集叱咤讙呼雷電晝暝集氣長嘯沙塵煙起王
公以下皆恐止之乃巳
㑹稽郡貴重望計及望孝盛族出身不減祕著宋泰始
七年太守蔡興宗欲舉山隂孔仲智子為望計郭平原
次息為望孝仲智㑹土髙門原平一邦至行欲以相敵
㑹明帝别敕用人二選並寢(南史/)
虞寄年數嵗客有造其父遇寄於門嘲曰郎中姓虞必
當無智寄應聲曰文字不辨豈得非愚客大慙入謂其
父此子非常人文舉之對不是過也(南史/)
隋煬帝幸汴時越土進耀花綾有紋突起特有光彩絲
女乘樵風於石帆山下收野蠶繭繰之絲女夜夢神人
告曰禹穴三千年一開汝所得野蛾繭即江淹書槖中
壁魚化之絲織為裳必有文彩既織成果有光彩人間
不敢服遂進之(南部煙花録/)
越州秘色磁器世言錢氏有國日作之輙用故云秘色
按陸魯望集越器云九秋風露越寒開奪得千峰翠色
来好向中霄盛沆瀣共嵇中散鬭遺杯乃知唐已有秘
色非錢氏為始今耀州陶器名曰越器
吳筠字貞節華隂人通經誼美文辭舉進士不中去居
南陽倚常山天寳初召至京師南逰天台觀滄海與有
名士相娱樂文辭傳京師明皇遣使召見大同殿與語
甚悦勅待詔翰林獻𤣥綱論三篇帝常問道對曰深於
道者無如老子五千言復問神仙治錬法對曰此野人
事積嵗月求之非人主宜留意未幾漁陽事作乃復東
入㑹稽剡中
唐陳閲㑹稽人以能冩真人物子女等本道薦之𤣥宗
開元中召入供奉每令冩御容妙絶當時𤣥宗射豬鹿
兔鷹等并按舞圖真容皆受詔冩貌又太清宫肅宗真
容匪唯龍顔鳳姿日角月宇之狀而筆力遒潤風彩英
逸合符應瑞天假其能也國朝閻令公之後一人而已
今咸宜觀天尊殿内畫一上仙圖及當時供奉道士等真
皆其蹤也
李舟好事嘗得相舍煙竹截以為笛堅如鐡石以遺李
謩謩吹笛天下第一自教坊請假至越州公私更宴以
觀其妙時州客舉進士十人同㑹鏡湖欲邀李生相約
各一客㑹中有一人不遑他請其隣居有獨孤生年老
乆處田野人事不知至是遂應命到㑹李生捧笛一發
之後昬曀皆霽髣髴如有鬼神坐客贊歎獨孤生乃無
一言李生以為輕已意甚忿之良乆又作一曲無不賞
駭獨孤生又無言召者甚悔誚責之獨孤生不答伹㣲
笑李生曰公如此是輕薄為復是好手獨孤生乃徐曰
公安知僕不㑹坐客皆驚李生改容謝之獨孤曰公試
吹涼州至曲終獨孤生曰亦能妙然聲調雜夷樂得無
有龜兹之侣乎李生大駭曰丈人神絶某亦不知本師
實龜兹人也又曰第十三疊入水調足下知之乎李生
曰某實不覺獨孤生乃取吹之李生更有一笛拂拭以
進獨孤視之曰此都不堪用執者粗通耳乃換之曰此
至入破必裂得無恡惜否李生曰不敢遂吹聲發入雲
四座震慄至第十三疊歇示李生謬誤之處敬伏將拜
及入破笛遂敗裂不復終曲李生再拜衆散明旦李生
并㑹客皆往候之至則唯茅舍尚在(見太平廣/記出逸史)
唐僖宗西幸之年有㑹稽山處士孫位隨駕止蜀位有
道術兼工書畫皆妙得筆精曽於應天寺門左壁畫天
王部從鬼神竒怪斯存筆勢狂縱三十餘年無有敵者
景煥其先亦専書畫嘗與翰林歐陽學士烱迺忘形之
友一日聨騎同逰兹寺偶畫右壁天王以對之渤海某
作歌行一篇有草書僧夢龜後至請書之於壁成都號
為應天三絶
㑹稽謝𤣥卿好呼吸延年之術常作東郭先生導引法
服仙人五明散年近百嵗而精力不衰後採藥至五泄
溪偶得一路前有石門夾道皆生桃枝細竹飛泉鳴籟
響亮空山可三四里石壁曲轉蒼翠臨雲又數百步值
一横溪俯臨峻壁淙湍激溜上有石梁纔可並足乃匍
匐而度至前轉寛班班若有人路連崖重嶂畧無斷缺
多生㯶桂髙樹凌霄䝉籠隠靄披拂左右稍聞鐘磬尋
之而去忽遇神女數人逍遥林下被服纎麗姿艶䒠穠
𤣥卿乃前拜之皆相視而笑謂曰非謝卿乎相望乆矣
乃引𤣥卿登一峻嶺絶磴危壁互相承掩遂至一處豁
然平敞玉堂朱閣炳煥其中云此東華夫人所居也
徐鉉述祖先生墓誌序云門生彭汭登第補本郡司倉
掾嘗與社祭齊于郡之延慶院獨處一室既寢後而精
爽不寧展轉至四鼓乃得寐夢一白衣書生入戸謂汭
曰某嘗述少文詞在此室司倉當見之也汭辭以未見
書生曰試為讀之言訖而去及寤猶四鼓因呼僕秉燭
周視墻壁間意謂有留題者而都無所見唯戸扇下有石
方尺餘塵土䝉之視彷彿有賀監字乃知此是也祀事
罷移置㕔前以水滌之文字依然即進士許鼎所撰祖
先生墓誌也問主僧云十年前院側數十步官置瓦窰
掘地得之而掌役者軍吏也不曉其所自但見有文因
惜不毁而置此按賀監以天寳二載始得還鄉既而天
下多事遂與世絶止於吳越故老亦不能知其所終㣲
彭子之夢則賀監輕舉之迹與祖君髙尚之節皆湮沒
矣其誌云通河先生祖君名貫字子元范陽人性寛平
州里莫見其喜怒長短頗覽書尤工詩句天才黙識少
有倫侣葢修黄老之術初賀監得攝生之妙近數百年
不死負笈賣藥如韓康伯近在天台山升遐徧於人聴
元和已亥年先生遇之謂曰子寛中柔外可以語至道
也候今嵗遇爾於小有乃授斷榖丹經先盟而授之吞
一粟則十年不飢一日謂門人曰賀公之期至矣乃沐
浴委化
龍圖閣直學士燕肅著海潮論曰觀古今諸家海潮之
説多矣或謂天河激湧亦云地機翕張盧肇以月激水
而潮生封演云月周天而潮應挺空入漢山湧而濤隨
析木大梁月行而水大源殊派異無所適從索隠探㣲
宜伸確論大中祥符九年冬奉詔按察嶺外嘗經合浦
郡沿南溟而東過海康厯陵水陟恩平住南海迨由龍
川抵潮陽洎出守㑹稽移蒞句章是以上諸郡皆沿海
濵朝夕觀望潮汐之候者有日得以求之刻漏究之消
息十年用心頗有凖的大率元氣嘘吸天隨氣而漲歛
溟渤往来潮順天而進退者也以日者重陽之母隂生
於陽故潮附之於日也月者太隂之精水乃隂故潮依
之於月也是故隨日而應月依隂而附陽盈於朔望消
於朏(敷尾/切)魄於上下弦息於輝朒故潮有大小焉今起
月朔夜半子時潮平於地之子位四刻一十六分半月
離於日在地之辰次日移三刻七十二分對月到之位
以日臨之次潮必應之過月望復東行潮附日而又西
應之至後朔子時四刻一十六分半日月潮水亦俱復
㑹於子位於是知潮當附日而右旋以月臨子午潮必
平矣月在夘酉汐必盡矣或遲速消息之小異而進退
盈虚終不失於時期矣或問曰四海潮平来皆有漸唯
浙江濤至則亘如山岳奮如雷霆水岸横飛雲崖傍射
澎騰奔激吁可畏也其漲怒之理可得聞乎曰或云夾
岸有山南曰龕北曰赭二山相對謂之海門岸狹勢逼
湧而為濤耳若言狹逼則東溟自定海吞餘姚奉化三
江侔之浙江尤甚狹逼潮来不聞濤有聲也今觀浙江
之口起自纂風亭(地名屬/㑹稽)北望嘉興大山水闊二百餘
里故海商舶船怖於上潬(水中沙為/潬徒旦切)惟泛餘姚小江易
舟而浮運河逹于杭越矣葢以下有沙潬南北亘連隔
礙洪波蹙遏潮勢夫月離震兊他潮以生惟浙江水未
泊月經乾巽潮来已半濁浪堆滯後水益来於是溢於
沙潬猛怒頓湧聲勢激射故起而為濤耳非江山淺逼
使之然也宜哉燕公以大中祥符九年為廣東提㸃刑
獄又嘗知越州移明州故能考論其詳如此有海潮圖
亦其所作
兩浙田稅畝三㪷錢氏國除朝廷遣王贄均兩浙雜税
王贄悉令畆出一斗使還責擅減税額王贄以謂畝税
一斗者天下之通法兩浙既已為王民豈當復循偽國
之法上從其説至今畝稅一斗者自王贄始惟江南福
建猶循舊額葢當時無人論列遂為永式贄尋除右司
諌終於京東轉運使有五子皋凖覃鞏罕凖之子珪為
丞相其他亦多顯者豈惠民之報歟
紹興元年十一月上虞縣丞婁寅亮上封事先正有言
太祖舍其子而立弟此天下之大公也周王薨章聖取
宗室子育之宫中此天下之大慮也仁宗皇帝感悟其
説制詔英祖入繼大統文子文孫宜君宜王遭罹變故
不斷如帶今有天下者獨陛下一人而已恭惟陛下克巳
復勤備嘗艱難春秋鼎盛自當則百斯男屬者椒寢未
繁前星不䊮孤立無助有識寒心天其或者深惟陛下
追念祖宗公心長慮之所及乎崇寧以来諛臣進説推
濮王子孫以為近屬餘皆謂之同姓致使昌陵之後寂
寥無聞奔迸藍縷僅同民庶臣恐祀豐于昵仰違天鑒
藝祖在上莫肯頋歆此二聖所以未有回鑾之期黠敵
所以未有悔禍之意中原所以未有息肩之時也欲望
陛下於子行中遴選太祖諸孫有賢徳者視秩親王使
牧九州以待皇嗣之生退處藩服更加廣選宣祖太宗
之裔才武可稱之人升為南班以備環列庶幾上慰在
天之靈下係人心之望臣本書生白首選調垂二十年
今將告歸不敢終黙位卑言髙罪當萬死惟陛下裁赦
寅亮字陟明永嘉人早㳺上庠有聲南渡後始為上虞
丞髙宗皇帝車駕駐㑹稽陟明扣閽抗疏首發大計上
讀之歎寤富直柔時在西府從而薦之即令召對改官
除監察御史未幾㑹秦檜用事寅亮不能諧附故不復
用以死孝宗即位史浩輔政以為當有褒顯如范鎮故
事上曰此皆出太上本意豈可論臣下之功遂止孝宗
聖孝如此
王翿者字文輝開封陳留人徙湖之安吉登崇寧五年
進士第厯主客員外郎太府少卿方建炎三年冬十一
月車駕東廵海道翿為浙東提㸃刑獄李鄴知越州鄴
者前參知政事邴之兄當奉使金人冒金兵而前矢中
其顙執政以為必能死守故留鄴守越以捍金付兵幾
萬人府庫亦多留越鄴實懦比金至杭不復為守禦計
隂遣人與金通北人入境率官奉迎之翿前揣知其情
以廵所部寨柵為名之旁郡比鄴降金入㑹稽乆之亦
遁去翿乃歸遂權州事有苦竹溪土豪胡人參與弟木
香等聚郡道自稱鄉兵至近郊翿開東門納之初不能
節制郡人固以為憂人參等肆掠奪翿亦大憂不知所
出時以謀於郡人又不能用人參因逼翿具奏以已力
戰勝金復州城為功翿不從雖不得已草奏然頗以實
言人參遣木香逼請不已翿竟不可人參怨怒且懼外
兵至乃刼請翿至其所駐禹跡寺東省院欲與俱去翿
又不從使數人曵之出翿堅坐不起遂腰斬之子鎬年
二十二奮起搏賊亦見殺皆肆諸寺門將官曹績亦俱
死績有子聞變從外馳至伏父尸䑛血號慟不止賊白
刄交下終不顧遂抱父尸以死翿雖無他才能智畧以
制羣盗然自拔去不預李鄴附金之事及人參刼請奏
功若屈從以冀倖賖死朝廷方艱難時亦未必深責翿
不敢欺卒以實奏豈不知將死猶能如此亦不為無可
稱矣事聞翿自朝請郎贈朝請大夫鎬自將仕郎贈文
林郎録其孤二人然其後卒不振父子至今藁殯梅山
本覺寺亦可哀矣
曽怘中書舍人鞏之孫以新通判温州權浙東安撫司
主管機宜大宇建炎四年金人入州境安撫使李鄴降
金郡官多遁去其懦者從鄴請降怘獨慷慨誓死不肯
下拜被執愈奮起罵敵敵怒併執其妻子喻使降則全
其家且富貴之怘罵不止遂死闔門數十口皆死惟一
子崈尚幼其乳母於亂尸中救䕶乆乃蘇然亦刀痕被
體殆天全其嗣也金退部使者宋公煇聞于朝崈以死
事孤命官
石景術字慎思應舉年省試治周禮試官考校義巻兩
副一則該博而詞不工疑其為老儒一則詞義整齊疑
其少年試官念欲取老者未決夕夢一書生来見絀往
反乆之覺而與同官言皆笑或不以為然取巻子衆觀
亦如前議是夕試官五人皆同夢異而竟取疑為少年
者榜出即石景術也狀貌乃夢中所見王介甫欲嫁姪
女與之吕吉甫聞其事意其必貴遽以女適景術介甫
怒由是吉甫罷參政出知揚州景術曽作詞曹郎官上
監司太守後無疾死介甫姪女嫁葉致逺者是也(清尊/録)
紹興三年大理評事石邦哲言近偽徐王李㪍帝姬阿
易之来遣使迓之絡繹于道有以見陛下之親睦既察
其詐付之有司又有以知陛下之明斷臣聞漢光武之
誅王郎雖或者疑其為成帝遺體而猶誅之葢惡人之
惑衆而偽者莫辨也唐代宗之詔母后嘗曰寧被百罔
冀得一真葢懼人之避辠而真者莫是也李㪍阿易之
是也播告四方恐尚皇族有自金中脱身南歸宜令州
縣驗實許以推賞庶得其真以茂本支庚申詔禮部遍
牒諸路(中興小厯/)
初紹興八年除光為參知政事右從政郎楊煒寓行在
聞之曰此吾鄉先生也今得位必盡行所學乆之無所
聞時朝廷方與金人議和煒不以為是以書責光感其
言遂引去二十二年煒為黄巖令有聲蕭振知合州薦
煒改秩俄有縣吏得煒書有詆時相語以告浙東提刑
秦昌時昌時以聞于朝詔送大理寺獄具煒除名送萬
安軍編管兄選人炬亦連坐羈置邕州振罷仍落徽猷
閣待制池州居住(中興小厯/)
畢景儒仲荀言其先人天聖中為㑹稽税官夏夜暴風
震霆而無雨空中有人馬聲終夜方息闔城皆聞之明
日禹廟令申州是夜二鼓殿門闗鎖忽自掣開風霆自
殿中起直西南去州遣官驗之百里間林木禾稼皆顛
仆
新昌石佛螺髻上有靈芝香聞數十步夜有光煜然何
徳楊稱言嘗登山遥望見之有大虵環守不可輙近
陸左丞夫人大觀庚寅在京師病累月醫藥莫效雖名醫
如石藏用輩皆謂難治一日有老道人狀貌甚古銅冠
緋氅一丫髻童子操長柄白紙扇從後過門自言疾無
輕重灸立愈延入問其術道人探囊出少艾取一甎灸
之夫人方臥忽覺腹間痛甚如火灼道人遂徑去曰九
十嵗追之疾馳不可及後二十餘年年八十三乃終又
二十年孫提刑濟監三江鹽場偶飲酒於一士人毛氏
忽見道人衣冠及童子悉如夫人平日所言方愕然道
人忽自言京師灸甎事言訖遂遁去遍尋不可得毛君
云其妻病道人為灸屋柱十餘壯脱然愈方欲謝之不
意其去也世或疑神仙以為渺茫豈不繆哉
㑹稽天寧觀老何道士喜栽花釀酒以延客居於觀之
東廊一日有道人狀貌甚偉欵門求見善談論喜作大
字何欣然接之留數日乃去未幾有妖人張懐素號張
落拓者謀亂乃前日道人也何亦坐繋獄以不知謀得
釋自是畏客如虎杜門絶往還忽有一道人亦美風表
多技術觀之西廊道士曰張若水介之来謁何大怒曰
我坐接無賴道人幾死於囹圄豈敢復見汝耶因大罵
闔扉拒之而此道人葢永嘉人林靈噩也旋得幸貴震
一時賜名靈素平日一飯之恩必厚報之若水乘驛赴
闕命以道官至蘂珠殿校籍視殿修撰父贈朝奉大夫
母封宜人而老何以嘗罵之朝夕憂懼若水為排解且
以書慰之始少安觀中人至今傳以為笑
老葉道人龍舒人不食五味年八十七八平生未嘗有
疾居㑹稽舜山天將寒必増屋瓦補牆壁使極完因下
帷投簾多儲薪炭杜門終日及春乃出弟子曰小道人
極愿慤嘗歸淮南省親至七月望日隣有住菴僧召老
葉飯飯已亟辭歸問其故則曰小道人約今日歸矣僧
笑曰相去二三千里豈能必如約哉葉曰不然此子平
日未嘗妄也僧乃送之歸及門小道人已弛擔矣客每
訪之拱揖甚謹然不肯多語或黙作意欲扣其所得纔
入門即引入臥内燒香具道其遇師本末若先知者亦
異矣夫
石道叟公轍鄉里名士有朱夷行希言歿於東都朱兄
通直昌言字逹可聞赴告質産迎其喪不足則貸於閭
里未辦方憂不知所為而道叟已送柩在門矣於是道
叟為太學諸生夷行病疫逺客無親黨在都道叟獨謁
醫為治療既不起則空其囊為具棺歛買舟載之歸初
道叟未四十得眼疾至是舟行遇大熱疾遂劇幾喪明
夜夢夷行如平生曰目疾奈何有爾朱先生藥其效如
神覺而異之明日至京口岸濵有二人者自相語曰爾
朱何義也公憶昨夢即叩之其人曰前小衖中有賣爾
朱先生眼藥者不知所謂聊復論之耳道叟因相與訪
求之不百步已至其處欵門求藥出百許貼皆細如芥
子問其直曰貼須三錢爾因盡買之服未數日瞳人如
著氷舟行至東則視瞻已清明復初矣其後年八十手
自校書燈下作牛毛小楷如年少書生豈𡨕報歟道叟
紹興初以特奏名第一人賜同進士出身仕至大宗正
司主管宗室財用云
王性之讀書真能五行俱下往往它人纔三四行性之
已盡一紙後生有投贄者且觀且捲俄頃即置之以此
人疑其輕薄遂多謗毁其實工拙皆能記也既卒秦熺
方恃其父氣燄熏灼手書移郡將欲取其所藏書且許
以官其子長子仲信名亷清苦學有守號泣拒之曰願
守此書以死不願官也郡將以禍福誘脅之皆不聴熺
亦不能奪而止
鄭鼎之字從革事親至孝建炎庚戌敵入㑹稽鼎之父
七十餘臥病不能避去家人奔散鼎之獨衣冠侍父煑
粥藥進之兵至即泣訴曰老父病革不能去乞全餘命
兵亦為歔欷捨去至者數輩乃相戒勿入孝子門父子
卒皆無恙
王公衮母墓為盗所發有司薄其罪公衮手斬盗首詣
州自言兄佐請納所居官以贖其罪時王侍御十朋為
簽幕賦詩以美之云臣子大節孝與忠父母仇讎天不
同賢哉㑹稽王孝子感慨有古烈士風松楸一夕盗破
冢親獲䑕輩聞之公有司守法貸其命孝子銜恨無終
窮誰謂書生膽如許貌若尫羸中甚武手斬凶人提髑
髏謂死生寃詣公府君不見齊襄内行世所羞春秋賢
之縁復讎又不見子胥鞭尸報父怨太史為之作佳傳
君今枕戈志已伸更須移孝為忠臣它年當作傅介子
誓斬樓蘭雪國耻
翟參政汝文守㑹稽以擅放逋賦自顯謨閣學士降為
直學士謝表曰敢若秦人坐視越人之瘠既安劉氏故
知晁氏之危一時皆傳誦之
綦内相崈禮自㑹稽奉祠去謝表曰雜宫錦於漁蓑敢
忘君賜話玉堂於茅舍更覺身榮秩滿再奉祠又表謝
曰欲掛衣冠尚低回於末路未先犬馬儻邂逅於初心
皆傑作也
蘭亭之㑹自右軍謝安而次四十一人至唐大厯中朱
迪吕謂吳均等三十七人經蘭亭故地聨句有賞是文
辭㑹歡同癸丑年之句東坡和陶詩云再遊蘭亭黙數
永和必有此事
梁王籍字文海天監中為湘東王諮議參軍隨府㑹稽
郡至若耶溪賦詩云蟬噪林逾靜鳥鳴山更幽劉孺見
之擊節不能已已王荆公以為兩句意同乃晉以後人
病别取古句風定花猶落對之信為竒絶也
唐竇庠作于闐鐘歌送靈徹上人歸越序云靈嘉寺鐘
案越中記此鐘本于闐國寺鐘因風雨失鐘所在有天
竺僧過于闐識此鐘于越靈嘉寺至今鎖在寺樓靈嘉
寺今福慶寺是也詩云海中有國傾神功烹金化成九
乳鐘精氣激射聲冲融䕶持海底諸魚龍聲有感神無
方連天雲水無津梁不知飛在靈嘉寺一國之人皆若
狂東南之美天下傳瓌文萬狀無雕鐫有靈飛動不敢
懸鎖在危樓五百年有時清秋日正中繁霜滿地天無
風一聲洞澈八音盡萬籟悄然星漢空徒言凡質千鈞
重一夫之力能振動大鳴小鳴須在君不擊不攷終不
聞髙僧訪古稽山曲終日賞之言不足手提文鋒百錬
成恐刜此鐘無一聲
髙駢寄越僧詩云輕堅笻杖竹一枝有九節寄與沃洲
僧閒步青山月至今笻杖以九節為貴
戴叔倫贈秦系詩云北人歸欲盡猶自寓蕭山閉戸不
曽出詩名滿世間系居蕭山今不知其地矣近時徐師
川過上藍莊詩云詩名空復滿世間白髯蕭蕭今老矣
用叔倫語也
越人俚語謂乆不得見者曰恰似菖蒲花難見面按施
肩吾詩有古相(闕/)　　　　　　　　　　　　花則
俚語亦乆矣
越漁者楊父一女絶色為詩不過兩句或問胡不終篇
答曰無奈情思纒繞至兩句即思逺不斷有謝生求娶
焉父曰吾女宜配公卿謝曰諺云少女少郎相樂不忘
少女老翁苦樂不同且安有少年公卿也翁曰吾女詞
多兩句子能續之稱其意則妻矣示其篇曰珠簾半牀
月青竹滿林風謝續曰何事今宵景無人解與同女曰
天生吾夫遂偶之後七年春日楊忽題曰春盡花隨盡
其如身是花謝曰何故為不祥句楊曰吾不乆於人間
矣謝續曰役来説花意不過比容華楊即瞑目而逝後
一年江上煙光溶曵見楊立於江中曰吾本水仙謫居
人間後儻思之即復謫下不得為仙矣
三鄉題云予家本若耶溪東與閨中同志者紉蘭佩蕙
趨幽閒人境不得已從人不幸良人已失邈然無依命
筆聊書絶句名姓二九子為父後玉無瑕弁無首荆山
石往往有以筆墨非女子之事名姓故隠而不書詩曰
昔逐良人西入關良人身沒妾東還謝娘衛女不相待
為雨為雲歸舊山李舒解曰二九十八也十加八木字
子為父後木下子李字玉無瑕去其㸃也弁無首存其
廾也王下廾弄字也荆山石往往有者荆石多韞玉當
是姓李名弄玉也
蕭山王兵部絲嘗發地得小青石版甚薄上刻詩三首
八分小字甚工妙詩云揺漾越江春相將采白蘋歸時
不覺夜出浦月隨人又曰家寄征河岸征人乆逺逰不
如潮有信每日到沙頭又曰乘曉南湖雲參差波浪痕
前洲在何處孤恨與誰論不知何人詩也
唐黙字存中㑹稽人博極羣書文辭髙古陸農師列為
上客為臨川法掾逰從甚久每愛其詩曰茅屋不聞雪
紙窻宜讀書又曰山林誤採槍旗信却怪枝頭雪未消
禱雨云下僚應有隨車喜遥見枝頭少女風送髙彦應
云莫似君家三十五時来不寄一行書皆竒句也(出漁/隠叢)
(話/)
越州應天釋希圓姑蘇人所居琅邪山山下有井井有
鰻􁭟魚水有盈縮與江潮相應甚靈多怪按爾雅山有
穴為岫徐季海詩云孤岫龜形在乃不成語葢謝𤣥暉
云䆫中列逺岫已誤用此字季海承誤耳按楚詞云收
恢台之孟夏恢大也台即胎也言夏氣大而育物季海
詩云髙閣無恢炱直言無暑氣耳似不合古語爾雅云
夏為長嬴嬴即恢台也若言髙閣無長嬴可乎能奴登
切獸名熊屬足似塵鹿絶有力故有絶人之才者謂之
能能奴来切三足鱉也今於来字韻中用法士多瓌能
乃是僧似鱉耳然魏晉人作詩多如此借韻至老杜韓
退之無復此病耳壯大壯之壯牡牝牡之牡杜詩中規
模稱牡哉必壯字誤書爾魏晉人用字亦多如此葢取
字勢易工不復問字之根源如古人書槁橋直直皆不
成字
僧宗昻住㑹稽能仁寺有故相寓寺中已而復相宗昻
被勅住持郎官馬子約題詩法堂壁上曰十年衰病臥
林泉鵷鷺羣飛競刺天黄紙除書猶到汝固知清世不
遺賢
義井在府東二里下為大井袤丈上設三井口以受汲
覆以大亭遇旱嵗不減尤宜染練義者葢以衆所共汲
為名今世俗置産以給族人曰義莊置學以教鄉曲子
弟曰義學設漿於道以飲行旅曰義漿闢地為叢冡以
藏暴骨曰義冡東坡先生讁黄州取諸郡所餉酒者置
一器中以觴客曰義樽近時州縣衆力共給役曰義役
皆與衆同之意又俚俗有義父母義子孫義兄弟衣加
攔曰義攔以髲作髻加首曰義髻此又不可曉也
雲門僧彦強仲皎皆能詩強且死作詩云一間茅屋元
無主付與山頭野火燒放筆而逝皎作送春長短句畢
竟年年用著来何似休歸去詩家多許之
雲門僧行持髙僧也初住雍熙退院結菴西谷有詩云
快活有時無奈句遶菴長嘯兩三聲其髙逸如此
雲門雲泉菴僧廣勤字行之能詩亷宜仲布嘗作墨梅
贈之勤答以詩云筆端造化如東君著物不簡亦不繁
宜仲大稱之以為非僧詩也
翟公巽參政守㑹稽日命工塑真武像既成熟視曰不
似不似即日毁之别塑今告成觀西廡小殿之像是也
道士賀仲清在傍親見之而不敢問
政和後道士有賜玉方符者其次則金方符長七寸闊
四寸靣為符背鑄御書曰賜某人奉以行教有違天律
罪不汝貸結於當心每齋醮則服之㑹稽天寧萬壽觀
有老道士盧浩真者嘗被金符之賜予少時親見之
　
　
　㑹稽志巻十九
欽定四庫全書
　㑹稽志巻二十　　　　　宋　施宿等　撰
　　古詩文
㑹稽古文之傳於世三代以前不可攷越滅吳北與諸
侯㑹盟周室歸胙宜有誥命盟誓之文可傳後世編簡
殘闕亦無聞焉惟秦金石刻之在㑹稽者今具見太史
公書斷以為古文之首
　　秦徳頌(文具碑刻門/)　　　　　　李　斯
　　賜嚴助書　　　　　　　　　　漢武帝
制詔㑹稽太守君厭承明之廬勞侍從之事懐故土出
為郡吏㑹稽東接於海南近諸越北枕大江間者闊焉
乆不聞問具以春秋對毋以蘇秦縱横
　　曹娥碑　　　　　　　　　　　邯鄲淳
孝女曹娥者上虞曹旴之女也其先與周同祖末胄荒
沉爰兹適居旴能撫節按歌婆娑樂神漢安三年五月
時迎伍君逆濤而上為水所淹不得其屍娥時年十四
號慕思旴哀吟澤畔旬有七日遂自投江死經五日抱
父屍出以漢安迄于永嘉青龍辛夘莫之有表度尚設
祭誄之辭曰
伊惟孝女曄曄之姿偏其反而令色孔儀窈窕淑女巧
笑倩兮宜其家室在洽之陽大禮未施嗟喪慈父彼蒼
伊何無父孰怙訴神告哀赴江永號視死如歸是以𦕈
然輕絶投入沙泥翩翩孝女載沈載浮或泊洲嶼或在
中流或趨湍瀨或逐波濤千夫失聲悼痛萬餘觀者填
道雲集路衢泣淚掩涕驚動國都是以哀姜哭市杞崩
城隅或有刻面引鏡剺耳用刀坐臺待水抱柱而燒於
戯孝女徳茂此儔何者大國防禮自修豈况庶賤露屋
草茅不扶自直不斲自雕越梁過宋比之有殊哀此貞
勵千載不渝嗚呼哀哉銘曰
名勒金石質之乾坤嵗數厯祀立廟起墳光于后土顯
昭天人生賤死貴利之義門何悵花落飄零早分葩豔
窈窕永世配神若堯二女為湘夫人時效髣髴以昭後
昆
　　上已日㑹蘭亭曲水詩(并序/)　　　王羲之
永和九年嵗在癸丑暮春之初㑹于㑹稽山隂之蘭亭
修禊事也羣賢畢至少長咸集此地有崇山峻嶺茂林
修竹又有清流激湍映帶左右引以為流觴曲水列坐
其次雖無絲竹管絃之盛一觴一詠亦足以暢叙幽情
是日也天朗氣清惠風和暢仰觀宇宙之大俯察品類
之盛所以逰目騁懐極視聴之娱信可樂也夫人之相
與俯仰一世或取諸懐抱䎸言一室之内或因寄所託
放浪形骸之外雖趣舍萬殊靜躁不同當其欣於所遇
暫得於已快然自足曽不知老之將至及其所之既倦
情隨事遷感慨係之矣向之所欣俛仰之間以為陳迹猶
不能不以之興懐况修短隨化終期於盡古人云死生
亦大矣豈不痛哉每覽昔人興感之由若合一契未嘗
不臨文嗟悼不能喻之於懐固知一死生為虚誕齊彭
殤為妄作後之視今亦由今之視昔悲夫故列叙時人
録其所述雖世殊事異所以興懐其致一也後之覽者
亦將有感於斯文
　　四言
代謝鱗次忽焉以周欣此暮春和氣載柔詠彼舞雩異
世同流乃攜齊契散懐一丘
　　五言
仰視碧天際俯瞰緑水濵寥閴無涯觀寓目理自陳大
矣造化功萬殊莫不均羣籟雖參差適我無非親
　　四言　　　　　　　　　　　　謝　安
伊昔先生有懐春逰契兹言執寄傲林邱森森連嶺茫
茫原疇逈霄垂霧凝泉散流
　　五言
相與欣嘉節率爾同褰裳薄雲羅物景㣲風翼輕航醇
醪陶丹府兀若逰羲唐萬殊混一象安復覺彭殤
　　四言　　　　　　　　　　　　謝　萬
肆眺崇阿寓目髙林青蘿翳岫修竹冠岑谷流清響條
鼓鳴音𤣥崿吐潤霏霧成隂
　　五言
司冥巻隂旗句芒舒陽旌靈液被九區光風扇鮮榮碧林
輝翠萼紅葩擢新莖翔禽撫翰遊騰鱗躍清泠
　　四言　　　　　　　　　　　　孫　綽
春詠登臺亦有臨流懐彼伐木肅此良儔修林䕃沼旋
瀨縈邱穿池激湍連濫觴舟
　　五言
流風拂枉渚亭雲䕃九臯鸎語吟修竹㳺鱗戯瀾濤攜
筆落雲藻㣲言剖纎毫時珍豈不甘忘味在聞韶
　　四言　　　　　　　　　　　　徐豐之
俯揮素波仰掇芳蘭尚想嘉客希風永歎
　　五言
清響擬絲竹班荆對綺疏零觴飛曲津歡然朱顔舒
　　四言　　　　　　　　　　　　孫　統
茫茫大造萬化齊軌罔悟𤣥同競異標㫖平勃運謨黄
綺隠几凡我仰希期山期水
　　五言
地主觀山水仰尋幽人縱迴沼激中逵疎竹間修桐因
流轉輕觴冷風飄落松時禽吟長澗萬籟吹連峯
　　四言　　　　　　　　　　　　王彬之
丹崖竦立葩藻映林緑水揚波載浮載沉
　　五言
鮮葩映林薄逰鱗戯清渠臨川欣投釣得意豈在魚
　　四言　　　　　　　　　　　　王凝之
莊浪濠津巢步潁湄冥心真寄千載同歸
　　五言
氤氲柔風扇熙怡和氣淳駕言與時遊逍遥映通津
　　四言　　　　　　　　　　　　王肅之
在昔暇日味存林嶺今我斯遊神怡心静
　　五言
嘉㑹欣時遊豁爾暢心神吟詠曲水瀨泳波轉素鱗
　　四言　　　　　　　　　　　　王徽之
散懐山水肅然忘羈秀薄壑頴疎松籠崖遊羽扇霄鱗
躍清池歸目寄歎心㝠二竒
　　五言
先師有𡨕藏安用羈世羅未若保冲真齊契箕山阿
　　四言　　　　　　　　　　　　袁嶠之
人亦有言意得則歡嘉賔既臻相與逰盤㣲音迭詠馥
焉若蘭茍齊一致遐想掲竿
　　五言
四眺華林茂俯仰清川渙激泉流芳醪豁爾累心散遐
想逸民軌遺音良可翫古人詠舞雩今也同斯歎
　　一十五人一篇成
　　五言　　　　　　　　　　　　郄　曇
温風起東谷和氣振柔條端坐興逺想薄言逰近郊
　　四言　　　　　　　　　　　　王豐之
肆眄巖岫臨泉濯趾感興魚鳥安兹幽跱
　　四言　　　　　　　　　　　　華　茂
林榮其鬱浪激其隈泛泛輕觴載欣載懐
　　四言　　　　　　　　　　　　庾　友
馳心域表寥寥逺邁理感則一𡨕然斯㑹
　　五言　　　　　　　　　　　　虞　説
神散宇宙内形浪濠梁津寄暢須臾歡尚想味古人
　　五言　　　　　　　　　　　　魏　滂
三春陶和氣萬物齊一歡明后欣時豐駕言映清瀾亹
亹徳音暢蕭蕭遺世難望巖愧脫屣臨川謝掲竿
　　五言　　　　　　　　　　　　謝　繹
縱暢任所適迴波濚逰鱗千載同一朝沐浴陶清塵
　　五言　　　　　　　　　　　　庾　藴
仰想虚舟説俯歎世上賔朝榮雖云樂夕斃理自因
　　五言　　　　　　　　　　　　孫　嗣
望巖懐逸許臨流想竒莊誰云真風絶千載挹遺芳
　　五言　　　　　　　　　　　　曹茂之
時来誰不懐寄散山林間尚想方外賔超超有餘閒
　　五言　　　　　　　　　　　　曹華平
願與逹人逰解結遨濠梁狂吟任所適浪流無何鄉
　　五言　　　　　　　　　　　　桓　偉
主人雖無懐應物寄有尚宣尼遨沂津蕭然心神王數
人各言志曾生發竒唱今我欣斯逰愠情亦暫暢
　　五言　　　　　　　　　　　　王𤣥之
松竹挺巖崖幽澗激清流蕭散肆情志酣暢豁滯憂
　　五言　　　　　　　　　　　　王藴之
散豁情志暢塵纓忽以捐仰詠挹遺芳怡神味重淵
　　五言　　　　　　　　　　　　王渙之
去来悠悠子披褐良足欽超迹修獨往真契齊古今
　　一十六人詩不成各罰酒三觥
　　　謝　瑰　卞　迪　邱　髦　王獻之
　　　羊　模　孔　熾　劉　密　虞　谷
　　　勞　夷　后　綿　華　耆　謝　藤
　　　任　儗　吕　系　吕　本　曹　禮
　　後序　　　　　　　　　　　　孫　綽
古人以水喻性者有㫖哉非以澄之則清淆之則濁耶
故振轡於朝市則充詘之心至閒步於林野則寥落之
意興仰瞻羲唐邈然逺矣近詠臺閣顧探増懐聊於曖
昩之中期乎瑩拂之道暮春之始禊于南澗之濵髙嶺
千尋長湖萬頃乃藉芳草鑑清流覽卉物觀魚鳥萬類
同榮資生咸暢於是和以醇醪齊以逹觀快然兀矣焉
復覺鵬鷃之二物哉耀靈促轡急景西邁樂與時去悲
亦系之往復推移新故相換今日之迹明復陳矣原詩
人之致興諒詠謌之有由文多不載大略如此所賦詩
亦裁而綴之如前四言五言焉
　　桐栢山金庭館碑銘　　　　　　　沈　約
夫生靈為貴有識斯同道奚云及終天莫反故仙學之
秘上聖攸尊啟玉笈之幽文貽金壇之妙訣駐景濛谷
還光上枝吐吸煙霞變練丹液出沒無方升降自已下栖
洞室上賔羣帝覩靈岳之驟啟見滄波之屢竭望𤣥州
而駿驅指蓬山而永騖芝葢三重駕螭龍之蜿蜒雲車
萬乘載旗斾之逶迆此葢栖靈五岳未暨夫三清者也
若夫上𤣥奥逺言象斯絶金簡玉字之書𤣥霜絳雪之
寳俗士所不能窺學徒不敢輕慕且禁誓嚴重志業
艱劬自非天禀上才未易可擬自惟凡劣識鑒鮮方徒
抱出俗之願而無致逺之力早尚幽栖屏棄情累留愛
巖壑託分魚鳥塗愈逺而靡倦年既老而不衰髙宗明
皇帝以上聖之徳結宗𤣥之念忘其菲薄曲賜提引末
自夏汭固乞還山權憩汝南縣境固非息心之地聖主
纘厯復䝉縶維永泰元年方遂初願遂逺至天台定居
兹嶺所憩之山實惟桐栢實靈聖之下都五縣之餘地
仰出星河上參倒景髙崖萬沓邃澗千迴因髙建壇
憑巖考室飭降神之宇置朝禮之地桐栢所在厥號金
庭事昺靈圖因以名館聖上曲降幽情留信彌宻置道
士十人用祈嘉祉越以不才首膺斯任永棄人羣竄景
窮麓結懇志於𤣥都望霄容於雲路仰宣國靈介兹景
福延吉祥於清廟納萬壽於神躬又願道無不懐澤無
不至幽荒屈膝戎貊稽顙息鼓輟烽守在海外因此自
勉兼遂㣲誠日乆勤劬自強不已翹心屬念晚臥晨興
飡正陽於停午念孔神於中夜將三芝而延佇飛九丹
而宴息乘鳬輕舉留舄忘歸以兹丹欵表之𤣥極無曰
在上日鑒非逺銘石靈館以旌厥心其辭曰
道無不在若存若亡於惟上學理妙羣方用之日損言
則非常儵焉靈化羽變蜺裳九重嶤□三山璀璨日為
車馬芝成宫觀虹旌拂月龍輈漸漢萬春方華千齡始
旦伊余菲薄竊慕隠淪尋師請道結友問津東採震澤
西遊漢濵依稀靈眷髴髴幽人帝明紹厯惟皇纂位屬
心鼎湖脱屣神器降命凡塵仰祈靈祕瞻彼髙山興言
覆簣啟基桐栢厥號金庭喬峯迥峭擘漢分星臨雲置
墠駕岳開櫺􁭝塗蹇産林圻葱青誰謂應逺神道㣲宻
慶集宫闈祥流罕畢其乆如地其恒如日壽同南山與
天無卒史生變煉外示無功少君飛轉宻與神通因資
假力輕舉騰空庶憑嘉誘永濟㣲躬
　　㑹稽山贊　　　　　　　　　　郭　璞
禹徂㑹稽爰朝羣臣不䖍是討乃戮長人玉匱表夏𤣥
石勒秦
　　太平山銘　　　　　　　　　　孫　綽
巍峩太平峻踰華霍秀嶺樊媪竒峯挺崿上千翠霞下
籠丹壑有士㝠遊黙往竒托肅形枯林暎心幽漠亦見
覯止渙焉融滯懸棟翠㣲飛宇雲際重巒蹇産廽溪縈
帶被以青松灑以素籟流風佇芳翔雲停藹
　　祭禹廟文　　　　　　　　　　謝惠連
謹遣左曹掾奉水土之羞前薦夏帝之靈咨聖繼天載
誕英徽克明克哲知章知㣲運此宏謨䘏彼民憂身勞
五岳形瘦九州呱呱弗顧虔虔是欽物貴尺璧我重寸
隂乃鍚𤣥圭以告成功虞數既改夏徳乃隆臨朝總政
廵國觀風淹留稽嶺乃徂行宫恭司皇役敬屬暉融神
息略薦乃昭其忠
　　北山移文　　　　　　　　　　孔稚珪
鍾山之英草堂之靈馳煙驛路勒移山庭夫以耿介㧞
俗之標蕭灑出塵之想度白雪以方潔干青雲而直上
吾方知之矣若其亭亭物表皎皎霞外芥千金而不盼
屣萬乘其如脱聞鳳吹於洛浦值薪歌於延瀨固亦有
焉豈有終始參差蒼黄飜覆淚翟子之悲慟朱公之哭
乍迴跡以心染或先貞而後黷何其謬哉嗚呼尚生不
存仲氏既往山阿寂寥千載誰賞世有周子儁俗之士
(周顒字彦倫元徽中出為/剡令建元中為山隂令)既文既博亦𤣥亦史然而學
遁東魯習隠南郭竊吹草堂濫巾北岳誘我松桂欺我
雲壑雖假容於江皋乃纓情於好爵其始至也將欲排
巢父拉許由傲百氏蔑王侯風情張日霜氣横秋或歌
幽人長往或怨王孫不游談空空於釋部覈𤣥𤣥於道
流務光何足比涓子不能儔及其鳴騶入谷鶴書赴隴
形馳魄散志變神動爾乃眉軒席次袂聳筵上焚芰製
而裂荷衣抗塵容而走俗狀風雲悽其帶憤石泉咽而
下愴望林巒而有失顧草木而如喪至其紐金章綰墨
綬跨屬城之雄冠百里之首張英風於海甸馳妙譽於
浙右(字書曰江水東至/㑹稽山隂為浙右)道帙長殯法筵乆埋敲扑諠囂
犯其慮牒訴倥偬裝其懐琴歌既斷酒賦無續常綢繆
於結課每紛綸於折獄籠張趙於往圖架卓魯於前籙
希蹤三輔豪馳聲九州牧使我髙霞孤映明月獨舉
青松落䕃白雲誰侣澗户摧絶無與歸石逕荒涼徒延
佇至於還飈入幕寫霧出楹蕙帳空兮夜鶴怨山人去
兮曉猿驚昔聞投簪逸海岸今見解蘭縳塵纓於是南
嶽獻嘲北隴騰笑列壑爭譏攢峯竦誚慨游子之我欺
悲無人以赴弔故其林慙無盡澗愧不歇秋桂遣風春
蘿擺月騁西山之逸議馳東皋之素謁今又促裝下邑
(銑曰下邑謂山隂也言山/隂秩滿因京而過山也)浪栧上京雖情投於魏闕或
假步於山扃豈可使芳杜厚顔薜荔無恥碧嶺再辱丹
崖重滓塵游躅於蕙路汙渌池以洗耳宜扃岫幌掩雲
闗歛輕霧藏鳴湍截来轅於谷口杜妄轡於郊端於是
叢條瞋膽疊穎怒魄或飛柯以折輪乍低枝而掃跡請
迴俗士駕為君謝逋客
　　何徴君墓誌　　　　　　　　梁簡文帝
先生履玉燭之禎氣應大賢之一期實生而知機撫塵
斯庶敬非習起孝乃因心聚徒教習學侣成羣與沛國
劉瓛汝南周顒為友陸璉賀㻛之徒更道北面永明中
王文憲儉受詔撰禮未竟而卒屬在司徒文宣王王以
讓先生因廣加刋緝後以含文燕居説六典五恩之義
或齊侯所不鎮孟嘉所未知皆折兹大物成此良教小
人道長每諷考槃之詩君子道消便執天山之筮乃毁
車掛冠拂衣東嶺始居若耶来從秦望今上經綸天地
權輿鼎業始徴為軍諮祭酒實允文若之舉且光彦先
之選又徵特進右光禄大夫髙尚其事確乎不拔𤣥纁
徒往束帛虚歸而給白衣尚書禄固辭不受卒窆乎其
山正衾在殯嗤鏤器與玉衣堯典入棺恥宻章及圭綬
知與不知並懐惋愴咸以人亡素楷禮墜文章洙泗頺
經扶風罷學關西疑聖之德自此長淪髙松引風之氣
於兹永息余昔在殊方亟枉翰跡欽風味道迄淹嵗時
既而位阻桂宫途乖咫尺不獲擁經步至問春卿之痾
徐輪三反入杜夷之舍痛祥雲之滅采悲列曜之晞暉
追勒髙郷乃為銘曰
文範髙世𤣥晏絶倫復有令徳逺之與均誰與克此嗚
呼哲人第五肥遁餘飢尚遵司空開學其風不冺傳兹
孝敬曰悌且仁氣髙瓊岳心虚谷神括羽儒囿舟輿席
珍既逰慧水兼引法輪談扇猶在鳴琴尚陳如何不憗
徳素長淪寂寥巖穴荒涼渭濵橋曰隻雞徐稱酹素余
欽夫子風期夙著蓄思含毫傳芳寫譽沉礎雖貞𤣥泉
無曙
　　朱育對
孫亮時有山隂朱育少好竒字凡所特逹依體像類造
作異字千名以上仕郡門下書佐太守濮陽興正旦宴
見掾吏言次問太守昔聞朱頴川問士於鄭召公韓吳
郡問士於劉聖博王景興問士於虞仲翔嘗見鄭劉二
答而未覩仲翔對也欽聞國賢思覩盛美有日矣書佐
寧識之乎育對曰往過習之昔初平末年王府君以淵
妙之才超遷臨郡思賢嘉善樂采名俊問功曹虞翻曰
聞玉出昆山珠生南海逺方異域各生珍寳且曽聞士
人歎美貴邦舊多英俊徒以逺於京畿含香未越耳功
曹雅好博古寧識其人邪翻對曰夫㑹稽上應牽牛之
宿下當少陽之位東漸巨海西通五湖南暢無垠北渚浙
江南山攸居實為州鎮昔禹㑹羣臣因以命之山有金
木鳥獸之殷水有魚鹽珠蚌之饒海嶽精液善生俊異
是以忠臣繼踵孝子連閭下及賢女靡不育焉王府君
笑曰地勢然矣士女之名可悉聞乎翻對曰不敢及逺
畧言其近者耳往者孝子句章董黯盡心色養喪致其
哀單身林野鳥獸歸懐怨親之辱白日報讐海内聞名
昭然光著太中大夫山隂陳囂漁則化盗居則讓鄰成
侵退藩遂成義里攝養車嫗行足厲俗自揚子雲等上
書薦之粲然傳世太尉山陰鄭公清亮質直不畏彊禦魯
相山隂鍾離意禀殊特之姿孝家忠朝宰縣相國所在
遺惠故取養有君子之謩魯國有丹書之信及陳宫費
齊皆上契天心功徳治狀記在漢籍有道山隂趙曄徴
士上虞王充各洪才淵懿學究道源著書埀藻絡繹百
篇釋經傳之宿疑解當世之槃結或上窮隂陽之奥秘
下攄人情之歸極交阯刺史上虞縣綦毋俊拔濟一郡
讓爵土之封決曹掾上虞孟英三世死義主簿句章梁
宏功曹史餘姚駟勲主簿句章鄭雲皆敦終始之義引
逐免居門下督盗賊餘姚伍隆□(莫侯/反)主簿任光章安
小吏黄他身當白刃濟君於難揚州從事句章王修委
身授命垂聲来世河内太守上虞少英遭世屯蹇忘家
憂國列在八俊為世英彦尚書烏傷楊喬桓帝妻以公
主辭疾不納近故太尉上虞朱公天姿聰亮欽明神武
䇿無失謨征無遺慮是以天下義兵思以為首上虞女
子曹娥父溺江流投水而死立石碑紀炳然著顯王府
君曰是既然矣潁川有巢許之逸軌吳有太伯之三讓貴
郡雖士人紛紜於此足矣翻對曰故先言其近者耳若
乃引上世之事及抗節之士亦有其人昔越王翳讓位
逃於巫山之穴越人薫而出之斯非太伯之儔邪且太
伯外来之君非其地人也若以外来言之則大禹亦廵
此而𦵏之矣勤大里黄公潔巳暴秦之世髙祖即阼不
能一致惠帝恭讓出則濟難徴士餘姚嚴遵王莽數聘
抗節不行光武中興然後俯就矯首不拜志凌雲日皆
著於傳籍較然彰明豈如巢許流俗遺譚不見經傳者
哉王府君笑曰善哉話言也賢矣非君不著太守未之
前聞也濮陽府君曰御史所云既聞其人亞斯以下書
佐寧識之乎育曰瞻仰景行敢不識之近者太守上虞
陳業㓗身清行志懐霜雪貞亮之信同操栁下遭漢中
㣲委官棄禄遁迹黟歙以求其志髙邈妙蹤天下所聞
故桓文遺之尺牘之書比竟三髙其聰明大畧忠直謇
諤則侍御史餘姚虞翻偏將軍烏傷駱統其淵懿純徳
則太子少傅山隂闞澤學通行茂作帝師儒其雄姿武
毅立功當世則後將軍賀齊勲成績著其探極秘術言
合神明則太史令上虞吳範其文章之士立言粲盛則
御史中丞句章任爽鄱陽太守章安虞翔各馳文檄曄
若春榮處士鄧盧叙弟犯公憲自殺乞代吳寧斯敦山
隂祁庚上虞樊正咸代父死罪其女則松楊朱永寧瞿
素或一醮守節喪身不顧或遭冦刼賊死不虧行皆近
世之事尚在耳目府君曰皆海内之英也吾聞秦始皇
二十五年以吳越地為㑹稽郡治吳漢封諸侯王以何
年復為郡而分治於此育對曰劉賈為荆王賈為英布
所殺又以劉濞為吳王景帝四年濞反誅乃復為郡治
於吳元鼎五年除東越因以其他為治并屬於此而立
東部都尉後徙章安陽朔元年又徙治鄞或有冦害復
徙句章到永建四年劉府君上書浙江之北以為吳郡
㑹稽還治山隂自永建四年嵗在已巳以至今年積百
二十九嵗府君稱善是嵗吳之太平三年嵗在丁丑育
後仕朝常在臺閣為東觀令遥拜清河太守加位侍中
推刺占射文藝多通
　　代謝㑹稽太守啟　　　　　　　謝　眺
臣本布衣不謀逺大折衝之勤不學燮理之義何階常
恐覆餗是貽咎徴斯應陛下繼厯馭統日月重光得以
桓珪衮服拜奉嵗時視濯獻牲鞠躬郊廟而鴻恩妄假
復授龜符主節邁於雙璜表東侔於四履臨邉三事既
謝張温潁川再撫亦慙黄霸
　　修心賦　　　　　　　　　　　江　總
太清四年秋七月避地于㑹稽龍華寺此伽藍者余六
世祖宋尚書右僕射州陵侯元嘉二十四年之所構侯
之王父晉護軍將軍彪昔莅此邦卜居山隂都陽里貽
厥子孫有終焉之志寺域則宅之舊基左江右湖面山
背壑東西連跨南北紆縈聊與苦節名僧同銷日用曉
修經戒夕覽圖書寢處風雲憑棲水月不意華戎莫辨
朝市傾淪以此傷情情可知矣啜泣濡翰豈攄鬱結庶
後生君子閔余此槩焉嘉南斗之分次肇東越之靈秘
表檜風於韓什著鎮山於周記藴大禹之金書䥴暴秦
之石字太史来而探穴鍾離去而開笥信竹箭之為珍
何珷玞之罕值奉甚徳之鴻祀寓安禪之古寺實豫章
之舊圃成黄金之勝地遂寂黙之幽心若鏡中而逺尋
面曽阜之超忽邇平湖之逈深山條偃蹇水葉浸滛掛
猿朝落飢鼯夜吟菓叢藥苑桃溪橘林捎雲拂日結暗
生隂保自然之雅趣鄙人間之荒雜望島嶼之邅回面
江源之重沓泛流月之夜逈曵光煙之曉匝風引蜩而
嘶譟雨鳴林而翛䬃鳥稍狎而知来雲無情而自合爾乃
野開靈塔地築禪居喜園迢遰樂樹扶疎經竹籍草宴
坐臨渠持戒振錫度影甘蔬堅固之林可喻寂滅之場
蹔如異曲終而歡盡非木落而悲始豈降志而辱身不
露才而揚已鍾風雨之如晦倦雞鳴而聒耳幸避地而
髙棲憑調御之遺㫖析四辨之㣲言悟三乘之妙理遺
十纒之繫縳祛五惑之塵滓乆遺榮於勢利庶忘累於
妻子感意氣於疇日寄知言於来祀何逺客之可悲知
自憐而何已
　　山居賦　　　　　　　　　　　謝靈運
古巢居穴處曰巖棲棟宇居山曰山居在林野曰邱園
在郊郭曰城傍四者不同可以理推言心也黄屋實不
殊於汾陽即事也山居良有異乎市廛抱疾就閒順從
性情敢率所樂而以作賦揚子雲云詩人之賦麗以則
文體宜兼以成其美今所賦既非京都宫觀㳺獵聲色
之盛而叙山野草木水石榖稼之事才乏昔人心放俗
外詠於丈則可勉而就之求麗邈以逺矣覽者廢張左
之豔辭尋臺皓之深意去飾取素儻值其心耳意實言
表而書不盡遺迹索意託之有賞其辭曰謝子臥疾山
頂覽古人書於其意合悠然而笑曰夫道可重故物為
輕理宜存故事斯忘古今不能革質文咸其常合宫非
縉雲之館衢室豈放勛之堂邁深心於鼎湖送髙情於
汾陽嗟文成之卻粒願追松以逺游嘉陶朱之鼔棹迺
語種以免憂判身名之有辨權榮素其無留孰如牽犬
之路既寡聴鶴之塗何由哉若夫巢穴以風露貽患則
大壯以棟宇祛敝宫室以瑶璇致美則白賁以邱園殊
世惟上託於巖壑幸兼善而罔滯雖非市朝而寒暑均
和雖是築構而飾朴兩逝昔仲長願言流水髙山應璩
作書邙阜洛川勢有偏側地闕周員銅陵之奥卓氏充
釽摫之端金谷之麗石子致音徽之觀徒形域之薈蔚
惜事異於栖槃至若鳳叢二臺雲夢青邱漳渠淇園橘
林長洲雖千乘之珍苑孰嘉遯之所㳺且山川之未備
亦何議於兼求覽明逹之撫運乘機緘而理黙指嵗莫
而歸休詠宏徽於刋勒狹三閭之喪江矜望諸之去國
選自然之神麗盡髙棲之意得仰前哲之遺訓俯性情
之所便奉㣲軀以宴息保自事以乘閒愧班生之夙悟
慙尚子之晚研年與疾而偕来志乘拙而俱旋謝平生
於知㳺棲清曠於山川其居也左湖右江往渚還汀面
山背阜東阻西傾抱含吸吐欵跨紆縈緜聨邪亘側直
齊平近東則上田下湖西溪南谷石堟石滂閔硎黄竹
決飛泉於百仞森髙薄於千麓寫長源於逺江𣲖深毖
於近瀆近南則㑹以雙流縈以三洲表裏囘㳺離合山
川崿崩飛於東峭槃傍薄於西阡拂青林而激波揮白
沙而生漣近西則楊賔接峯塘堭連縱室筆帶溪曽孤
臨江竹縁浦以被緑石照澗而隠紅月隠山而成隂木
鳴柯以起風近北則二巫結湖兩􁦙通沼横石判盡休
周分表引修堤之逶迤吐泉流之浩漾山􁦚下而回澤
瀨石上而開道逺東則天台桐栢方石太平二韭四明
五奥三菁表神異於緯牒驗感應於慶靈凌石橋之莓
苔超楢溪之紆縈逺南則松箴棲雞唐嵫漫石崪嵊對
嶺□孟分隔入極浦而邅回迷不知其所適上嶔﨑而
䝉籠下深沈而澆激逺西則(闕/)
　
　　　　　　　　　逺北則長江永歸巨海延納崑
漲緬曠島嶼綢沓山縱横以布䕶水回沈而縈浥信荒
極之綿眇究風波之暌合徒觀其南術之(闕/)　　生􁦚
(闕/)　成衍縁岸測深相渚知淺洪濤滿則曽石沒清瀾
减則沈沙顯及風興濤作水埶奔壯于嵗春秋在月朔
望湯湯驚波滔滔駭浪電激靁崩飛流灑漾淩絶壁而
起岑横中流而連薄始迅轉而騰天終倒底而見壑此
楚貳心醉於吳客河靈懐慙於海若爾其舊居曩宅(闕/)
今園枌槿尚援基井具存曲術周乎前後直陌矗其東
西豈伊臨溪而傍沼迺抱阜而帶山考封域之靈異實
兹境之最然葺駢梁於巖麓棲孤棟於江源敞南戸以
對逺嶺闢東窻以矚近田田連罔而盈疇嶺枕水而通
阡阡陌縱横塍埒交經導渠引流脈散溝并蔚蔚豐秫
苾苾香稉送夏蚤秀迎秋晚成兼有陵陸麻麥粟菽候
時覘節遞蓺遞孰供粒食與漿飲謝工商與衡牧生何
待於多資理取足於滿腹自園之田自田之湖泛濫川
上緬邈水區濬潭澗而窈窕除菰洲之紆餘毖温泉於
春流馳寒波而秋徂風生浪於蘭渚日倒景於椒塗飛
漸榭於中沚取水月之歡娱旦延隂而物清夕棲芬而
氣敷顧情交之永絶覬雲客之蹔如水草則萍藻蕰菼
雚蒲芹蓀蒹菰蘋蘩蕝荇菱蓮雖備物之偕美獨扶渠
之華鮮播緑葉之鬱茂含紅敷之繽翻怨清香之難留
矜盛容之易䦨必充給而後搴豈蕙草之空殘眷叩弦
之逸曲感江南之哀歎秦箏倡而溯㳺往唐上奏而舊
愛還本草所載山澤不一靁桐是别和緩是悉參核六
根五華九實二冬並稱而殊性三建異形而同出水香
送秋而擢蒨林蘭近雪而揚猗巻栢萬代而不殞伏苓
千嵗而方知映紅葩於緑蔕茂素㽔於紫枝既住年而
増靈亦驅妖而斥疵其竹則二箭殊葉四苦齊味水石
别谷巨細各彚既修竦而便姢亦蕭森而蓊蔚露夕沾
而悽隂風朝振而清氣捎𤣥雲以拂杪臨碧潭而挺翠蔑
上林與淇澳驗東南之所遺企山陽之㳺踐遲鸞鷖之
棲託憶崐園之悲調慨伶倫之哀籥衛女行而思歸詠
楚客放而防露作其木則松栢檀櫟桐榆檿柘穀棟楸
梓檉樗剛柔性異貞脆質殊卑髙沃塉各隨所如榦合
抱以隠岑杪千仭而排虚淩岡上而喬竦䕃澗下而扶
疏㳂長谷以傾柯攢積石以挿株華映水而増光氣結
風而回敷當嚴勁而葱蒨承和煦而芬膄送墜葉於秋
晏遲含蕚於春初植物既載動類亦繁飛泳騁透胡可
根源觀貎相音備列山川寒燠順節隨宜匪敦魚則􁦛
鱧鮒鱮鱒鯇鰱鯿魴鮪魦鱖鱨鯉鯔鱣輯采雜色錦爛
雲鮮唼藻戱浪汎苻流淵或鼓鰓而湍躍或掉尾而波
旋鱸鮆乘時以入浦鱤􁦜㳂瀨以出泉鳥則鵾鴻鶂鵠
􁟽鷺鳱􁦝鷄鵲繡質鶷鸐綬章晨鳬朝集時鷮山梁海
鳥違風朔禽避涼荑生歸北霜降客南接響雲漢侣宿
江潭聆清哇以下聴載王子而上參薄回涉以弁翰映
明壑而自耽山上則猨􁖧貍獾犴獌猰􁠳山下則熊羆豺
虎羱鹿麕麖擲飛枝於窮崖踔空絶於深硎蹲谷底而
長嘯攀木杪而哀鳴緡綸不投罝羅不披磻弋靡用蹄
筌誰施鑑虎狼之有仁傷遂欲之無崖顧弱齡而涉道
悟好生之咸宜率所由以及物諒不逺之在斯撫鷗䱔
而恱豫杜機心於林池敬承聖誥恭窺前經山野昭曠
聚落羶腥故大慈之𢎞誓拯羣物之淪傾豈寓地而空
言必有貸以善成欽鹿野之華苑羡靈鷲之名山企堅
固之貞林希菴羅之芳園雖粹容之緬邈謂哀音之恒
存建招提於幽峯冀振錫之息肩庶鐙玉之贈席想香
積之惠飱事在隔而思通理匪絶而可温爰初經畧杖
䇿孤征入澗水涉登嶺山行陵頂不息窮泉不停櫛風
沐雨犯露乘星研其淺思罄其短規非龜非筮擇良選
竒翦榛開逕尋石覔崖四山周回雙流逶迤面南嶺建
經臺倚北阜築講堂傍危峯立禪室臨浚流列僧房對
百年之髙木納萬代之芬芳抱終古之泉源美膏液之
清長謝麗塔於郊郭殊世間於城傍欣見素以抱樸果
甘露於道場苦節之僧明發懐抱事紹人徒心通世表
是㳺是憩倚石構草寒暑有移至業莫矯觀三世以其
夢撫六度以取道乘恬知以寂泊含和理之窈窕指東
山以𡨕期實西方之潛兆雖一日以千載猶恨相遇之
不蚤賤物重已棄世希靈駭彼促年愛是長生冀浮邱
之誘接望安期之招迎甘松桂之苦味夷皮褐以頽形
羡蟬蛻之匪日撫雲蜺其若驚陵名山而屢憩過巖室
而披情雖未階於至道且緬絶於世纓指松菌而興言
良未齊於殤彭山作水役不以一牧資待各徒隨節競
逐陟嶺刋木除榛伐竹抽笋自篁擿篛于谷楊縢所拮
秋冬□獲野有蔓草獵涉蘡薁亦醖山清介爾景福苦
以术成甘以㰂熟慕椹髙林剥芨巖椒掘蒨陽崖擿鮮
隂標晝見搴茅宵見索綯芟菰翦蒲以薦以茭既坭既
埏品收不一其灰其炭咸各有律六月采蜜八月撲栗
備物為繁略載靡悉若迺南北兩居水通陸阻觀風瞻
雲方知厥所南山則夾渠二田周嶺三苑九泉别澗五
谷異巘羣峯參差出其間連岫複陸成其坂衆流溉灌
以環近諸堤擁抑以接逺逺堤兼陌近流開湍淩阜泛
波水往步還還回往匝枉渚員巒呈美表趣胡可勝單
抗北頂以葺館殷南峯以啟軒羅曽崖於戸裏列鏡瀾
於窻前因丹霞以赬楣附碧雲以翠椽視奔星之俯馳
顧(闕/)　之未牽□鴻翻翥而莫及何但鷰雀之翩翾氿泉傍
出潺湲於東檐桀壁對跱磋礲於西霤修竹葳𬎼以翳
薈灌木森沈以䝉茂蘿曼延以攀援花芬薫而媚秀日
月投光於柯間風露披清於㟪岫夏涼寒燠隨時取適
階基回互橑櫺乘隔此焉卜寢翫水弄石邇即回眺終
嵗罔斁傷美物之遂化怨浮齡之如借𦕈遯逸於人羣
長寄心於雲霓因以小湖鄰於其隈衆流所湊萬泉所
回汎濫異形首毖終肥别有山水路邈緬歸求歸其路
迺界北山棧道傾虧蹬閣連巻復有水逕繚繞回圓瀰
瀰平湖泓泓澄淵孤岸竦秀長洲芉綿既瞻既眺曠矣
悠然及其二川合流異源同口赴隘入險俱㑹山首瀨
排沙以積邱峰倚渚以起阜石傾瀾而峭巖木映波而
結藪逕南漘以横前轉北崖而掩後隠叢灌故迷晨莫
託星宿以知左右山川澗石州岸草木既標異於前章
亦列同於後牘山匪砠而是岵川有清而無濁石傍林
而挿巖泉協澗而下谷淵轉渚而散芳岸靡沙而映竹
草迎冬而結葩樹凌霜而振緑向陽則在寒而納煦面
隂則當暑而含雪連岡則積嶺以隠嶙舉峯則羣竦以
􁊢􁦟浮泉飛流以寫空沈波潛溢於洞穴凡此皆異所
而咸善殊節而俱説春秋有待朝夕須資既耕以飯亦
桑貿衣蓺菜當肴采藥救頽自外何事順性靡違法音
晨聴放生夕歸研書賞理敷文奏懐凡厥意謂揚較以
揮且列于言誡特此推北山二園南山三苑百果備列
乍近乍逺羅行布株迎蚤候晚猗蔚溪澗森疎崖巘杏
壇㮈園橘林栗圃桃李多品梨棗殊所枇杷林檎帶谷
映渚椹梅流芬於回巒椑柿被實於長浦畦町所蓺含蘂
藉芳蓼蕺葼薺葑菲蘇薑緑葵眷節以懐露白薤感時
而負霜寒蔥標篟以陵隂春藿吐苕以迎陽弱質難恒
頽齡易喪撫鬢生悲視顔自傷承清府之有術冀在衰
之可壯尋名山之竒藥越靈波而憩轅采石上之地黄
摘竹下之天門摭曽嶺之細辛拔幽澗之溪蓀訪鍾乳於
洞穴訊丹陽於紅泉安居二時冬夏三月逺僧有来近
衆無闕法鼔朗響頌偈清發散華霏𬎼流香飛越析曠
刼之㣲言説像法之遺㫖乘此心之一毫濟彼生之萬
理啟善趣於南倡歸清暢於北機非獨愜於予情諒僉
感於君子山中兮寂清羣紛兮自絶周聴兮匪多得理
兮俱悦寒風兮騷屑面陽兮常熱炎光兮隆熾對隂兮
霜雪憩曽臺兮陟雲根坐澗下兮越風穴在兹城而諧
賞傳古今之不滅好生之篤以我而觀懼命之盡吝景
之懽分一往之仁心拔萬族之險難招驚魂於殆化收
危形於將䦨漾水性於江流吸雲物於天端覩騰翰之
頡頏視鼓鰓之往還馳騁者儻能狂愈猜害者或可理
攀哲人不存懐抱誰質糟粕猶在啟縢剖􁐏見柱下之
經二覩濠上之篇七承未散之全樸救已穨於道術嗟
夫六藝以宣聖教九流以判賢徒國史以載前紀家傳
以申世模篇章以陳美刺論難以覈有無兵技醫日龜筴
筮夢之法風角冡宅筭數厯律之書或平生之所流覽並
於今而棄諸驗前識之喪道抱一徳而不渝伊昔齠齓實
愛斯文援紙握管㑹性通神詩以言志賦以敷陳箴銘誄
頌咸各有倫爰暨山棲彌厯年紀幸多暇日自求諸已研
精靜慮貞觀厥美懐欣成章含笑奏理若迺乘攝持之告
評養逹之篇畏絶迹之不逺懼行地之多艱均上皇之自
昔忌下衰之在㫋投吾心於髙人落賓名於聖賢廣滅景
於崆峒許遁音於箕山愚假駒以表谷㳙隠巖以搴芳庚
宅礨以葆和輿陟峩而善狂萊庇䝉以織畚徐韜魏而採
芋皓棲商而頥志卿寢茂而敷辭鄭别谷而永逝梁去霸
而長噫髙居唐而胥宇臺依崖而穴墀咸自得以窮年𦕈
貞思於所遺暨其窈窕幽深寂寞虚逺事與情乖理與
形反既耳目之靡端豈足跡之所踐藴終古於三季俟
通明於五眼權近慮以停筆抑淺知而絶簡
　　石壁精舎還湖中　　　　　　　　謝靈運
昏旦變氣候山水含清暉清暉能娱人游子憺忘歸出
谷日尚早入舟陽已㣲林壑歛暝色雲霞收夕霏芰荷
迭映蔚蒲稗相因依披拂趍南逕愉悦偃東扉慮澹物
自輕意愜理無違寄言攝生客試用此道推
　　於南山往北山經湖中瞻眺
朝旦發陽崖景落憩隂峯舍舟眺逈渚停䇿倚茂松側
徑既窈窕環洲亦玲瓏俛視喬木杪仰聆大壑淙石横
水分流林宻蹊絶蹤解作竟何感升長皆丰容初篁苞
緑籜新蒲含紫茸海鷗戯春岸天雞弄和風撫化心無
厭覽物眷彌重不惜去人逺但恨莫與同孤㳺非情歎
賞廢理誰通
　　登臨海嶠初發疆中作與從弟惠連可見羊何共
　　　之
杪秋尋逺山山逺行不近與子别山阿含酸赴修畛中
流袂就判欲去情不忍顧望脰未悁汀曲舟已隠隠汀
絶望舟騖棹逐驚流欲抑一生歡并奔千里㳺日落當
棲薄繫纜臨江樓豈惟夕情歛憶爾共淹留淹留昔時
歡復増今日歎兹情已分慮况乃協悲端秋泉鳴北澗
哀猿響南巒戚戚新别心悽悽乆念攢攢念攻别心旦
發清溪隂暝投剡中宿明登天姥岑髙髙入雲霓還期
那可尋儻遇浮邱公長絶子徽音
　　西陵遇風獻康樂　　　　　　　謝惠連
我行指孟春春仲尚未發趣途逺有期念離情無歇成
裝候良辰漾舟陶嘉月瞻塗意少悰還顧情多闕哲兄
感仳别相送越坰林飲餞野亭館分袂澄湖隂悽悽留
子言眷眷浮客心回塘隠艫栧逺望絶形音靡靡即長
路戚戚抱遥悲悲遥但自弭路長當語誰行行道轉逺
去去情彌遲昨發浦陽汭今宿浙江湄屯雲蔽曽嶺驚
風涌飛流零雨潤墳澤落雪灑林邱浮氛晦崖巘積素
盛原疇曲汜薄停旅通川絶行舟臨津不得濟佇楫阻
風波蕭條洲渚際氣色少諧和西矚興游歎東睇起悽
歌積憤成疢痗無萱將如何
　　酬從弟惠連　　　　　　　　謝靈運
寢瘵謝人徒滅跡入雲峰巖壑寓耳目歡愛隔音容永
絶賞心望長懐莫與同末路值令弟開顔披心胷心胷
既云披意得咸在斯淩澗尋我室散帙問所知夕慮曉
月流朝忌曛日馳悟對無厭歇聚散成分離分離别西
川迴景歸東山别時悲已甚别後情更延傾想遲嘉
音果枉濟江篇辛勤風波事欵曲洲渚言洲渚既淹時
風波子行遲務恊華京想詎存空谷期猶復惠来章秪
足攪余思儻若果歸言共陶暮春時暮春雖未交仲春
善逰遨山桃發紅蕚野蕨漸紫苞嚶鳴已悦豫幽居猶
鬱陶夢寐佇歸舟釋我吝與勞
　　還舊園作見顔范二中書　　　　謝靈運
辭滿豈多秩謝病不待年偶與張邴合乆欲還東山聖
靈昔迴眷㣲尚不及宣何意衝飈激烈火縱炎煙焚玉
發崑峰餘燎遂見遷投沙理既迫如卭願亦愆長與歡
愛别永絶平生縁浮舟千仭壑摠轡萬尋巔流沫不足
嶮石林豈為艱閩中安可處日夜念歸旋事躓兩如直
心愜三避賢託身青雲上栖巖挹飛泉盛明盪氛昏貞
休康屯邅殊方感成貸㣲物豫采甄感深操不固質弱
易扳纒曽是反昔園語往實欵然曩基即先築故池不
更穿果木有舊行壤石無逺延雖非休憩地聊取永日
閒衛生自有經息隂謝所牽夫子照情素探懐授往篇
　　和謝監靈運　　　　　　　　　顔延年
弱植慕端操窘步懼先迷寡立非擇方刻意藉窮栖伊
昔遘多幸秉筆侍兩閨雖慚丹雘施未謂𤣥素睽徒遭
良時詖王道奄昏霾人神幽明絶朋好雲雨乖弔屈汀
洲浦謁帝蒼山蹊倚巖聴緒風攀林結留荑跂予間衡
嶠曷月瞻秦稽皇聖昭天徳豐澤振沈泥惜無雀雉化
何用充海淮去國還故里幽門樹蓬藜采茨葺昔宇翦
棘開舊畦物謝時既晏年往志不偕親仁敷情昵興玩
究辭棲芬馥歇蘭若清越奪琳珪盡言非報章聊用布
所懐
　　過始寧墅　　　　　　　　　　謝靈運
束髪懐耿介逐物遂推遷違志似如昨二紀及兹年緇
磷謝清曠疲􁃍慙貞堅拙疾相倚薄還得靜者便剖竹
守滄海枉帆過舊山山行窮登頓水涉盡洄㳂巖峭嶺
稠疊洲縈渚連緜白雲抱幽石緑篠媚清漣葺宇臨迴
江築觀基曽巔揮手告鄉曲三載期歸旋且為樹枌檟
無令孤願言
　　道路憶山中　　　　　　　　　謝靈運
采菱調易急江南歌不緩楚人心昔絶越客腸今斷斷
絶雖殊念俱為歸慮欵在鄉爾思積憶山我憤懣追尋
栖息時偃臥任縱誕得性非外求自巳為誰纂不怨秋
夕長恒苦夏日短濯流激浮湍息隂倚宻竿懐故叵新
歡含悲忘春暖悽悽明月吹惻惻廣陵散殷勤訴危柱
慷慨命促管
　　田南樹園激流植援
樵隠俱在山由来事不同不同非一事養痾邱園中園
中屏氛雜清曠招逺風卜室倚北阜啟扉靣南江激澗
代汲井挿槿當列墉羣木既羅户衆山亦當牕靡迤趍
下岫迢逓瞰髙峯寡欲不期勞即事罕人功唯開蔣生
逕永懐求羊蹤賞心不可忘妙善冀能同
　　汛南湖至石帆　　　　　　　　謝靈運
軌息陸途初枻鼓川路始漣漪繫波漾參差層峯峙蕭疎
野趣生逶迤白雲起登陟若跋涉䁹盼樂心耳即翫翫
有竭在興興無已
　　游沈道士金庭館　　　　　　　　沈　約
秦皇御宇宙漢帝恢武功歡娱人事盡情性猶未充鋭
意三山上託慕九霄中既表祈年觀復立望仙宫寧為心
好道直由意無窮曰余知止足是願不須豐山嶂逺重
疊竹樹近䝉籠開襟濯寒水解帶臨清風所累非外物
為念在𤣥空朋来握石髓賔至駕輕鴻都令人徑絶惟
使雲路通一舉凌倒景無事適華嵩寄言賞心客嵗暮
爾来同
　
　
　
　
　
　
　
　
　
　
　
　
　
　
　
　㑹稽志巻二十
