#+TITLE: 海鹽瞰水志-宋-常棠
#+DATE: 2016-06-11 12:21:46
#+SOURCE: github.com/kanripo/KR2k0019 master fa686433                
欽定四庫全書　　　　　史部十一
　海鹽澉水志　　　　　　地理類三(都㑹郡縣之/屬)
　　提要
　　　　(臣/)等謹案海鹽澉水志八巻宋常棠撰棠字
　　　　召仲號竹忩海鹽人仕履未詳澉水在海鹽
　　　　縣東三十六里水經所謂谷水流出為澉浦
　　　　者是也唐開元五年張庭珪奏置鎮宋紹定
　　　　三年監澉浦鎮税修職郎羅叔韶使棠為誌
　　　　凡分十四門曰地理曰山曰水曰廨舍曰坊
　　　　巷曰坊塲曰軍寨曰亭堂曰橋梁曰學校曰
　　　　寺廟曰古跡曰物産曰碑記曰詩詠叙述簡
　　　　核綱目該備而八巻之書為頁止四十有四
　　　　明韓邦竒撰朝邑縣志言約事盡世以為絶
　　　　特之作今觀是編乃知其源出於此可謂體
　　　　例精嚴藻不妄抒者矣乾隆四十六年十二
　　　　月恭校上
　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
欽定四庫全書
　海鹽澉水志巻一
　　　　　　　　　　　　宋　常棠　撰
　　地理門
　　　沿革
　　　　澉浦舊屬㑹稽元和郡志云禹貢揚州之地
　　　　周時呉泰伯置城為越所并漢順帝永建四
　　　　年陽羨令周喜上書遂分浙江東為會稽郡
　　　　西為吳郡輿地廣記云秦置海鹽縣屬會稽
　　　　郡吳越時分境於檇李檇李今屬嘉興縣界
　　　　以此考之澉浦乃古越地石晉時吳越錢氏
　　　　奏置秀州始隨分隸又水經云東南有秦望
　　　　山傍有谷水流出為澉浦秦望山在㑹稽及
　　　　鮑郎塲十竈九在秀而一在越是知澉浦古
　　　　𨽻紹興而今𨽻嘉興
　　　風俗
　　　　輿地廣記云古揚州地人性輕揚尚鬼好淫
　　　　祀此方不事田産無倉廩儲蓄好侈靡喜樓
　　　　閣惟招接海南諸貨販運浙西諸邦網羅海
　　　　中諸物以養生水鹹地溼俗僣
　　　形勢
　　　　鎮南鎮西諸山峻秀東與北多低矮白山不
　　　　種林木東枕大海相望秦駐蹕山實為嶮要
　　　戸口
　　　　戸口約五千餘主戸少而客户多往來不定
　　　　口尤難記
　　　税賦
　　　　𨽻縣之德政鄉田肥税重惟石帆秦山二村
　　　　在鎮東海邊多致陷没
　　　鎮名
　　　　唐開元五年張廷珪奏置(按水經云秦望山/谷水流出為澉浦)
　　　　(因/名)
　　　鎮境
　　　　東西一十二里南北五里(武原誌云周圍二/里半紹興間人民)
　　　　(稀少今烟火阜繁生/齒日衆故不止此)
　　　四至八到
　　　　東至海岸邊海界　西至六里堰近潮村界
　　　　南至篠山邉海界　北至官草蕩新浦橋界
　　　　東南到葛母山界　西南到鹽官靈泉鄉界
　　　　東北到秦駐山界　西北到鮑郎浦界
　　　水陸路
　　　　水路西去海鹽縣四十里北去嘉興縣九十
　　　　里陸路東去海鹽縣三十六里南去鹽官縣
　　　　八十里
　
　
　
　海鹽澉水志巻一
欽定四庫全書
　海鹽澉水志巻二
　　　　　　　　　　　　宋　常棠　撰
　　山門
　　　長墻山在鎮東三里高八十丈周圍十九里山
　　　　之阿有黄道祠山之下有造船塲山之巔立
　　　　烽燧山之外捍大海秦始皇東遊登山望海
　　　　以其孤聳遥望如堵墻因名
　　　葫蘆山在鎮西南四里四望絶在海中如葫蘆
　　　　出沒之狀潮生潮退葫蘆自若
　　　篠山在鎮東南六里
　　　秦駐山在鎮東北一十五里有始皇廟下有聚
　　　　落有荒草蕩俗為秦駐塢始皇東遊曾住此
　　　　山
　　　沈氏山在鎮東北五里
　　　半潮山在鎮東北五里
　　　青山在鎮東三里為鎮市之主山
　　　廟山在鎮西北三里地名□頭上有□王土地
　　　　廟
　　　澤山在鎮西南五里
　　　黄毛山在鎮西北四里
　　　　右九山不種林木官給亭戸養草煎鹽之所
　　　□山在鎮西北五里上有普明院及有朱令公
　　　　廟
　　　陸墓山在鎮西北五里因姓得名
　　　石屋山在鎮西北五里上有石壘成屋舊傳黄
　　　　巢時民避兵處
　　　楊山在鎮西北六里
　　　碧里山在鎮西北九里
　　　呉家山在鎮西四里
　　　右六山不種林木百姓牧養牛羊處所先是亭
　　　民百姓互爭柴山自五代至本朝有訟屢經御
　　　判人以石匣貯文以藏於地二百年初無定屬
　　　每嵗交鋒山上殺死不已淳熙十一年倉使石
　　　檢詳起宗及幹辦公事常於公暇採輿論叅酌
　　　予奪各分定界永為不易之論具奏上悅由是
　　　息爭
　　　譚家嶺山在鎮西南十里與臨安府鹽官縣邵
　　　　灣交界
　　　泊櫓山在鎮西三里高冠諸山輿地志云始皇
　　　　渡海泊櫓此山因名舊傳昔海舟泊此山下
　　　　後沙漲接鎮境
　　　荆山在鎮西南五里占永安湖之勝山有悟空
　　　　寺寺有五顯靈官廟其感應通靈
　　　葛母山在鎮南五里
　　　横山在鎮西三里柵橋上
　　　颺山在鎮西南五里永安湖側
　　　月山在鎮西三里堰下
　　　竇家山在鎮西三里
　　　鳳凰山在鎮西南二里
　　　呉家山在鎮西南三里
　　　鷄籠山在鎮西南五里
　　　馬鞍山在鎮西北五里
　　　金牛山在永安湖西北
　　　塘灣在鎮東市中捍海岸也後聚居其上遂為
　　　　市井
　　　棊子灣在鎮東長墻山外
　　　羅漢灣在鎮西泊櫓山側
　　　慈竹灣在鎮南二里
　　　細柳灣在鎮西三里
　　　竇家灣在鎮竇家山上
　　　張灣在鎮西南六里堰上
　　　蔡灣在鎮西南孫堰南
　　　南姚灣在鎮西北五里
　　　北姚灣在鎮東北五里
　　　西陳灣在鎮西北黄毛山背
　　　東陳灣在鎮西北石屋山側
　　　夏灣在鎮東北八里
　　　陸吳灣在鎮西北五里
　　　横山灣在泊魯山前
　　　徐灣在柳家橋南
　　　邵灣在六里堰下
　　　張撘在鎮市塘上古捍海增岸後民旅聚居其
　　　　上為市今俗呼曰塘上
　　　陸撘在六里堰下
　　　沈撘在鎮市南
　　　鴉鵲墓在陸撘客船不上岸者多在於此泊舟
　　　　為埠頭
　
　海鹽澉水志巻二
欽定四庫全書
　海鹽澉水志巻三
　　　　　　　　　　　　宋　常棠　撰
　　水門
　　　海在鎮東五里東達泉潮西通交廣南對㑹稽
　　　　北接江陰許浦中有蘇州洋逺徹化外西南
　　　　一潮至浙江名曰上潭自浙江一潮歸泊黄
　　　　灣又一潮到鎮岸名曰下潭東北十二里名
　　　　曰白塔潭可泊舟㠶亦險要處雖在澉浦金
　　　　山兩軍之間相去隔遠夜暮緩急卒難應援
　　　　昔日朝廷欲立巡檢寨今澉浦水軍置舖於
　　　　此
　　　招寳塘在鎮市中海濱高峻易涸易盈淳熙元
　　　　年奉御筆命守臣趙善悉相視重濬面闊三
　　　　丈底闊二丈二尺深五丈市鎮止有此
　　　　渠
　　　永安湖在鎮西南五里周圍一十二里元以民
　　　　田為湖儲水灌溉均其税於湖側田上税雖
　　　　重而田少旱四圍皆山中間小堤春時遊人
　　　　競渡行樂號為小西湖
　　　東浦在鎮東大海透入東北□頭潮入汲煑鹽
　　　鮑郎浦在鎮西北十二里古老云昔鹽塲開基
　　　　於此有姓鮑者鑿浦煑鹽因名曰鮑郎者吳
　　　　俗女夫之通稱也後沙漲移入東浦側紹興
　　　　經界為田是浦接連招寳塘為河至今俗呼
　　　　為鮑郎浦又按南史孫恩作亂海鹽令鮑陋
　　　　遣子嗣之追奔陷沒於此
　　　放生池南渡以來本鎮創亭於海瀕收税即今
　　　　之弦風亭也亭之東鑿小湫每遇聖節鎮官
　　　　率合鎮見任寄居文武兩班於此祝聖放生
　　　艮澤黄道山下枕龍眼潭泊舟處地勢高峻客
　　　　旅居民無井可汲山之腰有泉源先是廟僧
　　　　善機用工浚鑿以濟汲用淳祐十一年統制
　　　　邢子政開廣立屋三間因扁斯名
　　　六里堰在鎮西六里高下相去數仞為惠商澉
　　　　浦石帆三村灌田隄防之所縁舟船往來實
　　　　為入鎮門户因置車索今屬本鎮提督
　　　三里堰在鎮西三里元無此堰淳祐九年六月
　　　　大旱居民沿河私捺小堰至水通諸堰悉復
　　　　毁去獨此堰為居民私置車索邀求過往久
　　　　為定例然軍船之往來鹽塲之綱運酒庫之
　　　　上下與夫税務諸塲之版解商旅搬載海崖
　　　　南貨别無他岐河流易涸實為不便況此方
　　　　既有六里堰足以防閉水利此堰贅立委是
　　　　為害淳祐十年茶院酒官朱南杰申縣開握
　　　　濟利一方但提督諸堰實𨽻鎮官常宜覺察
　　　　重捺邀求之弊
　　　孫家堰在鎮西南四里
　　　沈家堰在鎮西南半里
　　　北湖堰在鎮西南蔡灣側
　　　鎮閘在鎮市中今𨽻鎮官司
　
　
　
　
　
　
　
　
　
　
　
　
　海鹽澉水志巻三
欽定四庫全書
　海鹽澉水志巻四
　　　　　　　　　　　　宋　常棠　撰
　　廨舎門
　　　鎮廨昔鹽塲兼職嘉定十四年察院羅君相請
　　　　分專員紹定六年羅叔韶始買丁橋東民地
　　　　以剏廨
　　　鮑郎鹽塲廨在通江橋側
　　　巡檢廨在安德橋側
　　坊巷門
　　　阜民坊在鎮前街西
　　　張家衖在鎮市北
　　　張搭衖在鎮市南
　　　義井巷在鎮市南
　　　塘門衖在鎮市南
　　　廣福坊在鎮前街東
　　　馬官人衖在鎮市南
　　　海鹽衖在鎮市北
　　坊塲門
　　　澉浦税塲係鎮官兼職嘉定十四年朱俯修鹽
　　　　塲得舊額有騎都尉監澉浦鎮税兼鮑郎鹽
　　　　塲大觀二年重修字朱俯以前却以鮑郎鹽
　　　　塲兼澉浦鎮税烟火公事繋衘至是始分專
　　　　員
　　　鮑郎鹽塲東亭元五竈南亭四竈縁東亭人貧
　　　　額重南亭人多盤少嘉定十四年十二月申
　　　　明倉臺移東亭一盤過南亭添作五舎東亭
　　　　減作四舍
　　　戸部犒賞子庫酒庫昔在璵城後遷茶院去鎮
　　　　西一十二里紹興初有鞠姓者抱倅㕔緡錢
　　　　繼屬漕司庫官兼之因立子庫於市淳祐八
　　　　年增剏新樓
　　　市舶塲在鎮東海岸淳祐六年創市舶官十年
　　　　置塲
　　　抽解竹木舊係監鎮提督抱納漕司竹木錢淳
　　　　祐四年漕使袁右司差專官下鎮抽解自後
　　　　為例鎮官無預抽解抱納錢如故雇𤼵
　　　鐵布軍需塲鐵布舊屬鎮税淳祐九年浙西安
　　　　撫司差官下鎮置局
　　軍寨門
　　　水軍寨在鎮東海岸淳祐間撥許浦水軍百人
　　　　於長墻山下嵗易一戍開禧丙寅統制王復
　　　　古置寨𨽻殿司
　　　巡檢營在鎮市浦東
　　亭堂門
　　　弦風亭在海岸即鎮官收税之地紹熙間監鎮
　　　　葉樾創名曰觀瀾寳慶三年監鎮趙潜夫改
　　　　今名
　　　宣詔亭在鎮前端平元年監鎮張思齊立
　　　閲武亭在長墻山上王復古立
　　　時阜堂即鎮廨之東㕔監鎮傅朋壽扁斯名
　　　秀野堂在鮑郎塲西側
　　　美固堂在水軍寨淳祐九年統制邢子政立
　　橋梁門
　　　跨浦橋在鎮東浦上
　　　新橋在鎮東五里
　　　閘橋在鎮市中
　　　丁家橋在鎮廨前
　　　通江橋在鮑郎塲前
　　　鴻橋在鎮市北浦上
　　　西石橋在鎮市西犒賞子庫側過橋南為入永
　　　　安湖路
　　　鹽倉橋在鎮西橋下水通□頭鹽倉舍
　　　安得橋在巡檢廨側
　　　柵橋在鎮西三里本鎮纂節發引收税之處
　　　望湖橋在鎮西南五里地至澉墅西通永安湖
　　　　東至海岸中分水□至錢家港入鎮市
　　　戴家橋與望湖橋為八字橋下南至東王村通
　　　　海岸北通孫家堰
　　　新浦橋在鎮北二里入縣路上
　　　張公橋在六里堰下本鎮運河水脈至此始分
　　　　為二由橋側上西南王家庄到茶園通港由
　　　　橋下入西北火燒涇到通𤣥通港然皆淺狹
　　　　易涸欠浚鑿
　　　金家橋在鎮西北六里客旅巨舟重販者多於
　　　　此泊入鎮貿易復歸解纜
　　　孫老橋在六里堰下或遇淺涸客貨多以步擔
　　　　運於此發舟
　
　海鹽澉水志巻四
欽定四庫全書
　海鹽澉水志巻五
　　　　　　　　　　　　宋　常棠　撰
　　學校門
　　　鎮學昔時未有嘉定十一年鎮官徐之紀繪夫
　　　　子像就禪悦敎院行舍菜禮自後嵗節冬至
　　　　於此序拜鄉飲
　　寺廟門
　　　禪悦敎院在市中元祐二年僧惠林建施水院
　　　　建炎元年請到院額實本鎮祝聖行香處
　　　悟空寺在鎮西南荆山建隆二年僧德升開山
　　　　為永安寺治平元年賜額
　　　祐福禪菴在鎮市門東寳祐二年僧永固開
　　　　建觀音殿及塑菩薩像為焚脩所按延雲水
　　　　棲止安禪
　　　廣慧禪院
　　　　在金粟山下國初錢武肅王賜號施茶院祥
　　　　符元年改今額
　　　　福敎院在鎮市浦東乾道元年僧普澄建觀
　　　　音院為焚瘞所後為徑山接待院
　　　　法院在鎮西北五里若山周顯德六年僧寳
　　　　強立觀音院治平元年得額
　　　東岳行祠在鎮市東北建炎間有白猿出入神
　　　　馬驅馳毛巡檢夢神曰何不創岳祠毛乃於
　　　　營側立祠毎嵗暮春諸鄉民社祈求豐稔感
　　　　應如響
　　　張帝廟在鎮南市嘉泰三年立紹定三年重建
　　　　後泊戸以廟門為酒肆寳祐二年監鎮張焯
　　　　與茶院陶監酒折去酒店立李太尉小殿對
　　　　廟門以免穢雜
　　　真武祠在澉市浦東淳祐五年鎮守澉浦鎮統
　　　　領水軍南京指揮尚景捨資塑真武像并龍
　　　　虎君
　　　醫靈祠在鎮之東青山西南側王家㽘之西開
　　　　熙三年里人孟毅夢神呼曰吾閩中吳真君
　　　　當食此方福祐斯民晨見海中有一神主浮
　　　　海至岸遂居於側毅因捨基剏殿尊奉後閩
　　　　商繪像傳塑但祈療病者甚驗四方咸集遂
　　　　成叢林
　　　顯應侯廟元在長墻山後石帆村因海廢此村
　　　　半陷為潮遷出山頭建炎二年僧若中開山
　　　　俗呼為黄道大王寳慶三年都運諸大卿請
　　　　到廟額黄道大王不知何所從始或謂楚黄
　　　　歇封於吳其子隱海邊修道石帆村既癈為
　　　　海嵗久因循無所考究或謂古有姓黄入居
　　　　山後山以人而得名故就稱為黄道山神以
　　　　山而得名故就稱為黄道王嘗觀東坡載儋
　　　　耳山云里人呼為山胳膊偽稱其神為鎮海
　　　　王元豐五年七月始詔封山之神曰廣德靈
　　　　王初無姓名來厯今里人俗呼為黄道大王
　　　　至寳慶始勅封顯應侯陸龜䝉云甌粤山椒
　　　　水濱多廟貌信夫廟中有神曰楊太尉尤為
　　　　靈異凡客舟渡海祈禱感應如響意其亦是
　　　　石帆村聰明正直之人遵海而南無不尊敬
　　　廣福廟在鎮東市廣福坊側舊傳建炎間潮入
　　　　東浦人於水際得木主題曰廣福明王時人
　　　　因祠為當界土地沈氏捨基為廟至今每嵗
　　　　以得木主日為生慶誕
　　　吳越王廟在鎮西南三里地名澉墅崇寧間立
　　　　為土地祠今考呉越國王傳錢俶字文明祖
　　　　鏐唐末據呉越地俶嗣位至我朝宋雍熙元
　　　　年改封吳越國王今澉墅吳越地也意錢俶
　　　　其神乎若以為吳王夫差越王勾踐考其本
　　　　傳吳王闔廬興師伐越越擊吳敗於檇李射
　　　　傷闔廬垂死告其子夫差曰必毋忘越及吳
　　　　圍越於㑹稽勾踐請為臣妾後越破吳吳退
　　　　棲姑蘇使公孫雍肉袒膝行請成於越越王
　　　　曰吾置王甬東吳王曰臣老矣不能事君王
　　　　遂自殺夫差以父闔廬之寃未報可謂不共
　　　　戴天之讐九泉下恨不食其肉又肻共廟血
　　　　食乎今俗訛而為吳越二大王兼塑二王像
　　　　非也嘗觀武林圖經論忠清廟事舊制以夫
　　　　差為首祀與申胥並列特所未喩疑其神未
　　　　必為夫差乃俗之傳訛也今吳越祠亦類此
　　古跡門
　　　龍眼潭在鎮東海口舊傳白龍窟於此今客舟
　　　　艤泊以待潮
　　　石帆在靈潭右聳若帆掛有神現其上潮生帆
　　　　不為減潮退帆不為增月霽則吐蚌珠隂晦
　　　　則曜神火舟觸必碎人莫能涉
　　　白龍母塜在鎮東南長墻山後叢棘中每嵗秋
　　　　間白龍來視母塜必然風雨大作
　　　隱馬石在鎮西南舊傳有馬隱入山中今石有
　　　　人形馬形隊形等類
　　　穿山洞在長墻山外下臨大海石岩如洞俗呼
　　　　為穿山洞有神曰陳都監
　　　黄巢衖在六里堰左夾道陰翳古老云黄巢聚
　　　　兵處
　　　金牛洞在黄巢衖南金牛山下據武原舊志云
　　　　民人臯伯通兄弟逐金牛入洞忽不見因名
　　　　據郡志與海昌圖經皆云臯蘇二將上有二
　　　　大王廟高宗南渡後祭文云義氣同禀剛毅
　　　　莫儔騎馬來此縁逐金牛牛沒尾掉空回可
　　　　羞拔劍自刎曾無怨尤人亡廟存英氣横秋
　　　　至今父老能道所由天子初郊典禮加優樽
　　　　酒既設清酌庶羞尚饗又據鹽官縣志云按
　　　　寰宇記昔吳楚間有金牛自毘陵奔此而沒
　　　　因名洞深不可測當建炎初黄灣居民多避
　　　　兵於此
　　　望夫石在永安湖仰天塢之右山巔有石磐磐
　　　　側有立石昔日有海商失期不返其妻登磐
　　　　望夫泣殞化而為石因名
　　　石碑在六里堰西地名根竹有二石碑夾道而
　　　　立高一丈五尺舊傳漢戚姬葬碑嵗久磨滅
　　　茶磨山在黄巢衖側周回山下有港港外周回
　　　　有城塹舊傳唐末黄巢伏兵處
　　　秦王石橋柱在秦駐山背舊傳沿海有三十六
　　　　條沙岸九塗十八灘至黄盤山上岸去紹興
　　　　三十六里風清月白呌賣聲相聞始皇欲作
　　　　橋渡海後海變洗蕩沙岸僅存其一黄盤山
　　　　邈在海中橋柱猶存淳祐十年猶有於旁灘
　　　　潮裏得古井及小石橋大樹根之類驗井磚
　　　　上字則知東晉時屯兵處
　　　王家㽘在長墻山下石帆村古田㽘也今田廢
　　　　為海尚存數家生聚於潮花鼓舞間
　
　
　
　
　
　
　
　
　
　
　
　
　海鹽澉水志巻五
欽定四庫全書
　海鹽澉水志巻六
　　　　　　　　　　　　宋　常棠　撰
　　物產門
　　　早稻名
　　　　雀奥　　紅蓮　　黄箭子　　杷椏
　　　　烏絲糯　金州糯　百日子　　金成
　　　　六十日子
　　　雜榖
　　　　大麥　　小麥　　蕎麥　　　豆
　　　　油麻　　稗　　　鸎粟
　　　絲布
　　　　絹　　綿　　苧　　麻　　黄草
　　　貨
　　　　鹽
　　　花
　　　　芍藥　牡丹　荼䕷　木香　瑞香　紫笑
　　　　長春　水仙　薔薇　月丹　海棠　石榴
　　　　山茶　石竹　萱草　鳳仙　芙蓉　金沙
　　　　鷄冠　梔子　粉團　棠棣　玉簪　夜合
　　　　木樨　白鶴　佛手　雀梅　鶯粟　金橙
　　　　茘春　芭蕉　聚仙　真珠珮　桃　梅
　　　　李　　杏　　葵　　菊　　蘭　　荷
　　　　荇　　茶　　槿
　　　果
　　　　桃　　梅　　李　　杏　　棃　　柿
　　　　橘　　柚　　蓮　　棗　　枇杷　林檎
　　　　榴　　栗　　葡萄　銀杏
　　　菜
　　　　蘿蔔　冬𤓰　甜𤓰　菠稜　萵苣　苦蕒
　　　　山菰　茄　　菘　　芥　　薤　　葱
　　　　莧　　蒿　　蕈　　蕨　　韭　　蒜
　　　　鷄頭　芋頭　枸杞　胡蘿蔔
　　　竹
　　　　筀　　□　　紫　　斑　　筋　　金
　　　　篾
　　　木
　　　　松　　桑　　檜　　栢　　杉　　柳
　　　　楮　　椿　　榆　　楝　　柘　　楓
　　　　梧　　桂　　槐　　檀　　楊　　朴
　　　　椒　　楠　　皂莢　烏桕
　　　藥
　　　　白术　　連翹　　茴香　　韭子
　　　　杏仁　　龍腦　　槐花　　半夏
　　　　枳實　　瞿麥　　紫蘇　　荆芥
　　　　青蒿　　赤小豆　良薑　　牛膝
　　　　桑皮　　車前子　枸杞子　香附子
　　　　天花粉　桑螵蛸　穀精草　麥門冬
　　　　黒牽牛　白殭蠶　香白芷　白茅根
　　　　宻蒙花　紫蘇子　羊蹄根　淡竹葉
　　　　馬屁勃　海浮石　馬鞭草　匾白豆
　　　　地錦草
　　　禽
　　　　鷹　　鴈　　鸛　　鷗　　鷺　　鴉
　　　　鵲　　鴿　　鷰　　雀　　鳩　　鶉
　　　　鵰　　鶻　　雉　　鶩　　百舌　啄木
　　　　杜鵑　竹鷄　布穀　野鴨
　　　畜
　　　　牛　　羊　　犬　　馬　　鵞　　鴨
　　　　雞　　猪　　猫　　狗　　驢　　騾
　　　海味
　　　　鯔　　鯧　　鰵　　鮫　　□　　鱸
　　　　梅　　蠣　　蛤　　鰕　　鰻　　鯊
　　　　䱠　　鱭　　鰌　　蟶　　蛇　　銀
　　　　鯿　　拳螺　香螺　淡菜　帶魚　鰞鰂
　　　　蟛􁥦　老婆蟹　　　望潮魚　　　白蟹
　　　　黄□　土鐵　沙蟹　蚌蛤　沙魚　海蟄
　　　河味
　　　　鯽　　鯉　　鮎　　鱖　　銀　　鼈
　　　　鰍　　鱔　　蟹　　龜　　蛙　　鰕
　　　　黄顙　吐哺　白鰷　黑魚
　
　
　
　
　
　
　
　
　海鹽澉水志巻六
欽定四庫全書
　海鹽澉水志巻七
　　　　　　　　　　　　宋　常棠　撰
　　碑記門
　　　澉浦鎮題名記
　　　東南財用大抵資煑海之饒海濱斥鹵牢盆相
　　　望而闗市有征未能去也自郡邑外每因大聚
　　　落而置官司或至於兼二則其責彌重來者難
　　　之澉浦為鎮隸秀之海鹽鮑郎在焉自鹽塲兼
　　　鎮税課額日廣居官者救過不給宣城胡君應
　　　雲之來㑹疆事適殷屯戍隨增兵民雜居其難
　　　視異時數倍廼從容其間庀事無闕經入有羨
　　　於以補償舊政宿逋裕如也行且滿考部内穉
　　　耋相帥上其治狀於郡使者於臺於省欲借留
　　　之而不能得君淳熙丁未進士一第二十年憂
　　　患屏居及是始筮仕未嘗作滯淹之嘆而以平
　　　時講畫者次第出之廉以律已勤以涖官事不
　　　付之吏手薄征以惠行旅與亭戸期約不失信
　　　義宜其上下相孚彼此交舉如此然則為政者
　　　豈不在人哉君受代有日詢訪昔之官守者得
　　　一十九人列其姓氏而刻之石俾余書其端惟
　　　禇與君共登慈恩且居是邦因紀所見以告來
　　　者云君名從龍應雲其字也嘉定九年四月望
　　　日年末朝㪚郎宗正丞兼江淮創制置大使司
　　　叅謀官常禇記
　　　　陳南美(左文林郎紹興二十二年到任至二/十五年滿)
　　　　李　格(左從政郎紹興二十五年到任至二/十七年丁憂)
　　　　林　極(右文林郎紹興二十七年到任至三/年滿)
　　　　袁　藻(右廸功郎紹興三十年到任至三十/一年罷)
　　　　姚廷襄(右廸功郎紹興三十二年到任至乾/道二年滿)
　　　　沈大卿(左廸功郎乾道二年二月到任至五/年六月滿)
　　　　蔡興世(右脩職郎乾道五年六月到任至八/年八月滿)
　　　　魏　衡(右迪功郎乾道八年八月到任至淳/熙二年六月替)
　　　　林　楠(迪功郎淳熙二年十月到任五年三/月替)
　　　　趙師名(迪功郎淳熙六年四月到任至九年/八月滿)
　　　　吳仁表(修職郎淳熙九年八月到任至十二/年滿)
　　　　高文慶(修職郎淳熙十二年八月到任至十/五年滿)
　　　　王子洪(從事郎淳熙十五年到任紹興二年/八月替)
　　　　葉　樾(文林郎紹興二年十二月到任至慶/元元年二月滿)
　　　　周　焯(迪功郎慶元元年二月到任至七月/丁憂)
　　　　吳華國(承直郎慶元元年十二月到任至五/年十月滿)
　　　　王顯世(迪功郎慶元六年到任至嘉泰二年/十月滿)
　　　　曾　晏(修職郎嘉泰二年十月到任至開禧/元年四月滿)
　　　　胡從龍(從事郎開禧元年四月到任至嘉定/元年四月滿)
　　　　詹　䮒(從職郎嘉定元年閏四月到任四年/滿)
　　　　劉三畏(迪功郎嘉定六年七月初三到任五/年二月丁憂)
　　　　葛挺之(迪功郎嘉定六年二月廿八到任九/年滿)
　　　　徐之紀(儒林郎嘉定九年四月十七到任十/一年七月丁憂)
　　　　賈　岳(迪功郎嘉定十一年六月初九到任/十四年十月滿)
　　　澉浦鎮新剏廨舎記
　　　鎮治舊是兼職元在安定橋西嘉定十二年内
　　　朝紳有請增置靡有定寓或假民廬或泊僧舍
　　　因循嵗月巳數政矣四明羅文林叔韶司鎮於
　　　此紹定壬辰始置民產於丁家橋東旁有小港
　　　開而通之逼於垂滿僅建正㕔穿堂而已癸巳
　　　孟夏思齊實為之代亦僦氓㕓以居慨念親民
　　　之官司旅之職聽訟征税觀瞻係焉曾未兩月
　　　亟廣前規鳩工度財分毫不擾於民由是宣詔
　　　有亭戒石有銘榜示有房俱列於外廊廡吏舎
　　　翼乎左右㕔之挾屋分為二塾扁以肅賓倒屣
　　　闡㕔側以為帑外嚴公厨恪奉錫宴添買鄰地
　　　以為東㕔四時花卉雜植於前中闢一戸以通
　　　東廡循披廊而趨則有看街之所由角門而入
　　　則有翫月之亭堂宇峻聳房室得宜東西小閣
　　　寒暖隨處以至庖湢之類纎悉備具申明前政
　　　郡守喜而給牓蠲其牙皂之資除其元輸之賦
　　　自落成以來雨暘時若戸口日繁民與軍而相
　　　安商與賈而共悦俱曰澉川當由此而益盛矣
　　　若夫序沿草之詳細述建造之始末紀到滿之
　　　月日自有大手筆在何幸拭目以觀之端平三
　　　年上已日儒林郎監嘉興府海鹽澉浦鎮税烟
　　　火公事張思齊記
　　　澉浦鎮題名記
　　　寳祐二年宣城胡君用虎調尚書署澉浦司舶
　　　揖里人常棠曰先君子昔領是鎮兼鮑郎鹽塲
　　　先大夫採訪前任名氏目濡耳染經始記石兹
　　　輯舊記則在鹽塲碑陰累政莫紀半途已税是
　　　大闕脱詮次幸今鎮尹張君焯政通人和振華
　　　揚德勉續窳墜嗣文賛鋭吾輩責也棠曰惟嘉
　　　定初元先正視鎮事余先君考叙題名余叔祖
　　　實肇厥記十一年廷紳請分二并即鎮廨為鹽
　　　塲翻碑陰以誌嵗月鎮則或僦民廬或寓蕭寺
　　　玩愒簡陋紹定六􁨡四明羅叔韶始相基殖庭
　　　勤塗暨茨門㕔賓堂鸞鵠停峙明年錢塘張思
　　　齊踵至外庭内廡樸斵丹雘東剏西闢跂翼寢
　　　奥微二君則爰處靡寧其所然齊瓜戍代猶乏
　　　紀勒越嵗十九今張君甫克勇遂先是胡君下
　　　車摩挲舊記僅二十四人㑹省帥及列局廢置
　　　鎮征艱重事力築底欲勉茂請繼囁嚅久之張
　　　君聞而歎曰余檢餘俸且不給伏臘瑣細逺取
　　　諸家必伺公帑以辦此無時而可為矣廼捐已
　　　書石攟摭未紀者十有二政前後附麗並鏤新
　　　珉不肖幼稔胡君重建有幸今得相與繼志述
　　　事張君賜也噫賢如張君使是鎮之財賦弗減
　　　疇昔則於光斯曜必有可觀豈止一題名而已
　　　是嵗二月朔竹牕常棠記并書
　　　　朱俊之(迪功郎嘉定十四年十月到任十五/年五月嶽祠)
　　　　史　灒(文林郎嘉定十六年四月到任寳慶/二年九月滿)
　　　　趙潛夫(從事郎寳慶二年九月到任三年夏/卒)
　　　　張廣年(承直郎寳慶三年十月到任紹定三/年三月滿)
　　　　羅叔韶(修職郎紹定三年二月到任五年轉/文林郎六年四月滿)
　　　　張思齊(儒林郎紹定六年四月到任至端平/三年六月滿)
　　　　趙□夫(文林郎端平三年六/年十一月滿)　(到任嘉熙二/)
　　　　曾　羣(文林郎嘉熙三年十一月到任三年/二月滿)
　　　　傅朋□(儒林郎淳祐三年三月到任六年四/月滿)
　　　　朱嗣立(從事郎淳祐六年四月到任七年轉/承直郎九年四月滿)
　　　　趙汝洄(從事郎淳祐九年四月到任十二年/八月滿)
　　　　張　焯(承直郎淳祐十二年八月十二到任/寳祐三年十月十五日滿)
　　　　周之綱(從事郎寳祐四年十一月到任/)
　　　　趙孟若(迪功郎開慶元十月廿二到任/)
　　　　胡　沬(修職郎景定五年五月到任/)
　　　　徐衍祖(承直郎咸淳三年四月廿九到任五/年十月准吏部符不候替職離任)
　　　　李興宗(迪功郎咸淳六年八月二十到任/)
　　　美固堂記
　　　余領軍事越三載舟楫器械視昔具備一日暇
　　　登高望逺兩山横倚巨海瀕浸營壁中立若龜
　　　之伏焉門闢三面如尾如足東首而猶垣之無
　　　廼形勢有未全乎詢諸宿老荅曰陰陽所忌者
　　　卯風焉嘗闢復窒余應之曰此未識變通者也
　　　使益墻仞而臺臺之上而屋則有形勢之備無
　　　卯風之嫌其不可乎哉衆皆曰然於是度材僝
　　　工築室搆堂欄楯真景晨光溼翠夜影㴠璧師
　　　休役簡當知與衆同樂其不在兹乎是堂也於
　　　以全此營之形勢而山海也又以壯此堂之形
　　　勢故以美固名者美哉山河之固昔武侯語也
　　　余是取焉落成之日淳祐庚戌六月癸未二十
　　　六日庚申浮光邢子政并書以記
　　　黄道山水池記
　　　澉浦之陽有山曰黄道山之腰腰之麓曠而平
　　　繞而曲潮汐所不及維天降澤掘地以積一勺
　　　之多可飲可汲負山而居航海而來咸所仰給
　　　淳祐十一年夏秋不雨㘭堂之上涔蹄之微潢
　　　潦無根溝澮其涸居者行者罔不病渴總軍路
　　　鈐邢子政來視曰是殆所積之未大也先是軍
　　　中有二池規模淺陋路鈐浚之一軍賴以生活
　　　雖旱甚不竭於是山僧善機合民旅之詞以請
　　　曰軍民一體也願推涖軍之惠以大此山之池
　　　可乎舶征潛放首贊其决路鈐廼約同時之仕
　　　於此者監鎮趙汝洄舶門朱南杰鹽塲俞塤酒
　　　官李得基木宫戴安節思警張思湛登山度地
　　　鳩工飭材委統領袁𤼵主之鑿土築池闊四丈深
　　　二丈有奇壘挈提之道以達逵三十丈架屋
　　　四楹以司啓閉以處守護者凡役皆營壘生聚
　　　暨奔走先後者而剸犀搏蛟之徒則不使之與焉
　　　凡費皆取辦於路鈐而官府司存市肆貿易亦
　　　有助楮者經畫於秋之半落成於秋之杪其容
　　　廣其蓄深其惠博路鈐用之大功葢將與此山
　　　相為無窮矣
　　　思賢碑
　　　寳慶二年秋黄岩空明山趙君潛夫來鎮澉浦
　　　明年夏卒鎮人將仕郎趙與珦泣請曰吾不忍
　　　父老之巷哭也哭之哀不如傳之遠也鎮月解
　　　昔多貸諸賈今寧空其室人簪珥也估客昔畏
　　　重征逸外江不可挽今恬熙輕平風帆雨楫輻
　　　集也訟有檄自臺府者屢聴不服今片言笑折
　　　之咸服其神也征𣙜之地昔浮埃飊起眯目不
　　　能仰視今亭以弦風短牆疎箔花柳間植燕賓
　　　友也釋奠鄉飲習於梵宫進退揖遜雍雍濟濟
　　　又昔未聞而今見之也非吾私其宗願子有述
　　　也顧余方駭慟重哀其不幸而何忍述雖然又
　　　何可辭缺職商税旦暮急也而君寛以裕之俗
　　　販魚鹽錐刀較也而君風敎以厚之頑夫嚚婦
　　　鞭箠且不然也而君兒女以遇之持是為縣為
　　　郡為國豈惟材稱哉余聞鎮旁浸巨湖君嘗輕
　　　裘大帶蹇驢踏月或夜泛扁舟水靜天碧扣舷
　　　把酒可以識君之趣矣葢君高標逺韻迥在物
　　　表嘗謂余善畫者莫我圖也舊嘗識於水心葉
　　　先生章泉趙公藩交以詩經薦趙公汝譡尤敬
　　　愛之其涖澉浦未數月也侍郎黄公宣以著述
　　　薦提舉司馬公述以練達薦是將以有為也而
　　　遽死宜有以冩鎮人之哀思也因系以長言使
　　　嵗時歌以招君君其葢求乎君從事郎字景壽
　　　登嘉定十六年進士第自號鶴所君之來兮鶴
　　　自九臯駕以去兮渺天地而逍遥縞衣𤣥裳兮
　　　横大海之驚濤雲旂先驅兮霓旌旖□月皓皓
　　　兮風灑灑青山之上兮黄灣之下挹北斗兮椒
　　　漿羽扇綸巾兮佩璆鏘盻而笑兮玉潔水光鳴
　　　鸞鳳兮舞黿鼉馮夷鼔兮宓妃歌魚咏龍吟兮
　　　蛟螭護訶睠言歸兮南圃颿飛兮過舶艣春復
　　　秋兮終古七月望日建安葛紹體撰渭南高不
　　　華書
　　　德政碑
　　　國家張官置吏凡以理民惟州縣之長官於民
　　　為最親厯觀往史霸遂以守郡稱恭茂以宰邑
　　　顯鎮之治狀無紀焉非無治狀也無若人耳繼
　　　自今以治鎮得名者葢自羅君始澉浦為鎮人
　　　物繁阜不啻漢一大縣紹定庚寅春羅君來領
　　　鎮事至之日見吾土風淳厚思與三載相安下
　　　令曰民旅交闗必欲其兩平軍民雜處必欲其
　　　兩慎毋啓訟毋傷和毋犯干有司丁寧數語開
　　　心見誠善始之意固可逆覘其終矣君廉而勤
　　　公而明寛而不縱嚴而不苛昔民訟苦繁今折
　　　以片言牒訢自簡也昔闗征苦重今輕以什一
　　　版賦自若也嵗時行鄉飲禮僎介雍雍長幼秩
　　　秩相觀相化俗躋鄒魯朝廷命簡鄉兵用防海
　　　道他有司兒戲耳君出其胷中甲兵大閲於長
　　　牆山之右士馬整肅旗幟精明儒有頗牧疇不
　　　嘉歎民病厲遣吏勞問給藥散財更生者幾千
　　　人旱閉糴賑粟千斛損價售之濟囏食者又幾
　　　千人鎮廨自隸鹽塲更一紀又四政僦民廬棲
　　　梵宇不常厥居也始君下車欲新是圖顧未有
　　　基址壬辰之冬始於丁家橋得楊氏地至是垂
　　　滿矣君曰一日必葺古人有訓時哉不可失吾
　　　曷敢惜費且憚勞哉先是丁家橋之下河流壅
　　　遏血脈不通廼命疏鑿清泚洋洋庶民子來荷
　　　臿雲滃亘三四里如壁斯環蜡月乙未廨舎落
　　　成門楣崇翬㕔事雄倨心匠黙運不愆素繩真
　　　有造五鳳樓手段越明年春率士民登鉅扁三
　　　字名筆鸞鳳飛翥海邦民物觀瞻一新君經始
　　　䂓模可謂宏且遠豈為已計哉遺我鎮無窮之
　　　利耳至如建三廟之甍瓦加新橋之設楯鑿池
　　　而放生祀聖人壽也立坊而名廣福錫庶民富
　　　也凡此大概纍指不能数無非學道中流出推
　　　是以往宰邑則恭茂守郡則霸遂相天下則伊
　　　傅周召矣功名事業後必有史官書之所紀者
　　　特其治鎮之狀耳君名叔韶字儀甫四明人丁
　　　丑入胄子學庚辰取太常第至是再調焉初受
　　　業於約齋李先生葢東萊大愚之源委也樞尹
　　　袁公韶憲使吳公淵倉使袁公肅太守黄公壯
　　　猷俱以材學薦君行且造朝去如始至藹藹遺
　　　愛何日忘之他日入公之廨者必曰此廨廼今
　　　日甘棠紹定六年二月望日楊啟書
　　　鮑郎塲題名記
　　　榷鹽之利後世不得已也不得已而又為之賦
　　　則臨蒞貴乎專經理在乎乆鮑郎為塲列竈九
　　　嵗課三萬五千六百石有奇而年督年課及指
　　　買不與焉廼寖就弛弊言路上疏謂窘於兼二
　　　之冗庚辰詔典銓注顓官毋與鎮税事癸未又
　　　詔今後鎮官免以鹽塲繋衘膺是選者僉為難
　　　之葢惟煎之職雖舊而兹方為剏昔之官守之
　　　多而此為初政更剏則責任不䡖一額有虧諉
　　　以何咎初政則來者審擇不可不審必就其良
　　　噫嘻難歟霅川朱君俯為昔國相曾孫公謹廉
　　　勤得於家傳始服兹事其規模蕩如也諗辭
　　　於民民勞而瘁詰故於事必治奸黠廼肅申約
　　　曰官不可虧虧官負課則法必懲狥私傷生回
　　　媮心而赴功宣上㫖以布政而必度量斥地之
　　　廣狹陞降戸額之輕重易心滌慮去閑䢇窒塞
　　　鼠穴之滲泄廼飭藏宇廼流水渠廼置程籍凡
　　　一介蠧公害民之事悉就罷矣至於復廨請賦
　　　稍定輿皂郁然如方興之家甫朞而課増新羨
　　　比及三年視諸塲為冠可謂能其所難矣垣車
　　　筴勲必有為王誦之君既請代屬余曰舊有題
　　　名二十四人更十七載俶落紹興壬申訖於嘉
　　　定辛已中間胡君所立也今釐事方新請為摭
　　　其畧而改圖吁螭首龜趺巋然㕔事豈徒姓字
　　　遷次云哉於以識嵗月紀治理夫經營疏浚爬
　　　羅剔抉則源深而流長扶持全䕶訓飭道齊則
　　　本固而末懋君其有志於此歟余聞之一牛鳴
　　　近敢為之記若吕温所謂不居其官民而代人
　　　記者則媚人宗也何媚之有嘉定十七年甲申
　　　仲春月朔朝奉郎新充福建路轉運司主管文
　　　字李昌宗記
　　　國學免廨進(闕/)　　孫書
　　　　朱　俯(迪功郎嘉定十四年三月到任十五/年三月復循從政郎十七年七月滿)
　　　　史彌炳(迪功郎嘉定十七年四月到準登握/授以從政郎寳慶三年二月丁憂)
　　　　應彌明(紹興從政郎三年五月到任紹定三/年丁憂)
　　　　薛師仁(紹興十二年二月到任次年五月慶壽/恩)
　　　　顧用卿(從政郎紹定六年十一月到任嘉熈/元年二月滿)
　　　　周應旂(嘉熙元年三月到任二年准所辟錢/糧官三年七月丁憂)
　　　　趙希槻(從事郎嘉熙三年十一月到任淳祐/五年奉聖㫖典岳祠)
　　　　厲夢龍(迪功郎淳祐二年七月到任五年八/月滿)
　　　　施　中(從事郎淳祐五年八月到任六年十/二月養親離任)
　　　　詹元善(儒林郎淳祐七年四月到任總領浙/西江東財賦淮東准備)
　　　　俞　塤
　　　　王九齡
　　　還朝序
　　　周官三百六十而鹽人屬諸天官其任至專其
　　　責至重及考其所掌之政令而鄭司農廼謂授
　　　入教所置是也葢受入處置一或失當則為瘝
　　　官曠職是豈容於不謹乎海鹽鮑郎鹽塲嵗入
　　　三萬五千六百石有奇曩嵗監官兼領鎮税事
　　　務繁夥賦課為難嘉定庚辰言路抗疏上俞其
　　　請始詔特置顓員吳興朱君不卑小官毅然發
　　　軔籕挾日一定式程井井有條清夷不紊三載
　　　考績課額獨登㑹鎮有闕政暫煩共二且將幾
　　　年曾不以代庖而有遐心以文㑹友以禮鄉飲
　　　以道理剖曲直商旅阜通閭里安輯人皆曰所
　　　以幸吾邦者不淺余謂記止是乎亭民境壤與
　　　齊民接挺私怙強舊染成俗亭民之謹畏者固
　　　不為亭民之頡頏者不免也齊民之惡少者所
　　　樂從齊民之善良者不安也君其爬羅事功以
　　　興君其導齊人心以格亭民於是乎自愛齊民
　　　由是以自適又何其幸歟雖然此亦跡爾要以
　　　廉勤為本以公恕為守故君子觀其終而後為
　　　不失君今還朝其能以條畫事悉力而開陳之
　　　則儒術之行天下自富豈特此時已哉姑叙槩
　　　以示終譽君名俯字伯昻中興宰相之聞孫也
　　　嵗在甲申日丙戌黄寅序
　　　秀野堂記
　　　鮑郎鹽塲鎮舊廨也廨西一臺扁曰秀野堂之
　　　外有清樹翠蔓凄神寒骨如英雋之排列者有
　　　龍蹲虎踞嵒㠋霮䨴如珪璋之挺特者有方臺
　　　中址蟠回詰曲如前村後墅之通行者有馴毛
　　　集羽斜窺澹竚如甌哈越語之不覊者堂之内
　　　有騷人墨客獻瑰吐琦如壺鑑之清瑩者有牙
　　　籤玉軸裁綺純繡如河漢之美麗者有米老詭
　　　畫嵐溪烟嶠如夜竇秋色之曠逸者有蔡邕焦
　　　枯高山流水如叢篁聞佩之邃幽者堂之上遥
　　　岑寸壁石劍泉紳可夢而知中衡清淑之氣堂
　　　之下蒼苔依砌花影畫簾可醉而思枕簟入林
　　　之僻雲巻空舒月桂霜蟾天宇修眉斗牛璀璨
　　　時則三光五嶽之氣盎乎盈目疎風春雨榕齋
　　　琴續隔墻讙呼樵牧倡應時則於彼幽壑之竅
　　　洋乎充耳然則秀野得名宜哉是名之立嘉定
　　　癸未苕溪朱君俯始分專員扁之未幾頹壁敗
　　　霤相繼摧毁越十五􁨡姑蘇周君應旂𤼵鉶退
　　　食慨曰吾寧捐俸起廢可其倣例弗為於是鋤
　　　莠削蕪藝梅畚竹重楹列牖葢瓦級磚丹如也
　　　堂成廼芊奥寢廼跂書宇靡鳩靡歛次第塗雘
　　　視舊廨改觀矣雖然西峯秀野不遇魏候家法
　　　名世則傳舎其官府蕞爾亭民榛蕪莽沒於靈
　　　芝乎何有今吾周君傳山房之芳拾世科之芥
　　　故能不日之間而萬木向榮胷中邱壑當不在
　　　魏侯下肻使秀野專美西峯嘉祐已亥夏五既
　　　望竹窻常棠記承議郎新充兩浙路轉運司主
　　　常棣書
　　　鮑郎塲政績記
　　　鮑郎催煎塲舊共澉浦政事裕如也自分創以
　　　來局冷如冰廪稍不足以供事育庚子嵗大歉
　　　亭民相臠肉自捄九竈不烟倖活無幾宿姦陸
　　　棍倒持蓮勺撞搪傲睨來者當署涉筆噤不敢
　　　問催煎之職至是難為矣東陽厲君夢龍到官
　　　庭空皁走案巻塵蕪埜廢盤舍鹺火爝熄上司
　　　朱黝紛來自立不容頃於是喟然曰旱魃肆虐
　　　饑饉荐臻則鹽不可催銜勒寛縱期㑹玩愒則
　　　鹽不可催賂門乘機洗手未及則鹽不可催倚
　　　海築塲刮壤聚土暴㬢釣鹹漏竅瀝滷三日而
　　　功成驟雨至則前功又廢催鹽之職重難如此
　　　廼清苦檢飭奉公竭廉戴月披星鋤獮狡蠧盡
　　　心力而為之復鹽竈一所復鹽丁四十餘戸復
　　　鹽額一萬六千八十七石有奇一年而鹽塲之
　　　課額羨所謂才全而能鉅者也田疇多俾耕且
　　　耨戸百有餘家飢者得君之食創亭中路掘土
　　　甃砌草塲一十二井渴者得君之漿官浦不通
　　　六十餘年叅度高低疏浚約七百餘丈曝灰者
　　　得君之水僦居者得君之地省臺剡薦奬諭疊
　　　至將以上幕奏辟不曰有功於鹽塲乎哉淳祐
　　　五年七月澉人歌舞相告謂厲君歸矣政誠不
　　　記何以詔諸　竹窻常棠遂書以記
　
　
　
　
　
　
　
　
　
　
　
　海鹽澉水志巻七
欽定四庫全書
　海鹽澉水志巻八
　　　　　　　　　　　　宋　常棠　撰
　　詩詠門
　　　題金粟寺菴　　　　　　通判軍府周壽
　　　　清池帶蒼巘結搆俯林麓扶疎竹外山相向
　　　　隔羅縠老禪謝人境嵗晚收白足誰聆跫然
　　　　音息隱尚爭逐通塲作十刼不愧桑下宿定
　　　　中觀潮汐絶事心已熟
　　　和前韻
　　　　招提敞山岩新菴隱岩麓石沼引清流風漪
　　　　皺文縠晴暉滿虚室一水含自足(菴前有/含暉亭)心
　　　　明身宴閑境寂誰㝷逐寒林帶月行夜榻和
　　　　雲宿若欲問西來一齋飽秋熟
　　　三里塘搯梅　　　　　　監鎮葉樾
　　　　扶疎不耐繁華意足自然清絶壁間幻出横
　　　　斜只欠紗牕明月
　　　弦風亭　　　　　　　　監鎮趙潛夫
　　　　恠他蟹舍蠔房地不是吟情住亦難數尺短
　　　　牆圍晝寂半鈎疎箔障春寒水生草滿蛙鳴
　　　　合日薄花陰鶴夢安底處青衫病司馬浩歌
　　　　東望取琴彈
　　　税亭即事　　　　　　　監鎮曾焄
　　　　林居懶出二十年試吏强書中下考青山自
　　　　覺見人羞白髪真成被官惱葛山坐對日無
　　　　聊秦望閑看雲却好潮聲自為訴不平誰念
　　　　詩人愁欲老
　　　題西湖水閣　　　　　　判曹常顓孫
　　　　倚湖松竹擁樓臺景物招人得得來誰識我
　　　　身非俗物洞門深鎖不容開
　　　遊悟空寺(二首/)　　　　　梅隱沈叔虞
　　　　碧梧低地一聲鵲白鳥浮空三四鷗澉墅湖
　　　　邊松石底有人領畧暮天秋
　　　　晨出北湖頭午炊南山下飯已撐葉艇來訪
　　　　阿蘭若老僧薦茶瓜徘徊簷日斜趺坐燒石
　　　　鼎水香浮荇花
　　　游若山寺　　　　　　　適軒常令孫
　　　　薝蔔花中燕子飛旌旗小隊到招提客車陸
　　　　續氊重席僧饌雍容藿間藜文奕已先元墅
　　　　奪詩壇漸壓魯山低歸來醉步誰扶杖月在
　　　　牛欄西復西　　　　　　　　　　　一
　　　秦皇廟　　　　　　　　竹牕常棠
　　　　古廟三間矮棘叢帝魂枉自氣凌空早知今
　　　　日容身窄前此阿房不作宫
　　　花婆井　　　　　　　　前人
　　　　一灣秋月浸香痕滌盡山前萬古塵猶記當
　　　　時老梳洗淡粧明鏡照眉顰
　海鹽澉水志巻八
紹定三年鎮尹羅儀甫屬余撰澉水志雖一時編集大
畧而儀甫滿去竟弗暇間逾七八政粤嵗既久訂正尤
詳因(闕/)邊孫君來此聽訟優長遇事練熟雖鎮塲廢壞
非疇曩比然能公謹廉敏明燭隱幽才幹有餘趂辦自
足爰割已俸售募鐫行水軍袁統制聞而喟然曰是書
不刋於鎮税全盛之前乃刋於鎮税彫弊之後甚可嘉
已鋭捐梓料肅贊其成噫元和郡縣志丞相李吉甫所
制也後三百餘年待制張公始刻於襄陽今余所編澉
水志後二十七禩權鎮孫君即鏤於時阜則是書之遇
知音又不大可慶耶竹窻常棠書
