#+TITLE: 至元嘉禾志-元-徐碩
#+DATE: 2016-06-11 12:21:47
#+SOURCE: github.com/kanripo/KR2k0023 master 7fcd1316                
欽定四庫全書　　　　　史部十一
　至元嘉禾志　　　　　　地理𩔖三(都會郡縣之/屬)
　　提要
　　　　(臣/)等謹案至元嘉禾志三十二卷元徐碩撰
　　　　碩里貫未詳始末亦無可考其作此書時則
　　　　方官嘉興路教授也秀州自宋初未有圖經
　　　　淳熙中知州事張元成始延聞人伯紀剏為
　　　　之後岳珂守郡復延郡人闗栻續修會珂改
　　　　調事遂中輟僅存五卷至元中嘉興路經厯
　　　　單慶屬碩纂輯因踵栻舊本續而成之廣其
　　　　門為四十三而卷數增多至二十有七志中
　　　　兼及松江府華亭縣葢元時本𨽻嘉興路明
　　　　初始析置也其書叙次甚詳每條下間繫以
　　　　考證尤為典核而碑碣一門多至十一卷自
　　　　三國六朝以迄南宋凡石刻之文悉全載無
　　　　遺如呉征北將軍陸禕碑梁秦住山碑唐黄
　　　　州司馬陸元感陳府君環墓銘宗城令顧謙
　　　　墓誌皆歐趙所未著録呉越静海鎮遏使朱
　　　　行先碑呉任臣十國春秋實據以立行先𫝊
　　　　其他零篇斷什為耳目所未覩者尚多殊足
　　　　為考獻徴文之助惟書中但有人物及進士
　　　　題名而不立官師一志使前人宦績缺然無
　　　　𫝊未兔漏畧又江海湖泖浦溆溪潭陂塘河
　　　　港涇溝堰牐分為八𩔖使源流支絡開卷井
　　　　然體例甚當而樓閣堂館亭宇亦分為三𩔖
　　　　强析名目未免失之瑣碎是其所短焉乾隆
　　　　四十六年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　至元嘉禾志卷一
　　　　　　　　　　　　　元　徐碩　撰
　　沿革
嘉興路九域志曰上秀州古揚州之境也周時為吳國
釋名曰吳虞也即太伯避季歴之地吳伐越越子禦之
檇李檇李即今嘉興也舊有檇李城魯定公十四年春
秋書越敗吳于檇李至哀公元年吳王夫差敗越于夫
椒報檇李也按此則知檇李者吳越之戰地也周顯王
四十六年楚威王伐越破之盡取其地至於浙江之北
故此地亦名曰楚杜佑通典云吳滅屬越越滅屬楚是
也又吳錄地里曰吳王時此地本名長水故嘉興亦名
長水秦始皇東巡望氣者云五百年後江東有天子氣
始皇至令囚徒十萬人掘汙其地表以惡名改之曰由
拳又按寰宇記云始皇東遊至長水聞土人謠曰水市
出天子從此過則人乗舟交易應其謠遂改由拳縣又
曰故由拳山在縣始皇見其山上出王氣使諸囚鑿此
山囚倦並走因號為囚倦山置囚倦縣後人訛為由拳
水經云秦始皇改為囚倦亦曰由卷西漢屬㑹稽東漢
屬吳郡吳黄龍三年由卷野稻自生改為禾興志瑞也
赤烏五年因立太子和改為嘉興晉宋齊梁因之隋平
陳置蘇州廢嘉興入杭州唐武德七年復置屬蘇州
八年廢入吳貞觀八年復置屬蘇州晉天福四年錢元
瓘病支郡多闕而右藩强大始經邑為州遂奏以嘉興
為秀州絶其華亭海鹽二同地附於州乃以境西義和
聚為崇德宋政和七年八月二十二日改秀州為嘉禾
郡寧宗慶元元年以是邦為孝宗毓聖之地陞嘉興府
嘉定元年十一月因守臣趙希道奏請賜嘉興軍額
聖朝至元十三年正月改為嘉興府安撫司至元十四
年三月改為嘉興路總管府領府一縣三司一
錄事司城以内隷焉宋置南北西三廂聖朝至元十三
年廢遂置兵馬司至元十四年改為錄事司
松江府舊華亭縣也唐天寶十年置華亭縣屬蘇州治
按新史寰宇記以為本嘉興縣地輿地廣志以為本崑
山縣地元和郡國圖志云吳郡太守趙居貞奏割崑山
嘉興海鹽三縣為之今四境與三縣接郡國圖志為不
誣矣唐僖宗入蜀時郡盜盤結王騰據華亭其後吳越
王錢鏐遣顧全武拔之自此地入吳越按通鑑乾寧四
年錢鏐遣顧全武取蘇州乙未拔松江戊戌拔無錫辛
丑拔常熟華亭是也晉天福五年以嘉興縣為秀州而
割華亭隷焉通典寰宇記云地有華亭谷因以為名輿
地志云吳大帝以漢建安中封陸遜為華亭侯即以其
所居為封谷出佳魚蓴菜又多白鶴清唳故陸機歎曰
千里蓴羮未下鹽豉及臨刑嘆曰華亭鶴唳不可復聞
又按陸遜傳云遜初封華亭侯進婁侯次江陵侯漢法
十里一亭十亭一鄉萬戸以上或不滿萬戸為縣凡封
侯視功大小初亭侯次鄉侯郡侯以遜所封次第考之
則華亭漢故亭留宿㑹之所也昔縣有華亭鎮印或者
遂謂自鎮為縣不知所謂鎮者唐因隋制置鎮將副以
掌捍防守禦之事縣之冗職耳祥符圖經載鎮在西南
二百步而元豐九域志則廢矣如自鎮而為縣則新史
輿地志諸書不應畧而不言也若夫雲間之名則自陸
士龍對張茂先所謂雲間陸士龍一語得之也華亭民
物稍蕃庶烟火萬家絃誦之聲相聞遂為東南方奥區
聖朝至元十四年陞為華亭府至元十五年改為松江
府領縣一華亭
嘉興縣唐史九域志云望嘉興縣輿地廣記叙秀州以
為春秋時吳越分境於此杜預曰嘉興縣南有檇李城
今之嘉興縣境吳之南境也秦為由拳縣西漢地理志
注云柴辟又云就李水經云辟塞皆舊名也漢以後中
間沿革詳見本路所載矣晉天福五年陞嘉興為秀州
寰宇記云嘉興監者今秀州嘉興縣煎鹽之所宋陞為
監後併為縣而隷秀州焉其先三十二鄉熙寧中析五
鄉隷崇德止二十七鄉今仍舊
海鹽縣輿地志云上海鹽縣唐地理志曰蘇州海鹽
九域志曰望海鹽秦郡縣天下粤二十年甲戌置縣屬
㑹稽郡漢因之地理志云武原有鹽官寰宇記云廣斥
鹽田相望即海鹽鹽官之地吳王濞置司鹽校尉居馬
嘷城故水經云吳王煮海為鹽於此縣也王莽時改為
展武後陷為湖是為柘湖湖中有山生柘樹因名焉今
在松江府南七十里金山北移治武原鄉為武原後漢
復為海鹽順帝時又陷為湖是為當湖遂移治故邑山
為故邑縣晉成帝元康七年復為海鹽縣又移處故為
嘷城至陳武帝割屬鹽官唐高祖武德七年復屬蘇州
太宗貞觀元年省入嘉興睿宗景雲二年復置先天元
年廢二年百姓以應奉塗逺艱於往來又請置明皇開
元五年蘇州刺史前黄門侍郎張廷珪奏是年五月敇
置即於舊海鹽縣吳禦越城西北立定凖而置縣今縣
治也昭宗大順中割歸杭州晉天福五年置秀州縣隷
焉宋因之今仍舊
崇德縣九域志云崇德縣古越地也輿地廣記叙崇德
云有語兒水亦曰禦兒越之北境也魯定公十四年吳
伐越越子句踐禦之陳於檇李(杜預曰吳郡嘉興縣南/有檇李城今禦兒接界)
吳越春秋句踐五年入臣於吳羣臣祖道至淛江上是
淛江之西皆入吳境句踐七年既釋囚反國厚獻吳王
夫差夫差悅之賜書増封於是禦兒復為越之北境國
語曰句踐之地南至句無北至禦兒(韋昭注今嘉興/禦兒鄉是也)句
踐之報吳也徙舎至於禦兒大夫種曰吾用禦兒臨之
(韋昭注禦兒越北鄙言吳邊/兵若至吾以禦兒之民臨敵)魏明帝時王景淵諫營宫
室亦曰句踐欲廣其禦兒之疆馘夫差於姑蘇釋之者
謂禦兒吳界邊戍地名斯可驗矣(太平寰宇記叙杭州/云越國之西境西北)
(至禦兒分界在吳郡嘉/興縣南乃指斯時也)句踐滅吳傳六世為楚威王所
併地屬楚秦郡縣天下總吳越舊地置㑹稽郡禦兒為
由拳縣之西鄙介於錢塘烏程之間漢武帝時伐東粤
東粤使徇北將軍守武林樓船軍卒錢唐榬終古斬之
元封元年閏四月封語兒侯(孟康曰越中地也今吳南/亭是顔師古曰語或作禦)
(其音/同)考之唐乾符中所立崇福寺二石經幢一云嘉興
縣語兒鄉一云語兒市然則語在唐其名如故黄巢之
亂豪傑起義兵保䕶鄉井遂陞為義和鎮餘杭吳公約
隨董昌禦巢於西鄙奏置都額於硤石兼授義和鎮遏
使後其子重裕襲拜西佳鎮遏使兼義和鎮事(見羅隠/撰吳公)
(約/碑)吳越有國廢鎮止稱義和市塘左則語兒市三朝國
史云有語兒亭故地名語兒按水經載萬善歴曰吳黄
武六年正月獲彭綺是嵗由拳西鄉有産兒便能語云
天朗河欲清脚析金乃生因詔為語兒鄉非也又嘉禾
百詠載舊傳西施産兒於此至能語方去尤可笑也蓋
語兒當為禦兒晉天福間始析崇德七鄉置縣於義和
市因鄉以名縣五年春三月勅嘉興縣為秀州以崇德
縣隷焉宋因之熙寧十年又割嘉興縣梧桐永新清風
保寧千金五鄉以益之總十二鄉今仍舊
　　星野
周官保章氏以星土辨九州之地所封封域皆有分星
以觀妖祥故志邑郡者必考焉西漢地理志曰吳地斗
分野也又曰越地牽牛婺女之分野也晉天文志曰自
南斗十二度至須女七度為星紀於辰為丑吳越之分
野屬揚州費直起斗十度蔡邕起斗六度度又列州郡
躔次云丹揚入斗十六度㑹稽入牛一度由此觀之嘉
興乃斗之分野而崇德處吳越之間則獨在斗牛躔度
之交按五代史載豫章人有善術者望牛斗間有王氣
語錢唐分也宋建炎初國步艱虞是秋占者望斗牛間
有紫氣既而移蹕維揚謂其已驗暨冬十月戊寅孝宗
虹渚之祥實在嘉興非其明驗歟故備載之以俟知星
者
　　道里
嘉興路
　東西三百二十八里
　南北九十一里
　　至上都
　　　陸路四千三百八十四里
　　　水路四千一百里自大都登陸路至上都四千
　　　　　　　九百里
　　至大都
　　　陸路三千五百八十四里
　　　水路四千一百里
　　四至
　　　東至大海二百一十里(舊經云一百/九十七里)
　　　西至杭州路二百一十九里
　　　南至杭州路硤石鎮界六十里
　　　北至平江路吳江縣界三十里
　　八到
　　　東南到海九十二里(舊經云東南到/海鹽九十里)
　　　西南到杭州路鹽官縣界一百里
　　　東北到平江路吳江縣界六十里
　　　西北到平江路吳江縣界四十二里
　　陸路
　　　東至松江府一百二十里
　　　西至崇德縣九十五里五十步
　　　東南至海鹽縣九十里(舊經云八十/里一百步)
　　　西北至平江路吳江縣一百十一里一十步
　　水路
　　　東至青龍鎮一百九十五里
　　　西至湖州烏程縣界七十里
　　　南至海鹽縣九十里(舊經云八十/里一百步)
　　　東北至平江路吳江縣一百一十一里一十步
松江府
　東西一百六十里
　南北一百七十三里
　　四至
　　　東至海八十里
　　　西至平江路長洲縣八十里
　　　南至海九十里
　　　北至平江路崑山縣界八十里
　　八到
　　　東南到明州界九十里(在海/中)
　　　西南到海鹽縣界六十里(兩縣相去一/百二十里)
　　　東北到平江路崑山縣界一百二十里(兩縣相/去一百)
　　　　　　　(二十/一里)
　　　西北到平江路崑山縣界一百五十里(兩縣相/去二百)
　　　　　　　(里/)
　　陸路
　　　西南至嘉興縣界六十里
　　　東北至青龍鎮五十四里
　　水路
　　　東北至青龍鎮入吳江五十四里
　　　西南至嘉興縣界六十里
　　　西北至吳江六十里
嘉興縣
　東西七十里
　南北八十里
　　四至
　　　東至松江府華亭縣風涇界六十里
　　　西至崇德縣官窑鋪五十里
　　　南至海鹽縣莫涇鋪四十五里
　　　北至平江路吳江縣界二十里
　　八到
　　　東南到海鹽縣界四十五里
　　　西南到崇德縣界官窑鋪五十里
　　　東北到平江路吳江縣界七十里
　　　西北到崇德縣烏青鎮五十四里
　　陸路
　　　東南至海鹽縣界莫涇鋪四十五里
　　　西南至崇德縣界官窑鋪四十五里(舊注云至/崇德縣九)
　　　　　　　(十/里)
　　　東北至松江府華亭縣界風涇鋪六十里(舊志/云至)
　　　　　　　(華亭縣一/百二十里)
　　　北至平江路吳江縣界遞鋪三十里
　　水路
　　　與陸路同
海鹽縣
　東西一百五十九里(舊志云一/百九里)
　南北一百三十三里(舊志云一百/三十二里)
　　四至
　　　東至海五里(舊志云/三里)
　　　西至杭州路鹽官縣六十三里
　　　南至杭州路鹽官縣界四十八里(兩縣相去/九十五里)
　　　北至嘉興縣界七十三里
　　八到
　　　東南到海二里
　　　西南到杭州路鹽官縣界五十里
　　　東北到華亭縣八十九里
　　　西北到嘉興縣界松揚涇四十五里
　　陸路
　　　西南至澉浦三十六里
　　　西北至嘉興縣界四十五里
　　水路
　　　東北至當湖五十五里又北行至華亭縣九十
　　　　　　　里
　　　西南至澉浦鎮三十六里
　　　西至杭州路鹽官縣六十三里
　　　西北至嘉興縣界四十五里
崇德縣
　東西五十四里
　南北三十五里
　　四至
　　　東至嘉興縣靈宿鄉界六十里
　　　西至湖州路德清縣金鵝鄉界十五里
　　　南至杭州路鹽官縣昌亭鄉界五里
　　　北至湖州烏程縣移風鄉界二十里
　　八到
　　　東南到杭州路鹽官縣元吉鄉界一十里
　　　西南到湖州路德清縣金鵝鄉界二十里
　　　東北到嘉興縣靈宿鄉界六十里
　　　西北到湖州路歸安縣太元鄉界三十里
　　陸路
　　　南至杭州路鹽官縣界五里
　　　東北至嘉興縣界五十里(舊志云/六十里)
　　水路
　　　東北至嘉興界南谷湖五十里
　　　西自縣西長營涇至德清縣界苧里涇一十五
　　　　　　　里
　　　南至杭州路鹽官縣界五里
　　　北自縣北長營涇至湖州烏程縣界三十里
　　風俗
舊經云罕習軍旅尤慕文儒不憂凍餒頗勤農務
題名記云惟秀介二大府旁接三江擅河海魚鹽之利
　　號澤國秔稻之鄉土膏沃饒風俗淳秀文賢人物
　　之盛前後相望百工衆技與蘇杭等(方輿/勝覽)
前漢地理志云江南地廣或火耕水耨民食魚稻以漁
　　獵山林為業果蓏蠃蛤食物常足故啙窳偷生而
　　亡積聚(啙短也窳弱也言短力弱材不能勤作故/朝夕取給而無儲峙也啙音紫窳音庾)
　　飲食還給不憂凍餒亦亡十金之家信巫鬼重淫
　　祀又曰吳東有海鹽章山之銅三江五湖之利江
　　東一都㑹也海外鯷人嵗時來見
叙吳郡志者曰有太伯辭遜之遺風
志㑹稽郡者曰有夏禹勤儉之餘習
　至元嘉禾志卷一
欽定四庫全書
　至元嘉禾志卷二
　　　　　　　　　　　　　元　徐碩　撰
　　城社
嘉興路
路城按舊經云羅城周囘一十二里高一丈二尺厚一
　　丈五尺子城周囘二里十步高一丈二尺厚一丈
　　二尺宋宣和年間知州宋昭年嘗更築德祐元年
　　守臣余安裕重修諮議劉漢傑董其役且增築保
　　障聖朝至元十三年羅城平子城見存羅城元有
　　四門東門舊曰青龍門後改為春波西門舊曰永
　　安門後改為通越南門舊曰廣濟門後改為澄海
　　北門舊曰望京門後改為望雲續又改為望呉而
　　門又分為水旱門門各有樓惟澄海水門樓
　　因徐珉作亂遂廢聖朝至元十三年後門樓
　　亦間廢
路社壇舊經六子城西北一里八十步今在澄海門内
　　西北一百步
松江府
府城舊為縣城周囘一百六十丈高一丈二尺厚九尺
　　五寸後無之宋紹興乙亥嵗酒務鑿土得唐燕胄
　　妻朱氏墓碑以咸通八年窆於華亭縣城西一里
　　鄉名修竹是唐之置縣固有城矣廢興之由不得
　　而詳焉縣境内西南稱南城亦不可曉
古城在華亭縣西六十里按祥符圖經所載也今未詳
　　所在
府社壇舊為縣社在華亭縣西北二里
嘉興縣
縣城按舊經云周囘二百二十五步宋淳熙間僅餘一
　　百步今皆無之矣
檇李城在縣南四十五里高二丈厚一丈五尺後廢按
　　舊經故戰場在縣南四十五里夾谷中即秦長水
　　縣古檇李城也史記載吳王傷指卒於此吳記曰
　　谷中有城故由拳縣治也即吳之柴辟亭神異傳
　　曰由拳縣秦長水縣也始皇時縣有童謠曰城門
　　當有血城陷沒為湖有老嫗聞之憂懼且往窺城
　　門門侍欲縛之嫗言其故嫗去後門侍殺犬以血
　　塗門嫗又往見血走去不敢顧忽有大水漲欲沒
　　縣主簿令吏入白令令見吏曰何忽作魚吏又曰
　　明府亦作魚遂乃淪陷為谷矣因曰長水城水曰
　　谷水也
射襄城在縣東北三十里後廢
何城去縣一百里吳王所築後廢
東顧西新南于北主四城嘉禾百詠注云吳越戰爭時
　　所築後廢
縣社壇舊在縣西南一里一百三十步後移在精嚴寺
　　前壇宇廢圯宋宰李時習修之有舊碑沒於眢井
　　中今止存敗屋為鋪軍所據
海鹽縣
縣城周囘一百七十步高一丈二尺五寸厚一丈後廢
古城在縣東南五十步
歟城在縣西北一十八里周囘一里今止有歟城橋城
　　不存
故邑城在縣東北三十六里周囘半里
縣社壇在縣西南半里
崇德縣
縣四城在邑境者三(官城屬/鹽官)𫝊皆吳王所築遺址尚存
　　何城在縣西二里晏城在縣東北二十里萱城在
　　縣東三十里張堯同賦何城曰報越心何壯貪齊
　　意已輕忠言殊不聽何用築斯城
縣社壇在縣西二百步入門而南有齋㕔三楹㕔之南
　　五壇壇各有三級(風伯雷/雨師)繚之以牆㕔值宋政和
　　間重修社壇碑記磨滅幾不可讀大率全備勅牒
　　之語勅牒則盡述江東提舉沈延嗣奏請之辭當
　　時按式圖鏤版行下故式圖刻在碑首歴年雖久
　　壇制如式
　　坊巷
錄事司
迎年坊在春波門内
　　名義舊名春波今改是名蓋取迎青帝於郊祈福
　　豐年之義
正興坊在朱巷
　　名義舊名永興後改是名蓋取經正則庶民興之
　　義
登春坊在春波門内
　　名義通春波門故取熙熙然如登春臺之義
宜民坊在嘉興縣前
　　名義通嘉興縣故取豈弟君子宜民宜人之義
流虹坊在興聖寺西
　　名義巷有興聖禪院乃宋孝宗毓聖之地故取華
　　渚流虹女節感而生少昊之義
好德坊在鹽倉巷
　　名義巷有晉歌妓蘇小卿之墓故立是名欲使人
　　知有好色不如好德之義
通津坊在府東灣
　　名義坊近水故立是名
聨魁坊在倪家橋
　　名義舊名褒孝以宋嘉定十一年里人有陳姓第
　　四子者剖心藥親之疾特立此以褒其孝壬寅冬
　　郡守倪祖常改是名
蘭錡坊
　　名義宋于太尉居焉故取吳都賦陳兵而歸蘭錡
　　内設之義
碧漪坊在嘉興縣西北
　　名義舊曰集賢通天心湖故改是名
集僊坊
　　名義巷通隱真道院因仙人劉高嘗至此故立是
　　名蓋效唐人以集仙名館之義
青緺坊
　　名義宋胡安撫居焉安撫名與可子孫皆把麾故
　　取東郭先生𫝊青緺之義
環闉坊
　　名義在府後門之東偏通囘環子城之路詩云出
　　其闉闍注闉曲城也故以此名
旌烈坊在郡治北
　　名義巷有郡神楊將軍廟故立此名以旌將軍之
　　休烈
聽履坊
　　名義西河上宋有王尚書希呂宅故取聽履上星
　　辰之句
卿月坊
　　名義宋有趙少尹宅故取卿士惟月之義
祥鱣坊
　　名義近郡文學㕔故取楊震鸛雀銜三鱣之祥
杏壇坊
　　名義在路學前故取孔子杏壇絃歌之義
鳳池坊
　　名義宋有婁參政機府故標中書鳳池之榮觀
百福坊
　　名義巷通天慶觀故取旱麓受祖申以百福之義
封祝坊
　　名義巷通祥符寺乃宋時聖節祝聖之所故取華
　　封人祝堯之義
介寧坊
　　名義俗曰陳婆兒巷婆媪乃婦人高年者之稱也
　　故取介爾景福壽考且寧之義
尊耉坊
　　名義俗曰老人局故立此名蓋取尊事黄耉之義
率育坊
　　名義俗曰楊洗麩巷故立此名蓋取毛詩帝命率
　　育之義
斯才坊
　　名義俗曰馬坊巷故立此名蓋取駉詩斯馬斯才
　　之義
咸中坊
　　名義俗曰幢子巷乃宋刑人於市之所故立此名
　　蓋取呂刑咸中有慶之義
聚桂坊
　　名義舊名神童蓋市心有唐堯臣包時習與弟時
　　中時飛俱中童科後徐聞詩又以童科第進士故
　　也堯臣後人夢符震龍天麟又相繼擢第景定庚
　　申請於郡改是名
豐衍坊
　　名義通慈濟倉故以是名
美俗坊
　　名義通瓦子故立是名欲以美汙俗也
靈光坊在驛巷
　　名義通靈光寺故立是名
移風坊
　　名義通西瓦子故立是名欲移風易俗也
鄉道坊
　　名義在河道人巷口故以是名
通闠坊
　　名義在府後橋之西偏通大市故取吳都賦横闤
　　闠而流溢之義李周翰注曰闤闠乃市門也
織雲坊
　　名義通蔡織紗巷故立是名蓋取天孫巧織雲錦
　　裳之義
燕春坊
　　名義巷通酒庫熙春樓故立是名蓋取遊燕之義
四騏坊
　　名義宋有馬太尉定逺居焉故立是名蓋取毛詩
　　方叔率止乘其四騏之義
鳴社坊
　　名義通社壇李蕭逺運命論里社鳴而聖人出是
　　郡為宋孝宗毓聖之地故因社名坊
輕裘坊
　　名義宋竇安撫居焉竇常帥襄陽故立是名蓋取
　　羊祜輕裘緩帶之義
通明坊在醋坊橋
　　名義舊在顧市橋後移於此路通南門因取離明
　　之義
爰穡坊
　　名義俗曰糖巷因取土爰稼穡稼穡作甘之義
勸善坊
　　名義通咸中坊刑人之所尚書多方云殄戮多罪
　　亦克用勸孔子傳曰戮衆罪亦能勸善因立此名
暨容坊
　　名義通南營因取禮記玉藻戎容暨暨之義
天祿坊
　　名義在石獅子巷天祿辟邪乃獅子之𩔖也故以
　　是名
閱武坊
　　名義通教場因取春秋大閱之義
歸鶴坊
　　名義舊曰華表後改是名蓋取丁令威去家十年
　　今始歸之義
清瑞坊
　　名義南通澄海門因取五百年海清瑞應之義
格真坊
　　名義通崇道宮因取感格上真之義
向葵坊在府治前
　　名義以其東嚮故取葵花向太陽而開之義
依蓮坊
　　名義通節推㕔因取泛綠水依芙蕖之義
望恩坊
　　名義巷口之西有橋曰望恩故以此名
寶花坊
　　名義路通寶花寺因以名
皇華坊
　　名義宋浙西提舉任清叟居於此故立是名蓋取
　　皇華使臣之義
廣平坊
　　名義通廣平橋因以名
擁麾坊
　　名義宋有陳知軍宅故立是名
敷閏坊
　　名義在油車巷故以是名
崇梵坊
　　名義通兜率寺故以是名
欽祐坊
　　名義通天寧寺欽奉宋徽宗香火是為祐陵故以
　　是名
遺愛坊
　　名義有普寧王廟古傳嘉興縣令有善政天降一
　　銅棺蓋自開縣令入焉吏挽留之遂折臂故名遺
　　愛
六一坊
　　名義通天慶觀取東坡天慶觀賦六壯一穉之義
　　或謂六一居士後人居焉或謂宋陳賢良為東坡
　　六客之一世居白牛因名此以表之
政桴坊
　　名義在王鞔鼔巷故取善政致和猶桴鼓之義
阜通坊
　　名義通稅務因取周禮商賈阜通貨賄之義
金佗坊
　　名義舊通趙郡王府因取王印金槖佗之義
燕支坊
　　名義通燕支橋因以是名
澄觀坊
　　名義通楞嚴十六觀堂因以名
繪麟坊
　　名義通金山大王廟大王即霍光也因取繪形麟
　　閣之義
東陵坊
　　名義巷有石井欄象𤓰俗曰甜𤓰井因取東陵侯
　　種𤓰之義
繡衣坊
　　名義宋延安撫居焉延持使節故立此名以表繡
　　衣之榮
瑞龜坊
　　名義通精嚴寺嘗獲靈龜故立此名
流化坊
　　名義通水纂橋水乃流動之物故名流化
興賢坊
　　名義在貢院前因取賓興賢能之義後因鄭守定
　　重修貢院而去之改立興賢館今皆廢
松江府
顯善坊在府東南二百五十步
勸義坊在府西南五百四十步
　　名義宋有縣令楊潛因邑有孝義者特表之以感
　　化里俗云
石獅巷在府東一百二十步
　　名義巷有石獅故以名
石條巷在府東六十步
倉橋巷在府東一百步
　　名義舊有米倉在巷北因以名
郭門巷在府東一百七十步
　　名義巷以西曰坊郭東曰附郭今名楊賣柴巷
鹽倉巷在府西一十步
廣明橋巷在府西四十步
前巷在府西六十步
後巷在府西八十步
亭橋巷在府西一百三十步
東私路巷在府西二百五十步
西私路巷在府西二百六十步
福順廟巷在府西三百步
莫家巷在府西三百五十步
竹木巷在府南二十步
城隍廟巷在府南二十步
廟巷在府南六十步
金山忠烈廟巷在府南七十步
石碑巷在府南八十步
紀家巷在府東南一百三十步
毬場巷在府東南一百五十步
石幢巷在府西南一百五十步
童家巷在府西南一百八十步
陸家巷在府西南二百三十步
丘家灣在府東北一百八十步
田家灣在府西南三百五十步
海鹽縣
字民坊在縣前
　　名義縣令乃字民之官故以名
聞琴坊在縣東南
　　名義取宓子賤單父鳴琴之義
宣化坊在縣西
　　名義前漢董仲舒策云縣令所使承流宣化也故
　　以名
定民坊
　　名義取易履卦辨上下定民志之義
衆安坊
熙春坊
迎恩坊在縣西栅
　　名義凡恩詔必於此地迓之故以名
起潛坊在福業院前
　　名義福業院有龍湫因取起潛龍之義
喜雨坊在福業院前
　　名義福業觀音院乃禱雨之所因取春秋喜雨有
　　志乎民之義
甘泉坊
　　是邑舊有坊十名曰海瑞海倉海晏海康海清海
　　安海豐海熙海潤海阜聖朝至元乙酉縣尹顧泳
　　改今名
崇德縣
狀元坊在崇福寺西趙家巷今廢
　　名義因狀元沈徽學舊居此因以名
五桂坊
　　名義以莫氏五子登第建又有蔡氏兄弟居是坊
　　故又立桂華里以榮之
襲桂坊
　　名義宋陸氏兄弟子姪聨登第建
榮桂坊在塘之東岸入縣庠路今廢
　
　
　
　
　
　
　
　至元嘉禾志卷二
欽定四庫全書
　至元嘉禾志卷三
　　　　　　　　　　　　　元　徐碩　撰
　　鄉里
錄事司
五福鄉管里四
　　　羅　　廟巷　望　　廣平
嘉禾鄉管里四
　　　作兒　朱巷　紙行　華表
由拳鄉管里四
　　　甘露　社壇　南宫　秤花
勸善鄉管里四
　　　青雲　輪王　棲真　東塘
時清鄉管里一
　　　甘露
　　　　右五鄉凡十有二界
　　　　　(天慶上界/鹽倉下界)　　(天慶下界/大悲東界)　　(鹽倉上界/大悲西界)
　　　　　(府東界/薛嚮界)　　　(府西界/南宫界)　　　(韭溪界界/南菓子)
松江府
集賢鄉在府西北二十里三保五村管里四
　　　集賢　萬安　美賢　清德
華亭鄉在府東北四十里三保七村管里二
　　　華亭　□亭
修竹鄉在府西九十里三保十二村管里三
　　　濮陽　儀鳳　驅塘
　　考證舊傳云修竹本谷陽鄉廢易年月未詳
胥浦鄉在府西南五十里三保九村管里五
　　　胥浦　壇浦　平江　朱涇　治宅
風涇鄉在府西南六十里三保八村管里三
　　　風涇　涂繆　養民
新江鄉在府北七十里三保十二村管里二
　　　新江　崧宅
北亭鄉在府東北八十里四保十六村管里三
　　　崧子　北亭　封林
　　考證唐顧府君墓誌葬北平鄉以道里考之北平
　　今北亭也
海隅鄉在府西北九十里四保十一村管里二
　　　藴土　漢成
高昌鄉在府東北一百二十里九保十五村管里四
　　　高昌　盤龍　横塘　三林
長人鄉在府東九十里六保十二村管里三
　　　長人　將軍　高陽
白砂鄉在府東南一百二十里三保十村管里三
　　　白砂　九稜　横林
仙山鄉在府東南三十里三保六村管里六
　　　仙山　顧亭　新涇　杯湖　少平　臨湖
　　考證唐丘府君墓誌葬昌唐鄉以道里考之昌唐
　　今仙山也
雲間鄉在府東南一百里四保十村管里四
　　　招賢　白苧　雲間　小平
　　　　右十三鄉鄉有五十二保保又分為一百三
　　　　十三村(按祥符圖經元豐九域志華亭管十/三鄉寰宇記云舊十鄉今十七鄉考)
　　　　(今之諸鄉與舊/經九域志同)
嘉興縣
德化鄉在縣東二十里管里四
　　　𤓰舎　高豐　吳涇　朱涇
胥山鄉在縣東六十里管里八
　　　石雲　葛趙　三捍　墓　　舊廟　當湖
　　　姚塔　錢村
感化鄉在縣東三十里管里三
　　　秋塔　杜莊　籬林
移風鄉在縣東五十里管里三
　　　葛澳　漢全　秋澳
履仁鄉在縣南五十里管里五
　　　張村　張宅　秋塔　東周　楊滙
新豐鄉在縣東南四十里管里七
　　　松陽　莊奥　蕭墓　莫村　顧墓　嶽朴
　　　栁莊
永豐鄉在縣東南二十里管里四
　　　朱墓　衢林　戴澳　清墓
白苧鄉在縣南一里管里四
　　　六里　磨塘　南界代　　　北界代
大彭鄉在縣南一十里管里四
　　　朱塔　刀林　陳浦　梅㑹
長水鄉在縣南三里管里三
　　　桃花　梨㑹　落塘
象賢鄉在縣西三里管里三
　　　至德　深葉　桃花
　　考證象賢在唐為來蘇鄉邑仁里宋乾道間村人
　　掘得唐碑一片乃乾符五年禇府君墓碑正在象
　　賢二十二都
嘉㑹鄉在縣南一十二里管里四
　　　魯奥　梅㑹　朱巷　張滿
靈宿鄉在縣西北一十二里管里四
　　　(闕/)
雲泉郷在縣西北三十五里管里二
　　　王安　莊塔
柿林鄉在縣西北三十里管里二
　　　桃莊　宋耆
伏禮鄉在縣北二十里管里二
　　　九里　吳㑹
永樂鄉在縣西北十五里管里二
　　　朱涇　羞墓
思賢鄉在縣北三十里管里二
　　　吳後　平塔
遷善鄉在縣東北四十五里管里五
　　　松墩　曹澳　楊澳　江涇　斜塘
麟瑞鄉在縣東北三十六里管里三
　　　殿林　射城　魏塘
永安鄉在縣東北五十里管里三
　　　黄巷　胡受　巡院
奉賢鄉在縣東六十里管里三
　　　白牛　屠涇　新城
　　　　右二十二鄉鄉别為四十都
海鹽縣
海鹽鄉在縣東南郭下管里四
　　　長年　東城　聞琴　大周
　　考證唐開元間劉府君墓誌云葬縣南三里地號
　　烏夜鄉名海鹽又太和元年杜府君墓誌云葬甘
　　泉鄉夜原二誌皆文宗時嵗次前以烏夜為海鹽
　　鄉後以烏夜為甘泉鄉抑亦當時鄉分有改𨽻耶
　　烏夜啼古琴曲名縣今有聞琴里舊縣學在烏池
　　鄉後併為海鹽鄉
甘泉鄉在縣西南管里四
　　　永和　瑞井　馴雉　東姜
開濟鄉在縣西一百步管里四
　　　歟城　保壽　合穗　稟化
大易鄉在縣西北一十五里管里四
　　　新進　淘涇　擊壤　蕭墓
德政鄉在縣西南二十里管里五
　　　金牛　延德　檇李　斤林　歸仁
長水鄉在縣西一十八里管里四
　　　横山　徐涇　招賢　甘雨
永寧鄉在縣西二十里管里四
　　　秀歧　崇教　永昌　崇仁
　　考證舊為永泰後改是名
武原鄉在縣北二十里管里四
　　　永福　弦歌　鄰鶴　馬廏
華亭鄉在縣北五十五里管里五
　　　招賢　新安　魚所　谿里　烏社
齊景鄉在縣北四十里管里五
　　　當湖　惠安　埭隆　下亭　羊墅
　　考證有齊景公廟在焉或云孟子載齊景公曰吾
　　欲觀於轉附朝儛遵海而南也以景公嘗遊於此
　　舊有碑磨滅不可讀又唐貞元十四年太子左贊
　　善大夫吳郡陸府君夫人汝南縣君周氏墓誌銘
　　云附於嘉興縣東界海鹽縣齊景鄉青墩原西北
　　塋則齊景鄉舊有青墩原矣
　　　右十鄉鄉别為二十三都(按九域志上海鹽十/有一鄉後為十鄉唐)
　　　(德宗貞元十一年八月六日蘇州刺史于順奏/以所管十鄉為十五鄉昭宗乾寧五年以戸口)
　　　(數少併/為十鄉)
崇德縣
南津鄉在縣西郭下管里八
　　　孝義　清化　大義　桂華　嘉福　長營
　　　進安　永豐
語兒鄉在縣東郭下管里六
　　　堈城　邵林　孝義　南陽　通賢　宣化
　　考證漢法十里一亭十亭一鄉凡封侯則視功大
　　小亭鄉縣郡各有差或謂語兒在漢為亭轅終古
　　之封止是亭侯迺證以孟康吳南亭之注是蓋不
　　然春秋戰國時檇李禦兒無望地縱横廣袤亦相
　　等秦易檇李名由拳且以為縣則禦兒為鄉無疑
　　武帝銳於賞功終恡於後故襲爵者少纔六年莊
　　侯終古死而國除矣孟康魏人恐於吳地不能訂
　　其詳吳南亭者特指語兒十亭之一耳
募化鄉在縣東三十五里管里四
　　　義政　尊賢　永新　清平
千金鄉在縣東六十里管里四
　　　新政　大麻　得義　覩谷
崇德鄉在縣東北一里管里六
　　　和義　知和　神墟　上莫　石闕　崇新
千乘鄉在縣東北一十二里管里九
　　　紀目　羔羊　上蔡　遊屯　錢林　令墅
　　　五社　雙林　新城
　　考證吳王夫差養兵放牧於此故名
積善鄉在縣西北二十里管里八
　　　宣風　仁化　嘉善　生賢　崇政　萬年
　　　大通　西河
石門鄉在縣北二十里管里六
　　　六塔　長濠　通賢　上林　從信　含仁
保寧鄉在縣三十里管里四
　　　尊賢　鵲宿　白馬　義安
清風鄉在縣東北四十里管里四
　　　化遷　清和　高田　衆安
永新鄉在縣東北四十九里管里四
　　　集賢　靜安　翁林　下塔
梧桐鄉在縣東北四十九里管里五
　　　梧桐　鳳鳴　永泉　邵莊　善衆
　　考證集賢舊經云二鄉接境有官窑父老𫝊正吳
　　越分疆之地今有走馬岡洗馬池在二鄉又有平
　　原之野
　　　　右十二鄉鄉别為三十一都都又分為十保
　　　　(按古志縣元管七鄉/又寰宇記云九都)
　　鎮市
松江府
青龍鎮在府東北五十四里
　　考證舊為海商輻凑之所鎮之得名莫詳所自惟
　　朱伯原讀吳郡圖經云昔孫權造青龍戰艦置之
　　此地因以名之宋景祐中置文臣理鎮事以右職
　　副之後止文臣一員政和間改曰通惠高宗朝復
　　為青龍今鎮治延袤有學有獄無復海商之往來
　　矣
嘉興縣
魏塘鎮在縣東三十六里
白牛鎮在縣東北六十里
　　考證宋賢良陳舜俞為東坡六客之一嘗居於此
　　自號白牛居士故以名舊為市聖朝至元十三年
　　立為鎮
陶莊市在縣北
新城市在縣西二十七里
永樂市在縣西南二十七里
海鹽縣
寧海鎮在縣東
　　考證唐天寶十年太守趙居貞置宋淳化二年移
　　置今廢
澉浦鎮在縣西南三十六里
廣陳鎮在縣東北九十里
當湖市在縣東北四十里
半邏市在縣西北三十五里
鮑郎市在縣西南五里
崇德縣
青鎮市在縣東北五十八里與烏鎮市相對分東西岸
　　東曰青鎮屬本縣西曰烏鎮屬烏程縣民物蕃阜
　　塔廟橋道宅地園池甲他鎮戍
語兒市在縣東南隔運河三百步後均為縣市矣縣市
　　即古義和市也
石門市在縣北二十二里
　　考證市有二張居焉鄉里稱善人篤於教子諸孫
　　悉有文聲
皂林市在縣北四十里
鳳鳴市在縣東北四十里
　　考證市居徐族為多登進士科者相望視他聚落
　　為僅有
洲錢市在縣西北二十七里
　　考證宋南渡初士大夫來寓者殆二十家贈太師
　　申國趙公不求父子寓踰一紀申國自號守一道
　　人慶公善應字彦逺詩翰尤妙丞相福王實生於
　　寺橋南之民舎蘇計屬師德仁仲呂顯謨正已仲
　　發迭主詩盟即祗園精舎為簪盍之所故詩人沈
　　文伯有翠娥環坐憶洲錢之句
　
　
　
　
　
　
　
　
　
　至元嘉禾志卷三
欽定四庫全書
　至元嘉禾志卷四
　　　　　　　　　　　　　元　徐碩　撰
　　山阜
松江府
崑山在府西北二十三里高一百五十丈周迴八里
　　考證陸士衡贈從兄士況車騎詩云髣髴谷水陽
　　婉孌崑山陰注引陸道瞻吳地記曰海鹽縣東北
　　二百里有崑山陸氏父祖葬焉輿地廣記云崑山
　　陸氏之先葬此後機雲兄弟有辭學時人以玉出
　　崑岡因名之征北將軍陸禕墓在山巔
機山在府西北二十里
　　考證因陸機得名山下有村曰平原亦因陸平原
　　名之平原内史即機也千山圓智寺記云所謂機
　　山者往往排巒别嶺㮣為陸氏之家山總而名焉
横雲山在府西北二十三里髙七十丈周迴五里
　　考證本名横山唐天寶六年易是名與機山相望
　　僅五里許或云因陸雲名之有白龍洞在山頂之
　　西南其深不可計山下有祭龍壇
澱山在府北六十里薛澱湖中周迴三百五十步高三
　　十丈
　　考證山形四出如鼇上建浮圖下有龍洞屹立湖
　　中亦落星浮玉之𩔖傍有小山初年僅兩席許久
　　之寖長寺僧築亭其上榜曰明極
金山在府東南九十里周迴十里高一十七丈
　　考證吳地記云有平坡可容二十人坐北有寒穴
　　其泉甘香
余山在府西北二十四里高八十丈周迴一十八里
　　考證舊傳有姓余者居此因名焉按姓苑余姓出
　　南昌
千山在府西北二十九里高七十丈周迴五里
　　考證舊圖經云昔有千氏居此圓智寺記云兹山
　　後皆千氏所有故以為名
薛山在府西北二十四里高九十丈周迴七里
　　考證吳地記云薛約道居此因以為名
城山在府北二十里高八十丈周迴五里
　　考證舊經云山狀周環如城因以為名
細林山在府西北一十八里高五十丈周迴七里
　　考證本名神山唐天寶七年易是名
土山在府西北二十五里高二十丈周迴一里九十步
秦山在府南六十里高二十八丈周迴一里九十步
達岸山在府東南一百六十里海水中周迴八里高二
　　十五丈
竹嶼山在府東南一百八十里海水中周迴六里高五
　　十丈
許山在府東南二百五十里海水中周迴五里高五十
　　丈
簳山在府北三十里周迴三里高五十丈
遮山在府東南七十里周迴二里高五十丈
浮山在府東南一百里海水中周迴一里一百步高十
　　丈
蘇山在府東南一百六十里海水中周迴一百五十步
　　高二十丈
嚴山在府西北三十七里周迴四里二十二步高四十
　　丈
鳳凰山在府西北二十八里
陸寶山在府西二十五里
　　考證本陸氏家山
嘉興縣
胥山一名張山在縣東南三十里高一十五丈周迴二
　　里
　　考證舊經云伍子胥伐越經營於此地故名胥山
　　按史記吳太宰嚭讒子胥吳王賜子胥劍因自剄
　　死吳王聞之取子胥尸盛以鴟夷革浮之江中吳
　　人憐之為立祠於江上因命曰胥山水經所載與
　　此畧同吳録曰胥山在太湖邊去江不百里故曰
　　江上又曰吳王殺子胥投之於江吳人立祠於江
　　上故名胥山寰宇記曰蘇州吳縣有胥山在縣西
　　四十里吳地記曰夫差十二年既殺子胥死後浮
　　之君臣臨江作塘設祭奠百姓緣為立祠故張堯
　　同詩云馬革浮尸去君王太忍人此山空廟貌何
　　以勸忠臣又唐杭州刺史盧元輔有胥山銘而言
　　子胥廟貌故今杭州之吳山亦名胥山然則胥山
　　非一矣今此山左有石龜凝望涇水自高而下有
　　欲趨赴之態昔風雨中有老農見其行疑其為怪
　　潛命工鑿傷一目右有吳王磨劍石長可三四丈
　　直指西下劍痕在焉宋隆興元年觀察李君有請
　　於朝捐已俸以營此山因有之後李氏廢守臣復
　　有請於朝撥𨽻郡學而郡學又以荒山皆石無出
　　産利竟為樵牧之地後鄉人士陳氏鑿石結廬讀
　　書於此名胥山書堂遊覽者多留題今堂猶存
殳山在縣西南五十七里高十丈周迴七里
　　考證昔道士殳基隠居學道於此後尸解焉因以
　　名
海鹽縣
故邑山在縣東北三十六里高八十丈周迴二十里
　　考證輿地志云山下有城唐志云舊縣治漢順帝
　　二年因縣淪陷為湖移置此山下後為故邑巡檢
　　司
秦住山在縣南一十八里高一百六十丈周迴二十里
　　考證輿地志云秦始皇遊登此山因以名之後魏
　　酈道元注水經云縣南有秦望山秦始皇所登以
　　望東海故得名焉晉樂資九州志曰縣有秦逕山
　　秦始皇逕此美人死葬於山下有美人廟考舊圖
　　經則為秦住今㑹稽則有秦望始皇刻石紀功之
　　所
望虞山在縣東南二十二里高九十丈周迴一十二里
　　考證舊經云以隔海望會稽上虞縣因名
長牆山在縣南三十五里高八十丈周迴一十九里
　　考證按舊經云秦始皇東遊登山望海以其孤聳
　　遙望勢如堵牆因名
泊櫓山在縣南三十五里高一百五十丈周迴四十里
　　考證輿地志云秦始皇東遊候潮渡海泊櫓此山
　　下因名
金粟山在縣西南三十五里高九十八丈周迴六里
　　考證一名六里山按吳地志云有石篆書三十八
　　字天册元年刻碑舊在知縣㕔後廢山有廣惠禪
　　院
白塔山在縣東南二十里海中
　　考證山上有白塔因名舊有港通魯浦名曰白塔
　　潭海舟多泊焉潭塞舟皆歸澉浦北戸錄曰唐至
　　德初徐正字薿於海鹽縣白塔山沙渚之上得桃
　　核片可容一升則知草木在山海間有瑰形殊質
　　者多矣宋建炎四年春賊將徐大刀艤舟山下見
　　林木茂盛有兩道人奕棋登岸就之不見遂不擾
　　海邑而去
夾山在縣西南三十五里高七十丈周迴七里
　　考證舊圖經云山居金牛金粟二山之間因名
金牛山在縣西南五十里高一百三十六丈周迴四十
　　里
　　考證吳地志云昔有金牛村民臯伯通與弟隨之
　　牛穴此山而入二人鑿山而入山崩兄弟皆死遂
　　名金牛洞寰宇記亦名骸山九州要記古有金牛
　　入此山臯伯通兄弟入鑿此山取牛山頺二人同
　　死穴中因名㑹骸山
沈山在縣西南七十里高三十五丈周迴七里
　　考證舊圖經云宋臨海南陽二郡太守沈景葬於
　　此因名唐屬蘇州海鹽縣昭宗大順中割歸杭州
　　今沈山即鹽官縣硤石鎮之東山
陳山在縣東北四十里高八十一丈周迴一十五里
　　考證按舊經云有龍潭顯濟龍王廟是也百姓禱
　　之隨有感應郡中每遇旱暵取水祠之雨即霶霈
　　宋建炎初加封是名
横山在縣西(闕/)三十里
　　考證顧況所居唐縣令劉長卿有過横山顧山人
　　詩山有寺曰禪寂院
雅山在縣東北三十六里
　　考證山多怪石俗呼為惹山地中得磚記云雅山
紫雲山在縣南三十二里
豐山在縣南一十八里高一百三十丈
　　考證耆老相傳云秦始皇屯兵於此山有石屋三
　　所昔有發之者蜂蠆蛇虺不敢近
崇德縣
陳山在縣西北三十里高一十三丈周迴一里
殳山在縣東六十里高一十三丈五尺周迴二里
　　江海
松江府
松江在府北七十里
　　考證其原始於太湖口而東注於海書曰三江既
　　入震澤底定韋昭以為三江者松江浙江浦陽江
　　是也今浙江浦陽江與震澤不相入韋說非也續
　　吳郡圖經據酈善長云松江自湖東北逕七十里
　　江水分流謂之三江口吳越春秋云范蠡去越乘
　　舟出三江之口入五湖之中謂此也庾仲初揚都
　　賦云云太湖東注為松江下七十里有水口分流
　　東北入海為婁江東南入海為東江與松江而三
　　今松江自吳江縣過甫里逕華亭入青龍鎮自湖
　　至海凡二百六十里若夫有新江舊江之别者宋
　　嘉祐中吳中水災時李兵部復圭為轉運使韓殿
　　省正彦宰崑山開松江之白鶴滙如盤龍之法其
　　後崇寧中漕使郟亶又浚治之遂為民利嘗詢之
　　父老所以然者松江東注地曲折自白鶴滙極於
　　盤龍浦環曲而為滙不知其幾水行迃滯不能逕
　　達於海今所開松江自白鶴滙之北直㵼震澤之
　　水東注於海畧無迃滯處是以吳中得免水患
滬瀆江在府東北一百一十里
　　考證吳郡記松江東瀉海曰滬海亦謂之滬瀆廣
　　韻滬水名也白虎通發源而注海曰瀆陸魯望漁
　　具詩序列竹於海澨曰滬吳之滬瀆是也皮日休
　　吳中苦雨詩全吳臨巨溟百里到滬瀆海物競駢
　　羅水怪淨滲漉即此地也江側有滬瀆壘蓋虞潭
　　袁崧防海之處兩旁有東西蘆浦瀉於瀆江
海在府東八十里南九十里
　　考證是郡東南並鉅海自柘湖陻塞遂置堰以禦
　　鹹潮往來宋政和中提舉司官興修水利欲涸亭
　　林湖為田盡決隄以泄湖水是郡地勢東南益高
　　西北益卑大抵自三泖五浦下注松江以入於海
　　雖決去諸堰湖水不可泄鹹水竟入為害於是康
　　南四鄉為斥鹵之地民流徙他郡中間州縣官雖
　　知其害復故隄堰獨留新涇塘以通鹽運海潮汐
　　衝突塘口歪濶三十餘丈鹹水延入蘇湖境上乾
　　道七年八月右正言許公克昌請於朝時太博丘
　　公崈除秀州陛辭之日因奉孝宗聖訓亟來相視
　　以運港水勢較新涇為稍緩遂移築新涇堰於運
　　港後堰外隨潮沙凝牢不可壞三州之田始得免
　　鹹潮浸灌之患
海鹽縣
海在縣東五里南纔二里
　　考證與明越二州相對耆老云深夜籟寂時越上
　　鷄犬之聲相聞海瀕舊有鎮海樓海月樓龍王廟
　　有岡十八條為海潮之限因潮汐漂蕩日久今皆
　　為魚龍之宫無復存矣岡僅存一在縣南五十步
　　南抵澉浦三十六里番舶萃焉東北抵乍浦商舶
　　間至
　　湖泖(水附/)
錄事司
天心湖一名天星湖在縣東五十步
　　考證舊經云其池東西二十四丈南北濶五十四
　　丈池口濶五十四丈舊傳亦係秦始皇掘地為水
　　之所水草不生亦一異也舊有文宣王廟在其前
　　今已廢易
松江府
薛澱湖在府西北七十二里
　　考證湖之中有山湖之西有小湖南接三泖其東
　　大盈浦其北趙屯浦蓋湖所以受三􁆢及西南諸
　　港之水自二浦以瀉於松江也舊圖所不載止有
　　小湖在西北六十里周迴三里吳郡圖經云西北
　　有白蜆馬騰谷瑇瑁四湖舊圖谷湖在縣西北五
　　十三里馬騰西北六十里白蜆西北七十里今白
　　蜆湖在長洲界所謂馬騰谷瑇瑁相去五七里間
　　澱湖周迴幾二百里茫然一壑不知孰為馬騰湖
　　孰為谷湖也此湖古來鍾水之地近者如白蜆湖
　　皆成園田湖之四旁下有築隄為田者嵗有水潦
　　則瀦水者益便矣
錡湖一名洋湖在府西北三十五里周迴二十里
　　考證舊經云湖有陸錡宅因以為名又府東南六
　　十里亦有洋湖徑十餘里後皆為蘆葦之塲
鶯竇湖在府東三十里周迴五里
來蘇湖在府南七十里周迴一十七里
唳鶴湖在府南四十五里周迴五十六里
永興湖在府南四十里周迴三里
　　考證右三湖載之祥符舊圖今未詳所在
三􁆢
　　考證按廣韻􁆢水名華亭水也陸龜䝉詩曰三􁆢
　　鯨波魚蒓動注曰吾逺祖士衡對晉武帝三􁆢冬
　　温夏涼蓋謂此也祥符圖經谷泖縣西三十五里
　　周迴一頃三十九畝半古􁆢縣西四十里周迴四
　　頃三十九畝今􁆢西北抵山涇南自􁆢橋出東南
　　至廣德又東至當湖又東至瀚海塘而止朱伯原
　　續吳郡圖經曰湖在華亭境􁆢有上中下之名􁆢
　　之狹者猶且八十丈又按海鹽之蘆瀝浦海鹽即
　　武原也行二百餘里南至於浙江疑此即谷水故
　　道水經以為入海而此浦入江蓋支𣲖之異也俗
　　𫝊近山涇為下􁆢近􁆢橋為上􁆢或者其與陸士
　　衡朱伯原之論合按縣圖又以近山涇􁆢益圓曰
　　圓􁆢近􁆢橋􁆢益濶曰大􁆢自􁆢而上縈繞百餘
　　里曰長􁆢此三􁆢之異也或以須顧􁆢謝家􁆢為
　　三􁆢此二者在縣之東南一陂澤爾與古所謂三
　　􁆢者相去五七十里殊不知泖自有上中下之名
　　也
須顧􁆢在府東南二十里
謝家􁆢在府東南二十里􁆢北有􁆢涇
谷水在府南長一百五十步
　　考證陸士衡詩髣髴谷水陽婉孌崑山陰陸道瞻
　　吳地記云海鹽縣東北二百里有長谷昔陸遜陸
　　凱居此谷水東二里有崑山父祖葬焉水北曰陽
　　山北曰陰則此水在崑山之北也寰宇記谷名華
　　亭谷水下通松江祥符圖經華亭谷水東有崑山
　　元和郡國圖志在縣西三十五里朱伯原續吳郡
　　圖經本之酈善長云松江東南行七十里入小湖
　　自湖東南出謂之谷水南接三􁆢陸士衡詩所云
　　即此水也
　
　
　
　至元嘉禾志卷四
欽定四庫全書
　至元嘉禾志卷五
　　　　　　　　　　　　　元　徐碩　撰
　　浦溆
松江府
顧㑹浦在府西北七十里
　　考證案宋慶厯重開顧㑹浦記直縣西北走七十
　　里越青龍鎮浦曰顧㑹南通漕渠北達松江因簳
　　山之陽地形中阜松江潮至半道輒回簳山之旁
　　沙塗壅積故自慶厯辛巳紹興乙巳乾道乙酉一
　　再開通未幾輒淤滯紹興乙丑因浚塘又於北門
　　築兩堤依舊基為閘以時啟閉復於浦之東闢治
　　行道橋梁四十六以通東鄉之渟浸
盤龍浦在府東北四十五里
　　考證自府東北達扵舊江以其委蛇曲折如龍之
　　盤得名續吳郡圖經有盤龍滙者介於華亭崑山
　　之間步其徑纔十許里而迴穴紆緩逾四十里江
　　流為之阻遏盛夏大雨則泛濫淪稼穡壞屋廬殆
　　無寧嵗自宋乾興以來屢經䟽決未得其要范文
　　正公守平江嘗經度之未遑興作寶元元年太史
　　葉清臣按漕本路遂建議濬為新集道直流速其
　　患遂沮
崧子浦在府東北五十里
　　考證按舊圖經崧子浦在東北五十里崧子塘在
　　北一十五里分而為二者蓋北一十五里崧子浦
　　之口東北五十里者下注於舊江口宋慶厯開顧
　　㑹浦記以為嵩塘蓋此浦與顧㑹浦同流而異𣲖
　　皆瀉水於松江
大盈浦在西北七十里
　　考證南接澱山湖自白鶴滙以達松江浦濶三十
　　餘丈宋慶厯開顧㑹浦記論華亭浦溆五而大盈
　　居其一王介甫詩云徒嗟大盈北浩浩無春秋即
　　此詩也
趙屯浦在府西八十里
　　考證南接澱山湖北達於松江北浦濶五十餘丈
　　即王可交遇仙處
内勛浦在府西七十里
直浦在府西北七十五里
南澥浦在府西北六十八里
梁紇浦在府西北八十里
艾祁浦在府東北六十五里
華潮浦在府東北六十五里
郭巷浦在府東北六十五里
小來浦在府東北三十五里
新涇浦在府東北八十里
上澳浦在府東北八十里
西蘆浦在府東北八十五里
大蘆浦在府東北八十五里
上海浦在府東北九十里
南蹌浦在府東北一百里
下沙浦在府東九十里
　　考證宋紹興乙丑通判曹泳開
海鹽縣
澉浦在縣南四十五里
　　考證水經云谷水於縣出為澉浦以通巨海元熙
　　元年有毛人三人集於縣蓋泛於風也今番舶皆
　　輻湊焉
横浦在縣東二里濶一十二丈
　　考證東北通故邑西通賁湖南入海
石亭浦在縣東北八十里
　　考證通華亭東一十五里入海
蘆瀝浦在縣東北七十里
　　考證宋元祐八年本路提刑羅適開地中得古尼
　　寺碑移置松江白牛寺
乍浦在縣東北三十五里
藍田浦一名魯公浦在縣南長一十八里
　　考證浦有藍田廟宋咸平六年知縣魯肅簡公宗
　　道重開有利於農因名橋為思魯橋其浦為魯公
　　浦面濶一丈七尺紹興三年縣令李直養重濬又
　　自藍田廟開浦一十八里至鮑郎鹽塲以便監運
　　以灌農田
　　溪潭
松江府
白龍潭在府西北三里
　　考證世傳有龍蟠伏於中嵗旱嘗禱雨焉
嘉興縣
韭溪在縣南八里
　　考證寰宇記載虞仲翔川瀆記云太湖東通長洲
　　松江水南通烏程霅溪水西通義興荆溪水北通
　　晉陵隔湖水東通嘉興韭溪水凡五通謂之五湖
　　故嘉興有韭溪焉
穆河溪在縣西北三里
　　考證此水接上谷湖入太湖
白龍潭在縣西南五里
　　考證景德禪院前以白龍穴於此故行舟飄溺居
　　人作塔埋舎利以鎮之後遂無害今寺之伽藍神
　　乃順德龍王也宋淳熙改元秋大旱知縣李時習
　　知龍潭在此遂以太平廣記載南中攪龍事請於
　　知州張元成而張又驗之蘇文忠公徐州起伏龍
　　行頴濱先生邢山潭詩聽之不疑隨車霶霈嵗果
　　豐稔李作記鐫之石攪龍之法無他以長繩繋虎
　　頭骨投有龍處且既得雨偶取虎頭稍遲雷電繞
　　於郡治聽訟之所移時不止張速遣人取旋即晴
　　霽今婺州圖經亦載攪龍之事則此法果不誣矣
海鹽縣
秦溪在縣南三十六里
　　考證溪通豐山港接運河法喜寺有碑鐫秦溪二
　　字
龍湫在縣東北四十里
　　考證陳山之巔有水極澄清洞見鬚髮大旱不涸
　　大水不溢縣有水旱令躬至靈湫請水至縣㕔禱
　　祈無不感應宋紹興間六月縣令李直養祈雨得
　　小龍子歸既得雨送小龍連四龍子歸靈湫徑入
　　石罅四龍子亦不見
　　陂塘
松江府
沈注塘在府西五里
　　考證南接運河北接大盈浦蓋自檇李城下水流
　　東北則此塘所以瀉上流之水也往時嵗旱浚之
　　還澣漲則亦可以引松江之水以資灌溉
古浦塘在府西
　　考證行二十七里以達於泖嵗旱亦可引三􁆢之
　　水以資灌溉
鹽鐵塘在府東南長三十里
　　考證世傳吳越王於此運鹽鐵因以為名
舊瀚海塘在府東南
　　考證西南抵海鹽界東北抵松江長一百五十里
杜浦塘在府東八十里
嘉興縣
廣濟陂在縣南八里南北三十五丈東西一里一百步
運河塘在縣西南九十里通崇德縣三十里北接吳江
　　縣界
漢塘在縣東一十五里
　　考證新唐書地理志海鹽注云西北六十里有漢
　　塘太和七年開然此塘自海鹽西北直通嘉興故
　　總為漢塘
華亭塘在縣東一十五里
　　考證通松江府華亭縣故名
横塘一名海鹽塘在縣南五里
　　考證自南湖轉路馬塘廟而上南至海鹽縣謂之
　　横塘故劉文房詩云家住横塘曲是也
章戀塘在縣東北七十里東通長泖
長水塘在縣南六里通硤石市
　　考證吳錄地理曰吳王時此地本名長水故嘉興
　　亦曰長水又始皇東遊至長水聞土人謠曰水市
　　出天子從此過見人乗舟交易應其謠遂改為由
　　拳縣
冬瓜湖塘一名宋郭湖塘在縣北三里
海鹽縣
貯水陂在縣東南五十里
官塘在縣西二里半
　　考證自天寧寺橋至常豐閘計三十三里二百七
　　十四步宋淳熙九年守臣趙善悉重濬
招寶塘在縣西南二十五里
　　考證宋淳化三年開淳熙九年守臣趙善悉重濬
烏坵塘在縣西
陶涇塘在縣西
　　考證二塘並宋淳熙九年守臣趙善悉重濬
太平塘舊名捍海塘在縣東二里
　　考證西南至鹽官縣界東北接華亭縣界防海水
　　漲溢故名捍海塘聖朝至元甲申縣尹顧泳重修
　　改今名立扁於上
横塘在縣北四十里
　　考證即常豐閘北通南湖滸見嘉興縣横塘注
漢塘在縣西北六十里
　　考證唐太和七年開接嘉興縣界
崇德縣
范蠡塢
　　考證舊經云塢水陂也在顧村范蠡曽遊於此因
　　名旁有洗足灘
運河塘在縣東南接鹽官縣界北接嘉興縣界
　　河港(浜灣附/)
松江府
運港在府東
西運港在府東
沸井浜在滬瀆
　　考證東西有蘆浦中間一水相通有數尺許特深
　　如井然水騰涌晝夜不息或云海眼也嘗有戲浴
　　於中者二三尺以下其氣稍温
嘉興縣
運河在縣西南通崇德縣北接吳江界
　　考證隋大業六年勅開江南河自京口至餘杭八
　　百里面濶一十餘丈擬通龍舟樂天詩云平湖七
　　百里沃壤兩三洲謂此水也
支河
　　考證舊經云父老謂支家掘河因名
日河在縣北二里
死亭灣在縣北
　　考證寰宇記云朱買臣妻初見夫貧棄夫改嫁杉
　　青堰吏買臣為内史衣錦還鄉其妻羞死於此故
　　號死亭灣
海鹽縣
清通港在縣西五十里
　　涇溝
松江府
鸌　涇
黄姑涇
張戀涇
老兒涇
何家涇
善　涇
張　涇
徐家涇
邵家涇
新開涇
招賢涇
管家涇
戚家涇
丫义涇
吳塔涇
蔣家涇
嘉興縣
車溝在縣西七十三里二百步濶六丈深四丈
　　考證連接烏程縣入震澤
海鹽縣
古涇
　　考證三百一所唐長慶中縣令李鰐開通小舟
崇德縣
語兒中涇一名語溪自縣東五十里達嘉興南谷湖
　　考證禦兒之名尚矣左傳國語吳越春秋等書皆
　　然史記中獨年表字作禦逮西漢則易為語而年
　　表又作蓹後人疑之附㑹其說水經載萬善歴曰
　　吳黄武六年正月獲彭綺是嵗由拳西鄉有産兒
　　便能語因詔為語兒鄉殆枝辭也宋元豐中樂圃
　　朱長文續吳郡圖經又舉俚俗之言曰范蠡獻西
　　子於吳道中生子至此而能語既辨其妄併以語
　　字為訛然朱亦未之思也班孟堅諸君子豈徇俗
　　以言者竊意漢人以其名言之匪順𩔖曾子回車
　　之嫌故取其音相近者易之耳若或禦或御亦此
　　意也今俗多稱語兒溪
長營涇自縣西一十五里達德清及烏程縣界
　　堰閘
松江府
運港大堰濶三十丈深三丈六尺厚二十一丈九尺
鸌　涇堰濶一十五丈深三丈五尺
黄姑涇堰濶五丈深一丈五尺
張戀涇堰濶一十二丈深三丈
老兒涇堰濶二丈深一丈
何家涇堰濶一十一丈五尺深二丈
吳涇堰濶九丈深二丈六尺
張涇堰濶三丈深一丈
徐家涇堰濶九丈深一丈八尺
邵家涇堰濶九丈深一丈八尺
新開涇堰濶九丈深一丈八尺
招賢涇堰濶一十一丈深二丈八尺
管家涇堰濶三丈深一丈四尺
戚家涇堰濶六丈深二丈五尺
丫义涇堰濶五丈深二丈二尺
吳塔涇堰濶一十丈三尺深二丈六尺
蔣家涇堰濶七丈五尺深一丈六尺
　　考證舊有堰一十八所宋政和中興修水利盡決
　　諸堰而巨海鹹河竟入為害於是東南四鄉民流
　　徙乾道七年守臣太博丘公崈以新涇塘潮勢湍
　　急運港距新涇二十里水勢稍緩議移新涇堰入
　　運港遂募夫經始於九月二十六日畢上於十二
　　月二十七日堰成併築堰外港一十六所港之兩
　　旁塘岸四十七里二百八十五丈有奇明年正月
　　二十一日上遣監察御史蕭之敏相視又捐四鄉
　　民租九年以招復流民又明年正月遣中使宣諭
　　守臣張元成増築二月特置監堰官一員招土軍
　　五十又置司顧亭林巡邏以防鹽運私發諸堰之
　　患自是三州之田始得免鹹潮之害矣
竹岡堰在府東六十里
砂岡堰在府南七十里
張涇閘在府東南四十八里
　　考證宋隆興甲申八月本路漕臣姜詵奏請於張
　　涇堰増庳為高築月河置閘其上甃巨石兩址相
　　距常有四尺深一有八板板尺有一寸以時啟閉
　　故鹹潮無自而入月河之長二千三百五十有(闕/)
　　　　六尺許克昌為之記
鹹塘岸
　　考證運港東塘岸自運港堰至徐浦塘計二十四
　　里一十七丈西塘岸自運港堰至柘湖二十三里
嘉興縣
杉青堰在縣北四里
冬瓜湖堰在縣北三里
　　考證舊堰官張祐死後時裴洪慶命其子領之張
　　祐之子守冬瓜此事詳見於金華子雜記
柵堰在縣西北三里
六里堰在縣東五里
白苧堰在縣東南三里
學秀堰在縣西南九里
　　考證舊傳西施學繡於此故名學繡今為學秀訛
　　也姑兩存之
馬塘堰在縣南七里廣四丈高二丈五尺長七十步
　　考證舊經云秦始皇三十七年東巡至此改長水
　　鄉為由拳鄉遏水為堰以厭水市之謠其隄既立
　　斬馬祭之而去九域志同
杉青堰在縣北四里
海鹽縣
張泥菴　　新朱涇　　錢涇堰　　周大堰
許家堰　　徐涇堰　　落滙堰　　朱莊堰
　　　　右𨽻開濟鄉
干涇堰　　錢家堰　　丁滙堰　　朱涇堰
練浦堰　　淘涇堰　　白塔堰　　孔家堰
　　　　右隷永寧鄉
徐涇堰　　鐵城堰　　黄泥堰　　高峯堰
大王堰　　小華家堰　大華家堰　東吳市堰
西吳市堰
　　　　右隷長水鄉
北横涇堰　彭村湖堰　楞巷堰　　馬家堰
滕家廟堰　倪家堰　　龎家堰　　楊家堰
衛港堰　　六里堰　　三里堰　　孫家堰
湯家堰
　　　　右隷德政鄉
十八里堰　白馬堰　　李家堰　　孫　堰
沈駝堰　　孫三堰　　馬廏堰
　　　　右隷武原鄉
土山堰　　小山涇堰　鍾礬堰　　湖口堰
小黄泥堰　代埄堰　　清水墓堰　李塔堰
沈墓堰　　東裴塔堰　西裴塔堰　立沈堰
馬垜堰　　楊瀆堰　　東閘堰　　墓埄堰
　　　　右隷齊景鄉
西閘堰　　祗園堰　　俞家堰　　大芒塘堰
麥塔堰　　西黄泥堰　朱洞堰　　楊蕩堰
俞家堰　　夏角堰　　姚星堰　　翁莊堰
沈福莊堰　志公堰　　大孫堰
　　　　右隷華亭鄉
戴　堰　　馮奥堰　　錢家堰　　許洞堰
月河堰
　　　　右隷大易鄉
常豐閘在縣北四十里閘口濶一丈二尺兩堍各高一
　　丈六尺五寸
　　考證海鹽海奠其東水無源流獨藉官塘一帶以
　　灌十鄉之農田十日不雨車戽之聲一動則其涸
　　可立而待而又下通太湖松江水傾注而去猶居
　　高屋之上建瓴水也是以堰閘之設視他邑尤為
　　急務自宋嘉祐元年縣令李維幾植木為閘及置
　　鄉底堰三十餘所後亦漸廢元祐四年河清源公
　　執中為令恐閘之木不可久遂易以石淳熙九年
　　守臣趙善悉興修水利増築鄉底堰共八十一所
　　每嵗二月築堰九月開通淳熙十五年縣令李直
　　養重蓋閘屋易閘板自是農被閘堰之利頻嵗得
　　稔後間廢
　
　
　
　
　
　
　
　
　
　
　
　至元嘉禾志卷五
欽定四庫全書
　至元嘉禾志卷六
　　　　　　　　　　　　　元　徐碩　撰
　　戸口
嘉興路總計四十五萬九千三百七十七戸
　　　　儒一千八十八戸
　　　　僧四千二百二十八戸
　　　　尼三百三十四戸
　　　　道一百五十一戸
　　　　民四十五萬三千四百二十九戸
　　　　急遞鋪一百四十三戸
錄事司六千五百八十戸
　　　　儒四百八十三戸
　　　　僧四百三十四戸
　　　　尼五十二戸
　　　　道一百八戸
　　　　民五千五百四戸
松江府二十三萬四千四百七十戸
　　　　儒一百九十二戸
　　　　僧一千三百七十二戸
　　　　尼七十戸
　　　　道一十二戸
　　　　民二十三萬二千八百二十三戸
　　　　　此至元十三年報省民數也中更兵難戸
　　　　　口減半今實管僅一十二萬餘戸而已
嘉興縣一十二萬七百二十三戸
　　　　儒一百五十戸
　　　　僧九百九十一戸
　　　　道一十六戸
　　　　急遞鋪八十五戸
　　　　民一十一萬九千四百八十戸
海鹽縣四萬二千二百五戸
　　　　儒一百五十三戸
　　　　僧五百三十戸
　　　　尼四十九戸
　　　　道一十戸
　　　　民四萬一千四百六十三戸
崇德縣五萬五千四百戸
　　　　儒一百一十戸
　　　　僧九百一戸
　　　　尼一百六十六戸
　　　　道六戸
　　　　急遞鋪五十八戸
　　　　民五萬四千一百五十九戸
　　考證按三朝國史戸凡五萬一千八百六十三按
　　九域志主戸凡一十三萬九千一百三十七客戸
　　無舊經則云主戸四萬九千八百五十九主丁九
　　萬八千三百九十五舊圖則云戸一十六萬三千
　　四百一十五口三十萬二千八百八十五今民數
　　已蕃息矣茲非生聚涵育之明效與
　　物産
榖之品
　　稻　　　秔　　　糯　　　黍　　　粟
　　麥　　　麻　　　豆　　　穄　　　稗
　　油麻
帛之品
　　絲　　　綿　　　綃　　　綾　　　羅
　　紗　　　木棉　　剋絲　　紬　　　絺
　　綺繡(已上多/出崇德)　　　綌(海鹽/者佳)　布(松江/者佳)
貨之品
　　鹽(出松江/海鹽)
藥之品
　　枸杞　　蛇床　　𤓰蔞　　牽牛
　　菊花　　香附子　菖蒲　　瞿麥
　　薄荷　　薏苡　　車前子　紫蘇(海鹽/者佳)
　　天南星　麥門冬　忍冬藤　荆芥(松江/者佳)
　　半夏　　草烏　　澤蘭　　良薑
　　茴香　　艾　　　夏枯草　火炊草
　　苑香　　葛
菓之品
　　桃　　　李　　　梅　　　杏　　　橘
　　橙　　　柚　　　棗　　　柿　　　梨
　　枇杷　　林檎　　石橘　　蓮　　　藕
　　菱　　　芡　　　芋　　　荸薺　　茨菇
　　山藥　　葡萄　　甜𤓰
菜之品
　　菘　　　芥　　　䓤　　　韭　　　薤
　　蒜　　　薺　　　芹　　　莧　　　蒿
　　生菜　　甜菜　　苦蕒　　萵苣　　蘆菔
　　波蓤　　葫蘆　　冬𤓰　　蕱𤓰　　茭白
　　茄　　　筍　　　胡蘿葡
木之品
　　松　　　柏　　　檜　　　杉　　　楊
　　栁　　　榆　　　桃　　　椿　　　樸
　　楝　　　桑　　　楮　　　冬青
草之品
　　苑　　　茭　　　蒲　　　荻　　　葦
　　蒹葭
竹之品
　　淡　　　筀　　　紫　　　筯　　　篾
　　桃枝　　筍竹
禽之品
　　鷄　　　鵝　　　鴨　　　鴻　　　鴈
　　鸛　　　燕　　　雀　　　鴿　　　烏
　　鵲　　　鳩　　　鶉　　　鷗　　　鷺
　　鷹　　　鷂　　　雉鷄　　野鳬　　黄雀
　　鴣㨶　　啄木　　鴝鵒
獸之品
　　牛　　　羊　　　豬　　　犬　　　貓
魚之品
　　鱖　　　鯽　　　鯉　　　白　　　鮎
　　鱸　　　鯿　　　鯖　　　鰷　　　鱓
　　鰌　　　鰻　　　蟹　　　蝦　　　龜
　　鼈　　　銀魚　　黄顙　　蚌　　　蜆
　　鰛(此以下出海/鹽松江路)　　勒　　　鰵　　　石首
　　海鱸　　海鯔　　蟶　　　蛤　　　梅魚
　　蝤蛑　　蟛蜞　　蠣　　　青蝦　　白蝦
　　黄蝦　　白蜆　　水母　　白蟹
　　是郡號為澤國原野衍沃田宜麥禾陸宜麻豆他
　　有資於生民日用者煮水成鹽殖蘆為薪地饒蔬
　　茹水富魚蟹而已至若草木禽獸果實藥品之類
　　亦他郡所有絲綿絹帛視苕霅則次之
　　賦稅
嘉興路
　額管
　　糧六十八萬一千五百五十二石一斗六升六合
　　　一勺
　　　米六十八萬一千三百三十五石八斗六合一
　　　抄七撮
　　　豆一百三十一石六斗九升五合
　　　小麥八十四石六斗六升五合一勺
　嵗減公田二分
　　米七萬九千二百六十六石二斗一升六合二勺
　　　四抄
　實徴
　　糧六十萬二千一百八十五石九斗四升九合九
　　　勺四抄七撮
　　　米六十萬二千六十九石五斗八升九合(闕/)勺
　　　四抄七撮
　　　豆一百三十一石六斗九升五合
　　　小麥八十四石六斗六升五合一勺
松江府
　額管
　　糧二十五萬一千九百四十一石七升一合三勺
　　　米三十五萬一千七百四十一石一斗五升五
　　　合
　　　豆一百一十五石二斗五升一合二勺
　　　小麥八十四石六斗六升五合一勺
　嵗減公田二分
　　米四萬五千九百二十二石三升一合六勺八抄
　實徴
　　糧三十萬六千一十九石三升九合六勺二抄
　　　米三十萬五千八百一十九石一斗二升三合
　　　三勺三抄
　　　豆一百一十五石一斗五升一合二勺
　　　小麥八十四石六斗六升五合一勺
嘉興縣
　額管
　　糧一十九萬八千七百一十四石八斗六升二合
　　　四勺八抄七撮
　公田嵗減二分
　　米二萬六百六十二石二斗七升五合九勺八抄
　實徴
　　米一十七萬八千四十八石五斗八升六合五勺
　　　七撮
海鹽縣
　額管
　　糧八萬一千六百七石八斗三升五合八勺
　　　米八萬一千五百九十一石三斗九升二合
　　　豆一十六石四斗四升三合八勺
　公田嵗減二分
　　米七千四百一石四斗一升三合五勺四抄
　實徴
　　糧七萬四千二百六石四斗二升二合二勺六抄
　　　米七萬四千一百八十九石九斗七升八合四
　　　勺六抄
　　　豆一十六石四斗四升三合八勺
崇德縣
　額管
　　糧四萬九千二百八十八石四斗四合七勺
　公田嵗減二分
　　米五千二百七十六石四斗九升五合四抄
　實徴
　　米四萬四千一十一石九斗九合六勺六抄
　　征𣙜
嘉興路
　嵗辦總計一萬五千四百七十七定壹兩九錢一分
　　　四釐
　　酒課一萬一千二百五十八定三十五兩
　　醋課四百九十五定三十二兩四錢
　　稅課三千四百八十六定一兩六錢
　　河泊課二百三十六定二十三兩四錢一分四釐
　本路在城辦三千四百二十定三十八兩六錢六分
　酒司
　　酒課二千二百六十定
　　醋課二百五十二定
　稅司
　　稅課九百二定三十八兩六錢六分
　　河泊課六定
松江府辦五千四百四十三定二十三兩四錢九分四
　　　釐
　酒司
　　酒課一千九百一十定一十三兩
　　醋課一百八十定
　稅司
　　稅課五百九十七定三十六兩四錢八分
　　河泊課六定九兩六錢
　大盈務
　　酒課六百一十八定一十八兩
　　稅課八十五定二十六兩九錢二分
　　河泊課二十三定二十二兩三錢八分
　南橋務
　　酒課一百四定二十二兩
　　稅課五十一定三十四兩五錢六分
　　河泊課二定四十六兩四錢
　北橋務
　　酒課一百九十一定四十八兩
　　稅課三十四定四十六兩三錢六分
　亭林務
　　酒課一百四十三定一兩四忽
　　稅課二十四定一十三兩三錢五分
　　河泊課二十四定四十六兩四錢
　青龍務
　　酒課七十八定
　　稅課二十五定一十八兩二分
　　河泊課一定八兩八錢二分四釐
　蟠龍務
　　酒課三百三十五定三十二兩
　　稅課二十五定四十七兩五錢六分
　　河泊課五定二十七兩二錢
　上海務
　　酒課四百七十二定四兩
　　稅課一百七十九定二十五兩七錢四分
　　河泊課六定三十四兩八錢
　風涇三鄉
　　酒課三百二十四定九錢九分九釐九毫九絲九
　　　忽
嘉興縣辦三千四十七定一十七兩四分六釐
　風涇白牛務
　　酒課七百一十八定二十六兩
　　稅課二百八十二定二十一兩八錢五分四釐
　　河泊課五十六定一十六兩三錢
　魏塘務
　　酒課七百六十七定一十七兩
　　稅課一百二十二定一十二兩五錢八分
　　河泊課一十一定二兩
　新城務
　　酒課五百一十六定二兩
　　稅課四十五定三十四兩九錢三分
　　河泊課一十一定八兩
　陶莊務
　　酒課四百三十三定四十八兩
　　稅課六十五定三十兩七錢二分二釐
　　河泊課一十六定四十六兩七錢
海鹽縣辦一千六百二十一定三兩二錢二分
　在城務
　　酒課一百八十定四十兩
　　醋課二十八定四十兩
　　稅課一百六定二十二兩二錢四分
　　河泊課一十八定一十六兩八錢
　澉浦務
　　酒課五百六十八定四十四兩
　　稅課三百一十六定一十兩
　　河泊課二十一定三十四兩八錢
　當湖務
　　酒課一百三定二十六兩
　　稅課三十五定一十一兩五錢四分
　　河泊課八定二兩
　廣陳務
　　酒課一百三定三十六兩
　　稅課三十二定九兩四錢八分
　　河泊課五定四十一兩六錢
　乍浦務
　　酒課六十九定一十六兩
　　稅課二十二定一十二兩七錢六分
崇德縣辦一千九百四十四定一十九兩四錢九分
　在城務
　　酒課二百四十八定三十兩
　　醋課三十四定四十二兩四錢
　　稅課三百八十二定四十八兩四錢三分
　　河泊課一十九定三十八兩三錢五分
　石門青鎮務
　　酒課八百三十五定三十一兩九錢六分
　　稅課一百定一十五兩六錢七分六釐
　　河泊課三十三兩三錢六分
　沙渚務
　　酒課二百七十四定四十九兩四分
　　稅課四十六定二十二兩二錢七分四釐
　
　
　
　
　
　
　
　
　
　至元嘉禾志卷六
欽定四庫全書
　至元嘉禾志卷七
　　　　　　　　　　　　　元　徐碩　撰
　　學校
　廟以崇先聖學以明人倫郡邑廟學大備於唐中廢
　於五代宋慶厯中始議州縣皆立學崇寧間著為令
　此州縣學廢興之由也唐元和間衡州李寛於石鼓
　創書院南唐昇元中白鹿洞建學館宋太祖朝潭守
　朱洞首於嶽麓創書院真宗朝又於應天府創書院
　號天下四書院此書院創置之由也是邦俗素尚儒
　斯文至今不墜而州縣學書院咸備焉
嘉興路
路學舊在望雲門内之西偏宋建炎中因更兵火移於
　　州治之東偏即故學館以為之規模湫隘紹興壬
　　戌二月丁亥詔諸路守臣興學如故事知州方滋
　　於通越門内二百步立學裒陽張嵲為之記嘉定
　　十三年守臣鄭定復以興學為先務殿宇堂廡廪
　　廥垣墉營創繕修華奐皆踰於昔又闢地於西築
　　六齋其上寶祐丁巳守臣恕齋謝堂闢大門於廟
　　西偏䟽鑿璜池増建泮橋創明德堂於西改觀頤
　　堂於東咸淳丙寅守臣星渚趙景緯重建小學於
　　廟之東生徒額三十日課四書月試舉子業長陞
　　太學懼無以養或置或撥得米一百九十餘石令
　　學職專掌之丙子兵火廟學幸僅存亦非舊時規模
　　聖朝至元丙戌四明陳紹在分教是邦里人徐碩
　　副之相與謀曰學久廢盍撤而新之於是有請於
　　郡郡侯嘉其志聞於省許以學廪葺其廢陳紹在
　　徐碩又樽浮損薄俸以佐之學有御書閣將壓而
　　復整今改名尊經閣之上以貯竹籍閣之下則奉
　　安先聖燕居像兩旁則祠十先生焉(濂溪/洓水)　(康節/明道)
　　(伊川/南軒)　(横渠/上蔡)　(晦菴/東萊)學前有一井創亭其上因以
　　育德名蓋取䝉泉育德之義嵗久亭幾廢而井亦
　　堙矣悉從而修浚之垣墉塗塈為之一新舊有八
　　齋曰上達立道思誠體仁教睦連茹輔德朋來教
　　睦本以教宗屬也已改為正誼矣連茹乃學優而
　　仕之事非學者所宜先因倣紫陽先生諭職事諸
　　生養心之說為據月有書季有考朔朢三八有講
　　講堂名正禮舊矣蓋取荀子師者所以正禮之義
宣公書院在今錄事司之東宣公唐相陸䞇也嘉興人
　　論諫數百一本仁義城南鴛鴦湖之上舊有三賢
　　堂三賢公居其一也宋郡侯黄大卿始為立祠趙
　　公與􁬚嘗撥田土欲建書堂而未遂景定壬戌郡
　　侯謝奕燾始搆堂繼廪焉落成郡侯率諸生祭菜
　　於宣公曰吾聞聖賢之道率五百嵗而後行由唐
　　至於今亦五百餘嵗矣始克立堂以祠公豈非時
　　乎時至矣道其行矣夫其後復遭兵火祠宇頹壞
　　聖朝至元丙子邦人士以堂燬白於郡遂以太初
　　堂為書院里人徐碩職教於此畢力經營而兩廡
　　從祀十哲像貌悉皆完美堂曰仁義之堂紫微史
　　大參為之書宣公書院之扁亦紫微筆也齋四曰
　　時習敏求思齊景行皆存舊名至元甲申以小學
　　為闕典請於郡侯増置一齋曰蒙正以教鄉人之
　　少俊者
松江府
府學在府治東南二百步宋開禧間有夫子廟而已湫
　　隘卑陋旁不可為齋館後六十有五年陳侯謐始
　　欲興學邑人衛公佐公望獻縣之東南地且自度
　　殿材為買國子監書以資諸生如是數年至令劉
　　鵬始克就緒紹興以來楊壽亨同楹待其銓相繼
　　修(闕/)　而學舎始整好學廪視他處為厚講堂舊
　　名進德令楊潛改明倫齋五曰居仁由義隆禮育
　　才養性端平丙申縣令楊瑾以學廟卑隘(闕/)地舊
　　址之南鼎而新之廟堂廊廡齋舎庖廥(闕/)
　　　　　　　　　一具備堂改明善齋併為四曰
　　體仁集義志道進德施退翁又改創齋廬作東西
　　序中置泳仁亭今亭不存矣後有觀頤堂舊屬縣
　　學今以陞府因為府學焉
燕居書院在今府學教授㕔之左即舊縣學基而為之
　　今仍舊
嘉興縣
縣學在縣西南三里按舊經縣有夫子廟在縣西北一
　　百步後廢附於州學縣學址更為郡社壝宋咸淳
　　五年八月縣令張材以縣無學為闕典有請於邦
　　侯本心文先生以西城舊驛舎為縣學邦侯出帑
　　佐費大尹高墅潛先生聞之喜又撥緡為助殿宇
　　齋序門廡庖舎悉整偹令又捐圭租畝百漕郡且
　　相繼撥田為繼粟地邑民士復爭以田租來助而
　　學始成矣堂名明倫堂齋二曰省身尚志今仍舊
海鹽縣
縣學在縣東南百步按舊志文宣王廟舊在縣東二百
　　步宋太平興國中主簿攝縣事召知一建景德二
　　年縣令翁緯以舊廟逼農田移就縣南重建真祐
　　八年縣令褚程以先聖舊廟久弗葺願易其地増
　　置學校遂立學於縣東南程自撰記言之詳矣紹
　　興十五年朝廷興太學州縣學復修舉縣令徐光
　　實一新之堂曰務本齋四曰處仁好義復禮近智
　　乾道二年縣令劉銓遷學於縣之南是嵗疫歉僅
　　立宣聖廟及講堂明年縣令魏汝功始蓋廊廡庖
　　湢周備易講堂曰𫝊道李大下繼之繪七十二賢
　　於東西壁増學糧試補諸生淳熙十五年邑丞李
　　直養裒衆力一新廊廡紹熙元年李自丞遷令以
　　月得餐錢修大成殿及重裝宣聖十哲像立小學
　　置書籍祭服復修堂名為務本四齋皆用舊名後
　　扁其堂曰明倫年久寖壞殿宇廊廡盡成頹垣迨
　　聖朝至元乙酉始令學掾鳩傭慮材凝土度木自
　　采芹橋至殿閣廊序悉葺而新之今垣墉塗塈亦
　　茍完矣
崇德縣
縣學在縣東南一里半宋元豐八年令吳伯舉始創縣
　　學為諸邑先沈括存中為之記米芾元章為之序
　　學在縣南運河之西岸□於方臘令黄揚移建縣
　　之東南隅規粗立而未備其後令之賢者相繼増
　　廣堂曰成德亭曰采芹齋二曰致道育德堂東西
　　序列四先生(闕/)
　　　　　　有亭曰魁星令奚士達建嵗久摧圮尚
　　書陳塏捐緡錢重創令黄元直撥田衍學廩而士
　　有養矣今仍舊
𫝊貽書院在縣學之西二十步宋潛菴輔先生廣紫陽
　　門人也自祠官歸隠語溪題讀書堂曰𫝊貽咸淳
　　五年(闕/)令家之柄建就扁今名堂一曰木文齋二
　　曰書味師𫝊朱文公亦祠焉
　　科舉
嘉興素號多士冠廷對者有人應制舉者有人登甲科
　　者亦有人以科舉得人視他郡為最三嵗大比則
　　羣試於貢院貢院在今北門衆安橋之西宋宣和
　　五年罷三舎法每科舉取八名南渡後有流寓七
　　十五名解一名紹興丙子皆歸土著則解十名矣
　　端平元年守臣趙與􁤏以是邦為孝宗虹流之地
　　援紹興例有請於朝増解額為十三名著為定制
　　理宗篤昭祖烈復覃恩霈請及紀者永免聨請者
　　不以年第進士者陞一甲特奏名亦陞等咸淳三
　　䙫郡侯鄭肖孫為之記學舊有貢士莊經始於無
　　隋趙端明迄成於菊陂趙都運而退菴吳大參又
　　撥没官田為之助凡貢士之上春官者分送各有
　　差所以佐桂玉之費也今科舉之法廢而貢院亦
　　壞矣貢士莊僅存
　　廨舎
嘉興路
總管府衙在於城内舊府治也譙樓外有舊宣詔班春
　　二亭東西嚮
鎮守萬戸府衙在郡治東二十步舊府判東㕔也
經歴司在郡治㕔西偏
司獄司在郡治南五十步舊司理院也
錄事司在郡治西北二百步舊監倉東㕔也
管軍鎮府所在郡治西南三十步舊節推㕔也
松江府
府衙在普照寺東舊華亭縣衙也有宣詔班春二亭東
　　西嚮
鎮守萬戸府衙在府治東舊思齊堂也
浙江鹽提舉司在府治西南一里半舊買納鹽場也
嘉興縣
縣衙舊縣治也在郡治東北二百步
華亭縣
縣衙在松江府西七十步舊簿㕔也
海鹽縣
縣衙在縣城隍廟北三十步有舊宣詔班春二亭東西
　　嚮
崇德縣
縣衙在天清宫東北五十步舊縣治也有舊宣詔班春
　　二亭東西嚮
　　院務(局附/)
嘉興路
　安養院　　　　廣惠院　　　　都稅務
　都酒務　　　　織染局　　　　造作局
　漆作局
松江府
　在城酒務　　　在城稅務　　　安養院
　大盈務　　　　南橋務　　　　北橋務
　青龍務　　　　蟠龍務　　　　亭林務
　上海務
嘉興縣
　風涇白牛務　　魏塘務　　　　新城務
　陶莊務
海鹽縣
　在城務　　　　澉浦務　　　　當湖務
　廣陳務　　　　乍浦務
崇德縣
　在城務　　　　石門青鎮務　　沙渚務
　　倉庫
錄事司
　嘉興倉　　　　外三倉　　　　平准庫
　軍資庫
松江府
　在城際留倉　　上海太平倉　　永豐庫
海鹽縣
　際留倉
崇德縣
　縣倉
　　徼巡
嘉興縣巡檢司六處
　　新坊　　陶莊　　魏塘　　風涇白牛
　　新城　　王江涇
華亭縣巡檢司七處
　　金山　　戚漴　　杜浦　　澱山湖
　　青龍　　上海　　鄒城
海鹽縣巡檢司三處
　　故邑　　蘆瀝　　澉浦
崇德縣巡檢司三處
　　皂林　　石門　　安丘
　　官驛
馬驛
　計馬九十疋馬戸八百三十戸
　　嘉禾驛馬五十疋馬戸四百四十八戸
　　錄事司馬二疋馬戸一十九戸
　　松江府馬三十二疋馬戸二百八十戸
　　嘉興府馬一十六疋馬戸一百四十九戸
　　崇德縣馬四十疋馬戸三百八十二戸
　　嘉興縣馬四疋馬戸四十戸
　　海鹽縣馬二十四疋馬戸二百二十八戸
　　崇德縣馬一十二疋馬戸一百一十四戸
水驛
　船八十隻船戸七百六十戸
　　西水驛船三十隻船戸三百戸
　　松江府驛船一十隻船戸八十戸
　　風涇驛船五隻船戸四十戸
　　上海驛船五隻船戸四十戸
　　皂林驛船三十隻船戸三百戸
　至元嘉禾志卷七
欽定四庫全書
　至元嘉禾志卷八
　　　　　　　　　　　　　元　徐碩　撰
　　郵置
松江府急遞鋪一十四處
西塘七鋪
　風涇鋪東接泥滑橋鋪二十二里
　泥滑橋鋪東接朱涇鋪九里
　朱涇鋪東接九里菴鋪九里
　九里菴鋪東接李塔滙鋪九里
　李塔滙鋪東接吉陽滙鋪九里
　吉陽滙鋪東接松江府前鋪一十五里
　松江府前鋪東接張涇鋪一十八里
東塘七鋪
　張涇鋪東接蟠龍鋪一十五里
　蟠龍鋪東接新墳鋪一十七里
　新墳鋪東接錢墳鋪一十七里
　錢墳鋪東接龍華鋪一十八里
　龍華鋪東接淡井鋪九里
　淡井鋪東接上海鋪
　上海鋪係瀕海去處别無相接遞鋪
嘉興縣急遞鋪一十七處
東塘六鋪
　馬橋鋪東接半墪鋪九里
　半墪鋪東接下滙鋪九里
　下滙鋪東接高橋鋪九里
　高橋鋪東接魏塘鋪九里
　魏塘鋪東接張涇滙鋪一十二里
　張涇滙鋪東接松江府風涇鋪九里
西塘五鋪
　通越門鋪西接趙家鋪一十里
　趙家鋪西接深葉鋪一十里
　深葉鋪西接馬涇鋪一十里
　馬涇鋪西接楊梗涇鋪一十里
　楊梗涇鋪西接崇德縣官窑鋪十里
南塘三鋪
　高家灣鋪南接許㜑涇鋪一十五里
　許㜑涇鋪南接濟川鋪一十五里
　濟川鋪南接海鹽縣莫涇鋪一十五里
北塘三鋪
　施家舍鋪北接秋茂鋪一十里
　秋茂鋪北接界首鋪一十里
　北界首鋪北接平江路吳江縣界鋪一十里
海鹽縣急遞鋪九處
　莫涇鋪南接錢塾鋪十五里東南接澉浦茍城浦十
　　五里
　錢墪鋪南接天仙湖鋪一十八里
　天仙湖鋪南至本縣一十二里瀕海去處併無相接
　　遞鋪
　苟城鋪係去澉浦鎮路南接蔣墪鋪六里
　蔣墪鋪南接相村鋪六里
　相村鋪南接孫老橋鋪六里
　孫老橋鋪南接大橋鋪六里
　大橋鋪南接石灰橋鋪六里
　石灰橋鋪南接澉浦鎮市六里瀕海去處别無相接
　　遞鋪
崇德縣急遞鋪六處
　官窑鋪西接皂林鋪九里
　皂林鋪西接錢店鋪九里
　錢店鋪西接石門鋪九里
　石門鋪西接羔羊鋪九里
　羔羊鋪西接縣北鋪九里
　縣北鋪西接杭州路鹽官縣長安鎮七里鎮鋪九里
　　橋梁
錄事司
　贊福橋在春波門西一百步
　慶豐橋舊名五栁橋在春波門西一里
　猪兒橋在春波門西北一里
　蟹行橋在春波門西南半里
　南縣橋在春波門西半里
　薦橋在春波門西北半里
　倪家橋在春波門西南一百步
　湖橋在春波門西北一里
　望湖橋在春波門西北一里
　安祿橋在春波門西北一里半
　羅家橋在春波門西北一里半
　北營橋在春波門西北一里半
　大悲橋在通越門北五十步
　萬安橋在通越門東北一百步今廢
　廣平橋在通越門東北一里
　寺橋在通越門東北一里半
　車欄橋在通越門東北一里半
　紅橋在通越門東北一里一百步
　過軍橋在通越門東一百步
　福順橋在通越門東北半里
　韭緺橋在通越門東北一里
　長生老人橋在通越門東北二百步
　興福橋在通越門東北一里二百步
　顧市橋在通越門東北一里半
　蔣家橋在澄海門東此二百步
　婁家橋在澄海門西北二百步
　石灰橋在澄海門内
　蓮花橋在澄海門北半里
　營橋在澄海門北一百里
　三板橋在澄海門北一里五十步
　斜橋在澄海門東北一里五十步
　紙行橋在澄海門東北一里
　醋坊橋在澄海門北二百步
　塼橋在澄海門西北一里
　楊公橋在澄海門西北一里五十步
　毛家橋一名熈寜橋在澄海門東北一里
　府橋在府南一十步舊為縣橋
　市橋在府三十步
　舊米倉橋在府東二百二十五步
　震橋在府東二百三十五步
　　考證其上飛宇翼然俗呼為東亭橋又名虹橋宋
　　政和間邑宰姚舜明謂主位頗虛作亭以鎮之
　郭門橋在府東二百三十步
　廣明橋在府西二十步
　望雲橋在府西七十步
　大吳橋在府西北二百二十步
　妙明橋在府西北二百五十八步
　西亭橋在府西市二百八十步
　　考證飛閣於上今名麗津橋
　普照寺橋在府西二百八十步
　悦安橋在府西四百八十步
　　考證橋側鐫一佛字稍大俗呼佛字橋
　方橋在府西五百九十步
　平政橋在府西六百二十步
　長壽橋在府西七百五十步
　太平橋在府西南五百四十步
　合掌橋在府西南四百一十步
　德風橋在府西南四百七十步
　瑁湖橋在府西南五百步
　　考證在陸瑁養魚池西南隅即今之西湖
　沙家橋在府西南四百步
　丁行橋在府西南二百七十步
　三橋在府西南二百九十步
　鳳皇橋在府西南二百九十步
　新橋在府南二百八十步
　迎仙橋在府東南四百步
　　考證邑人舊有沈學諭仙訪之而不識後悔無及
　　遂捐資造道堂建橋梁而命名焉
　米市橋在府東南三百三十八步
　莊老橋在府東南二百五十步
　居士橋在府西北三百五十步
　東榮橋在府東七百二十五步
　張塔橋在府東八百一十步
　　考證初係姓張人造有小塔於旁故名張塔今廢
　　不存而橋亦崩廢架木以涉
　烏盆橋在澄海門東北一里半
　蔡十郎橋在澄海門西北一里三十步
　屐鞋橋在澄海門北一里半
　史家橋在澄海門北二百步
　丁家橋在澄海門東北一里半
　范蠡湖在澄海門内
　南石橋在澄海門北二百步
　炒麩橋在澄海門西北一百五十步
　張公橋在澄海門東北一百步
　時家橋在澄海門北二百五十步
　竹絲橋在澄海門北一里
　端平橋在澄海門北一里
　衆安橋在望吳門南二十步
　孩兒橋在望吳門南一百步
　香花橋在望吳門南半里
　丁家橋在望吳門東南半里
　胭脂橋在望吳門西南一里
　采蓮橋在望吳門西南一百步
　船塲橋在望吳門東南一里
　通觀橋在望吳門西南一里
　水纂橋在望吳門南一里
　鍾家橋在望吳門西南一里
　倉橋在望吳門西南里半
　菩薩橋在望吳門南二百步
　集家橋在望吳門南二百步
　陸家橋在望吳門西南一里
　北寺橋在望吳門東南三十步
　孫師娘橋在望吳門西南一里半
　朱鋤頭橋在望吳門西南一里
　時順橋在望吳門西南一里
　府後橋在府後
　瑞虹橋在府治前
　藕行橋在府治西北二十步
　燕餔橋在府治西南三十步
　望恩橋在府治西南三十步
　驛橋在府治西北二十步
　邵㜑橋(闕/)
　戴公橋(闕/)
　廣濟橋(闕/)
松江府
　明星橋在府東一千一百一十步
　永安橋在府西北三百七十步
　淨土橋在府東南四百一十步
　通利橋在府東北五里
　　考證俗名俞塘橋以下四橋在府之外
　安就橋在府西三里
　　考證跨古浦塘俗呼跨塘橋
　通濟橋在府西南四十八里
　　考證跨古􁆢謂之泖橋長六百尺廣一丈
　鳳皇橋在府西北二十七里
　　考證此橋跨顧㑹浦西接鳯凰山之尾因以為
　　名
　古鳴鶴橋在府東北岡身
　　考證吳越武肅王錢氏造華嚴院於此今呼為北
　　板橋
　中亭橋在望雲橋西
嘉興縣
　宣公橋在縣東一里
　馬橋在縣東一里半
　吳涇橋在縣東七里
　吾家橋在縣東八里
　潘家橋在縣東八里
　里仁橋在縣東八里
　余家橋在縣東六里
　榮福橋在縣東七里
　常豐橋在縣東九里
　西麗橋在縣西南二里
　浮橋在縣西二里
　潦波橋在縣南四里
　米市橋在縣南三里
　吳老橋在縣南三里
　楊家橋在縣南三里
　澄海橋在縣南二里
　北麗橋在縣北二里
　端平橋在縣北三里
　百步橋在縣北五里
　金橋在縣北一十八里
　富莊橋在縣北二十八里
　黄土橋在縣北四里
　百星橋在縣北一十里
海鹽縣
　惠人橋在縣西一十步
　　考證宋紹熈間縣令李直養重建舊名浮藻
　思魯橋在縣西南三十步
　黄橋在縣西南一里
　孝悌橋在縣西北一里
　悅禮橋在縣西二百五十步
　興亷橋在縣西一百五十步
　遷善橋在縣西一百五十步
　迎澤橋在縣西二里半
　通海橋在縣西二十五步
　駟車橋在縣西南一里
　還珠橋在縣東六十步
　慶豐橋在縣前一十步
　安仁橋在縣西一里半
　崇寜橋在縣東北六十步
崇德縣
　萬歳橋在縣東南一百三十步
　　考證跨運河俗呼南橋
　永安橋在縣東北二百步
　　考證跨運河俗呼北橋
　觀風亭橋在縣南一百二十步後改為望京橋
　登仙橋俗呼縣南橋在縣西南五十步
　廣濟橋在崇福寺前
　語溪橋在縣南東岸三百步
　義禾亭橋在縣北東岸三百步
　包角堰橋在縣南一里
　通濟橋在縣東南二里
　端平橋在縣西二百步
　西成橋在縣西一里
　
　
　
　
　
　至元嘉禾志卷八
欽定四庫全書
　至元嘉禾志卷九
　　　　　　　　　　　　　元　徐碩　撰
　　樓閣
錄事司
璇星樓在郡治内東偏
近民樓在郡治西舊西通判㕔於城上
熈春樓在郡治地五十步今為驛
月波樓在郡治西北二里城上下瞰金魚池
　　考證宋元祐甲午知州令狐挺立又一甲午知州
　　毛滂修樓成置酒其上乃為之記云望而見月其
　　大不過如盤盂然無有逺近容光必照而秀澤國
　　也水濱之人起居飲食與水波接令狐君乃為此
　　樓之名月波意將攬取二者于一樓之上也建炎
　　兵火廢圯乾道己丑知州李孟堅重修未及落成
　　李解綬去知州徐蕆踵成之規模湫隘不及舊日
　　逺矣
風月無邊樓在於城上東偏舊名披雲
葵嚮閣在郡治東舊東通判㕔
海鹽縣
熈熈臺在縣圃之東
　　考證舊名月樓李直養易是名
崇德縣
春風樓在縣東南三十步
　　考證宋知縣奚士達以觀風亭改建歴五十餘年
　　梁柱朽腐欲壓知縣黄元直重修樓下瀕河之室
　　以備士夫艤舟易地之地傍街設朱欄以為公家
　　掲示之所
　　堂館
錄事司
禾興堂在郡治内
浩然堂在郡圃内西北
　　考證取沈存中浩然詩意米芾書扁并記
渙堂在郡圃内東北
修齊堂在郡治内舊名同頴宋守俞浙改是
敬信節愛之堂在郡治公㕔後
　　考證舊名清香堂宋守俞浙改是名
平易堂在舊通判㕔之東
坐嘯堂在郡圃西偏
同宣堂在舊府判東㕔
志隱堂在郡府判西㕔今為織造局
順觀堂在郡府判西㕔今為織造局
環聚亭在郡圃内
最宜亭在郡圃内
留春亭在郡圃内
𤣥翫亭在於城上
翠凉亭在郡圃内風月無邊樓下
水香亭在郡圃瞰荷花池
嘯鶴亭在舊東府判㕔
碧漪亭在舊西府判㕔
雪香亭在舊西府判㕔
杯水亭在舊西府判㕔
敬簡齋在舊東府判㕔
秀逺齋在郡治内舊名三几
換衣亭在大慶觀東三十步今為軍鋪
鏡香亭在慈恩寺南二十步今為營
松江府
招鶴亭在府治東偏
琴堂在府治西偏
　　考證舊名盡心堂莫詳建立年月宋政和間姚舜
　　明為邑撫摩其民無所不盡其敬嘗以元豐元符
　　斷獄之制書而掲之獄乾道八年令程明始移置
　　堂之中榜曰盡心蓋取吾夫子所謂刑者侀也侀
　　者成也一成而不可變故君子盡心焉之意且自
　　為之記其後葉仲英始改曰琴堂樓鑰書
亦足堂在舊造船塲
　　考證宋乾道間孫紹逺創并記
思堂在舊丞㕔
　　考證宋章楶建東坡記今廢
嘉興縣
三過堂在本覺寺
　　考證宋蘇東坡與文長老游三過於此第三詩有
　　曰三過門中老病死一彈指頃去來今因名其堂
　　僧北磵為之記
海鹽縣
遺愛堂在縣治
　　考證至元戊寅縣尹王澤丘扁
景魯堂在縣治之東
　　考證宋紹興辛未縣令祝閔建以秦師坦曾肄業
　　於縣宇名曰將覺紹興丙子縣令林仰易曰相隱
　　縣令李直養以縣治已有相隱齋到官方大旱一
　　禱而雨重修名喜雨後易為景魯
雙穟堂在縣治
　　考證邑侯史彌迴立扁
含暉堂在金粟山廣惠院
秦溪舘
　　考證宋紹興元年縣令陳祖永修縣令李直養名
　　亭宇(齋屋附/)
錄事司
來月亭在郡治内舊府判東㕔
　　考證舊名花月宋倅張子野創此亭取雲破月來
　　花㺯影之句
垂芳亭在郡圃内
玉明亭在郡圃内
觀德亭在郡圃内
　　考證舊名射弓亭蓋取射以觀德之義
平逺亭在郡圃内子城上
荷屋在郡圃内
靜照堂一名寂照堂在招提寺
　　考證名公有詩見嘉禾百詠
松江府
芳蘭堂府治之中堂也
　　考證宋政和中縣令姚舜明為之記
思齊堂在府治之東
　　考證舊曰弦歌堂宋元祐庚午縣令彭城劉鵬新
　　其堂後改思齊今為萬户府
東堂在府治之東偏
　　考證舊曰三山堂亭下有三山在水中朱之純有
　　三山亭詩即此也其後有改曰貽牟者宋紹興中
　　陳祖安為令温大著革為易是名温有東堂詩鳴
　　琴拂榻此逰衍作詩何止誇釐牟即此堂也今為
　　水坫考證舊曰艮閣朱之純有詩曰書閣峩然冠
　　羣巒更瞻艮地特巑岏今曰招鶴未詳改易年月
見逺亭在府西三里超果寺(名公有詩/)
海鹽縣
深樾亭在縣圃
　　考證依樾木作茅亭下瞰清池縣令李直養取韓
　　文公詩守縣坐深樾為名
崇德縣
義和亭在縣治
光華亭在縣南一百步
水流亭在縣北二百步
　
　
　
　
　
　至元嘉禾志卷九
欽定四庫全書
　至元嘉禾志卷十
　　　　　　　　　　　　　元　徐碩　撰
　　寺院
錄事司
報恩光孝禪院在郡治北一里
　　考證舊施水院也宋治平間本州慕容殿丞請於
　　朝至熈寜元年賜名壽聖院崇寜二年賜名崇寜
　　寺政和六年改名天寜萬壽院紹興七年改名廣
　　孝院紹興十三年改今名
精嚴寺在郡治西北一百八十步
　　考證晉成帝時徐尚書别業(尚書按舊靈光寺實/録名帖今土地記名)
　　(熈/)因夜井發光遂奏請捨宅為寺賜名靈光錢文
　　穆王時立山門掘地得一小龜介甲分明尾繞身
　　一匝遂改為靈龜寺天福四年陞縣為州時刺本
　　寺應瑞吳越呈祥天下不許改額復名靈光宋祥
　　符中賜今額元有沙門洪敏靈光寺碑記今石刻
　　不存寺之西北有五臺山内石經屋一十二間刻
　　法華維摩等經又有大藏殿東西塔㕑混室淨土
　　水陸諸院千佛羅漢大悲天王諸堂自建炎兵火
　　後石經獨存餘者悉更新之又有木紋觀音殿咸
　　通年間立至今飛禽不立未鐫造前其木在水濟
　　人遇淨即浮逢羶即沉人知不凡取為尊像鐫製
　　纔畢靣目手指皆有紋彩時人稱為木紋觀音其
　　殿在五臺山西南兵火後移於寺之東廡紹興十
　　一年境内雨暘失時邦人禱之嵗以有年於是鳩
　　工度材而重立之凡遇水旱則郡侯必先率同僚
　　請禱焉以為常
招提院在郡治西二里
　　考證唐光啟四年曹刺史捨宅為院賜名羅漢院
　　宋治平四年改今名寺有靜照堂今廢
兜率寺在郡治東北一里
　　考證舊放生池也唐乾元元年置名法空寺錢氏
　　改為輪王寺宋大中祥符元年賜名兜率德祐元
　　年廢為教塲今為北營
慈恩寺院在郡治西北一里楞嚴寺之西
　　考證唐開寳六年漢南王時攝刺史丁太尉在任
　　買磗塔一所尋掘塔基得石無量壽佛一石相輪
　　一石香爐一舍利一龕一因立為無量壽塔院宋
　　治平年中賜今名
普濟院在郡治西北一里慈恩寺之西南
　　考證元名金魚寺以刺史丁元贊得金魚於池而
　　池在寺之前故以名宋大中元年賜今名後移往
　　華亭作衛尚書功德院遂廢
楞嚴院在郡治西北二里三十步慈恩寺之後
　　考證本受業精嚴因遺火焚毁元地充米倉有昔
　　許射廨宇宋嘉祐八年百姓鈕咸有地在慈恩塔
　　東因舍入本院熈寜年間有㫖一應寺院未有名
　　額有屋及三十間者並以壽聖為額僧無擇已造
　　至三十四間遂有請於提刑未明(闕/)之於朝存之
　　後僧永和在院講楞嚴經蔡丞相書楞嚴牌掲之
　　門遂以楞嚴為名
祥符院在郡治西北二里
　　考證宋乾寜元年置為水陸院大中祥符元年賜
　　今名舊為律寺紹興二十五年守臣林衡奏請改
　　為禪院
資聖院在郡治西北二里一十步
　　考證唐㑹昌五年建當年廢大中年間重置其院
　　在城外乾寜三年移入城内有唐宣宗書扁額尚
　　存
興聖禪院在郡治東北二百步
　　考證舊嘉興縣丞龎揮麈錄云宋孝宗誕育於此
　　時有紅光燭天嘉定戊辰賜今額理宗御書流虹
　　聖地興聖之寺八字寳祐年間因經回祿不存後
　　再造未完
金明寺在郡治西南三里
　　考證宋乾道八年移海鹽縣空閒金明寺額建開
　　禧元年賜今名
寶花尼寺在郡治西南二百步
　　考證唐陸宣公宅也大厯中因女叔法興誦法華
　　經感之天花亂墜寶雨兩下外祖秘書監遂捨宅
　　為寺因名寳花法興亦為尼
惠安尼寺在郡治西二百五十步
　　考證古傳蕭王捨宅為之唐光化間名興善院宋
　　祥符元年改今名
多寳尼寺在郡治西南一里三十步
　　考證唐肅宗朝置本名甘露寺宋治平元年賜今
　　名
報天尼寺
　　考證宋郡守劉漢傑夢觀音因得女生數嵗不茹
　　葷遂捨宅為寺
松江府
普照寺在府西二百八十步
　　考證唐乾元中建名大明寺宋祥符間改今額寺
　　有陸將軍祠世𫝊地本陸氏園亭因祠焉固未可
　　信嘉禾詩文謂陸機捨宅為寺亦妄矣機死於晉
　　大安二年寺建於唐乾元年間豈得為捨宅乎恐
　　子孫捨宅亦未詳晉史世説叙錄機之子蔚復同
　　父遇害於洛中又機故宅在華亭谷東崑山下非
　　今邑中也寺有地方天王祠吳越王加封䕶國石
　　刻存焉沈存中筆談載雷震天王寺屋柱倒書曰
　　髙洞楊雅一十六人火令章凡一十一字内令章
　　兩字特竒勁似唐人書體今石刻尚有即此寺天
　　王堂也寺東北隅有善住教院𫝊賢首宗西北隅
　　有梵修院
寶相寺在府西南三百步
　　考證本清禪尼寺唐乾符間造宋大中祥符元年
　　賜今額
超果寺在府西南三里
　　考證本名長壽唐咸通十五年心鏡禪師造按唐
　　㑹要洛陽伽藍記武后以齒髪既老造長壽寺於
　　東京改元長壽又高僧傳載心鏡禪師藏奐蘇州
　　華亭人㑹昌廢寺大中復修洛下長壽寺敇奐居
　　焉奐後嘗歸鄉造寺豈此復名長壽寺乎盧仝集
　　訪曦上人詩有三入寺曦未來及含曦答詩長壽
　　寺下壁盧仝一首詩之語上川先生居洛城裏則
　　長壽寺固其常游也今乃以仝詩為在華亭則妄
　　矣宋治平間改今額有觀音大士像寺有石刻六
　　本錢武肅王宮中所祈禱者太平興國中錢氏歸
　　國僧慶依得之未知所適一夕夢白衣人吿曰吾
　　與若偕之雲間既寤乗舟而來將至縣西大士舒
　　祥光下貫超果遂迎以祠焉至今雨𤾉皆禱之寺
　　有天台教院按芝園集雲間超果十方
　　嚴湛創建有陳舜俞為之記寺有見逺亭名公有
　　詩
興聖院在府東南二百步
　　考證按孤山閒居集載興聖院結界序漢乾祐二
　　年邑人張瑗之子仁捨宅為寺名興(闕/)長壽宋祥
　　符中改覺𤣥院後改今額寺有宋仁宗嘉祐中宣
　　賜藏經
證覺教院在府西南一百五十步
　　考證宋太平興國間立本無礙浴院大中祥符元
　　年賜今額
演教禪院在府南二里
　　考證宋崇亨中頭陀張其姓者卜築於此掘土得
　　木雕住母羅漢十有六軀邑人異之遂為施水庵
　　至紹興二十九年正月十八日請今名莫濤為之
　　記
淨居禪院在府東北三百步
　　考證宋紹興五年請今額
廣化漏澤院在府西南二里一百步
　　考證宋紹興三年請今額
延慶教院在府東南三百步
　　考證寺址本施家瀁宋隆興間僧守詳創茅廬且
　　以衆力(闕/)十六觀堂乾道間始賜今額至開禧間
　　悉燬開慶己未僧思恭始議修建自庚子迄丁夘
　　殿閣堂廡㕑庫悉完美又有忠訓陳君文燁因感
　　夢得男又捨所住宅移建於寺西荒址為楹百餘
　　規模甚整備郡境是刹為最
縂持寺
馬祈寺
清修寺
普光寺在府西北七十里薛澱湖
　　考證寺在湖中山頂宋建炎元年請今額
靜安寺在府東北一百里
　　考證元滬瀆也按寺記吳大帝赤烏中建號滬瀆
　　重𤣥寺佛法入中國雖始於漢而吳地未有寺也
　　赤烏十年僧康會入境孫仲謀始為丘寺建業曰
　　建初建初者言江東初有佛法也豈滬瀆寺相繼
　　創建耶景筠石幢記中間號永泰禪院宋祥符元
　　年改今額釋迦方志云晉建興元年有二石像浮
　　於吳松江口吳人朱膺等迎至滬瀆重𤣥寺像背
　　題曰維衛曰迦葉(闕/)陵集建興八年漁者於滬瀆
　　沙汭獲石鉢以為臼類葷而用之佛像見於外漁
　　者異之乃以供二聖佛與鉢皆在平江府開元寺
　　有毘盧遮那佛吳越王瑜迦道塲中像佛五藏皆
　　書錢氏妃嬪名氏又有陳朝檜皮日休陸龜䝉皆
　　有重𤣥寺雙檜詩
圓智寺在府北二十九里于山
　　考證舊名禪居按宗毅寺記唐大中十三年建於
　　邑西南二里晉天福中水壞寺基始遷於此宋太
　　平興國中都水使錢綽始建造堂宇有僧憙蟾入
　　天台韶國師室來住北寺人多歸之精舍始完備
　　朝廷賜蟾師號曰崇惠明教治平中賜今額
寶雲寺在府南三十五里
　　考證初名法雲寺在顧亭林市西北隅唐大中十
　　三年建晉天福五年湖水壞寺基始遷寺南髙基
　　即陳顧黄門故宅按亭林法雲寺感夢伽藍神記
　　云開運元年造寺成其夜三更夢二人青衣來云
　　梁朝侍郎至也忽見紫衣金魚儀容清秀謂曰此
　　吾故宅荒已久矣師今造寺於上請立我像吾當
　　䕶此寺明日道珍智暉各言所夢其事不異明夜
　　復夢云但尋舊寺基水際古碑文為記二人明旦
　　求之果見皆文字破滅獨一片分明云寺南髙基
　　顧野王曾於此修輿地志二人嘆曰此寺當興冥
　　感如此遂於東偏别選良材建屋立像并二青衣
　　侍衛是年季冬望日也其夜衆咸夢神來謝曰吾
　　獲其利皆師之故也凡有吉凶無不預報宋治平
　　賜今額後廢遂請是額於俞塘北為尼寺
金寺在府西北八十五里地名大盈
　　考證唐太和二年建本法雲禪院宋治平元年易
　　今額紹興間復為禪院寺有陳舜俞經藏記
空相寺在府東北八十里
　　考證元龍華寺張仁泰請於錢忠懿王始建宋治
　　平元年改今額西北隅有白蓮教院
隆平寺在府北五十四里青龍鎮
　　考證元名報德寺唐長慶元年造
勝果寺在府北五十四里青龍鎮
　　考證寺有沈光碑紹聖中吕益柔撰妙悟大師希
　　最塔銘云最學天台教緇林號曰義虎後居勝果
　　寺僧房有鬼物為祟最為講説於空中得朱書數
　　十字自謂漢朝烈士沈光大畧悔過謝罪之語事
　　頗近怪故不詳載
白蓮寺在府西五十四里
　　考證宋紹興二十六年請今額
寜國寺在府東北四十五里
　　考證宋乾道二年請額
大明寺在府西北四十五里
　　考證宋紹興三十一年請今額
普門院在府東五十里地名盤龍
　　考證唐大中十二年邑人陸素建本名觀音院宋
　　祥符元年賜今額寺有名天王舊傳因大水漂至
　　人多禱之
興塔院在府西南五十四里
　　考證宋紹興四年請今額
崇福院在府東南五十四里
　　考證宋紹興四年請今額
方廣院在府南八十里柘林
　　考證唐咸通六年造按寺記蔡侍郎功德院宋建
　　隆中賜額延壽院治平元年改今額寺有蔡侍郎
　　祠蔡氏墳塋在寺之左右石幢猶蔡氏故物也
法忍院在府西南三十六里朱涇
　　考證即船子和尚覆舟處唐咸通十年建本名建
　　興院宋治平元年賜今額寺有船子和尚夾山會
　　禪師遺像至今祠焉
福喜院在府西北九十里地名趙屯
　　考證梁貞明六年僧智道立精舍晉天福二年賜
　　名尊勝院宋大中祥符元年改賜今額
明行院在府西北五十里南橋
　　考證晉天福五年里人蔣漢瑊造請於忠懿王始
　　名安和院至宋太平興國八年改賜今額
七寶院在府東北七十五里
　　考證元福壽禪院宋大中祥符元年賜今額寺有
　　五代時檜今已合抱
明心院在府北三十五里北橋
　　考證元華嚴院按錢武肅王立寺記都水使者錢
　　綽造武肅王以誦華嚴僧居之因以為華嚴院宋
　　治平二年賜今額
海慧院在府西六十里白牛鎮
　　考證宋建隆初里人姚廷睿以宅為寺初名興國
　　福壽院治平元年改今額姚即為伽藍神
普照教院在府西北三十六里
　　考證本余山東庵宋治平二年賜今額寺本聪道
　　人所居因以為寺有聪道人塔在山頂寺有上方
　　曰月軒衆山環列其前盡絶境也
宣妙院在府西北二十四里
　　考證本余山西庵宋治平二年賜今額寺有上方
惠日院在府西北二十四里
　　考證本余山中庵宋雍熈三年立治平二年賜今
　　額
慈雲昭慶禪院在府西北二十里
　　考證本余山之靈峰庵有馬𡺸禪師塔其銘曰禪
　　師傳雲門正派大闌法席建立精舍復古寺額寺
　　有金沙地芥子庵
普寜慧日院在府西北七十里
　　考證在孔宅寺有宣聖祠宋元豐間賜今額舊經
　　云紹興五年也
太平興國禪院在府西南四十五里零
　　考證宋紹興二年請今額
寶勝禪院在府東四里
　　考證宋紹興六年請今額
慈濟院在海中金山絶頂
　　考證宋元豐間釋惠安造紹興元年請額
北延恩院
觀音慈報禪院在府北八十里
　　考證宋崇寜元年請省額淳熈三年參政錢公良
　　臣請賜功德院
永定禪院在府東北七十二里周浦
　　考證宋淳熈十四年請額
保安院在府西五十里􁆢西
　　考證宋乾道七年請今額
寶藏䕶國禪院在府西南五十四里舊經云六十里
　　考證宋紹興四年請省額
大聖院在府東五十四里
　　考證宋隆興二年請今額
報恩院在府西四十五里
　　考證宋乾道二年請今額
集福保國水陸禪院在府西南六十里白牛鎮東
　　考證宋淳熈九年請今額
淨上院在府東北七十里
　　考證宋乾道八年請額
延恩報德院在府西五里
　　考證宋紹興甲寅律帥元偉即接待舊址為之守
　　臣劉徽制請於朝賜今額
　
　
　
　
　
　
　
　
　
　
　
　
　
　至元嘉禾志卷十
欽定四庫全書
　至元嘉禾志卷十一
　　　　　　　　　　　　　元　徐碩　撰
　　寺院
嘉興縣
景德禪院在縣西五里
　　考證舊志云元焚化院宋建炎三年守臣程少卿
　　奏改今額按本院碑記其初寺基下是白龍潭凡
　　遇風濤危難或遇天晴有白光三道其僧行雲積
　　土填潭造塔三座於光起之處時人稱為三塔灣
　　嘉禾百咏詩注云昔有白毫光髙數丈民以為祥
　　乃作寺有白龍潭在寺前龍潭事詳見溪潭門兹
　　不復載東坡昔過此畫竹於壁題詩云聞説神仙
　　郭恕先醉中狂筆勢瀾翻百年寥落何人在只有
　　華亭李景元李亦畫竹於此以詩和之詩傳不全
　　有一聨云野人不識天人靣知是虞皇第幾元李
　　華亭名士也又按本院碑記錢氏賜額為保安院
　　宋景德年間每州各立景德院遂以保安院改今
　　名宣和年間燬大觀年間重建
真如院在縣南四里
　　考證唐至徳二年立大中十年裴相休舍宅為寺
　　改為至德院無着大師住持而雪峯和尚住庵庵
　　有雪峯井宋大中祥符元年改今名有蔡元長周
　　開祖范德鎮留題小石刻建炎初知州趙叔近龍
　　圖以王事死殞於中因鐫贈䘏之詞於僧房鄉人
　　為立祠宣和庚子兵火其寺僅存遺址後拆為三
　　南則立為賢首教院淳熈二年僧戒月又建華嚴
　　閣於其西閣下為十六觀堂焉商逸鄉為之記慶
　　元三年十月又建寳塔於其北鮑義叔為之記其
　　餘基址官立為寨後廢丙子兵火賢首教院亦間
　　燬
東塔廣福教院在縣東六里
　　考證舊大聖塔院也宋政和六年因在城壽聖教
　　院改為天寜萬壽寺郡聞於朝以壽聖教院名就
　　塔院立之紹興三十二年改今名按揮麈錄孝宗
　　初時嘗登鐘樓誤行至中間竟墜於地旁觀失色
　　孝宗屹然不動
本覺禪院在縣西二十七里
　　考證舊名報本宋宣和年改神霄玉清萬壽宫建
　　炎元年復舊額此正檇李之地今有檇李亭東坡
　　與文長老往還嘗遊於此有東坡館按東坡集有
　　秀州報本禪院鄉僧文長老方丈詩曰每逢蜀叟
　　談終日便覺峨眉翠掃空洎再過之則文長老以
　　老病而退院復有詩云愁聞巴叟卧荒村來打三
　　更月下門三過之則文長老已卒詩曰三過門中
　　老病死一彈指頃去來今故寺有三過堂
惠寂院在縣東一十八里
　　考證唐乾元間創㑹昌間廢咸通六年復立咸通
　　九年為光福院長興三年有寜海僧栖法紹光聞
　　於吳越文穆王重立宋治平元年十月賜名惠寂
　　崇奉靈感觀音大士香火聖像得於杭人張嵩家
　　藏昔石晉天福間有僧道翊一夕見天竺山間光
　　明得竒木命匠者孔仁謙刻觀音像吳越忠懿王
　　夜夢白衣仙人求治其居左右曰天竺觀音白衣
　　像也乃一新道塲此鄉耆舊相傳惠寂觀音大士
　　與天竺同一木既聖像自杭得之則不為無所事
　　矣邦人嵗遇潦祈之必應與天竺均此靈感宋慶
　　元丁巳澶淵王浦之來牧是邦時適閔雨甞迎請
　　大士入州治未至而雨已霑足繼命僧師源冩相
　　述記併刋諸石嗣是邦之守臣凡遇雨𤾉豐凶無
　　不隨禱而應逺近賴之丙子兵刧一燬無幾僅存
　　山門水陸院而已昔之題詠碑刻皆亡近寺僧了
　　悟等模倣雕刻架造殿宇隨宜具體規製不古矣
能仁院在縣西北二十七里
　　考證舊名福業院唐武宗㑹昌五年廢宣宗大中
　　二年給元額五代石少主開運二年改為報國院
　　宋真宗大中祥符元年改承天院徽宗政和七年
　　改今名
智覺院在縣南二十六里
　　考證舊為營田都務宋開寳八年立為梵刹咸平
　　六年賜太平天壽院治平元年十月二十七日改
　　今名
淨相寺在縣東南三十六里
　　考證梁武帝賜額為梁福寺後廢漢南王重立天
　　福七年武肅王重修祥符戊申改今名
保聖院在縣東南二十七里
　　考證唐至德二年立寺基獲石佛四軀因置石佛
　　院宋天聖元年五月賜今名
興善院在縣東南三十里
　　考證梁天鑒二年置周顯德五年改報恩院宋治
　　平元年改今名
淨衆寺在縣東四十里
　　考證宋乾德二年百姓李德榮捨宅為大聖寺治
　　平二年十月改今名
淨土院在縣東三十六里
　　考證邑人陸求宅基也曾收得唐咸通十二年石
　　幢至清泰元年奏漢南王捨宅為安福寺宋祥符
　　元年賜今名内有亭名碧鮮竒絶聞人郎中安道
　　常作詩以紀其事云植竹敞虚亭清幽滌襟慮盛
　　暑生涼陰窮冬見蒼翠我愛主人賢堅如筠箭美
　　願師持此心與境長無魏陳賢良亦有詩云瀟洒
　　闌干碧玉叢昔來游賞是兒童縈迴修竹探繁影
　　刻劃新詩逸翠筒十載雪霜林色改幾畨風月酒
　　尊空子猷老去心長在終擬為鄰作醉翁
大聖院在縣東北三十六里魏唐鎮
　　考證宋熈寜八年四月開山元豐二年立紹聖元
　　年有大聖菩薩在寺放光明崇寜二年八月八日
　　省符改是名今廢
慈雲寺在縣東北二十六里魏塘鎮
　　考證唐大中十一年立名保安寺宋治平元年十
　　一月改今名
景德院在縣東北三十六里魏塘鎮
圓通寺在縣東三十六里
　　考證元有荒廢寺基周顯德五年百姓茒承翰申
　　漢南王乞於古跡寺基立名寜國寺宋治平元年
　　十一月改今名
白蓮接待院在縣東八里
　　考證郡城元有白蓮寺舊傳有知州為士人時過
　　此求湯水寺僧不允後果典是邦遂廢此寺後為
　　趙倅雋之錦莊宋紹興二年郡父老請於朝因以
　　是額立於此
泗州大聖院在縣北四十五里
　　考證宋熈寜間有僧智微在永州兜率寺受業其
　　僧母張氏年九十四嵗造庵一所名泗州大聖庵
　　知州吳司文聞於朝得曾太后㫖賜老人粟帛僧
　　智微同母將所賜粟帛并衣鉢貨易造泗州大聖
　　像及佛殿紹興三年智微從弟奉珍以其狀申州
　　轉聞於朝准禮部符改今名
永興禪院在縣東三十里胥山上
　　考證宋隆興元年李觀察捨俸資為寺以胥山郷
　　永興禪院舊額請於朝立之
淨因院在縣東二里
　　考證宋建炎兵火此院獨存天台寜海尉聞人偲
　　紀其事云湖海浮家二十年重來春色尚依然杏
　　花籬落噴紅霧楊栁林塘䕶綠烟草煖邦人出遊
　　地鳩鳴刺史勸耕天覺塲獨在三災外試問支郎
　　第幾禪
漏澤院在縣東二里三十步
　　考證宋崇寜三年置賢良陳舜俞孫捨基為之
龍華寺在縣西北一十里今廢
海鹽縣
資聖寺在縣西五十步
　　考證舊經云本普明院舊記云昔右將軍戴威之
　　宅一日井中發五色光威以為竒遂捨宅為寺司
　　徒王詢建為伽藍神得名光興事見吳郡陸崧塔
　　記乾祐中改重光宋祥符中改普明天僖二年改
　　今額
悟空寺在縣西南四十里
　　考證本永安寺宋治平元年改今額
德藏寺在縣北五十五里當湖市
　　考證唐㑹昌元年立光啟初廢後唐清泰中鄉民
　　丘邵請即故居新之名曰寳興宋大中祥符間改
　　今名景祐初復葺之隆興二年重修廊宇魯衢為
　　之記
普明寺在縣西南三十里
　　考證本僧伽院宋治平元年改今名
法喜寺在縣西南三十里
　　考證本通元寺宋祥符元年改今名紹興九年改
　　禪寺有準髙僧塔其詳載古跡門政和間有村媪
　　捨幡入寺寺僧以無挂旛錢遣去過寺西橋忽遇
　　貧僧問而憐之為入寺引臂挂旛於刹竿隨即無
　　蹤相傳以為羅漢顯化
鹿苑禪院在縣西北三十五里今廢
　　考證本金明寺宋治平元年改賜今額寺有一擊
　　軒及何源清公應夢羅漢景德中魯簡肅公諱安
　　道初宰此邑夢胡僧來迎叅政及瞻羅漢像與所
　　夢符合施俸修寺因榜曰應夢尊者後竟叅大政
　　以是立祠有無為楊傑留題進士聞人(闕/)嘗作詩
　　紀其事云郡邑相望路半停屹然香刹聳林坰罷
　　叅釋子忘情久應供胡僧入夢靈東去無情水繚
　　繞西來有意柏葱青定知俗駕經過少月上松扉
　　不用扃
青蓮寺在縣北四十里
　　考證本名石佛寺宋治平元年改賜今額
祗園寺在縣北八十里
　　考證本建明寺宋治平元年改額
大寜永祚禪寺在縣西三里
　　考證本禪院宋宣和二年改今名
福業教院在縣西南二里
　　考證本華嚴庵焚化院宋紹興五年改今額
普照院在縣東北九十里
　　考證本僧伽院宋治平元年改今名
萬壽院在縣東北九十里
　　考證本保國勝刹院宋大中祥符元年改今名
寜海院在縣西二十五里
　　考證宋紹興六年改今額
禪悅院在縣西南三十六里
　　考證本行香庵宋靖康元年改今名
福臻院在縣北四十里
　　考證宋紹興六年改今名
南塔院去縣三十五里
　　考證本觀音所禱去處宋建炎四年三月改今名
淨業院在縣西南一里
　　考證本無礙浴院宋治平元年改今名
廣福教院在縣北七十步
　　考證本施水院宋熈寜元年改壽聖隆興元年改
　　今額
廣惠禪院在縣西三十六里金粟山
　　考證宋開寶己巳錢武肅王號施茶院祥符元年
　　改今名紹興二十五年七月内降下御書法帖一
　　十軸於本院奉安
禪寂院在縣西南五十里横山
　　考證本興福院宋治平元年改賜今額祠顧況為
　　伽藍神況舊居寺側故也況詩云家住雙峰蘭若
　　邊
西林院在縣北五十里
　　考證宋紹興五年改賜今額
興福院在縣東北四十里陳山
　　考證宋紹熈四年縣令李直養既鼎新龍祠又移
　　廢寺額創立伽藍以廣僧居以祠龍居
淨福院在縣西一里
　　考證本西焚化庵宋銘熈四年移請廢額立焉
海寜院在縣西南二十里
　　考證宋紹興十四年就法喜寺(闕/)　　賜是名今
　　廢
崇德縣
　福寺在縣西八十步
　　考證梁天監二年名常樂寺唐會昌年廢大中十
　　年重立宋大中祥符二年改為悟空院天禧二年
　　六月十五日改今名建炎兵火廢後重立有唐無
　　着禪師贊寜碑記師嘉禾禦兒人也寺東北隅有
　　九品觀堂
廣法寺在縣東北三百步運河東
　　考證唐咸通九年建名修證宋治平元年改今額
　　寺有景祐元豐法堂浴堂碑記建炎乙巳之艱茲
　　寺巋然靈光也
南廣福尼寺在縣東南二百步運河東
　　考證本梁朝天監古寺唐開平二年置名寳壽宋
　　治平元年改壽聖紹興三十二年改今名
北廣福尼寺在縣西北二百步
　　考證本梁朝天監古寺晉天福八年修置名妙善
　　宋治平四年賜名壽聖紹興以後次第重建壬午
　　上徽號名同者易之淳熈四年改為十方禪刹
西常樂教寺在縣西北三里
　　考證宋建炎兵火廢紹興五年重建
祗園寺在縣西北三十五里洲錢村
　　考證舊經云本梁朝天監古寺周廣順三年修置
　　為大喜寺宋大中祥符元年改今名殿西南隅有
　　梁朝檜皮剝殆盡堅逾鐵石虬枝奮起若爪距拏
　　攫附根於榦倒偃蒼蓋竒偉特甚朱勔之黨嘗加
　　緘䕶㑹臘冦作而止丞相趙福王祠在廡東
密印寺在縣西北六十里青鎮
　　考證梁朝置名吳德寺宋大中祥符元年改今額
　　舊有梁昭明太子祠蓋烏鎮普靜寺本梁相沈休
　　文父墓也當武帝時休文貴盛每嵗春一來拜掃
　　其反也帝必遣昭明太子迎之逺郊因就築館宇
　　休文不自安遷葬金陵而舍墓為寺昭明亦以館
　　為密印寺其後二寺各祀以為䕶法伽藍神寺有
　　華嚴圖髙一十二丈古有聖僧入定遊華嚴境界
　　寤筆諸圖妙入神品兩曾宣入經御覽今藏在寺
　　藏經亦異古有士子一十人忽來願書經既畢不
　　吿而去
妙智寺在縣東北五十里
　　考證宋嘉定間建
觀音資福院在縣西南一里
　　考證西廡有軒瞰流扁平綠
淨慈接待院在縣北一里
崇勝院在縣東南三里
　　考證晉開運二年吳越陪臣徐頵捨宅為之名法
　　華宋治平元年賜今名
靈濟院在縣東北三里
　　考證元謂之馬𡺸庵宋嘉定移請今額
福嚴禪院在縣東北一十二里
　　考證唐乾符三年置為千乘院宋大中祥符元年
　　改今名先是真覺禪師志添雲遊至京師徽宗時
　　在潛邸陳太后病目真覺呪水治療有功許其指
　　占名山住持真覺乞來此是為本院第八祖所賜
　　金環磨衲袈裟一條上題遂寜郡王陳美人願福
　　壽延長施真覺道者當來同成佛果二十三字師
　　有草庵歌元祐乙巳黄山谷為之書今皆藏在院
　　又真覺請到汀洲定光佛專為祈禱道塲雨暘之
　　愆請禱輙應舊有七級浮圖久廢後重建
澄寂院在縣西北一十二里羔羊村
　　考證梁天監二年置為靜林寺開平二年改為雙
　　林院宋祥符元年改今名
演教院在縣東一十八里
　　考證晉天福八年置為保安院宋治平元年改今
　　名
順慶院在縣北二十里東田村
　　考證宋淳祐間建
勝因尼院在洲錢南獅子墓
　　考證宋淳熈間建
徑山廨院在縣北三十里大沐村
　　考證宋開禧間建
證聖院在縣北三十里錢林村
　　考證吳越錢王鏐㣲時有舊舘於此後貴改為祖
　　祠已而道𢎞師庵於祠側王聞其道行孤高乾寜
　　二年建寺居之曰寳林方丈後園亭扁清樂亭舊
　　有池種千葉蓮園多語兒梨千乘無核棗嵗獻錢
　　王宋大中祥符元年改今名
廣福塔院在縣西北七十里青鎮
　　考證宋慶厯二年建為多寳佛塔至和中改為講
　　院接待熈寜元年又改壽聖塔院紹興壬午改今
　　名參政陳簡齋舊肄業於院既貴建閣以讀書名
　　之簡齋與西庵大圓師洪智鎮士葉懋天經友善
　　且命子洪從天經學閣遭鬱攸不存
惠雲院在縣北四十里鳳鳴市
　　考證周廣順二年漢南王建名鳳鳴院宋治平改
　　今名承平時有東京三藏道法師被㫖奉真身佛
　　牙遊化至至本院欲求舍利永鎮一方爰集緇素
　　䖍禱三之日丁夜舍利現人皆竒之雨𤾉有禱即
　　騐
寜國院在縣東北四十里
　　考證元龍吟寺本淮海王祠祖置為龍翔寺宋大
　　中祥符間改今名
寂照院在縣東六十里千金鄉屠甸村
　　考證經始不知何代晉天福間重建名國清報恩
　　院宋治平間改今名寺有二石佛温潤如玉頂冠
　　冕被縵衣制度不凡古傳自海浮來𩔖吳中開元
　　迦葉維衛二如來像
　
　
　
　至元嘉禾志卷十一
欽定四庫全書
　至元嘉禾志卷十二
　　　　　　　　　　　　　元　徐碩　撰
　　宫觀(道院附/)
録事司
崇道宫在郡治南一里
　　考證舊在南城外二里續移入城内古萬夀宫基
　　上初本名崇福宫宋治平元年改賜今額俗呼為
　　南宫宫有一枝堂毎大比邦人士用取南宫一枝
　　之讖多㑹課於此今廢止有繼秀堂慵齋拙齋而
　　已
天慶觀在郡治西北一里
　　考證本名同元觀梁文眀元年立宋雍熈三年改
　　棲真觀大中祥符五年置聖祖殿六年賜今額天
　　禧元年降到天尊神化金寳牌子紹興元年知州
　　鄧根因兵火復興聖祖殿二十六年再知州奉詔
　　如律而加備焉洛陽朱敦儒為之記嘉禾百詠詩
　　注七賢遺蹟一嚴陵陽燄二蹇子䖍水三葛洪書
　　額四吳道子貌真五張僧繇鷹以致殿宇之上無
　　燕雀巢六顧虎頭神二為巢賊竊去七飛仙失名
　　字遭兵火後並無存者外有唐開元鐘梁朝檜七
　　寳上帝像宋乾道中門齋堂掘得二小石刻其一
　　北極殿記知州宋坦以俸金創殿雍熈三年五月
　　二十七日記其二并銘軍事推官解九臯擬徐鉉
　　茅山許表史并銘為之九臯鉉門下士也雍熈四
　　年立
報忠觀在郡治西南一里半
　　考證宋淳祐九年里人趙朝散汝徘捨宅為觀淳
　　祐十二年十月准勑賜今額
隠真道院在郡治東南六十步
　　考證宋崇寧間造建炎兵火巋然獨存或謂紹興
　　初純陽真人到此故名隠真紹興丁邜又有仙人
　　劉髙尚夜宿於中晨起援筆題雲堂柱間凡四十
　　有三字曰行方便坐方便諸聖察天上見得道安
　　得身健但能晨朝洗面水不得浪淵起盗玊津能
　　顯九霄雲事劉卞功来仙語隠微衆亦莫曉筆畫
　　透柱如㸃漆然郡人有疾者刮其字煎飲之即愈
　　端平改元闗栻記其事劉採為之讚李漢為之䟦
　　後庸醫以新易舊刮墨和藥柱因不存
異親道院在郡治東北一里半
　　考證宋癸丑間雲㳺俞世脩患風疾其行匍匐其
　　語蹇澀忽有道人丱角美髯青褐大袖顔貌竒古
　　以手重揮兩膝其疾頓瘳或謂鍾離真人至此也
　　婺州道人毛觀記其事
萬夀道院在郡北一里
　　考證里人徐氏建崇奉梓橦真君香火嵗大比邦
　　人士禱焉
脩真道院在郡治西南一里
松江府
錢眀宫在府東張塔橋側
仙鶴觀在府南二百步
　　考證東晉時創額宋紹興三十一年重建
谷水道院在府西南西湖上
真靖道院在府西北普照寺後
　　考證俗呼道堂
真武道院在府南
太清道院在震橋東
　　考證里人衞守宗武舍舊宅為之
嘉興縣
崇真道院在縣東四里
長生道院在縣東一里
海鹽縣
棲真觀在縣西北五十步
　　考證舊真武廟宋乾道二年道士郭宗諒移請廢
　　額為之
崇徳縣
天清宫在縣西南一百步
　　考證元係東嶽行宫道院道士蘇大亨募縁増建
　　宋紹定四年請額開山
崇福宫在縣東北五十八里青鎮
　　考證宋紹興七年道士葉彦球建名奉直廢至二
　　十九年始創殿宇請今額
　　祠廟
録事司
城隍廟在郡治西一里招提寺西
　　考證元在州樓上之東偏晉天福四年立後移扵
　　此地守臣劉炳為之記
五聖廟在州樓上之西
　　考證又一在廣平橋又一在糖巷東北又一在郡
　　圃又一在舊抽木塲西
天王堂在州子城西北樓上
　　考證唐天寳初令州郡於城西北隅置北方毗沙
　　門天王像又置之佛刹舊精嚴寺亦有此堂
東嶽二聖廟
　　考證在天慶觀之東南又崇福宫之西
資善興福眀王廟在郡治北精嚴寺之西北隅
　　考證本晉徐尚書宅因捨宅為寺遂祠之朝議大
　　夫行開封府司士曹事侯銘為之記
曹使君廟在郡治西北二百五十步
　　考證按舊經云曹信當錢氏霸國時為牧守自臨
　　平鎮移蒞嘉興慈恵及民卒邑民追慕之相與列
　　狀乞立祠宇春秋致享又按吳越備史云曹珪也
　　錢氏忠懿乾寧中淮人圍嘉禾珪與族人師魯守
　　之毎登樓張樂縱飲石矢交至視之晏如也嘉禾
　　平以功援蘇州刺史今廟有三人碎碑在廟後磨
　　滅不可讀
普寧王廟在郡治北一里
　　考證俗呼銅棺廟舊傳嘉興知縣有善政天降一
　　銅棺葢自開知縣入焉葢又自閤其棺飛在常州
　　宜興縣山上今為銅棺山當時有一吏人堅挽知
　　縣不可入遂折一臂後塑折臂曹司在其側
金山大王廟在郡治北一里半
　　考證本漢霍將軍光也詳見松江府
楊將軍廟在郡治北五十步
　　考證乾化元年置
王總營廟在郡治西三里通越門内
　　考證王因髙田賊作以身死難故祠之加封旌忠
　　廟
靈濟昭烈王廟在郡治西南一里半
　　考證舊在西門外宋徳祐兵火後移於此即故知
　　恵州徐聞詩宅也今西門故址尚存
松江府
東嶽别廟在府西二里
靈濟昭烈王别廟在府西三里
　　考證神姓張其英㮣靈迹載相川神祠碑記中葢
　　自漢以来江浙多祀之縣之别廟始於宋淳熈之
　　八年
城隍廟在府東南七十步
　　考證舊在縣西宋政和四年遷扵此唐李陽冰曰
　　城隍神祀典雖無吳越中多祠之今州縣城隍相
　　傳祀紀信云
金山忠烈昭應廟其一在海中金山去府治九十里其
　　别廟在府東南八十步
　　考證廟有吳越王鏐祭獻文云以報將軍之陰徳
　　吳國備史云大將軍霍光自漢室既衰舊廟亦毁
　　一日吳王皓染疾甚忽於宫庭附小黄門曰國王
　　封界華亭谷極東南有金山鹹塘風激重潮海水
　　為患下民將為魚鱉所食非人力能防金山北古
　　之海鹽縣一旦陷沒為湖無大神力䕶也臣漢之
　　功臣霍光也臣部黨有力可立廟於鹹塘臣當統
　　部屬以鎮之遂立廟嵗以祀之宋宣和二年賜顯
　　忠廟五年封忠烈公建炎三年辛道宗領舟師由
　　海道䕶行在所奏加封忠烈順濟且賜緡錢以新
　　廟貌四年加封昭應按霍去病為冠軍將軍而霍
　　子孟為大將軍今備史以為霍光或者吳越祭文
　　不考也
廣衛將軍祠在府西普仁寺
　　考證寺有石刻載吳越王祭獻文云晉賢陸機之
　　祖按吳志機之祖遜初拜撫邉將軍又拜鎮西將
　　軍又拜上大將軍吳因漢志雖有雜號將軍而考
　　之遜傳未嘗封廣衛之號若機曽祖紆守城門校
　　尉髙祖馭九江都尉亦未嘗位至將軍
陸司空廟在府南三里
　　考證祥符圖經云陸四公未詳所出今俗傳陸機
　　廟按晉史機未嘗為司空為司空者機之從兄弟
　　玩也又原化記云蘇州華亭縣有陸四官廟元和
　　初有鹽船泊於廟前守船者夜於廟中獲光眀珠
　　則又以為陸四官矣
築耶將軍祠在府東三十五里
　　考證築耶城晉左將軍袁崧所築遺址尚存有築
　　耶將軍祠世傳祀袁崧按晉隆安四年崧以吳國
　　内史築滬瀆壘以備孫恩明年恩陷滬瀆崧死境
　　内祠之宜也築耶之義未詳
顧侍郎祠在府東南三十五里亭林法雲寺
　　考證感伽藍神記開運元年仲春十有一日寺成
　　僧道中智暉夢二青衣来云陳朝侍郎至也後忽
　　見一人紫衣金魚儀容清秀曰此地吾之故宅荒
　　已久矣師今於上造佛立寺請立吾形像吾當䕶
　　此寺也可尋舊寺基水際古碑為據眀日二人各
　　言其所夢不異就求之果得古斷碑文字破滅云
　　寺南髙基顧野王曽於此脩輿地志二僧於寺東
　　偏建屋立像至今祠焉
通濟龍王祠在府東北滬瀆
　　考證故老相傳自錢氏有國已廟食茲土宋景祐
　　五年太史葉清臣為本路漕司因浚盤龍滙禱於
　　故廟神應如響於是復新祠貌有葉太史祭文刻
　　石於廟中
蔡侍郎廟在府南八十里白砂鄉
　　考証據通幽記唐貞元五年在嘉興監徐浦下塲
　　糶鹽官塲界今諸塲亦有蔡廟獨未詳何神柘林
　　方廣寺有蔡侍郎祠按寺記云自古相傳蔡侍郎
　　捨宅為寺竟無稽考惟石幢題云唐咸通六年蔡
　　贊造去父母塋九十步去夀域一十六步三代皆
　　當世文儒按貞元則徳宗朝也咸通則宣宗朝也
　　貞元中已有蔡侍郎祠矣雖稗官小説未可盡信
　　不應咸通中蔡始造夀塋也豈寺之所祠與蔡場
　　所祠各不同乎
姚將軍祠在府西北十五步
　　考證初祠於證覺院宋政和四年始遷扵此未詳
　　何神
福順延徳大王祠在府都酒務西
　　考證未詳何神廟有宋楊景範遷廟石刻云熈寧
　　甲寅到官夢逰福順廟見執簿者臂頽求予治之
　　未幾以漕命遷酒稅於王故宫之基乃用卜宅扵
　　茲土豈神之靈先有以授我耶
三姑祠一在府南七十里
　　西北七十二里澱山湖
　　考證按吳地志秦時有女子入湖為神即此祠也
　　柘湖今陻塞為蘆葦之場神亦弗祠其澱山湖中
　　普光王寺三姑祠靈甚湖旁三數十里田者與往
　　来之舟皆禱焉故老相傳秦時人姓邢氏女兄弟
　　三人謂即柘湖所祠也
嘉興縣
城隍廟在縣治内
　　考證舊在縣西二十步晉天福四年立後移在縣
　　治内之東偏知縣李時習重脩
蕭王太祖廟在縣西北
　　考證唐贊云梁蕭氏興江左實有功在民故州縣
　　多祠之恵安寺即蕭王故宅也
五龍王堂在縣南城外三里
　　考證舊經云在縣西南五里宋天聖二年立隆興
　　元年更創祠宇服色坐位出扵俚俗不復討論禱
　　而未應州學録夏公以文選郭景純㳺仙詩言五
　　龍事上之州知州姚憲從之遂改正其服位繼而
　　響應祠宇之南偏乃焚化院嘗掘得大通年石佛
　　像奉安之時光眀滿室
髙王菩薩廟在縣北三十六里遷善鄉
　　考證髙使君也晉建武中出為監屯校尉領兵三
　　千屯給扵此久而鎮静使君教兵三千耕稼官田
　　嵗遇豐稔公儲有餘於官於私有功有徳使君累
　　遷黄門侍郎司徒左長史并侍中征虜將軍授北
　　海信都二郡太守禾之鎮終於此梁大通年立廟
　　於縣北二百步梁步兵校尉劉績之記後移其廟
　　於此地名江涇村
髙豐縣在縣東北一十八里
　　考證唐屯田之所按文粹有嘉興屯田政績記李
　　澣為文其畧云浙西有三屯嘉禾為之大乃以大
　　理評事朱自勉主之且揚州在九州之北最廣全
　　吳在揚州之域最大嘉禾在全吳之壤最腴故嘉
　　禾一穰江淮為之康嘉禾一歉江淮為之儉首公
　　選扵衆獨當其任有白雀集於髙豐屯廩葢大穰
　　之徴也則髙豐之祠亦云舊矣今有雀墓村乃白
　　雀之墓也
昌武廟
　　考證舊志云不知何代人也吳録異記曰吳士季
　　為吳興令病痁遣人就昌武廟乞斷鬼士季夢一
　　騎縳小鬼去即愈
徐偃王廟在縣西二十里
　　考證偃王逃戰之㑹稽嘉興本屬㑹稽人多姓徐
　　王之宗族嘗有散在邑者故後世因有思王功徳
　　者為之廟以祀焉衢州龍丘亦有廟韓退之衢州
　　廟記甚詳唐開元元和中徐氏三人相繼作衢州
　　刺史乃王之逺孫也
楊姑廟在縣西
　　考證舊圗經云昔有楊氏女篤孝躬耕給飬父母
　　死後鄉里為之立祠
許公廟在縣西一百歩
　　考證舊經云許公名安仁晉黄門侍郎也
隋陳司徒廟在縣西南五里
　　考證唐咸通五年置郎隋陳果仁也唐封忠烈公
　　偽唐册武烈帝常州亦有是廟有碑存焉
馬塘廟在縣南七里馬塘堰側
嘉禾大王廟在縣北望雲門外
蒲白廟在縣西北五里
　　考證舊傳是徐岱也
靈宿土地廟在縣西南二十七里本覺寺之東南
　　考證父老相傳始者里社欲立廟本非今處木植
　　既備一夕自移至此水旱禱之無不響應
靈顯侯廟在縣北五里
　　考證土神施府君也宋人諱伯成九嵗為神㡬百
　　餘年有禱輒應嵗旱澇鄉貢進士聞人剛中等禱
　　於祠下遂獲大雨遂請於朝景定五年九月准勑
　　賜今額今廟之左右皆施族居焉本縣太平橋杉
　　青閘等處
海鹽縣
東嶽别廟在縣西北一百步
　　考證宋大觀四年造建炎四年正月關將領敗兵
　　入海避敵過海鹽謁東嶽廟關王祠見塑像卒持
　　刀柄離地出舊塑尺許衆畏之不敢為變而去紹
　　興三年縣令李直飬重脩别建聖母殿於正殿之
　　東張椂為之記
城隍廟在縣南五十步
　　考證廟碑陳文恵公八分書宋乾道七年嵗旱知
　　縣邢銖禱之而雨
廣恵别廟在縣南一里
　　考證宋紹熈二年文林郎紹興府察推蔡與義建
　　淳祐辛􁁲知縣何三夀再建
金山顯忠别廟在縣東一里
　　考證漢大將軍霍光祠封忠烈順濟昭應公宋宣
　　和間創建紹熈甲寅縣令李直養脩
陳山顯濟廟在縣東北四十里
　　考證宋大觀三年建舊圖經云以龍祠為大帝典
　　兩曹政和間縣人郭三益為中司以禱祈感應奏
　　請封爵山椒有龍母冡巨石盤陀山半有龍湫水
　　旱不溢不涸崇寧三年詔以顯濟名其廟宣和五
　　年封龍君為淵靈侯紹熈七年六月旱暵知縣李
　　直養因禱於龍君得小龍以歸就縣㕔設醮三日
　　後果雨是嵗大稔聞於朝進封龍君為廣恵淵靈
　　侯龍母為龍君夫人紹熈二年李直飬建新龍君
　　龍母二大殿裝龍君像塑侍衛八軀塑龍母四龍
　　王像置供具繪龍於壁自廟門而下皆一新之紹
　　熈五年勑封龍君為廣恵淵靈威祐侯龍母為慶
　　善薦福夫人又創建興福院於廟之右以廣僧居
　　以嚴香火之奉其詳載廟碑
廣順延徳大王廟在縣西二里半
蘇驃騎廟在縣西一百三十步
　　考證梁大同間立碑圗經云名舉字子羽封烏程
　　侯葬金牛山北宋髙祖嘗夢其神因贈平南大將
　　軍明帝加使持節都督征北大將軍
黄郎中廟在縣圃
　　考證耆老相傳以為古之賢令因立此廟後廢宋
　　元祐間何清源公執中重建紹興二十九年林仰
　　脩紹興五年李直養重脩
白馬廟在縣東一十八里海沙塲北
齊景公廟在縣東南三十六里
　　考證耆老云景公遵海而至此
尚胥廟在縣尚胥橋之北
　　考證伍子胥入吳至此後以忠死邦人憐之故并
　　其兄尚祠焉因曰尚胥廟後孟勑封清忠英烈威
　　恵獻王
太公吕望廟在縣東一百五十步
　　考證吳地志云太公避紂居東海之濵百姓懷之
　　為立廟今廢
秦始皇廟在縣南一十八里秦住山
　　考證吳地記云秦始皇廟失其立廟年代時日山
　　有碑梁天監二年八月二十三日拊山上有秦住
　　泉
金牛山廟在縣西南五十里
武寧威烈王廟在縣西一里半
張府君廟在縣東二里
崇徳縣
東嶽行宫在縣西南一百步
　　考證宋政和間脩廟舊碑磨滅猶可讀謂淹時沒
　　久感夢興繕從知建立甚古又云廟屋百楹増脩
　　殿宇三所崇興庭䑓連東西二所彩飾后嬪供帳
　　與夫百司執事從祀之神靡不備具繹騷之後再
　　創郡志止稱聖帝廟後之規模壯麗有加於前
城隍廟在縣西南隅語溪館東
　　考證邑令臧元士増創門道两廊開路東出丘扵
　　祠附於内
秦王廟在縣運河東北二百二十步
　　考證舊祠於廣法院後並祠廣忠
何律王廟在縣西三里
陳王廟在縣北八里
射獵廟在縣東南五里
打虎廟在縣南七里
通靈王廟在縣西北三十里
蕭尚書廟在縣東三十里
秦王行祠在縣北千乘鄉
東嶽行祠在縣北二十二里石門市
索度眀王廟在縣東北六十里青鎮
　　考證青鎮土地神也宋宣和間起居舍人周維亨
　　謫蒞鎮事一夕夢有神人謁之曰予居弊陋幸公
　　恵顧我翼日周訪之叢祠得土像適契夢中所見
　　者遂為脩祠宇萬珪為之記舊志謂索度王即吳
　　王孫權之子然鎮西南隅舊有索靖王廟考之唐
　　咸通中王洪所記索靖王實吳王孫權之仲子也
　　未知孰是
昌武三王廟在縣北車口堰地名下廟
　
　
　
　
　
　
　
　
　
　
　
　
　至元嘉禾志卷十二
欽定四庫全書
　至元嘉禾志卷十三
　　　　　　　　　　　　　元　徐碩　撰
　　冢墓
録事司
嚴夫子墓在郡治北報恩禪院法堂後
　　考證西漢嚴助也
蘇小小墓在郡治東一百步
　　考證晉歌姬也張文潛集及宋百家詩載司馬槱
　　事云墓在錢塘寰宇記云墓在嘉興縣然寰宇記
　　為是今墓正在嘉興縣前西南墳髙三丈有大井
　　在其側舊生雙桃於上宋紹興初衣白以出人多
　　畏之因鎮以塔後宋路分行天心法驅除之遂不
　　復見有片石在通判㕔云蘇小小墓豈非家在錢
　　塘而墓在嘉興乎
松江府
陸康墓在府西北二十里
陸遜墓在府西北二十三里
陸抗墓在府北二十二里
陸瑁墓在府西北三十二里
陸凱墓在府西北三十二里
陸宏墓在府西北四十里
陸曄墓在府西北四十四里
陸監墓在府西北一十九里
陸景文墓在府西北三里
陸獻墓在府西北一十九里
潘濬墓在府西北二十里
　　考證按吳志云濬字承明武陵漢夀人也弱冠從
　　宋仲子受學為郡功曹孫權殺雲長於荆上拜為
　　輔軍中郎將有功遷奮威將軍權即位封劉陽侯
　　遷太常赤烏二年薨
笮融墓在府東北四十里
　　考證按吳志云融丹陽人初徐州牧陶謙使督廣
　　陵運漕曹公攻謙徐土蕭條融將男女一百口馬
　　三十匹走廣陵今北亭鄉有笮墓涇涇旁有髙壠
　　世稱為笮墓云
陸禕墓在府西北二十七里崑山之絶頂
　　考證舊有征北將軍陸禕墓碑今雖斷毁不全而
　　龜趺尚存焉
嘉興縣
歐陽尚書墓在縣西北一十里
　　考證文忠公之後也其子孫尚有居其傍者
劉伶墓在縣西北二十七里
　　考證劉伶晉人也錢氏諱鏐改呼劉為金俗因呼
　　為金伶墓
施墓在縣東二十里
　　考證圗經云齊長沙王府長史施脩琳墓
衛墓在縣西南
　　考證圖經云衛大夫洪演墓也衞懿公為狄人所
　　滅食其肉惟肝在地演割已腹而納焉按漢書魏
　　地今在魏郡黎陽是也獨未曉演墓在此何也
周都官墓在縣西與月波樓相對
　　考證先老相傳旱不加髙潦不加沒
朱買臣墓在縣東三里
羞墓在縣北一十八里
　　考證朱買臣妻羞死之所也今改為秋茂訛也
徐偃王墓舊傳在縣西復禮鄉
沈演之墓舊傳在縣北望雲門外二十里
相林墓在縣東一十里
海鹽縣
龍母塜在縣南四十里
　　考證陳山之巔上有盤石遇水旱禱祈以酒酹石
　　輒有暴雨洗壇
也母冡在縣南一十八里豐山石屋之東南
　　考證昔有村人發之蜂蠆蛇蜴不可嚮邇
天女墓在縣東北三十五里乍浦村
　　考證人侵犯即有土蜂黑氣逼人
皇后冡在縣南三里
　　考證耆老相傳以為何皇后冡近地有喪靈浦今
　　塞沒矣
田横墓去縣一十八里
天子女兒墓在縣西南三十五里六里山
　　考證村人侵犯之即有毒蟲出焉
皇象墓去縣東北四十七里髙一丈周逥四十步
　　考證輿地志云象字休眀吳廣陵江都人善𨽻書
干瑩墓在縣西南四十里髙一丈二尺周迴四十步
　　考證舊圖經吳干瑩字眀叔仕吳為立節都尉五
　　行記云晉干寳字令升海鹽人父瑩有寵婢母甚
　　妒之及瑩亡葬之遂生推婢於墓後十餘年母喪
　　開墓而婢伏棺如生載還經日乃蘇言其父㤙情
　　如舊地中亦不惡既而嫁之生子
顧安饒墓在縣東北五十里髙一丈三尺周逥七步
　　考證顧安饒陳人也仕至鴻臚卿
沈景墓在西南六十里
　　考證沈景宋人也
叢冡在縣東南三十六里湯山
　　考證宋紹熈間縣令李直養以溺海之屍隨潮而
　　上送至砂磧盡為犬鳥所齧因置叢冡收瘞焉
　　人物
嘉興縣
西漢朱買臣字翁子吳人家貧好讀書手不釋卷平生
　　不治産業賣薪給食嚴助薦之於武帝拜中大夫
　　後為會稽守上嘗謂買臣曰富貴不歸故鄉如衣
　　錦夜行買臣頓首辭謝遂衣故衣懷其印綬歸郡
　　邸
東漢張武吳由拳人也(由拳縣即/今嘉興縣)父業為郡門下掾送
　　太守妻子還鄉里至河内亭盗夜刼之業與賊戰
　　死遂亡失屍骸武時年幼不及識父後之太學受
　　業每持父遺劍至其處泣祭而還太守第五倫嘉
　　其行舉孝㢘遭母喪過毁又傷父魂靈不返因哀
　　慟絶命
晉韓績字興齊避亂居於吳之嘉興少好文學不交當
　　世由是東土稱焉召拜博士不起卒於家
唐陸贄字敬輿吳郡嘉興人年十八第進士中博學宏
　　辭調鄭尉夀州刺史張鎰願為忘年交餉錢百萬
　　曰請為母夫人一日費贄不納止受茶一瓶後又
　　中㧞萃選補渭南尉遷監察御史徳宗召為翰林
　　學士時年尚少以材見幸天子嘗以軰行呼而不
　　名從幸奉天日發詔書數百思如湧泉下筆如神
　　皆曲盡事情武夫悍卒聞者無不感泣思奮帝頗
　　親倚雖外有宰相主大議而公嘗居中叅裁可否
　　時號内相李懷光有異志公請李晟移屯以備徙
　　幸遷諫議大夫還京為中書舎人俄為中書侍郎
　　平章事公在朝論諫數十百篇炳炳如日一本仁
　　義議陳時病毎拂帝短或規其太過公對曰吾上
　　不負天子下不負所學遑他恤乎上欲相裴延齡
　　公言延齡僻戾躁妄不可用帝不聽俄而延齡奸
　　佞得君天下仇惡無敢言者公又上書苦諫帝不
　　懌竟以太子賔客罷延齡揣帝意薄讒短百緒帝
　　怒欲誅贄陽城交章論辨乃貶忠州别駕公既放
　　荒逺常闔户人不識其面又避謗不著書順宗即
　　位召還詔未至而卒時年七十有二追贈兵部尚
　　書諡曰宣公有奏議翰苑文集行於世邦人士至
　　今祠之
唐徐岱嘉興人也於學無所不通辨論眀銳座人常屈
　　代宗大厯間劉宴表為校書郎觀察使李栖筠欽
　　其賢書所居為復禮鄉
唐丘為蘇州嘉興人事繼母孝嘗有靈芝生堂下官至
　　太子右庶子時年八十餘而母無恙給以俸祿之
　　半及居憂觀察使韓滉以致仕官給祿所以恵養
　　老臣不可以在喪為異惟罷春秋羊酒初還鄉縣
　　令謁之為候門磬折令坐乃拜里胥立庭下既出
　　乃敢坐經縣治降馬而趨年九十六卒
宋陳舜俞字令舉嘉興人仁宗嘉祐四年應材識茂異
　　賢良方正能直言極諌科擢為第一是時公已登
　　進士乙科矣復中是選故文章聲名赫然在人上
　　始授光祿丞簽書夀州判官宰山陰秩未滿召試
　　舘職不就㑹朝廷議行青苖法上書力詆且自効
　　因忤執政貶監星江酒稅公在貶所日與大博劉
　　凝之跨雙犢以窮泉石之勝自號白牛居士公直
　　道自信無所囘撓遂絶意仕進得著書立言有都
　　官集進卷行於世蔣之竒序東坡六客與焉
宋錢顗字安道本無錫人英宗治平末為殿中侍御史
　　王安石行新法顗極論其弊貶監衢州稅徙秀州
　　家貧母老匄貸親舊以給朝晡而怡然無謫官之
　　色東坡集有至秀州贈錢端公安道詩云鴛鴦湖
　　邉月如水孤舟夜傍鴛鴦起者是也
宋毛滂字澤民徽宗政和間守是邦因家焉先是哲宗
　　元祐間東坡守杭公為法曺秩滿辭去是夕坡宴
　　客有妓歌惜分飛詞坡問誰所作妓以毛法曹對
　　坡語坐客曰郡竂有詞人而不知某之罪也翼日
　　折簡追還留連數月公因此得名有東堂集十卷
　　行於世
宋洪皓字光弼本畨陽人嘗為秀州錄事徽宗宣和六
　　年秋大水全活饑民九萬五千餘人州人皆稱為
　　佛子丁父憂奔喪還即留家於秀髙宗建炎三年
　　奉使大金羇留十五年不屈節而歸秦檜不容死
　　於南服諡忠宣有忠宣集行於世
宋王希吕本中原人髙宗南渡寓居是邦仕至尚書
宋朱敦儒字希真號嚴壑本中原人以詞章擅名天資
　　曠逺有神仙風致髙宗南渡初寓此嘗為樵歌有
　　讀書堂在大慶觀之西
宋婁機字彦發幼穎悟日誦數百言長益奮勵該經史
　　百家作文直欲以左氏班馬韓桞為標的孝宗乾
　　道間中進士第及試邑罷税興學士民徳之入輔
　　元良日陳正言正道隨事發明多所禆益年七十
　　乞閒不允擢監察御史又除右正言尋除太常卿
　　兼中書舎人時宰欲開邉隙侍御史鄧友龍主議
　　甚力公相時度勢極口沮之以為必敗國事㑹有
　　㫖集議公義形於色畧不少變又欲以公宣諭荆
　　襄公昌言曰使慰安人情則可必欲開邉啟釁有
　　死而已不能從也卒以此去國後遍厯省部給舍
　　皆有可紀嘉定改元八月除樞密十月除叅知政
　　事公天資忠鯁不畏强禦既坐廟堂未嘗以辭色
　　假人彌縫協恭禆贊維多三年告老以正議大夫
　　資政殿學士致仕年七十有九
宋方誼字賔王本桐廬人孝宗乾道四年侍父務徳侍
　　郎徙居是邦之北門為朱文公門人文公集中有
　　相與問答語家有希賢齋扁亦文公所書也
宋葉時字秀發孝宗淳熈登進士甲科事四朝厯䑓省
　　二十年官至開府
宋王眀清字仲言本汝陰人寧宗慶元間寓居是邦官
　　至朝議郎有史才嘗著揮麈錄及玉照新志
宋陳曄字孟華寧宗嘉定間登進士第仕至金部郎官
　　守南劍弟煃字孟眀亦登嘉定甲科仕至宗博皆
　　忠肅了翁後
宋李鳴號復山本蜀人也寓居是邦之東門理宗朝嘗
　　為執政公夫公晉其二子也皆典郡
宋李曽伯字長孺號可齋本懷州人也丞相邦彦之孫
　　寓居於此自登膴仕早以能稱持繡斧督餉運兩
　　分漕節七開大閫官轍幾徧天下儒而知兵素有
　　雅量所至得將士歡心逺人聞風敬憚戒勿開邉
　　隙天才卓絶為一代偉人有可齋𩔖藁行扵世以
　　觀文殿學士歿於家贈少保開府儀同三司
宋沈炎字若海號寳臣理宗寳慶間登進士第官至叅
　　預
宋徐聞詩字子言資性頴悟八嵗通九經理宗朝由童
　　科擢紹興第仕至恵州守
宋李景勉字𢡟之號畸翁理宗紹定間由上庠解褐立
　　朝靖共於邉事尤曉暢非但老於文學以太常丞
　　守臨汀卒
宋吕重庚字申伯號九山理宗端平間登進士第官至
　　大理正
宋焦炳炎字濟父本宣州人也寓居是邦理宗朝初擢
　　右科後朝請淳祐辛丑廷試中進士探花立朝清
　　節挺挺一時嘗居言路論奏累數百言無不當帝
　　心時宰主括田之議逺近騷動遂痛述其害反覆
　　面奏亦無慮千言上雖為之愀然而括田未即寢
　　繼進故事辨論愈力時宰語人曰非攻田事是攻
　　我也尋除太常少卿命下遂具疏辭免疏上即去
　　國或人遺以詩曰事至諌官言不得身為宰相有
　　何營又自賡故人詩篇亦有跡雖無地著心實有
　　天知一禽從不獲不敢範馳驅之句後除淮東湖
　　憲漕悉不就改吉州太守仍除太常少卿不得已
　　就職後以起居郎右文殿脩撰致仕卒
宋焦煥炎字海父炳炎弟也以儒傳家幼有聲塲屋理
　　宗寳慶初入西雍紹定間廷試冠多士嘗陛對論
　　奏累數百言皆切中時病生平抱負英畧慷慨有
　　大志守邉多顯功仕至鎮江守
宋林子善字常甫號西河理宗淳祐間登進士第時里
　　稱純儒守永州改淮西制叅卒
松江府
東漢陸康字季寧吳人少仕郡以義烈稱舉茂才除髙
　　成令以恩信為治㓂盗亦息光和元年遷武陵太
　　守轉守桂陽樂安二郡所在稱之拜廬江太守申
　　眀賞罰破賊黄穰等靈帝加其功拜康孫尚為郎
　　中
吳陸績字公紀康之少子也年六嵗謁袁術即世傳懷
　　橘堕地者也容貌雄壯博學多識星厯算數無不
　　該覽孫權辟為奏曹椽以直道見憚出為鬱林太
　　守雖有軍事著述不廢作渾天圖志易釋元皆傳
　　於世
吳陸遜字伯言少隨從祖廬江太守康在官袁術與康
　　有隙欲攻康康遣遜及親戚還吳吕䝉謂孫權曰
　　陸遜意思深長才堪負重觀其規慮終可大任權
　　乃召遜拜偏將軍召吕䝉屯陸口後克公安南郡
　　拜撫邉將軍封華亭侯又進封婁侯黄武元年為
　　大都督大破蜀兵於夷陵赤烏七年為丞相卒追
　　諡昭侯
吳陸瑁字子璋遜弟也少好學篤義州郡辟舉皆不就
　　嘉禾元年公車徴拜議郎選曹尚書孫權欲親征
　　公孫淵瑁再上疏諫權嘉其事理端切遂不行赤
　　烏二年卒
吳陸抗字㓜節遜子也建興元年拜奮威將軍建衡二
　　年都督信陵西陵夷道樂鄉公安諸軍事鳳皇元
　　年晉羊祐率師向江陵抗使輕兵躡之祐引軍還
　　抗遂陷西陵東還樂鄉貌無矜色謙冲如常故得
　　將士歡心抗嘗遺祐酒祐飲之不疑抗疾祐饋之
　　藥抗亦推心服之時以為華元子反復見於今日
　　二年拜大司馬荆州牧卒子晏景元機雲分領抗
　　兵景字士仁拜騎都尉封毘陵侯偏將軍澡身好
　　學著書數十篇
吳陸凱字敬風丞相遜族子也黄武初為永興諸暨長
　　所在有治迹拜建武都尉領兵雖統軍衆手不釋
　　書五鳯二年拜偏將軍封都鄉侯遷盪魏綏逺將
　　軍征北將軍鎮西大將軍進封嘉興侯寳鼎元年
　　遷左丞相乃心公家義形於色表疏皆指事不飾
　　忠懇内發建衡元年卒
吳陸𦙍字敬宗凱弟也始為選曹郎太子夙聞其名待
　　以殊禮後為交州刺史入界喻以恩信務從招納
　　加安南將軍封都亭侯
吳陸喜字㳟冲瑁子也少有聲名好學有才思嘗作言
　　道訪論審機古今厯娛賔九思等書吳平又作西
　　州清論傳於世仕吳為選曹尚書至晉為散騎常
　　侍
吳陸禕字元容凱子也赤烏六年徴宿衛郎中後遷立
　　義都尉五官郎中騎都尉遷黄門侍郎封海鹽侯
　　加禆將軍行丞相鎮西大將軍事凱没後入為太
　　子中庶子華覈常表薦禕曰禕體質方剛器幹强
　　固董率之才魯肅不過在戎果毅臨財有節初孫
　　皓嘗衘凱數犯顔忤㫖後徙凱家於建安天紀二
　　年與從弟式召還建業復將軍侯
晉陸機字士衡吳郡人也父抗吳大司馬機身長七尺
　　其聲如鐘少有異才文章冠世伏膺儒術非禮不
　　動抗卒領父兵為牙門將後成都王穎討長沙王
　　乂假機後將軍河北大都督為孟玖軰譖於穎言
　　其有異志使孫秀密收機秀兵至機釋戎服著白
　　帢謂秀曰成都吾以重任辭不獲已今日受誅豈
　　非命也因興𨽻牋詞甚悽惋既而嘆曰華亭鶴唳
　　豈可復聞乎遂遇害於軍中所著文章凡三百餘
　　篇並行於世
晉陸雲字士龍機弟也六嵗能屬文性清正有才理少
　　與兄機齊名雖文章不及機而持論過之號曰二
　　陸幼時吳尚書廣陵閔鴻見而竒之曰此兒若非
　　龍駒當是鳯雛年十六舉賢良吳平入洛補浚儀
　　令到官肅然下不能欺市無二價後成都王頴表
　　雲為清河内史轉大將軍右司馬後因機敗亦為
　　孟玖所譖故併為所殺
吳陸宏績之長子㑹稽南郡都尉
晉陸曄字士光吳郡人也曄少有雅望從兄機每稱之
　　曰我家世不乏公矣元帝鎮江左辟為祭酒遷太
　　子詹事時帝以侍中皆北士宜兼用南人曄以清
　　正著稱遂拜侍中徙尚書領州大中正眀帝即位
　　累遷至錄尚書加散騎常侍成帝踐祚拜光祿大
　　夫後因歸以疾卒贈侍中諡曰穆
晉陸玩字士瑤曄弟也器量淹雅弱冠有美名尚書左
　　僕射領本州大中正及蘇峻反遣玩與兄曄俱守
　　官城玩潛説康術歸以功封興平伯轉尚書令又
　　詔授左光祿大夫開府儀同三司加㪚騎常侍
晉陸納字子言玩子也少有清操貞厲絶俗以尚書吏
　　部郎出為吳興太守至郡不受俸祿頃之徴拜左
　　民尚書應召臨發止有被襆餘並封以還官謝安
　　常詣納納所設惟茶果而已其兄子俶遂陳盛饌
　　珍饈畢具客罷納大怒曰汝不能光益叔父乃復
　　穢我素業耶於是杖之
晉陸監字始眀璿之子少而隠静方直抗烈除後將軍
　　司馬以功封西陽亭侯
晉陸景文字叔辨初為安吉令遷太守
陳顧野王字希馮吳郡人也七嵗讀五經即略知大指
　　九嵗能屬文嘗制日賦朱異見而竒之十二隨父
　　之建安撰建安地記及長徧觀經史精記黙識天
　　文地理蓍龜占候蟲篆竒字無所不通又善丹青
　　及侯景之亂野王丁父憂歸本郡乃召鄉黨隨義
　　軍援都又杖戈被甲陳君臣之義逆順之理抗詞
　　作色見者莫不壯之為臨賀王府記室後領著作
　　掌國史以黄門侍郎光祿卿卒贈秘書監右衞將
　　軍有玉篇三十卷輿地志三十卷符瑞圗十卷顧
　　氏譜傳十卷分野樞要一卷續洞㝠記一卷元象
　　表一卷並行於時又撰通史要畧一百卷圖史紀
　　傳二百卷未就而卒
宋衞仲逹字逹可元名上達徽宗大觀間登進士第御
　　筆改是名仕至吏部尚書
宋衞膚敏字商彦徽宗宣和間上舍釋褐仕至諫議大
　　夫禮部侍郎
宋錢良臣髙宗紹興間登進士第官至參預
宋蓋經字徳常髙宗紹興間由舎選登甲科官至中大
　　夫户部侍郎
宋衞藻字徳章孝宗淳熈間登進士第知武岡軍卒
宋衞涇孝宗淳熈間廷試魁多士官至政府弟洙寧宗
　　嘉定間亦登進士第
宋衞价字藩叟寧宗嘉定間登進士第仕至軍器監丞
　　知寳慶府
海鹽縣
晉戴威仕晉為右將軍故宅在縣西一十七步㳟帝時
　　因井放光捨宅為寺唐昭宗時脩寺古碑尚存其
　　字剥落不可讀
唐顧況吳郡海鹽人居縣西南三十里之横山以詩名
　　嘗有詩云家住雙峰蘭若邊數聲秋磬發孤烟山
　　連極浦鳥飛盡月上青林人未眠
宋常同字子正本臨卭人徽宗政和八年賜上舍及第
　　髙宗南渡初除侍御史有直聲尋除御史中丞因
　　忤時宰秦檜意出守湖州郡人有賢眀太守之謠
　　後累召不起請祠除提舉江州太平觀貧無立錐
　　地徙居是邑之精舎凡十年自號虚閒居士紹興
　　十九年以疾薨累贈少師諡忠毅子洙衿皆典郡
　　有聲
宋魯訔字季卿號冷齋髙宗紹興五年登進士第仕至
　　太府卿有註杜詩十八卷行於世
宋魯可宗孝宗隆興間登進士第中博學宏詞科累官
　　至太府卿
宋陸埈孝宗乾道間登進士第官至尚書
宋常濬孫同之孫也孝宗乾道八年登進士第舉博學
　　宏詞科嘗為福州教授教飬有法閩人士徳之至
　　今祠於學官至宗簿
宋趙孟堅字子固號彛齋善畫理宗寳慶間登進士第
　　官至太守
宋常楙字長孺自號蒲溪愚叟同之曽孫也理宗淳祐
　　間由太學魁别省登進士第自躋膴仕所至以亷
　　稱嘗為監察御史因論天變拂權臣意繼論巴陵
　　事復觸度宗怒出為浙漕以簡御繁權要歛迹尋
　　以宰椽兼刑侍上進故事首論雷雪之變又忤上
　　意丐祠守吳吳人有常侍郎真不要錢之語帥紹
　　興復以刑侍召論期赦叙改法與廟堂爭可否兼
　　給事中封還隆國姪黄進觀察使録黄廟堂傳示
　　上㫖俾換黄書行公終始不變遂奉祀歸里徳祐
　　元年除吏書繼除參預公天性篤實操行端方晚
　　年杜門養疴至饘粥弗給日以經史自娛遇有感
　　發見之賦詠於詩易研覃尤䆳中州人士敬慕之
　　欲一見終不可得病革自誌其墓沒後家無餘貲
　　人益嘆服公之真清云
崇徳縣
宋江珪字伯特徽宗政和間登進士第厯三院御史吏
　　部侍郎
宋沈晦字元用號胥山文通孫也公初名杰徽宗朝坐
　　為人假手奏案至祐陵榻前上閱之云名見四公
　　子傳其人必不凡可從濶畧時方崇道教故也遂
　　降㫖止令今後不得入科塲公徬徨無所往遂易
　　其名曰晦中漕司首選宣和初魁大廷纔數月即
　　入館為郎仕至徽猷待制
宋王昇字逸老本京師人草聖竒偉徽宗宣政間被召
　　入御書補右爵髙宗南渡後寓居是邑之羔羊時
　　上留神翰墨近臣有言其能者召對賜札以書玊
　　音褒賞䝉異眷獨步一時官至正使
宋莫琮字叔方杭州仁和人其先隱徳不仕徽宗崇觀
　　中三舍法行琮以貢首入京師肄業辟雍復兩預
　　薦書屢陞優舍髙宗建炎初避地於是邑因家焉
　　晚以特科一等入仕厯曹娥鹽塲四眀三山幕職
　　南嶽祠吏通直郎致仕蒞官行已皆有可紀有子
　　五人元忠若晦似之若拙若冲俱登儒科皆袁氏
　　出琮累贈中大夫袁氏封大令人袁氏夀康兄弟
　　無故迎侍祿養縉紳榮之邑宰朱軾即所居立五
　　桂坊家有椿桂堂士大夫多賦詩
宋木盈字濟之本濟南人避亂渡淮髙宗建炎二年登
　　第於揚州寓居於是邑官至朝議大夫
宋輔廣字漢卿號潛庵父逹本河朔人髙宗南渡時居
　　是邑公素不願仕潜心實學從吕成公游後登朱
　　文公門自辭官歸隱以著書為己任有六經註釋
　　四書問答通鑑説師訓編日新錄雜著藁皆蔵於
　　家扁其堂曰傳貽葢傳之先儒以貽後學也邑大
　　夫家之柄為建傳貽書院
宋王琮字伯玉髙宗紹興間登進士第以孝友稱官至
　　左司
宋莫抃字慶叔世居是邑之青鎮孝宗隆興間登進士
　　第子繹光宗紹熈間亦登進士第官至尚書
宋趙汝愚字子直本畨易人孝宗乾道間魁多士寓居
　　是邑之洲錢官至丞相追封福王諡忠定
宋蔡開字子眀孝宗淳熈八年登進士第官至憲漕弟
　　闢字子正寧宗慶元間亦登進士第官至國子祭
　　酒
宋徐逢家於是邑之鳯鳴孝宗淳熈十四年登進士第
　　官至常徳守兼湖北倉憲
宋徐龜年字翔甫號雲軒家於是邑之鳯鳴孝宗淳熈
　　十四年登進士第官至監察御史
宋陳塏字子爽號可齋本三山人古靈裔也寓居是邑
　　以清節稱官至資政殿大學士賜諡清毅有讀通
　　鑑隨筆蔵於家至元間有司請於上表其里曰清
　　節子鑄宋寧宗寳慶間亦登進士第官至都承㫖
宋陸徳輿字載之號魯齋寧宗嘉定間由童科第進士
　　弱冠有文名厯兩制知貢舉官至吏部尚書從祖
　　埈從父鑣相繼世科埈仕至秘書
宋張琥字子嚴寧宗嘉定間登進士第宰鹽官仁和倅
　　眀州守台州所至有恵政
　
　
　
　
　
　
　
　
　
　至元嘉禾志卷十三
欽定四庫全書
　至元嘉禾志卷十四
　　　　　　　　　　　　　元　徐碩　撰
　　仙梵
嘉興縣
寳安禪師先住北嶽親運土石於精嚴寺立五臺院師
　　夏氏蘇州常熟人夀八百一十八嵗不衣絲縷寢
　　卧亂草深眀宗㫖終後肉身不壞尋遇沙汰遂即
　　闍維空中飛鶴盤旋化畢祥雲方散
尊勝和尚居寺五臺一室三徑四十載不履寺間先輩
　　名儒咸禮之有頌嘆曰毳衣藍縷形容老頂戴蓮
　　經夜行道曉來金地怪無塵四十年來月中掃
僧文偃嘉禾人俗姓張氏因出外逰方遂得道於雪峯
　　禪師至韶州康王賜號康真既葬肉身不壞宋太
　　宗賜號大慈雲康真洪眀禪師至今雲門一宗遂
　　傳有雲門井在兜率寺中病者飲其水以療疾
楞嚴大師名子璿始以能講楞嚴經邑人有張姓者邀
　　扵精嚴寺請講之師自作疏文疏之未作也夢文
　　殊入口既作夢出于口疏成紙為之貴聽者雲集
　　夏文莊公奏於朝號楞嚴大師肉身葬於真如寺
長水法師上人也有道行注華嚴經八十一卷跏趺而
　　死以兩甕合之葬於真如寺宋建炎烏珠兵至發
　　之見手爪遶身瘞之而出
松江府
心鑑禪師按髙僧傳蔵奐姓朱氏蘇州華亭人也母方
　　娠及誕嘗聞異香未冠禮道曠禪師出家寓嵩嶽
　　受具戒再詣五䑓山入靈㸃大師室參授道要唐
　　大中十二年路下脩長夀寺敕奐居焉眀年歸姑
　　蘇舟住眀州棲心寺所在禪者雲集凡入師室者
　　疑難冰釋咸通七年示寂葬於天童山其徒以行
　　狀詣闕請諡賜號心鑑塔曰夀相
船子和尚按傳燈錄名徳誠入藥山洪道禪師室大眀
　　宗㫖與道吾雲巖為道侣自離藥山小舟往来松
　　江朱涇以綸釣度日人號船子和尚時夹山善㑹
　　禪師住京口鶴林寺道吾知其所得尚淺令往參
　　船子㑹造朱涇見誠大契宗㫖辭行再四囘顧誠
　　喚㑹囬立起撓曰汝將謂别有耶迺覆舟而逝唐
　　咸通十年僧蔵暉即其覆舟處建寺焉曽有詩曰
　　千尺絲綸直下垂一波纔動萬波隨
聽道人按靈鑑塔銘云姓仰氏名徳聰初受具戒於梵
　　天寺參請諸方密契心印宋太平興國三年結廬
　　扵今山之東峯有二虎名大青少青常以為侍有
　　造之者見挂一書梁間問之此佛經也問嘗讀否
　　曰如人㸔家書一遍既知其義何再讀為嘗曰古
　　人貴行吾何言哉其他問者皆黙然不對天禧元
　　年七月趺坐而逝閲月容貌如生
王可交續仙傳云蘇州華亭人也以耕釣為業居松江
　　趙屯村一日擢舟入江方撃楫髙歌忽見綵舫漾
　　於中流有道士七人中有呼可交者頃之不覺舟
　　近舫側有呼可交上舫者道士皆視之一人曰好
　　骨相合仙生凡賤間已炙破矣一人於筵上令侍
　　者傾酒飲之又出與二栗食之甘如飴命黄衣送
　　上岸覔所乘舟不可得但覺風水林木之聲開眼
　　峯巒重叠松栢參天乃在天台山瀑布寺前僧迎
　　問之曰今早離家葢三月二日僧言九月九日已
　　半年餘矣僧設食可交厭聞食氣自後絶榖挈妻
　　子住四眀山不復出後人時有見之者
敬元法師俗姓吳氏華亭縣顧亭林人年十七往湖州
　　十山課觀音年二十獲觀音辨嘗往京師安國寺
　　受戒於遍空法堂感天花墜
崇徳縣
無著禪師文喜俗姓朱氏語兒人也七嵗授禮崇福僧
　　為師參禮大慈山性空禪師送供往臺山叅禮禪
　　僧光啟三年吳越王賜號無著光化二年告衆曰
　　三界心盡是湼槃言訖趺坐而化
王衷字秉悦崇徳人也宋時逰太學以上書直言遭貶
　　後隱於杭之孤山脩西方淨業鷄鳴而起禮誦達
　　旦風雨寒暑不能一日廢也朝廷聞其清行召之
　　不起賜號悟静處士紹興五年八月十二日夙興
　　誦經如常久而聲漸低已而不聞就視則端坐逝
　　矣
僧慧梵字竺卿石門顧氏子也受具羔羊澄寂院持守
　　有嚴傳宗㫖於天竺如虎子學詩於石室陸維仲
　　性至孝縛茒菴奉母扁曰蓬居居側植梅畦水仙
　　不知數暇日寫二花真亦極其妙得筆法於梵隆
　　茂宗也夀八十九有蓬居集
　　古蹟
録事司
靈光井在精嚴寺寺本晉徐尚書别業也因井中夜發
　　光遂捨宅為寺成帝賜名靈光故井亦曰靈光井
五臺山在精嚴寺之西北昔寳安禪師住北嶽五臺親
　　運土石卓菴居之因名焉
雲門井在兜率寺寺僧文偃師雲峯禪師得道遂為雲
　　門祖師嘗居兜率寺有井在焉因曰雲門井今廢
梁朝檜在天慶觀枝柯偃蹇竒怪可觀有石刻梁朝檜
　　三字在其下
葛仙翁井在天慶觀宋聖祖殿前嘉禾百詠詩注有葛
　　洪書額因遭兵火其書額不存世傳東偏一井嵗
　　有丹浮起因名焉今不復見矣
開元鐘在天慶觀其聲甚洪唐開元時鑄今破矣
松江府
金山城在府南八十五里髙一丈二尺周逥三百步舊
　　經云昔周康王東逰鎮大海遂築此城南接金山
　　因名之
吳王獵塲舊圖經云吳主獵塲在華亭谷東吳陸遜生
　　此子孫嘗所逰獵後人呼為陸機茸其地後為桑
　　陸按陸龜䝉吳中書事詩云五茸春草雉媒嬌注
　　謂五茸者吳王獵所茸各有名所謂陸機茸豈其
　　一耶
闔閭城寰宇記云袁崧城東三十里夹江又有二城相
　　對闔閭所築備越處
三女祠舊圖經云在縣東南八十里吳王葬女於此吳
　　越春秋及録異傳云吳王葬女於閶門外皮陸詩
　　吳郡圖經則又云閶門外有女墳湖此三女岡未
　　詳
秦始皇馳道在府西北崑山南四里相傳有大岡路西
　　通吳城即馳道也輿地志云秦始皇至㑹稽句章
　　渡海經此按漢賈山至言所謂秦為馳道之麗東
　　窮燕齊南極吳楚者非此歟
柘湖在府南七十里湖中有小山生柘樹因以為名吳
　　越春秋元和郡國圖志云海鹽本秦縣漢因之其
　　後縣城陷為柘湖移於武原鄉後又陷為當湖宋
　　武帝記云晉隆安五年孫恩北出海鹽帝築城於
　　故海鹽恩知城不可下進攻滬瀆則帝嘗於是築
　　城矣又吳地記秦時有女子入湖為神湖周逥五
　　千一百一十九頃其後堙塞皆為蘆葦之塲今為
　　湖者無㡬
陸機宅按陸士衡贈從兄車騎詩髣髴谷水陽李善注
　　引陸道瞻吳地記曰海鹽縣東北二百里有長谷
　　晉陸遜陸凱居此元和郡國圖志云華亭谷在縣
　　西三十五里陸抗宅在其側故遜封華亭侯太平
　　寰宇記云二陸宅在長谷谷在吳縣東北二百里
　　谷周迴百餘里谷水下通松江者陸凱居此谷吳
　　地記云漢廬江太守陸康與袁術有隙使姪遜與
　　其子績率宗族避難居扵是谷舊圖經云華亭谷
　　水東有崑山相傳即其宅舍是數説觀之則世傳
　　普照寺為二陸宅非也然建康亦有陸機宅建康
　　實錄云在縣南秦淮之側李太白題王處士水亭
　　云齊朝南苑是陸機宅按吳王孫皓徙都建康機
　　雲嘗分領父兵為牙門將得非機仕於朝則居建
　　業而華亭乃其里第耶又有八角井按九域志在
　　陸機宅之側
陸瑁養魚池唐彦猷華亭十咏注按舊圖在縣西今名
　　瑁湖即陸瑁所居相傳有宅基存焉而大中祥符
　　圖經瑁湖在縣西北三十五里周迴九里吳尚書
　　陸瑁飬魚池因以為名今府之西南隅有湖廣袤
　　三里即瑁湖也中有堂基今為放生池
黄耳塜按述異記陸機小時頗好獵在吳有家客獻快
　　犬曰黄耳機仕洛常將自隨此犬黠慧能解人語
　　機久無家問為書盛以竹筒繋犬頸犬囘吳到機
　　家得答書復馳還洛後犬死還葬機家村南二百
　　步聚土為墳村人呼為黄耳塜按啇芸小説云後
　　分華亭村南為黄耳村以犬塜為號焉獨劉貢父
　　詩話疑以黄耳為僕未知何所據也
滬瀆壘舊有東西二城東城廣萬餘步有四門今徙扵
　　江中餘西南一角西城極小在東城之西北以其
　　兩旁有東西蘆浦俗遂呼為蘆子城按瀆之有壘
　　舊矣晉史虞潭傳潭為吳國内史成帝時年荒百
　　姓饑饉脩滬瀆壘以防海㓂又通鑑晉隆安四年
　　冬十一月吳國内史袁崧築滬瀆壘以備孫恩眀
　　年恩陷滬瀆崧被害寰宇記以為袁崧城在縣東
　　百里滬瀆江邉波濤所衝半毁江中
築耶城在府東三十五里髙七尺周逥三百五步舊圖
　　經曰晉左將軍袁崧所築遺址尚存
袁崧宅在府西北三十五里舊圖經云昔袁崧居此因
　　以為名按晉史袁崧傳崧陳郡陽夏人未嘗云居
　　華亭也隆安四年為吳郡太守嘗築滬瀆壘以禦
　　孫恩眀年崧被害於滬瀆或者崧之後就居於此
　　乎
烽樓在顧亭林南按法雲寺記載唐隰州司倉支令問
　　妻曹夫人墓誌云葬之顧亭扶市南烽樓之側今
　　亭林南岡阜相望即古者沿邉築臺舉烽燧之地
　　寰宇記南帶海上有烽火樓基吳時望海處遺址
　　尚存世傳亭林岡隴顧侍郎墓非也祥符吳郡圖
　　經顧侍郎墓在吳縣西南三十五里横山東則當
　　以曺氏墓誌為據
顧亭林按舊經顧亭林湖在東南三十五里湖南有顧
　　亭林陳顧野王居此因以為名焉後為寳雲寺寺
　　有伽藍神記云寺南髙基野王曽於此脩輿地志
　　世傳以為顧野王讀書墩
陳朝檜在滬瀆静安寺殿廷之左右陸龜䝉皮日休有
　　重元寺雙檜詩即此也宋政和間朱勔圖以進有
　　㫖遣中使取之時中使欲毁三門而去一夕風雨
　　震雷忽碎其一今殿右者尚存葉夢得避暑録以
　　為宋冲畫者取平江白樂天手植檜與華亭悟空
　　禪師塔前檜皆唐時故物石林以為悟空禪師塔
　　前誤矣按臨安志悟空塔亦有雙檜東坡詩所謂
　　當年雙檜似雙童者乃在鹽官也
王可交升仙臺在隆福寺前遺址尚存按續仙傳可交
　　初居松江南後入四眀山不復出初無上升之事
　　或傳為王淡交淡交不事繩檢能為詩語多滑稽
　　似傲世者然江上有感行詩石刻云王可交升仙
　　壇則或者之説又未然也
寒穴泉在金山上山居大海中鹹水浸灌泉出山頂獨
　　甘冽朝夕流注不竭毛澤民作寒穴泉銘以為與
　　恵山泉不可分等差王介甫唐彦猷梅聖俞皆有
　　詩
白龍洞在横雲山西南絶頂洞口濶三丈其深不可知
　　山之半有祭龍壇方丈許嵗旱嘗禱焉按朱之純
　　集云宋皇祐中吳亮公宰華亭浙西旱蝗蘇秀為
　　甚公禱横山之神即致甘雨蝗不入境
白苧城在府南四十里髙一丈周逥一萬步舊經云地
　　生野苧因以為名俗云白苧匯
古岡身在府東七十里凡三所南屬於海北抵松江長
　　一百里入土數尺皆螺蚌殻世傳海中湧三浪而
　　成其地髙阜宜種萟菽麥朱伯原吳郡圗經所謂
　　瀕海之地岡阜相屬俗謂之岡身此天所以限滄
　　溟而全吳人也
孔宅在府北七十五里海隅鄉宋淳熈間居民浚河得
　　一碑云天寳六年黄池縣令朱氏葬於崑山縣全
　　具鄉孔子宅之西南孔宅之名舊矣其地有夫子
　　廟在慧目院側淳熈間院僧疏廟陾渠得寳玉凡
　　六事三璧二環一簪藏之縣庠舊圖經云昔有姓
　　孔者逰吳居此葢吾夫子未嘗適吳以闕里譜系
　　考之孔氏二十二代潛後漢太子少傅避地㑹稽
　　遂為郡人二十九代滔梁海鹽令三十二代嗣晢
　　隋吳郡主簿三十四代貞隋蘇州長史豈孔氏子
　　孫有僑寓宦逰於吳而遂居華亭者耶亦猶建康
　　有孔子巷乃聖亭侯所奉之廟葢子孫即所居立
　　先聖廟耳今廟側又有梁紇廟其為子孫奉祀之
　　地眀矣所瘞璧玊簪珮之屬意其孔堂之遺寳得
　　非子孫葬先聖衣冠寳璧於是地乎然其旁有宰
　　我墩顔淵井此則因孔子宅之名而遷合傅㑹未
　　可知也舊圖經又云晉鄒湛亦嘗居焉亦名鄒孔
　　宅按鄒湛傳南陽新野人湛嘗見一人自稱甄舒
　　仲乃悟曰吾宅西有積土敗瓦其中必有死人檢
　　之果然厚加歛葬初不言宅在何地湛未嘗仕至
　　吳中姑存此以闕疑
嘉興縣
雲峰井在縣南四里真如塔院昔雪峰和尚在此住菴
　　因名焉
三過堂在縣西二十七里本覺寺方丈之東偏宋蘇東
　　坡與文長老逰三過於此東坡第三詩有曰三過
　　門中老病死一彈指頃去来今故住山古潭元澄
　　作堂名三過僧北磵為之記
檇李亭在本覺寺左傳越敗吳於檇李即此地也
景徳泉在魏塘鎮景徳禪院之西偏烹茶無比世傳以
　　為常州恵山泉之次也
白龍潭在縣西南五里景徳寺前詳見溪潭門白龍潭
　　註
海鹽縣
教義里在縣西十八里吳地志云歟城里人李祥興晉
　　將軍袁崧築壘於滬瀆禦孫靈芳為賊所害祥突
　　白刅收崧歸𦵏因為教義里
晉何后宅在縣南三里輿地志云海鹽縣南三里烏夜
　　村晉何凖寓居焉一夕羣烏啼噪乃生女後選入
　　宫他日復夜啼推之乃穆帝立后之日也按晉史
　　穆帝何后諱法倪廬江灊人也以名家選應昇平
　　元年冊為后元興二年崩年六十六縣南一大冡
　　耆老相傳為皇后冡近地有名喪靈浦者堙塞久
　　矣謂穆后歸葬開此浦以通舟豈后崩於偽楚之
　　時歸葬於此耶
馬嘷城在縣東南一百步髙一丈二尺周逥二里二百
　　二十三歩越地記云吳兵至此道逢大風陣敗馬
　　驚因名今廢
歟城在縣西北十八里髙一丈周逥一里今廢
故邑城在縣東北三十五里髙一丈周廽三里吳地記
　　云海鹽縣順帝時陷為湖移於故邑山下
龍湫在縣東北四十里陳山詳見溪潭門
凖髙僧塔在縣西南三十五里法喜禪寺飛鳥不棲時
　　有舍利放光髙僧名良凖唐司空曙有詩寄之宋
　　宣和四年正月自東廊移就西廊袈裟忽飛去集
　　僧誦楞嚴衣復歸塔有頌刻於塔云宣和年中重
　　移塔舍利乘空暫騰躍衆諷楞嚴呪得歸永隆佛
　　日輝無著
戴將軍井在縣西十七步資聖寺本東晉右將軍戴威
　　之宅一日井中發五色光遂捨宅為寺
黄巢弄在縣南三十六里茶院之南有石屋皆巢舊巢
　　穴也
六里山石刻在縣西南二十五里金粟山上刻云天册
　　元年旃䝉協洽之嵗孟冬陽月日維壬寅朔石簀
　　神遺忽自開發拾得青玉璽蔣文吳直皇宫共三
　　十八字唐太和四年閠十二月蘇州刺史崔蔇帖
　　縣取此石攝令程予差人送州今不復存
石屋在縣南十八里豐山耆老相傳以為秦始皇屯兵
　　之所
孟姜女搗衣石在縣東南三十六里乍浦
淡井在縣西大寧寺南邑中水多鹹惟此水淡故名
柏泉在尉㕔泉上有柏因名
伯牙臺在縣南二十步臺基坡陁如在耆老云伯牙鼓
　　琴扵此臺側有聞琴村聞琴橋
顧況宅在縣西南五十七里横山禪寂寺寺側祠況為
　　伽藍神況嘗有詩云家住雙峰蘭若邊是也
崇徳縣
何城在縣西二里張堯同賦何城云報國心何壯貪齊
　　意已輕忠言殊不聽何用築斯城
晏城在縣東北二十里世傳晏子所築
萱城在縣東三十里世傳此以上三城皆吳王所築今
　　間有遺址
紀目坡在千乘鄉髙千丈周逥三百步環以水邑士朱
　　天麟幼時見坡側鍾生家運土得舊石碑斷缺磨
　　滅大約謂吳王夫差募兵五千人教飬於此由是
　　築之上置亭以候烽火名曰紀目者立綱紀而有
　　條目也此非春秋之文殆後世復營繕於是坡乃
　　追述之辭也
走馬岡洗馬池在永新清風接境地名官窑父老相傳
　　正吳越分疆之地今為平野
南長營在塘東
烽火樓在塘北
千人坡在千金鄉世傳此以上三處皆越王宿兵之野
　　今無之
石門在縣北一十八里越王累石為門以為限界之所
梧桐鄉鳳鳴里故老相傳有鳳棲梧桐之上因名焉
殳山在縣東晉道士殳基尸解於此上有銅棺冡
范蠡塢在顧村世傳范蠡曽逰於此
　
　
　
　
　
　
　
　
　至元嘉禾志卷十四
欽定四庫全書
　至元嘉禾志卷十五
　　　　　　　　　　　　　元　徐碩　撰
　　宋登科題名
大中祥符五年徐奭榜
　聞人侃(甲科/)
天禧三年王整榜
　聞人建(甲科/)　　吕　諤
天聖二年宋庠榜
　吕　詢
景祐元年張唐卿榜
　吕　評
寳元元年吕溱榜
　聞人安道
慶厯六年賈黯榜
　陳舜俞　　　　韓　洞
皇祐元年馮京榜
　沈中復　　　　王　照　　　　錢長卿
嘉祐二年章衡榜
　胡　誾　　　　吕　全
嘉祐六年王俊民榜
　朱伯虎(弟伯熊/)
嘉祐八年許將榜
　戴顯甫　　　　朱　鞏
治平二年彭汝□榜
　潘景純　　　　朱伯熊(兄伯虎/)　郭　瑑(子三益/)
熈寧三年葉祖洽榜
　張仲元　　　　聞人瑮　　　　聞人琳
　吳公美
熈寧六年余中榜
　梅　貢(父灝/)　　吕　奎　　　　梅　灝(子貢/)
元豐二年時彦榜
　錢　著　　　　徐之純　　　　廖漢卿
　桞庭俊(弟庭傑/)　章　粹
元豐八年焦蹈榜
　倪直侯(探花/)　　杜　植　　　　崔友直
元祐三年李常寧榜
　吕益柔(榜眼/)　　陸　周　　　　張徽言
　郭三益(父瑑/)
元祐六年馬涓榜
　朱　紱(榜眼/弟紘)　　富　開　　　　朱之純
紹聖元年畢漸榜
　桞庭傑(兄庭俊/)　吕　佶
紹聖四年何昌言榜
　張天材
元符三年李釡榜
　錢　隨
崇寧二年霍端友榜
　朱　紘(兄紱/)　　吳　錞
崇寧五年蔡薿榜
　王　篪　　　　張　甸　　　　吕少䝉
　魯　詹(弟訔詧/子可對)　陳裴忱
大觀三年賈安宅榜
　桞　約(兄庭俊/)　聞人宏　　　　姚　焯
　張　昭　　　　陸友諒　　　　陳之元
　周　綱　　　　董之邵　　　　周公彦
　衞上達　　　　黄子服
政和二年莫儔榜
　范　遜
政和五年何㮚榜
　衛　閆　　　　黄　鍰(兄鎮/)　　謝處道
　黄　鎮(弟鍰/)　　張康朝
政和八年李嘉玉榜
　董　蔣　　　　韓　聞　　　　陳　確
　羅　彬　　　　趙士坦(子不愚/孫善毅)
宣和元年王俊乂榜
　衛膚敏
宣和二年祖秀實榜
　朱　炎
宣和三年吳渙榜
　聞人頴立(上舍/子符)　富　説
宣和六年沈晦榜
　沈　晦(狀元/)　　范　閎
建炎二年李易榜
　黄　銓(甲科/)　　張　睿　　　　蔡　宿
　黄　橾
紹興二年張九成榜
　孫彦朝
紹興五年汪應辰榜
　任盡言(甲科言/兄質)　朱冠卿　　　　樊光逺(省元/)
　任質言(弟盡言/)　魯　訔(子可宗/)　錢　宏(祖政中/姪萬)
　魯　詧(子可簡/)　葛温卿
紹興八年黄公度榜
　陳　璹　　　　陸之淵(弟之望/)　董天民
紹興十二年陳誠之榜
　周　澂　　　　陸之望(兄之淵/)　潘　旦
　魯　藝
紹興十五年劉章榜
　潘　璋(甲科/)　　張　康　　　　徐　珙
　陳伯逹　　　　魯可簡(父詧/)　　太史洵武
　張圖南　　　　趙師渙
紹興十八年王佐榜
　林公望　　　　張　偉　　　　張　然
　俞光嶷(子建/)　　王允恭　　　　桞仲永
紹興二十一年趙逹榜
　錢萬中　　　　魯　􁪺(弟璠/)　　丁三畏
　張廷均(父昭/)　　鄭　聞(省元/)　　陳　駢
紹興二十四年張孝祥榜
　徐　浚　　　　衛　稷　　　　錢良臣
　陳禹錫　　　　張　潛　　　　杜　申
　唐　鐸　　　　徐　銳
紹興二十七年王十朋榜
　聞人符(父頴立/)　林宗顯　　　　周謹思
　樊　抑(父光逺/)　朱　佾　　　　聞人阜民(孫仲/脩)
　陳師正(子允/)　　趙汝能　　　　趙師文
　趙彦深
紹興三十年梁克家榜
　許克昌(以有官/允榜眼)　葢　經(甲科/)　　魯可封(父詹訔/叔詧)
　沈　揆(侍從/)　　李　芳　　　　莫若晦
　樊　廣(父光逺/)　林　洲　　　　桞大雅
　王眀弼　　　　趙希仁(弟希傑/希仰)　卜　回
　趙不愚(父士坦子/善毅善韸)錢聞禮　　　　張伯垓
　陳夢鵬　　　　侯持國
紹興三十二年夀皇登極上舎釋褐
　錢聞詩
隆興元年木待問榜
　張　序　　　　陳之方　　　　莫　抃
　趙善洙　　　　趙汝眀　　　　邵褎然
　張子泳　　　　魯可宗　　　　吕　旦
乾道二年蕭國梁榜
　朱澤之(甲科/)　　吳伯凱　　　　徐　玠
　吳　機(恭政/)　　孔　彰　　　　王　靜
　趙善調　　　　周　益　　　　陳　登
　陳師堯　　　　桞　梓　　　　徐元莫
乾道五年鄭僑榜
　王觀國　　　　陸　峻　　　　郭　嶤
　林廷瑞　　　　趙希仰(兄希仁希/保孫孟堅)趙彦琇(弟彦琥/)
　魯　璠(兄􁪺/)　　車　訥　　　　錢　文
乾道八年黄定榜
　陳　允(父師正/)　徐　綱　　　　常濬孫(弟衍孫/)
　陳伯揆　　　　張　槖　　　　趙善繩
　任巖叟　　　　莫元中
淳熈三年詹騤榜
　衛　藻　　　　丁大舉　　　　趙伯璝
　趙彦珖(兄彦琇/)　魯　幵(祖詧父可/簡兄珏)丁大聲
　徐　晟　　　　莫若冲
淳熈五年姚頴榜
　趙師慓　　　　張之徳　　　　趙彦清(兄彦深/弟彦濟)
　沈眀逺　　　　趙彦濟(兄彦清/)
淳熈八年黄由榜
　陳之純　　　　莫茹拙(子秀謙/)　蔡　開(弟闢/)
　朱端常　　　　桞　說　　　　陳之綱(弟之純/)
　聞人綱
淳熈十一年衛涇榜
　衛　涇(狀元/弟洙)　　葉　時(甲科/)　　言　陽
　俞　建(甲科父光/疑兄□)俞　逺　　　　石辰之
　莫似之
淳熈十四年王容榜
　胡林鄉(甲科/子琚)　　徐　逢(父浚/兄逺)　　常　緒
　沈　倫　　　　趙彦時(祖尚之/兄彦伸)　莫　及
　徐龜年　　　　周　云　　　　莫光朝
淳熈十六年光宗登極上舍釋褐
　林　至(子革/)
紹熈元年徐復榜
　陵　埈(甲科/)　　林大章(甲科/)　　趙希倧(兄希仁/)
　許興裔　　　　趙汝澄　　　　徐　昻
　徐　邁　　　　魯　珏(父可簡/兄幵)　趙彦伸
　趙彦㻩(兄彦珖/)　趙崇堯　　　　趙善毅(父不愚/)
　趙彦滄　　　　李昌宗
紹熈四年陳亮榜
　莫　澤　　　　趙師兟(父伯璝/)
慶元二年鄒應龍榜
　姜　煇(甲科/上舎)　　錢　撫　　　　侯　允
　陳保中(内舍/)　　孔　掄　　　　周日嚴(父去/)
　鮑　璋(内舍/)　　陶大章(内舍/)
慶元五年曽從龍榜
　凌次英　　　　魯秀頴　　　　蔡　闢(兄開/)
　沈忱裴(子應髙/)　徐侔徳
嘉泰二年傅行簡榜
　徐　逺(父浚/)　　張　淡　　　　張渙臣
開禧元年毛自知榜
　陳之經(兄之綱/)　干　易　　　　趙汜夫
　唐夢符　　　　陶　洪
嘉定元年鄭自誠榜
　衛　洙(兄涇/)　　婁體仁(别院/省元)　　輔大章
　陸　鑣　　　　潘　振(子忠恕/)　王用亨
　魯　鐸　　　　計朋龜　　　　魯　䇿
　劉元晉
嘉定四年趙建大榜
　陶大甄　　　　棠衍孫　　　　沈　禾
嘉定七年袁甫榜
　趙汝郕　　　　魯文若(弟文伯/)　王尚輔
　趙崇璋
嘉定十年吳潛榜
　陸徳輿(童科/尚書)　　趙時倚(父汜夫/)　陳　華
　魯文伯　　　　趙汝㻂　　　　趙崇穡(父汝㻂/)
　楊元勣
嘉定十三年劉渭榜
　陳　煃(甲科/)　　張　琥　　　　孫一飛
　潘忠恕(省試/經魁)　　趙汝擢　　　　方　樹
　趙與生(父希□兄與/理弟與積)　　　　　　趙汝訓(弟汝弼/)
　胡　琚(父林卿/)　林　革(父至/)
嘉定十五年慶寳上舍釋褐
　王熈載
嘉定十六年蔣重珍榜
　平　東　　　　沈應元　　　　沈既濟
　魯之大　　　　趙汝弼(兄汝訓/)　趙希庸
寳慶二年王㑹龍榜
　沈　炎(恭政/)　　胡宗儒　　　　陳　鑄
　趙與翊　　　　趙時勇　　　　趙與橡
　趙垞夫　　　　趙孟堅　　　　趙漪夫
　趙瀜夫　　　　趙彦秘　　　　趙泮夫
　趙碩夫　　　　趙與機　　　　趙孟敏
　趙希檜　　　　趙與時　　　　趙崇洽
　趙善韸　　　　趙崇□　　　　趙崇愈
　趙崇昔　　　　趙汝堂　　　　趙與曹
　趙崇□　　　　趙汝燿　　　　趙與善
　趙崇侑　　　　趙窺夫(兄宛夫/)
紹定二年黄樸榜
　趙與橺　　　　沈　元　　　　趙必棣
　俞仕檀(内舍/)　　徐聞詩　　　　黄英發
　趙孟握　　　　趙汝衡
紹定四年慶夀上舍釋褐
　李景勉
紹定五年徐元杰榜
　趙若炳(甲科煇/弟若)　莫之禦　　　　趙若煇(兄若炳/)
　莫季謙(父若拙/)　趙時檔　　　　趙時樒
　趙時榟　　　　趙汝檂　　　　杜從龍
　蔡直方　　　　宋正禮
端平二年吳叔告榜
　吕重庚　　　　趙時柷　　　　趙與理(弟與生/)
　平　章
嘉熈二年周坦榜
　趙與積(甲科兄與/生與理)聞人仲脩　　　趙時喆
　趙必髙　　　　沈應髙(父棐/)　　錢宜之
　錢廙之　　　　周光龍
淳祐元年徐儼夫榜
　焦炳炎(探花/)　　趙孟議(上舍/)　　蔡　廣(上舍/)
　趙時晜(上舎/)
淳祐四年留夢炎榜
　唐震龍　　　　趙孟圭
淳祐七年張淵微榜
　葉隆禮　　　　常　楙(别院/賦魁)　　魯鼎卿
　林子善
淳祐十年方逢辰榜
　陸夢正　　　　郭　晦　　　　朱宗强(子安國/)
　洪應辰　　　　吳　閎　　　　趙崇籌
　陵　浚　　　　魯　森　　　　婁應元
寳祐元年姚勉榜
　錢拱之　　　　郭　圭　　　　趙孟逮
　趙必燧(上舍/)　　趙崇穆　　　　婁應新(省試/經魁)
　吕翊龍　　　　婁應庚　　　　朱鵬飛
　平　昌　　　　潘應大
寳祐二年賜進士出身
　李曽伯
寳祐四年文天祥榜
　趙若誼(上舎/)　　沈寝龍　　　　唐天麟(太學/)
　吳英發　　　　馮夢桂　　　　沈逹可
開慶元年周震炎榜
　王允之　　　　金　鼇　　　　葉汝舟
　桞正孫　　　　鄭拊翼
景定三年方山京榜
　錢夢炎(甲科/)　　張漢撫(太學/)　　魯天麟
　聞人珏
咸淳元年阮登柄榜
　趙孟安(子由漳/)　趙孟葆(祖希倧/)　趙孟華(兄孟葆/)
　趙孟□(祖希倧/父與曾)　沈起巖(太學/)　　趙由漳(父孟安/)
　沈應子(兄應𤼵/)　朱安國(父宗强/)　趙必穂
　趙與鼎　　　　趙必弼　　　　趙崇昆
　趙孟秫(兄孟□/)　趙崇恁　　　　趙汝慤
　趙時□　　　　趙若埱　　　　趙崇暇
咸淳四年陳文龍榜
　徐　碩(甲科/)　　張伯淳(父琥/)　　沈應發
　趙孟㻁(原學前廊/弟孟林)
咸淳七年張鎮孫榜
　張應玥
咸淳十年王龍澤榜
　翁自道(太學/)　　曹應符　　　　趙良淧(宗學/)
　趙奭焧　　　　徐夢得
　
　
　至元嘉禾志卷十五
欽定四庫全書
　至元嘉禾志卷十六
　　　　　　　　　　　　　元　徐碩　撰
　　碑碣
録事司
　　重建州學記
宋有天下遂以文治至慶厯中仁祖始命郡國立學宫
聖聖相授逮崇寧初徽宗皇帝因故業而大之學校始
遍天下遐方僻郡莫不興行仁義遵先王之業循前聖
之軌與中州之士校功爭能既更兵火郡縣之學率皆
湮替不振聖上閔焉乃紹興壬戌二月丁亥制詔諸路
守臣興學如故事於是右奉議郎直秘閣知州方滋言
郡舊有學在望雪門之西偏建炎中本郡因仍簡陋即
州治之東故賔館以為學規模湫隘不足以贏來學之
士前臨河渠旁迫治所諠囂混淆失夫古人處士於燕
閒之義請更諸舊基以詔令從事四月壬午上尚書省
禮部以為宜是年壬戍下其事於州乃審面勢計間楹
量功庸慮材用諏日庀事賦諸任職之吏而時視之取
財於興利之餘積貲於經用之外屬徒於復作之𨽻凡
百工之用售值於官者皆厚於私家上不諗有司下不
煩民力功甚大而人得以食其力役踰時而衆無所病
其勤作殿於前以奉我聖師築堂於後以講術業齋宿
有所弦誦有舍步櫩周垣門庖湢浴莫不備具先是學
無書籍乃市書扵四方略備貯之以庫而謹其出内焉
屋凡七十有三間髙眀輪奐無限厥初以六月乙亥始
事以十月庚申告成邦士大夫羣儒逰士耆稚畢㑹仰
視嘆息咸多太守之義曰是能欽天子之詔而承之以
敏矣其將以是為風化之原接邦人於道也可不有載
乎扵是太守重違其意以書具其事来告願有以記之
予辭不能復謂予再官於秀出入四年其獨無情乎因
為之記曰夫仁義治化之本禮樂所以文仁義也而學
校所以寓禮樂也故大司徒以六徳六行教民而終之
以六藝則所以文仁義者有其具矣以六禮六樂為教
而必肄之於學則所以寓禮樂者有其所矣仁義無以
文之則人不知孝弟之可樂禮樂無以寓之則方且蔵
在有司掌於容官何以習民之視聽哉故古者行禮必
於學是以鄉大夫既登賢能之書退而以鄉射之禮五
物詢衆庶曰和曰容曰主皮曰和容曰興舞説者以為
和謂其閨門之内行也容謂其容貌也杜子春以和容
為和頌謂其能為樂也葢庶民無射禮獨有主皮之射
故卿大夫因行鄉射之禮而覽視之夫既登其賢能而
使之有所勸又詢之以禮樂而使之有所慕斯民之從
之也無難矣然則學校之教豈徒逮於學士弟子哉雖
庶民亦與也為治者可不務乎今太守既能承天子之
詔興起黌舍以崇鄉里之化是當有載也太守字務徳
世家相廬賢而有文理其為秀治迹甚衆興學校以
育人材乃其一事云耳紹興癸亥十月辛酉襄陽張
嵲記
　　唐相陸宣公祠堂記
古者建學校先聖先師各因其國之故國無其人然後
合他國而釋奠焉由漢以来凡先聖先師之位雖定於
一然郡邑先賢亦往往祠於學宫猶古意也唐史載陸
宣公贄蘇州嘉興人後晉時吳越王允瓘奏以嘉興置
秀州城東橋以宣公名者先老相傳公所生之地郡學
故有公祠今郡守直顯謨閣東平吕侯正已復緝而新
之維秀陪翼行都典治為天下劇侯獨置迎將期㑹之
煩表公以風厲多士其知本務矣初公事徳宗入翰林
為學士方禁旅四出伐叛公深以根本為慮論居重馭
輕之勢至熟悉也未㡬涇卒内訌迄如公憂奉天艱難
之際雖號親近而志實不大紓職在書詔因得具著天
子悔過罪己之意聞者流涕人心已離而復合以使事
抵李懷光於立談頃㧞李晟之軍已而平賊泚收長安
獨晟軍是頼官守所及略見一二已足以再造唐室茍
帝以國聽焉其所就何如哉起建中厯正元垂二十年
離合從違之變繁矣確乎其不移温乎其不懟亹亹乎
其不厭所積之厚豈世士所易窺耶晚節為相經世之
業出之固有次第始建白臺省長官各舉其屬議輒見
格然綱條本末載於章奏者尚可復也既貶忠州闔户
人不識其面專以方藥自娛葢畏天命畏大人負罪引
慝於幽暗隱約之中其志念深矣雖徳宗雄猜忌刻猶
勞問有加非公之忠敬有以發之耶彼謂避謗不著書
殆知公之細者也秀維公里雋彦林立公之精緼列於
鄉論者舊矣故於祠宇之成誦所聞以質其中否焉淳
熈四年四月旦日東莱吕祖謙記
　　府學新創小學記
古者學有等序教不陵節自書計誦舞以往所謂流水
盈科草木區别截截不可徑詣闕黨速成申戒眀甚小
學之設為是歟後世仕進階文藝且經傳子史浸多必
於始學培其基本故訓子姪者有戒以潢潦無根勉以
月閱一箱等語雖賦姿有利鈍惟穉齒易精通督授以
時孰量所到然富窶不齊範師殖學力或弗逮則以公
庠代私塾其庶㡬乎淛右密拱行都在在有小學禾興
獨闕前後郡博士有志太息良由郡學𥚹隘創置無所
糧儲之贏莫可資焉嘉定庚辰鄉同年吳君杜分教初
筵亟請於郡廣學宫而新之明年學成規圖宏壯迺即
東後廡之屋五楹葺為小學几席用器畧具其秋開補
生員遴選職事二人俾主訓道同給於郡前駕部鄭侯
定始之今户部朱侯因而樂繼焉學田舊為豪民及浮
屠冒占殆數百畆君極力歸復用饍朝暮課程詳於私
塾規式倣於上庠於是邦人翕然願以子弟入學誦弦
洋洋一改羣聽君之加意士子誠大小畢舉矣噫創學
以淑童丱師儒之功也遣子以就教飬父兄之賢也循
蹈規程進脩業履以無負於父兄師儒之訓其責獨不
在爾子弟乎若乃掛名籍以尚觀美聚嬉戯而虧全功
齒日以長後將噬臍是豈先生所望於爾者因書以為
戒云又眀年甲寅文林郎國子正髙熈績記
　　重建觀頥堂記
凡學校養士各就食於位觀頥有堂獨檇李為然合異
而同不相淆亂此意善矣然地本鹺廪常居濕蒸屋老
而欹勢且覆壓移食於齋衆不謂宜余視事數月亟請
於郡侯莫叔益得錢五十萬撤而新之工徒既畢舊觀
復還填然鼓聲少長咸集升降坐起禮儀肅莊乃歌曰
厦屋崇成昔陋今盈匪伊我居言依於仁齋厨有食昔
枵今實匪飽我粒言飽於徳余聞而進之曰侯之飬士
厚矣士亦知所以自飬乎觀頥則易自求口實則難觀
頥觀其所養也口實觀其自養也二三子勉之紹定二
年己丑嵗十月郡文學黄夢髙記
　　府學承置柴蕩記
麟瑞鄉柴蕩秀學之舊物也淳熈四載顯謨吕公典是
邦給佃於學吕助都飬計五百餘畆𨽻嘉興或樵或租
所得尚薄越五六年地力日盛根苗滋益繁延袤數里
葱蒨彌望為蘆而當錢之百者萬束而薪芻不與焉彊
有力者實租之不得而擅也收緡錢百有二十除三之
一以輸賦去嵗有㫖粥官産前守都大趙公以廩粟不
繼將在學所有舉籍以戒令佐毋得估用是晏如無復
經念無何狡謀發於不虞濟以黠胥舞權巧為伺郤當
貳車攝事復令官估畮錢七百貪民挾多資志於必得
増畮錢三千三百一十有一今春朱轓易鎮方應酬紛
雜乃變租為佃撓法豪敓若士子若走𨽻無一知者其
詭閟如此逮索逋始言讐為己業即以其事列於郡於
外臺都運直閣郎中王公提舉秘承黄公咸察其非傳
檄持至太守郎中麋公徐為正之㑹兩年節費剔蠧糧
用差有餘積規欲葺齋廡補罅漏至是輟以償直為錢
五十萬提舉頒公帑二十萬来助倉使閔學校囏匱謂
非足用外有此寛䞉州郡合體朝廷優恤意既一時失
行不可與齊民爭攘比今以官物歸官養士止令用元
估賈而過納之數不復請尋召租視昔增三倍有竒嵗
如是利原無窮矣初蕩之失也或勸之以為不必復或
沮之以為不可復或哂之以為不能復睥睨其勝負者
相半予謂職有常守不為物狥仕而行義不為勢屈茍
見善不眀用心不剛切切然私慮却顧次且怵縮為後
日濳身避禍地不惟有負於所學其有負於設官之意
多矣吾知守吾職行吾義它渠皇䘏虖竟復之雖然蕩
則吾蕩也固與學俱存毋患再失而租入豐約則視人
為髙下亦惟後之君子加意焉耳姑志始末用垂不朽
紹熈四年九月丁邜日從事郎充州學教授尚樸記
　　府學田記
嘉禾密拱行都於今為三輔瑞象葱欝流虹繞電葢嘗
表重華之符則眂古豐沛湯沐皇上踐阼之初追孝列
祖肇新府名越十有三年誅鋤奸凶改元更化闔郡士
始霑異恩得以名聞春官而上太常第者彬彬焉豈氣
數之運翕合感會霧滃風烈自應爾耶抑聲教所漸涵
濡浸灌積久之效有本也郡學自慶厯始頒田養士賦
調舊矣縣南渡以来距淳熈癸卯凡再卜遷得地於鹽
倉故址蔵脩之所蒸鹵卑潤而衿珮于于日増嵗入每
以不繼病趙侯以秀邸孫襲分封符眀於先務甫下車
訪學宫益求所未備迺捐緡錢六十萬米石五十俾慮
材物障地之濕又括郡之閒田得百七十餘畆以助廩
廥學子得侯之賜且念民食既豐而士得所養僉謂續
食以久恵尤不可以無紀狀其事屬余叙次欲以告来
者嗚呼士必蓄於學而享於時觀時㑹通氣𩔖丕應鄉
邦已事之騐方来而未艾矣固有相之者本其所繇至
而引之於無窮則非人之所能實天之為也趙侯深長
之思將以夀學校之脉而篤皇家之慶則士之報上當
何如郡博士陳君光逺孜孜勸率方幸於得師矣自求
口實不志於求其飽與安思無負其所學責將誰歸歟
則夫相與扶翼以保其勿壞使風化凛凛嚮鄒魯葢士
之命也侯之願也郡博士之職也因時述之以逹其義
余固不復以鄙陋辭趙侯名希道字君猷嘉定元年十
月望日通徳郎秘書郎兼吳王益王府教授陸瓉撰
　　府學重建小學置田記
禾興為今右輔阜陵雨露醖淬百年沐徳詠仁思樂泮
水鼓昕而袂襜如廡士而誦琅如獨小學為闕嘉定庚
辰吳君社典教是邦創學以淑侲子誌未漫也繼弗竟
暴者寒矣曠焉㡬五十年咸淳丙寅史君貳卿星諸先
生趙公以風教為先務請復舊觀得沒入屋僦直千芝
樽浮費益之袤闕厥基樸斵塈塗器席纖鉅如式補生
徒額三十延教導二員日課四書月試舉子業嵗而校
長陞冠者列行兩載邦羇貫子願就學焉校廩慳懼無
以裕来者會畬齋先生王公自民部郎来守下車戾頖
以大學詔諸生言政必先及化暇日以是白公喜曰教
校官事也養郡府事也力勱於成給芝楮萬學為貿田
董以前序度宜立劵至有樂相其事者得肆百陸拾陸
畆有畸又撥沒官田七畆三角嵗歛租米石共一百一
十六餘提學漕使敷文府卿蒲谿先生常公聞而嘉之
撥三十三畆有畸田以助米石二十七有餘於是别為
之儲縣學職掌其出入凡小學費辦於政教飬相資庶
㡬其可久也士相與言禾校前所未有是不可無志嵗
月屬余記之余惟小學古法也塾庠序學之地洒掃進
退學之端書記樂誦勺象射御學之序見於曲禮少儀
内則弟子職諸篇者學之方毋躐等毋速成範我馳驅
安行乎錫鸞和鈴之間習與性俱如人之長日益而不
自知此小子所以皆成徳也世非古校衿挑矣園蔬鞠
矣教養闕如成小何然人中爽頭角嶄如髫鬌知㢘讓
駒齒未落受詩易者非無之養成弗至眀頴者曠莫失
其居椎鈍者錮窒擿其塗吁可嘅已朝家風以詩書化
自近始宅儒牧興庠序葢右文而重儒也教于始者以
立小學之本養於終者以成小學之功總角丱兮範師
耨學教我育我不啻父母之於子斯遊斯息盍亦知所
自勵否乎此兒荷門基爾勉之十過誦萬言爾進之童
子舞雩而歸爾志之溉根食實他日當有可觀是亦先
生長者所望於爾若夫縱核心之走犢聚同隊之戲魚
業荒於嬉嵗不吾與匪惟二三子之羞抑亦教者之憂
因記以為之戒云咸淳五年己巳三月望日廸功郎差
充嘉興府府學増差教授方恢記
　　復學田記
國家立學徧天下學之制小大不同學士之版衆寡不
同然莫不有土田以充儲廥焉葢廸士以教贍士以養
可以兩備不可以兩闕倘户外之屨孔多廩人之粟不
繼此亦與教者所宜盡心也官有閒田猶將鰓鰓然謀
之我疆我里而不知求可乎惟嘉禾眡漢三輔宣徳自
近始庠聲序音日増月蕃非下邑遐障等厥田宜與學
稱嵗入乃素嗇臺郡每捐羡賦以為助檢柅不恪漁蠧
交病比嵗滋以削聞三山蕭君祀主教是邦至之日喟
然曰教吾職也而士慊一飽徒教不能以自行盍思為
續日計舊田尚可考無多求益惟求其無所損直學袁
鎮學諭沈應時善計㑹遂命以簿正搜匿扶伏未易枚
算其最甚則六和塔院冒據之田初院僧誘鶡冠顧氏
取其田四百六畆虚立賤買券約已而夏姓民稱其家
質田㞐十之一僧不應言買詣縣請贖令從之因論所
受顧氏田不如律告之郡郡不私有悉沒以與學僧屢
訟屢衂特以贖田者非質田子孫有司僅給此田餘在
學固無恙會郡博士踐更僧與胥為市乘罅去籍併已
沒田揜而有之涉年二十閱儒官六七弗究弗圖稔偽
成真至是隱狀始盡白乃疏於郡於臺中及漕叶心主
盟詰骨之姦仍歸之學僧怙嚚又訟之部部亦坐僧非
是僧遂詘乃合受田之數而歸其半向使潛墮僧計尺
田且非我有也穡乃有秋廩食以裕来學雲合教是用
興端自蕭君發之學之士徳君甚願有以記屬之至再
三弗勌予雖繋官於朝囘首泮芹則丁年弦誦之所也
記其奚辭嘗謂凡天地間事事物物失於昨復於今者
皆可書㢘浦之珠零陵穴之鍾乳直淺事耳尚侈言之
矧田乎故春秋之書歸田曰歸我曰来歸皆志喜也今
茲田逃釋歸儒不以養㳺民而養秀民名正言順亶可
書矣雖然復田誠士之幸既足以養其口體必將以養
其心抑有復性之説一真之地萬善所根成之以學乃
存其存情田易蕪學弗加耨外物敓攘失其固有則沿
李翺三篇之書進乎大易不逺之㫖朝講夕誨俾為士
者皆知所以復其性是猶有待於蕭君也獨此田云乎
哉予嘉君之功因以廣君之意吾邦之士其相與勉旃
能無負師模之作成斯能無負上之人教飬之盛意薄
言采芑扵彼新田庶幾不日見之嘉定十二年三月既
望朝奉郎充樞密院編脩官錢撫記
　　復學田記
禾興密拱神臯者善流化垂百年士知尊尚詩書来游
頖林學廩寡弱弟子員無何春秋有補冬夏有校前後
按成比来者不能容相與太息乾道間六和塔有受施
田四頃有司詰不應令歸於學尋墮吏奸僧仍久據暨
考數故籍得其實已而訟訟而中分僧人抵不法繇部
而省不奪不厭殆三數改嵗彼居上流之地且有福田
利益等語威動執要附城倚社誰與挈大杜戒諸生物
無鉅細各有主虞芮非學校事聽之可也一日吏持部
符至全璧歸於我恍然自天而下訪知大理司直楊公
刑部郎盧公之筆實主張是嗚呼以持鉢法門務自豐
殖又欲包有吾徒虀鹽樂道之奉聞(闕/)拂膺韋邦(闕/)典
具遇眀有司彼以力爭我以道勝彼以無厭亡我以無
心得顧不韙與杜濫左學事既齋宇改辟規橅寖宏日
思廣明時阿沚之飬得是實契初心用増生徒創童學
堂屨雲委㡬倍疇曩詎曰一邦盛觀培䕶封殖俾異時
成徳逹材由此其選類不負所學以儷前脩者二公之
徳也可冺而不書楊公名若宣城人今守清湘盧公名
祖臯永嘉人今直北門諸生請録部符以昭不忘眀年
七月文林郎充嘉興府府學教授吳杜謹記
　　進士題名序
進士題名何始乎始於唐之鴈塔而後碑禮闈以紀同
年碑郡縣學以紀同鄉彬彬惟本朝為甚嘉禾行都扶
風郡獨欿乎以聞事告郡博士吳君春管君寅午相與
謀曰國家自開基以来列聖以道統授受諸大儒金聲
玊振至乾道淳熈而大備乾淳天子實毓聖是邦千古
英靈剛大之氣天發地育典章文物之懿漙華夏而施
蠻貊是邦有遺事可乎迺屬前廡士纂輯書載稽諏㪚
逸臚列而刻之石首嵗年次氏名次邑里粲然秩然可
挹典型而追步武也渡江之前與宗胄之貫玊牒者或
未詳則存位置以竢續補吁是學也昭先登厲後来斯
文非小補矣前進士葉隆禮諗諸友作而言曰祖宗以
儒立國以科舉得儒吾鄉舉不乏人冠制科者冠廷對
者冠禮部試者赫奕相望由是為宰執大臣為侍從顯
官無慮數十固有清風竣節一奮不顧攻新法如仇甘
貧賤如飴蘇玊局公嘗惙惙憫惜之然遞芳流沃千載
下凛有生氣葢未可窮逹計也其他才品之髙下學識
之純駁事業之偉劣權衡而取則之方寸中有靈龜在
毋徒曰工程文以拾青紫云乃作題名序咸淳元年九
月吉日書
　　免解陞甲記
皇帝嗣登大寳之三載命臣肖孫出守嘉禾郡越明年
丁邜有詔賔興懼亡以稱上㫖郡文學士恢間有請曰
郡為阜陸震夙之邦士生斯地沐浴皇澤與河南南陽
等寵甚腴也願勒珉以揚景爍㳟惟孝宗皇帝衍豐芑
泳羣材翹薪刈楚公卿皆此途選秀是邦者出而柄招
摇纒紫微履文石名彪炳於乾淳盛時視他郡為夐絶
有開厥兆或者王氣扶輿所暨爾理考篤祐祖烈嘉淑
輔藩漙恵賚而洽多士為腆請及紀者免如監再則不
以年第進士超一級雖奏名亦與陞等湛恩汪濊士何
幸歟鐘鼎簮珂憲憲相望用敷遺於後人者無疆惟休
然以阜陵恵士之志待穆陵而始廣則廣穆陵之志葢
又於今日有所待於皇聖治柄用元勲作成爾多士者
尤至風化醖淬恩絶沕潏英實日蕃以碩非獨禾郡之
幸亦阜陵之所深望也抑士之自待者盍亦不負所學
思以仰答累朝天涵地育之造此則教養之初意若但
曰希恩寵邀利達則非所敢知也咸淳三年朝散郎權發
遣嘉興軍府兼管内勸農事澉浦金山水軍陳肖孫記
　　嘉蓮圖記
物之自形色於天地間者豈求知於人哉自連理之木
合穎之禾人指為瑞物亦以瑞應之天人相與之機果
在是乎桞子厚賀嘉蓮有表蓮之瑞始著近世以来證
為休祥形諸贊咏葢不一二數也嵗在癸酉禾興鄉校
池蓮並蒂子衿動色相慶且圖之以需其騐予謂此邦
實唐陸宣公父母之國今天光密邇上徳薰陶寺丞商
公又以儒術治郡作成教飬之餘士宜自奮安知無論
諫仁義不負所學者繼踵而出乎賔興賢能適時也諸
君勉之孟秋既望東陽潘友徳書
　
　
　至元嘉禾志卷十六
欽定四庫全書
　至元嘉禾志卷十七
　　　　　　　　　　　　　元　徐碩　撰
　　報忠觀置田記
淳祐己酉南湖趙公誌於朝願以聽履坊居宅改創道
觀以伸區區報君忠國之微忱乞錫報忠為額仍撥長
春一菴割本家田十頃𨽻觀常在嵗收租給道士熏修
費併贍其徒中書省下之儀曹儀曹下之郡咸言宜䝉
聽許越眀年堂帖下迺請四明戴廷圭主觀事已而入
為太乙宫髙士義烏宗純一繼之又以選為金庭觀去
未㡬公亦蛻塵寰矣二子法曹君崇㤠登仕君崇憖克
念厥紹匪懈益䖍亡何登仕君遽早世法曹君恪遵先
志弗渝謂純一疇昔從公逰最久且經始預有勞走介
鄭重挽致純一亦幡然以来其再領衆也觀事加治圭
撮無私焉純一忠簡公五世孫予外弟也法曹君於是
介純一屬予為之記予觀世之仕者以問舍求田遺子
孫惟日不足為事輪奐照街衢矣膏腴連阡陌矣尺攘
寸取猶未盈厭今公獨能捐我庇風雨之廬以餙老氏
之宫輟吾供伏臘之粟以飽方外之侣念頭所在切切
焉孝於親忠於君而不暇為子孫謀詎容與徼福者同
日語哉抑可書也已道家者流清淨自命其髙至於㧞
宅騰霄漢絶粒餐朝霞豈必以口腹累人者然日用飲
食何莫非道父子君臣之倫道之大端係焉晨薌夕燈
稽首萬夀固黄冠師職分當爾上帝之臨女無貳星辰
之昭布森列積忱對越一飯不忘惟無愧於是心則亦
無愧於公之心矣純一與其徒盍亦勉旃觀之穎末見
於文昌陸公所撰記亦詳矣若夫租之斛石嵗之用度
則載之碑陰皆不復贅公諱汝琲登朝簿正農扈出佩
太守符持使者節葢近時麟振之望法曹君今掾北府
通敏而謹粹必能昌其家聲云咸淳五年秋七月朝㪚
大夫行太常丞兼樞密院編脩官兼權尚書右郎官黄
夢炎記
　　隱真道堂記
府治之東南相去二百步有道院曰隱真以来四方雲
逰訪道之士是院建於崇寧之間巋然獨存於建炎兵
火之後若有真仙為之䕶持者院北兩坊導其所從入
之路東榜集仙西標歸鶴或曰紹興初純陽真人曽到
單滿不納編葦作舍以打坐聚土成炭以禦寒自是嵗
每誕辰有羣鶴回翔其上此其所以名隱真也而不知
嗣召公者又有髙尚真人焉紹興嵗在丁邜之七月一
道友戴青巾披青氅自言姓劉居濵州留數日而去雲
堂柱間題四十有三字曰行方便坐方便諸聖察上天
見得道安得身健但能晨朝洗面水不得浪淵起盜玊
津能顯九霄雲事劉卞功來仙語隱微衆亦莫曉信道
不篤者爪剔木前鈎畫透柱如㸃漆然方争先快覩或
水飲其字可起沈疴開瞽曚試者輒效有一醫庸而貪
以新易舊刮墨和劑竟不復騐亦足以見真人不肯專
利一家矣乾道間真人復來稱姓氏州里如初時既相
後人不復識往望吳門外一畫工家自起藁使繪其像
晋錢市縑繪成復往觀喜甚約某日齎錢取去問其姓
則曰劉問其寓則曰隱真過期繪工来訪則真人已去
涉嵗寖逺工以像鬻扵市為伶人王綺所得一夕綺夢
真人視像維肖特身形長大爾叱綺曰汝留我在此許
時如何綺驚寤訪諸道院至隱真始知顛末遂歸焉道
院主人張君倖狹小是院方議改築稠人中有青衣人
出曰此乃神仙經行之所所謂福地或遂遷徙此地却
作何用議竟寢止脩雲堂創聖殿周以門廡後嗣秀王
重為建造良有以也郡人余元輔初入學舘實鄰道院
嘗言有一老媪丐諸塗腹大若姙非杖不行止則仆地
忽遇青衣人叱起予藥如芥子使吞之有水自腹中出
尋即平復問姓不答但云在隱真道院其遁身濟人𩔖
如此淳熈初雲水客張寅者道號陽光逸人来自金陵
瞻象起敬話及錫山寳文李公謨宦逰河朔以職走濵
州訪真人得制誥繪像石刻為家蔵之珍乾道間真人
一到其家㑹詩文觴客弗及接題詩塼壁墨滲澈然盖
即夷堅志所載日轉庭槐影漸移重門複屋轉呼遲
不如拂袖穿雲去惟有落花流水知託言小郄實真人
詩耳主道院者方盡得其源委真人居濵之安平鎮徽
廟朝屢詔不起守臣奉㫖寫真藁成真人即自讚曰韜
光晦迹居環堵閉息凝神事事踈漫許丹青傳道貌難
將妙筆寫真如奏上降勅云朕髙古人脩真勵行道興
於世今乃見之爾趣操不凡蕭然一室招聘屢往辭避
不回宜錫美名用彰清節雖云冲嗇尚克欽承可特授
髙尚處士時政和六年八月十九日也今道院主人錢
道濟求予文以記其事故為筆之嘗聞髙尚自贊其真
影曰真中影充饑畫餅影中真花稍暮春非影非真是
謂上人謂非充饑之畫餅則必有濟人之實謂非花稍
之暮春則必有先天之靈惟其妙隱顯以莫測是以與
造化而長存道濟其心領而意適庶或親逢於上人端
平改元巧夕前三日汲古軒關拭表卿記
　
　
　
　
　
　
　
　
　
　
　
　
　
　
　
　至元嘉禾志卷十七
欽定四庫全書
　至元嘉禾志卷十八
　　　　　　　　　　　　　元　徐碩　撰
　　精嚴禪寺記
佛之道至難學也毁形而苦行割愛而忍辱食以粗糲
衣以壞色器以瓦鐡誦經禮佛求師問道從衆應俗登
門望施修齋設供土木營造像設修為之事無一不為
至於口腹之欲紛華之欲男女之欲凡人道之不可無
者一有犯焉則有司得以治檀越得以棄天下之人莫
不起而議之佛道之難學葢如此秀州精嚴寺舊號靈
光即東晉選部尚書徐侯熈所施之宅寺鄰於市寺亦
為市僧居於市僧亦為市既為而久既久則盛其分房
裂户以百數而為之徒者且數百人龎睂皓首畏罪慕
善閉户燕坐勤力進修者往往有之而血氣方剛聞道
未篤六識所誘一念不固者亦所不免也淳熈四年直
寳文閣韓公彦質以黄岡政成聖恩優異付以兹郡公
遇事精嚴濟以公正下車未㡬姦伏弱直優㳺撫馭遂
以無事推其治理勤厥外䕶迺請於朝願以是寺改為
十方有㫖從之於是籍寺所有得二萬餘緡招一因師
俾主其事因資巽愞不任是責侯即喟曰變律為禪欲
藥其病變不如初吾且有過迺黜一因命諸山選一道
行可以經理者衆以十六軰諗公公於其時擇一永祚
師景夀使補其處夀公道學院髙世法亦熟年未五十
而十主名刹升座之日法音揚暢舉揚宗㫖合因與果
演化道俗復以叢林所立規矩先以律身還以導人瞻
聽所接内嚴外敬頑革善入一倡百應先信後捨無有
齟齬皆順以附縁法既契迺取故老所用之餘計四千
緡并前韓使君所施之財與大衆之所施者又為數千
緡鳩工匠㑹竹木商瓦甓給僱直凡為秀王祠堂三間
戒壇一所廊廡三十四間法堂一十二間僧堂六間雨
花堂五間前資寮行堂共一十三間旃檀林後架二十
間為水田二千餘畆嵗得米一千餘石為蘆場二千餘
畆嵗得薪五千餘束經始於五年之春三月斷手於六
年之夏四月始師嘗曰寺成當求記於王居士既成使
其師源以其本末來希吕使謂之曰夫應時有縁悟道
有性化荆榛為道塲闢市井為佛地易土木為像設改
喧鬨為禪觀凡見於有為者是為縁著一盂糲飯聚四
方衲子大開不二門共究無生理凡歸於自然者是謂
性今師既已奮空拳竭願力了大事破羣疑矣盍亦息
乎其所已為而思維其所未為者自縁而脩性由性以
悟道以上報國恩而次報佛恩乎師曰諾迺為記之復
以倡言終之其辭曰佛身廣大充兩儀肉身有壞法者
非波旬有請不可違雙林弟子涕淚垂六反震動人嗟
咨付與迦葉法與衣其餘佛法得者誰國王大臣專主
之檀那有力同扶持維昔東晉咸安時徐侯家居海之
湄夜有光怪經天維迫而視之井所為迺請捨宅為佛
祠年來井神不能竒蜂房蟻穴生瑕疵既久而變亦其
宜韓侯凛凛百吏師有意外䕶非己私夀公之來乘始
基補僝百弊研毫釐以身率人人相隨内嚴外敬自此
推始終一律無可疑一唱百和風聲移中堂幻出髙巍
巍廊廡繩直逺近齊方丈寮舍相發揮山田水國日用
資自起一念不逾朞算計見效如所期雖然佛法非一
歧傳道應緣實相依靈刹衲子湏自知請師開門拈白
槌來㸔兄弟相磨治以篾縳肚捐飽饑説出諸方上上
機一洗萬刼貪嗔癡佛法到此尤光輝朝散郎試兵部
尚書兼給事中兼脩玊牒官兼侍讀王希吕記
　　興聖禪院記
嘉定元年九月權發遣嘉興府事臣希道言臣所領郡
治嘉興縣縣丞之㕔正寢東室實惟孝宗皇帝慶毓之
所七紀於今丞轉相授與常官舍等無以稱神扈人仰
之意臣至之日始徙丞居即加汎掃繚以周櫺崇䕶之
禮懼未宏也粤庠序生徒閭井耋老麋至謁曰往年秀
以列州得名為府近者士不繇貢羣試春官亦惟毓聖
之地樞電所届昭示渥恩而龍戲之館赤昭之宫獨後
表章詎非闕與臣希道竊伏思念忘寢與食爰即故府
是諏是稽㳟惟藝祖皇帝太宗皇帝赫靈誕聖於汴於
洛後即其地咸建佛刹曰應天曰啟聖英宗皇帝由齊
州防禦入繼大統州陞節鎮是曰興徳潛邸為寺亦沿
厥名載在䇿書可援為比臣希道猥玷屬籍系為委安
僖王曽長孫臣祖嗣王臣伯圭嘗欲建請未及聞上纘
成先志責當在臣況復際遇叨守是邦今而不言死有
餘罪願即丞㕔改創佛寺且以臣䟽下之中臺討論舊
章賁以名額仍陞軍號得偶齊鎮上以慰孝宗在天之
靈下以表臣民推尊之敬抑為薄海生聚祈祝請福臣
希道謹昧死以聞十月甲午詔禮部太常寺擬定禮部
尚書臣時侍郎臣奕太常少卿臣禮奏嘉興府擬陞為
嘉興軍嘉興縣丞㕔宇擬更為興聖禪院十二月戊辰
制曰可秀人聞命懽聲如雷郡以制書從事榜掲軍名
乃遂庇役撤㕔創寺斤工墨師勸力子來明年十月寺
告成重扉伉壯兩廡深靚左右複屋棲鐘若經中儼神
御前殿後閣列肖諸佛菩薩丈室以居上首閎堂以容
緇徒齋寮庖庾凡叢林規橅靡一不具為屋大小合二
百餘間輪奐神麗為諸刹甲圜觀和㑹拜跪瞻依謂宜
有紀昭示無極臣機竢罪政府與聞奏請詔報本末禾
興又鄉郡也僉諧授簡不得而辭迺拜手稽首言曰惟
聖駕生膺圖授籙天實啟之儲祥孕靈地實成之渾淪
冲漠妙於天者難以知窺扶輿鬰積發於地者可以誠
考瑤光感顓昴宿標禹傳雖不誣騐之無朕至若舜之
諸馮文之岐周輿圗昭然千古在目臣子之於君父也
坐見於墻食見於羮精誠所存隨寓而著過虚位必趨
遭乘車必下因物起敬儼如參前而況地靈所鍾聖迹
所肇委置湮汨弗䖍弗蠲人謂斯何皇上昭兹神武遹
追來孝宵衣菲食必勤必儉立政官人克明克謹設施
注措動法孝皇至於恢顯之章尊崇之典事事物物極
其豐備矧三朝成憲炳然如日宜乎覽郡守臣之奏詔
亟俞之惟恐後也若夫建明之宜奉行之恪經始之審
告成之速費不害公役不加民則臣希道之績視公子
奚斯為罔愧臣亦既叙次其事俾鑱諸石復拜手稽首
為之銘曰
　　於赫孝宗　　　紹隆中興　　　武藏不殺
　　文偉丕平　　　作其即位　　　二十七載
　　徳參兩儀　　　仁冒四海　　　在厥初生
　　于胥斯原　　　禦溪之水　　　檇李之城
　　昔在光武　　　濟陽載育　　　嘉禾九穂
　　嵗應大熟　　　昔在髙皇　　　沛惟帝鄉
　　萬嵗之後　　　魂魄不忘　　　惟我烈祖
　　發祥齊􁁷　　　郡名昭符　　　婁協嘉社
　　對越在天　　　神無不之　　　迺睠於秀
　　永言懷思　　　詔作梵宫　　　榜曰興聖
　　遹駿三朝　　　駕方軌並　　　宏址穹隆
　　髙橺飛棘　　　楬䖍妥靈　　　來燕來翼
　　像衛嚴飭　　　丹雘華新　　　徼福金僊
　　敷錫庶民　　　禦溪淵淵　　　檇李業業
　　夾輔慶基　　　昌于來葉　　　檇李業業
　　禦溪淵淵　　　匹休宗祊　　　於千萬年
通奉大夫參知政事兼太子賔客權提舉國史院實録
院權提舉編脩國朝㑹要同提舉編脩勅令嘉興郡開
國侯食邑一千七百户實封三百户臣婁機撰
　　興聖寺記
天以皇朝世有明徳恵洽黎民申眷命於髙宗中天立
極用再造我區夏孝宗夙自秀邸毓質少海以承堯禪
祗若慈訓誕保此丕丕基精一執中之傳有光往牒維
今嘉禾興聖禪院則上聖載育之地也斗樞繞電而夀
丘輯慶赤龍逰河而慶都孕靈帝命漙將百神先後父
老傳頌可考不誣慶元更元州陞為府迨嘉定戊辰嵗
昉因守臣希道之請加賜軍額仍即其所規作梵宫扁
以今名所以紀長發之祥示四海以有尊也地接縣治
位置𥚹淺無以肅觀瞻甫及四紀而支傾植仆之不暇
守土者何以辭其責今皇帝在位之二十八年郡當擇
牧上念畿輔股肱烈祖在天之靈不忘顧眷命大臣差
擇其可寄以赤子者得太府丞臣與訔奉班列即日佩
以章綬始至欵謁廟庭退而諏之僚吏曰漢制郡國得
立祖宗原廟我國朝陪京及車駕嘗所臨幸咸即寺觀
創殿以奉安神御而洛師之應天啟聖則又即誕生而
紀瑞也維兹興聖伯父臣希道實倡之粤四十有五年
而臣與訔嗣領郡寄臣與□同時持常平使者節按部
浙右向之茍有而未全者若有待焉失今不圖人謂斯
何往復究度舊基之左右乃牙民産倍其值以償之由
殿堂門廡以及庖庫皆革其故而取其新不侈不陋十
閲月而崇成捐官莊田地二百七十有七畆合舊田地
為一千八百二十有八畆畀寺僧以給齋厨費出於臺
郡撙節之餘不以勞民是役也大宗正嗣秀王臣師彌
實主其議拜疏闕下上為援筆大字書流虹聖地興聖
之寺八大字命鋟梓塗金揭之新刹龍蟠鳯翥日麗星
輝耆老聚觀感慕洒泣臣師彌被㫖袖香奏告道霅川
以圖示臣公許曰此國家盛美若嘗以簪槖陪法從來
鈆槧掌内命盍為之記庸詔久逺臣固謝不能而竟弗
得辭竊惟藝祖以神武膺圖肇造繼統以太宗而天下
以定髙宗以艱勤紹復遜位於孝宗而駿命以凝至公
無私與天同運孫謀詒逺配天無極丹書所紀曠古鮮
儷小臣固陋何敢妄以管窺惟是隆乾淳熈盛徳大業
得之靣命心傳見之躬行實踐近接耳目為法可傳於
天下者有二言曰仁曰儉而已惟仁故見善明用心剛
愛惡是非得其正惟儉故處已約待人恕刑罰賦斂得
其平自涉大位以訖倦勤授禹惟日乾乾祗畏於民巖
中外敉寧風俗淳厚士大夫咸以禮義㢘恥自脩飭紹
熈慶元之際國家頼以扶顛持危者猶昔日所作成之
人才此無他仁儉之徳積於躬者厚而化於人者深其
培飬之道感移之機自有不期然而然者盛矣哉若夫
篤於尊親謙以自牧雖震夙之所未嘗一語及焉逮寧
考御圖遹追來孝始克舉行曠典道隆徳重而退蔵於
密業鉅事閎而民無能名刻詞豐碑所以侈盛美於無
窮示來世以必葺也臣謹拜手稽首而述以頌曰宋受
命古帝有十一世篤生孝皇神武哲睿藝祖之孫髙祖
之嗣毓徳青宫揖遜以有帝位丕顯丕承克順克比厥
初發祥秀水之涘帝實啟之百靈萃止若昔夀丘樞電
薦祉慶都河流赤龍紀瑞有開必先古今一軌於赫梵
宫作鎮星紀昔臣希道以宗室子來宣藩條兹焉經始
敝弗之圗鮮不心愧臣訔假守臣□將指同是肺腑同
所出自諏之嗣王典宗正事老臣師彌奏聞九陛皇帝
曰吁天命匪易念我烈祖宵旰致理徳鉅業閎道洽政
治積慶有源涵洪演迤施及曽孫式承式繼伸紙濡墨
為八大字鳯舞龍蟠星輝日麗欽佇飈逰聿嚴嗣志皇
靈赫奕百神翼衛心法所傳仁儉而已矣惟仁足以祈
天命惟儉足以承天意於時保之夙夜敢替小臣作頌
庸侈休美莫髙匪天莫厚匪地於千萬年作宋元祀淳
祐十一年龍集辛亥仲夏初吉謹記中大夫寳章閣待
制新知婺州軍州事兼勸農使睂山縣開國子食邑五
百户賜紫金魚袋程公許撰
　　重脩興聖寺記
禹薦益於天至太祖生於汴而後益之子孫始得以有
天下太祖薦太宗於天至孝宗生於淛而後太祖之子
孫始得以享天下猗歟盛哉天為太祖後生孝宗故為
太宗後生髙宗髙宗生與太祖同丁亥此天心也即位
同南京改元建炎同建隆此聖心也而人未之知有臣
寅亮慨念湯緒知天心聖心矣而不知紅光照室已應
於即位改元之冬嘉禾紀瑞又先如漢中興時矣三后
在天世徳作求如編雅當申以下武之述周者天既生
孝宗於淛之右以紹中興之烈復生理宗於淛之左以
衍百世之治功初嘉定守臣希道建之淳祐守臣與訔
乞扁至是奎文樞光交煥河漢中更寳祐乙邜鬱攸之
灾官軍士民衛神御惟謹戊午㫖頒祠牒若干道為脩
復計下之郡從嗣王師彌請也郡未果明年景定庚申
復以元賜命主僧淨志任貴從嗣王與澤請也申錫無
疆及爾斯所如編頌當儕以烈祖之述商者淨志當事
自方丈法堂以内規以立咸淳己巳特選主首以僧惟
實當事期年兩廡山門以外工以備癸酉春㫖奉安神
御又從主祀與釋請也新廟奕奕寢成孔安一如祖宗
制安居粒食優㳺閒暇亦便浮屠教夫孔曼且碩萬民
是若理之常也乃如之人兮西方之人兮同事釋氏同
師偃溪今乃能同力以事君惟實嘗興寺洪都謂叶唐
五百年佛䜟今乃前作後述復百二十年潛邸盛典至
此知人心之天即天心之天也惟徳動天無逺弗届如
編書正正當騐之以益賛於禹者謹拜手紀本末以俟
編諸詩書之䇿朝奉郎添差浙東安撫司主管機宜文
字兼福王府教導官周方記
　　重建慈恩塔院記
余幼肄舉子業周逰問學諸郡則憩天慶坊劉氏邸絃
誦所餘暇婆娑金魚池月波樓下慈恩塔院比賢樓側
吳省郎説所題額及䕶國保民諸天道塲扁愛其書畫
婉麗駐目玩視不能去亦愛金魚月波二扁篆古而𨽻
雅惜三者輪奐未稱景趣耳自余𨽻東學䇿末第三任
從官舊逰夢鬲及兹重來慈恩鼎新改觀佇立唧嗟有
老衲祖輝者揖余曰此院以開寳年掘地得石佛石香
爐相輪因利而建盖亦向來之佛院也治平改今額建
炎南渡而隳一塔亭亭獨存餘悉就圮余二十年竭力
起廢龕經繪蔵至庚午秋開軒于塔北辛丑嵗僧堂重
創大殿裝嚴丙子至甲申而備庫院徹葢鐘樓甍飛庚
子至癸邜而成洪鐘釁冶於今春四方建場於嗣嵗内
外粗具已方圗紀刻君周覽興慨龜趺其屬筆哉因喟
然曰王荆國昔紀龍興寺謂孔氏之道易行非若浮屠
氏苦身窘形之難也然此每失之而彼得余前未之信
也今輝也獨能以三十年不怠志力而中興頺圯舊扁
具在典型不冺而金魚月波尺椽片瓦莫加焉公餙(闕/)
　去舊㡬相什伯此失彼得寧不信然其有以(闕/)　之
歎不自(闕/)　　　　者得無啟於斯言淳祐五年上巳
日宣教郎知紹興府諸暨縣主管勸農公事兼弓手寨
兵軍正趙孟堅記
　　招提教院置田記
嘉興招提教院考之紀載則唐刺史曹君之故居也光
啟四年捨以為寺勅名羅漢院國朝治平初改賜今額
規模雖未大然在元祐間名公鉅卿如荆國王公内翰
蘇公更唱迭和寄題静照篇什盈軸静照即院之一室
也能以一室聲聞京師葢一名刹矣中間一罹建炎之
兵火再厄寳慶之震凌殿室廢圯而弗脩廊廡傾頺而
弗葺紹定壬辰寺鄰吳供檢煥惻然動心自捐已帑鳩
工聚材聞者樂助鄉僧懷敞開其端師誼贊其成自山
門以至湢室輪奐一新嘉熈己亥繼以懷禮啟請檀那
曰規模視昔固已大矣廣其居無以飽其徒可乎於是
已施者無勌心未施者皆興念遂得常産以為香積卒
嵗之儲由今而始苾芻之供可以繼矣蒲塞之饌當不
乏矣懷禮欵門求予記之並欲列檀那名氏書之碑陰
余辭不獲姑為述其大㮣既而語之曰師亦知夫一飽
之不易得乎夫捐金得土以為爾刹綿逺之利檀那不
多得也寒耕暑耘以應爾衆饘粥之需農夫亦甚艱也
師盍歸語諸徒曰如來積功累行至現報身於王舍城
猶未免持鉢乞食今之為比丘者顧何脩而受成若是
要當審其因果進其學業諦想其空法窒絶其塵念以
祈福祥以酬施恵庶㡬可耳毋徒曰我等瞿曇氏之種
子也法當受是懷禮曰唯嘉熈庚子暮春既望朝㪚郎
新知雷州軍州事兼管内勸農事借紫徐植記
　　恵安禪院記
昔釋迦拈花正眼先付大機大用普遍河沙利及四生
功霑九有從窮三際横亘十方萬象森羅頭頭具足自
是慧燈繼照久而彌芳厯代宗師相印兹道同體異用
警悟羣迷瞬目揚睂拈槌撃拂交馳捧喝坐斷生死無
非得佛心宗悟佛知見嗚呼盛哉若乃帝釋折草梵宇
翬飛貝闕珠宫丹楹刻桷長廊廣厦複殿重樓建立於
屈伸肘間成就於刹那頃際變化莫測凡聖難窺嗚呼
休哉像教肇興聖君出御宏持正法益使流通得折草
神通具拈花妙用兼二徳者間有人焉南徐焦山成之
孫汴京妙慧光之子長水恵安立其名者乃常人也有
佛子願力具丈夫身心於逰戱中見殊勝事回狂瀾於
既倒銷魔外於已陳體用一如理事無礙遂能鼎新寳
社特立叢林斬斬可觀得未曽有見者歎且仰焉方立
之未榛也余適取道於此善其道力人事為衆所歸寛
猛得中疾徐合度知其必有所就也越三年余守是邦
閒從賔客過之昔所謂瓦礫者今楹庭雄麗矣昔所謂
荆棘者今金碧輝映矣髙堂深邃萬瓦參差鳴鐘鼓之
新音唱宗乘之妙㫖立於兹方可謂能矣奮掣電之機
雖末山總持豈容専美有超師之作使焦山妙慧不殞
餘芳於見比丘尼身者皆易得耶一日立偕其徒力請
為記嵗月余憫其苦志而喜其有成故為書之恵安本
之居也其徒以之聞於州刺史王公浚明請於朝始更
禪刹命立來主道塲實紹興七年閠十月也今善法雲
堂方丈浴室與夫厨庫之屬靡不周足維佛殿尚闕焉
會見得髓得皮之人共助出力出財之施矣復何憂哉
余識成於京口見光於夷門㑹立於吳興知之為詳故
於營建之外為紀本末尤悉主僧名道立號祖鑑錦城
人云紹興甲子四月壬午朝請大夫充秘閣修撰權發
遣秀州軍州事主管學事兼管内勸農事交安縣開國
男食邑三百户賜紫金魚袋信安劉阜民記
　
　
　
　
　
　至元嘉禾志卷十八
欽定四庫全書
　至元嘉禾志卷十九
　　　　　　　　　　　　　元　徐碩　撰
　　碑碣
松江府
　　文宣王廟記
至矣哉先儒之稱夫子也子貢則喻諸日月孟子則冠
於生民通其祀則韓吏部以社稷為非嚴無其教則杜
子美謂庶民之不若是皆傑出意表垂範將來抉狂簡
之肺腑判冥頑之耳目膚淺庸鄙又何加乎若乃誦聖
籍以知歸服儒衣而不變以嚴師為己任將尊道為士
先茍得其人不繋乎位華亭縣者嘉禾郡之劇邑也當
土敝水煩之地屬風頽俗雜之餘民無堅正之心世尚
剽狡之氣淫神以邀其福佞佛以逃其禍先王之教咸
罔聞知廟貌之靈宜夫委頓自錢氏納土宋運有開年
厯寖深邑長相繼殊未思政理以五常為本五常由夫
子而眀必有所宗是宜崇奉率視如弁髦之敝孰能存
愛樹之心介於刹梵之隅甚非尊禮之意今天子眀神
所勞禋享聿脩典册攸存牲幣靡闕而況褒成教本位
極真王通邑之祠不絶如綫非所以副國章之舉廢俾
鄉校之知方少傅劉君是以有志於斯也劉君世編官
族代傳素風養勇久負扵一鳴適道無辭扵寸禄下車
而姦盗屏假印而獄訟清胥尹伏從閭里競勸當其至
止首謁聖師撥蠨蛸而入户庭履蔓草而升堂陛致美
且慚於黻冕改為奚及於緇衣列像隳殘侍坐跛倚徘
徊瞻覩俯仰咨嗟不易新規曷成大壯爰求隙地得扵
縣東營爽塏之基委諸薙氏度中伐之木命以梓人民
忘悦使之勞吏謹不愆之素由是重門秘殿敞大厦以
耽耽東序西廂亘文㮰而翼翼後乃殖庭之宇用鋪講
藝之筵旅楹既閑陋斗室之非度縮版以載見宫墻之
特髙而又約奉身之資捐計日之俸儼晬容而允穆餙
華衮以鮮輝入室之賢侁侁侍坐陞堂之衆濟濟負墻
置孝愛之一人與配侑而兼列如在之威神備矣致誠
之典禮敦焉爼豆常聞風雨攸除嗚呼大道既隠眀王
不興儒雅之儔沒沒無愧矧夫王猷允塞文令闡揚夫
子之英煥然獨久豈獨行於萬里長幼之序有倫如能
達彼四方齊魯之風可變執古性惟樂善學媿親師聖
難言誠甘取誚互鄉與進冀許偕行直書内疚於無文
不朽幸刋於美石時天禧二年嵗次戊午閠四月十有
一日陳執古記
　　華亭縣學記
元祐五年夏四月辛丑左宣徳郎知秀州華亭縣事劉
侯初視事越三日癸邜謁先聖廟顧新學有左廡而闕
右廡食無庖爨居無什伯之器垣墉不立犬彘得以㳺
處而無虞劉侯惻然環視彷徨歸則發政以恵民徐以
善言風諭邑内邑内欣喜莫不奔走以承命扵是學始
繕完又風諭得衞氏子買國子監書以資諸生乃屬其
佐劉發為之記且曰新學之建吾無與也必為記不忘
前人之功力耳已而發解官劉侯又以書見速且曰學
始謀於陳侯卒建扵陶侯無以吾厠於二人之間劉侯
之意固忠厚矣而事在衆人之耳目非可誣也輒廣記
而備言之華亭大縣也旁小縣皆有學獨華亭無之葢
浙西善事佛而華亭尤甚民有羡餘率盡以施浮屠故
其他有所建置莫易以成就先聖廟故在縣治側湫隘
卑陋旁不可以為齋館自吳侯為宰已嘗有意遷易然
而勸導率不就後三十年而陳侯謐復議建學是時邑
人衞公佐率先願獻縣之東南地且求獨建先聖殿歸
即築土治木預為户牖加漆飾以湏期㑹期㑹未定陳
侯以事去議又罷久之浮屠氏從公佐乞所治材為佛
宇公佐曰此材可使之朽腐必欲移用則不可相繼陶
侯鎔為政而公佐死浮屠氏又從其子弟求其材為公
佐祈福其子弟則今買書者也固執如公佐之意於是
邑子朱□朱伯揆周揚許洙白之於陶侯使侯因之白
州郡監司曰州郡監司見從吾無不從者四人者乃率
衆士人詣郡太守又詣轉運使皆得請遂擇日鳩工而
四人實董其役邑人素願盡力者固已各實其言矣而
他無助成其事者故積久卒成於劉侯葢若有待焉夫
致治不可不先學校雖庸人孺子皆知之學士大夫方
士布衣必以是說應有司之求及其入官則背之果何
以哉蓋上之有程督者嘗在獄訟簿書而考績不急於
教化故也以文盛之時建學校於多士之地或有其意
而不能遂其議或遂其議而不能致其事或致其事而
不能成其功故發詳記其實以為上下之勸使後之觀
者知成功如此其難無致於廢而不治云華亭縣佐劉
發記
　　記縣學序拜儀
雲間士藪也其于道徳之化近於禮宜習顧有因陋未
皇革者嵗元日至相與㑹拜浮屠之宫雖至不可得而
序期而不至者多有開禧二年汪侯來蒞茲邑纔累月
政成博咨風土之舊或舉以告侯慨然曰齒尚於鄉禮
眀於學古也吾學於鄞里人講是禮於州校雖異爵者
率序以齒倣而行可乎於是陽復之翼日薦紳冠帶總
序黌字序立大成殿下潔豆籩釋菜俾士之髙年者主
其事禮竟循廡而陞布席進徳堂相嚮而拜少長從其
次子弟則列父兄後魚貫雁行誾誾雅雅侯與僚佐盛
服觀禮嗣嵗之二日亦如之邑子諸生退而合謀曰是
其可不書尊師具儀敬也示化􁁷俗仁也貴老順長義
也一舉而三善具侯誠知治本歟迺命林卿誌嵗月詔
来者林卿昨典番學聞范文正公出守時政用名教厚
俗為先州人慕嚮久之不變後進於長者脩慶朔之拜
惟謹彭公器資之言實然侯今小試一邑心惟范公是
師諸父兄弟盍世守之以無忘鄒魯是邦之意侯名立
中故敷學尚書適齋先生之子嘗舉外臺進士官今通
朝籍假五品服云亦修挺抜俗人也豈可量哉胡修卿
記
　　布金院經藏記
布金院去邑七十里有上人曰清已者其行淳白善䕶
其法所謂慈恵精進者嵗既久閭里莫不嚮焉邑人顔
氏子乃首施錢二百萬書其凡所藏經又相與營大屋
為輪而環積之其後工未就於是人無逺近爭投以財
越二年而告成函以文木襲以綈錦載以華輪瞰以藻
閣繚以朱貝負以蚪龍覆以隆厦周以廣廡方琢圎磨
眀怪幽巧塗金間碧嚴飾雜繪總用錢千萬前後施者
畧數百人煥乎盛哉夫西方之書生滅之極談也生滅
者周流而無窮周流之謂迹無窮之謂性迹有去住性
無前後萬物見義莫妙乎輪輪之名有二一曰法輪佛
之所乘也智慧解脱以動之戒定悲忍以行之小而入
乎㣲塵而有餘大而御乎虚空而不能容擬諸形容而
莫之能名法輪也其二曰苦輪衆生之所乘也動之以
煩惱貪著行之以嗔亂罪害上驅乎天中馳乎人下轉
乎地㪚而入乎鬼神之都禽獸之鄉而莫知其歸擬諸
形容亦莫之能名苦輪也噫在佛為法在衆生為苦有
衆生乃有佛非佛不能度衆生然佛之度衆生也未嘗
脱吾輪而載之葢即其所乘而指其所嚮故能方軌同
轍而出乎無窮之域焉耳然則凡所論輪者可以普正
諸苦随法流轉亦㡬於佛矣輪之成也上人以予善解
其義其文足以申贊嘆見屬者不逺千里云嘉祐丁丑
嵗十二月壬辰陳舜俞記
　　隆平寺經藏記
青龍鎮瞰松江上據滬瀆之口島夷閩越交廣之途所
自出風檣浪舶朝夕上下富商巨賈豪宗右姓之所㑹
也事佛尤盛方其行者蹈風濤萬里之虞怵生死一時
之命居者嵗時祈禳吉凶薦衞非佛無以自恃也故其
重楹複殿觀雉相望鼓鐘梵唄聲不絶頃寺之𨽻鎮者
三獨隆平蔵經未備治平四年邑人陳守通乃始出貲
購書而棲經無所沙門道常即法堂舊構合衆力植巨
軸貫兩輪納匭五百倣雙林善慧之制藏所謂五千四
十八卷者始熈寧五年之季秋成六年之孟春而髹漆
繪事所以為莊嚴者垂十年功不克就元豐四年曹侯
永逸王侯景宗之来也憫其垂成而廢因籍藏之所入
發其端更其徒行清主之未㡬城邑區聚由廬逺而下
凡十人不謀而赴隨力之厚薄皆有以相其事規模法
象即其畫皆合髙下度數按其體皆可考袤二丈有二
其崇加三上為諸天宫者八下為鐡圍山者二承以藻
閣覆以重簷八觚竿竦方匭鱗比雲葢雨華繽紛䝉蔽法
從導衞循繞環匝翼以天神扶以力士欄栱欒􁍃欀牖
扶柱皆雕縷刻琢塗金錯采材致其良工盡其巧靡麗
侈富言不能既而見者知焉經之費凡三百萬材之費
者十之二工之費者十之三髹漆之費者十之四塗繪
之費者十之五越眀年元朔合黑白二衆落成之左旋
右轉聲蔽鐃鼓觀者為之目眩聞者為之耳徹於是人
知方等一乘圓宗十地之為可依也始如来以一大事
因縁出見於世曲狥根器巧説譬喻最後乃云四十九
年未嘗以一字與人而秘密法藏獨示扵靈山拈花之
時則知無説無示者是直說法無聞無得者是直聽法
所立文字假名權實是以尊者迦葉之集四筐大智文
殊之結八蔵近傳五竺逺被八荒其感應顯異則有若
士衡投火而不焦賊徒盗葉而不舉其功徳博大則有
若聞一偈而入佛初地待一經而生天七返葢經典所
在則為有佛書之虚空天葢上衞況嚴持奉事如此之
至哉嗚呼竭大海水盡妙髙山雖筆墨有窮而不能及
佛一句少分之義以余之淺陋何以語此而行清數来
請文所願贊其成也於是乎書元豐五年春正月馮翊
陳林記之襄陽米芾治事青龍賔老相過出此文愛而
書之
　
　
　
　
　至元嘉禾志卷十九
欽定四庫全書
　至元嘉禾志卷二十
　　　　　　　　　　　　　元　徐碩　撰
　　明行院記
華亭圖牒載春秋時夫差三女子墓田曰三女岡聲詩
則播諸唐令尹詢并荆公王介甫都官梅聖俞邇岡之
刹曰安和晉天福五年蔣漢瑊環堵中芬陀刹花擢於
陸聚族而謀曰是八吉祥六殊勝處盍施諸釋梵家遂
基此刹楨幹於是者曰本立病潮齧岸址白漢瑊議徙
於此改曰明行用淮海王錢中令歸朝所請之額堂宇
樓殿金碧輝燦雲棲鴛瓴月行璇題具如經説凡所當
有罔不具藏乘二千餘卷棗栢大士華嚴合論在焉鐘
梵壓萬籟為一方宅心紀想之地遷善逺罪者咸知鄉
方一燈長眀四檀委輸規矩凖繩有條而不紊五季方
中水立晝昏真人應期民登袵席聖聖授受幾三百年
未聞識載固自若也云胡慧日求記述為日曰故國喬
木其大蔽雨其髙垂雲可無封殖日冀茂長風雷之鼓
盪雨露之膏沐而至此也一刹百堵容數千指功倍封
植恵戒剪伐人天之所瞻龍象之所愎不啻故國喬木
㒺知創建之艱難則將怠乃訓盍講明以詔後世不亦
可乎因其說係之以辭辭曰五季中民迍邅沸如麋號
無天中令君吳越錢奮一旅國萬全玉節勁金城堅土
海國遮中原振義聲開福田空寂崇經象傳幢刹建泉
貨捐為帡幪持危顛誓子孫銘肺肝摛錦繡包山川(闕/)
歸徳同永年帶如河礪如山與竺乾無黨偏勅差臨安府
凈慈光孝禪寺住僧北磵居簡記
　　明行院結界記
余作三女岡明行院記於嘉熈初元越二年結大界相
成薦請紀其事其説曰天可陟吾疆不可入地可陷吾
疆不可犯不吉祥及諸惡律儀自退舍扵廣莫之野而
無何有之鄉且夫天地之大八荒之廣縱而無際横而
無朕雖吾廬千柱萬礎磅礴川谷包絡平野𦕈而眎之
一撮耳吾身小天地淵乎方寸者心也至微也至幽也
出入無時莫知其鄉三灾彌淪心為本根不絶其根滋
蔓㒺既乃扵是中自燔自溺然則界相在此而不在彼
曩記錢塘大雄院創建之顛末嘗究其説矣今此舉行
墜緒補有寺以来闕典故申言之且嘉其事法精至而
秉法攝僧攝衣攝食唱相羯磨與波羅提木人絲毫不
忒皆寺之傳教比丘慧日講明而奏厥功乃䇿其勲而
係之以辭辭曰善乎明行大界相之結也瀰滿清淨於
其内他莫我干也噫結固易與爾守難乎哉傳曰重門
撃柝以待暴客備禦侮也非撃柝戒嚴於其外則猾闕
狡𨵦强侵暴陵重門果何恃譬夫倚界相之固不希勝
進般樂怠傲習宴安之鴆自以為安室利處忘自求多
福則非吾所敢知僧北磵居簡記
　　福善院鑄鐘記
昔皇帝命伶倫氏鑄十二器葢鑄之始也召從律之器
掲治世之音上同和扵天地下協贊扵神人暨西域聖
人化寝中國海貯真教星羅梵宫方袍之士佛肆之間
亦建鐘焉大者數萬斤小者數千斤或謂振豐隆之響
鼓鏗鯨之聲警六合之衆息三途之苦天下之人信服
斯語悉務蠲施曽無間然矣福善院屬秀州華亭縣之
西北隅内熏浦之陽偽吳貞明六年之所建舊曰尊勝
皇宋大中祥符元年肇錫新額斯院也樓殿輪奐廊廡
完備像設孔嚴緇徒櫛比惟鐘闕如院主沙門遇来大
師幼脫塵網素演竺書内行醇明外貌芳潤忽一日喟
然嘆曰凡燕居蘭若式逺郛郭茍無鐘梵之音曷為我
晨昏之號命耶遂命門弟子紹諲與耆宿僧徳成厯冒
風霜徧誘檀信隴西董仁厚欣然樂善首施淨財三十
萬由是近者逺者靡不悅隨天禧四年冬十月諲乃抵
郡薦状乞聞天庭尋詔下許輸錢易銅以鑄斯器明年
值洪水方割下民昏墊亟就兹縁時不我與洎天聖二
年嵗之豐和俗稍蘇息諲復率衆聚財再聞郡政乃命
青龍鎮廵檢侍禁太原王公繼贇涖而鑄之公芳猷蘭
馥峻節霜明幹局有聞從事無曠十二月己巳鳬氏設
良冶而鍛鍊焉境邑士女觀者如堵銅既山積火亦烟
熾洪爐啟而祝融奮怒巨槖扇而飛亷借力凝煎沸騰
翕赫霄壤俄而烟飛焰歇豁然中度華鐘告成厥功斯
就掲珍䑓而彌奐發鯨作而大鳴激起人天聲聞遐邇
不亢不鬱不摦不窕匪獨導我之真侣抑亦聰彼之羣
聾縱使漢宫千石感崩山而發秀豐岫萬鈞應嚴霜而
振響豈得同日而語乎諤下制滁陽退居江左承命叙
事牢讓弗遑謹直書其實云爾時皇宋天聖三年二月
十五日吕諤記
　　延恩寺律師行業記
律師諱元偉俗姓陳建溪官族也世業儒大父朝請考
教授皆以明經擢髙第母張氏嫻扵婦道處家有成法
二弟元仲元傑俱有俊聲皆嘗兩預薦書師以塲屋困
躓心形勦瘵傷世締之益靡悟嵗時之易流謂不得扵
此必得扵彼乃割愛離親捐妻棄子遂為浮屠氏之歸
投華亭超果法師慧道為師即姑蘇北禪梵法上之髙
弟也受具足戒既務進律脩已甚苦日不再食衣不再
絲不澡身者凡三十年蓄蟻蝨而不殺施水火以淨戒
晝夜作禮曽不少休至扵起居食息之頃細戒密行未
易悉數見者甚難師持之如一日也自圓頂以来凡淨
髪堕爪悉聚而歸之先隴以見不毁傷之意道公謂曰
汝持律甚嚴殊不易得正恐難為爾師胡不舍是之律
師曰諾敬受命乃如杭習律扵靈芝元照律師未㡬所
學甚充别同志曰吾儕小人不蠶而衣不耕而食何為
其然是葢伏吾教以取給於人耳誠能推廣其心勞苦
其力作不貲之利事上不媿扵佛祖次無忝扵飽食煖
衣之施迺扵紹興甲寅即嘉興之華亭縣西訪得接待
舊址建屋數楹憧憧往来之旅以將以迎復經營膏腴
地以為糧糗之需俾負者得息苦者得憩宵無所依糧
有不給者皆得仰焉霅川思溪王氏以好施名師嘗謁
之王亦喜聞其戒行且識其營建塔廟悉有條理遂設
清淨供留連數月就所居旁以縁事屬之師云此吾志
也欣然領畧扵是樓閣翬飛丹堊煥爛閲嵗而就過者
嘆仰咸謂龍天化成曽不是過即今圓覺寺及經坊浮
圖是也向使業履有虧不足服人何所至輒就若是亟
耶師行化闡教利物素志既酬一日集衆弟子告曰吾
祝髪越鄉井以大事因縁風饕雪虐㡬徧江湖筋力已
倦至扵死生去来予照破既久聊為諸君異日佳話遂
命設髙座陞之敷揚宗旨彰明性根句句超詣且謂其
弟子法安曰予生固無歉死亦何憾惟兾汝軰協力同
心不墜吾志若死當就歸予身扵此以閱道塲之興盛
言訖而逝實紹興乙亥二月癸未也及其闍維烟所到
處始有異熏襲人道俗無逺近悉皆合十指爪以謂平
時戒定善果之報俗夀六十五僧臘三十一度弟子十
有五人信俗企敬願執弟子禮者又數人迄今殿宇佛
像法器供具無一不備優婆夷塞得度者亦不下三五
軰願力深重神識洞明密有以尸之耶予之生也後不
與師接其孫道材裒師戒行逺以記請顧予何堪然斯
刹之建實大父徽制守禾興日以師行業為請扵朝畀
延恩報徳為額則扵予又安能無情勉為詮次用紀其
實非以文為也嗚呼人生世間如露如電沉迷沒溺惑
扵應酬内磷性真外健物欲其能洞燭此理者十亡二
三至扵捨易趨難百不一二師方勤事菽水日有妻孥
兄弟之娛田園温飽之樂矍然擺脫世網扵淡泊寂寥
地乃爾甘心是皆宿植善根不忘佛受記故能宏大像
教所向利益如此今亡矣為其徒者盍勉之哉慶元丁
巳人日從事郎前寧國府旌徳縣尉劉百福記
　　白龍潭記
華亭在三輔為壯縣環邑皆水交錯於中其流濁而不
深有一水焉獨深而潔可瀹可仰於衆流之間者白龍
潭也潭以龍名舊矣按圖經在縣西北三里非若青龍
名者葢以吳嘗置青龍戰艦而得名然此則實有龍蟄
其下嵗或旱暵祈澱山不雨則必来乞靈扵此潭隨禱
輒應應必雲霧四集田野晦㝠潭水上湧而甘澤霈然
不有神靈安能致是哉自昔迄今龍之功茂乎而古祠
不存扵祀事為闕典紹興初有華嚴道塲扵潭際諸方
之老禪宿師莫不造焉厯時滋深地亦變遷蕩為民業
邑有黄道者自童丱出家天資朴茂梵行精潔久逰方
外廣叅知識踰四十年頓釋䝉滯盡得其要領而後歸
每慨江湖禪衲鮮有放包之所且佳其山川旁舍雲岫
滿目勝㮣如此以為神龍潛躍升騰變化之區是必福
地迺超然有㧞俗之志遂卓錫誅茅結廬其上息心安
禪時説偈言若己得解脫知見出世間法者然扵是邑
人尊其徳髙其行相與捐金助成其志不閱數年而精
舍益葺堂廡莊嚴皆徹而新之嘉定丁丑歳鄉閭之樂
善學佛者為其落髪被伽黎受具足戒法因其名也後
因天台僧隆磊雲㳺来此聞龍神感通之異因公築室
之難歸語舶官吳越錢沆迺故相國成公季子也錢具
大信根聞而嘆曰凡龍神所居多建佛塔廟而鎮安之
如北五臺南徑山是也一日至潭上奉先世所藏佛牙
五色舍利分施之凡二百餘顆歸作龍供忽青蛇出現
衆所共覩嗚呼異哉嘗聞諸釋典龍性剛猛有怒有喜
怒則為物菑害非但嵗功農事而已然其性亦喜佛乘
故如来世尊菩薩羅漢因天龍之所敬嚮調伏其性從
而化之歸證道果昔北䢵上人洞窟有瞿波龍王居焉
佛知龍怒乃運神足往彼龍王見佛歡喜怒心遂息佛
為説法授以不殺戒自是國王城邑永無憂患由是觀
之舍利佛牙之所自出持以奉龍云胡不喜則於利澤
生民保我穡事夫豈小補哉此舍利之所由施也抑又
聞佛滅度後有舍利八斛四斗天龍八部皆興奪心迺
分如来舍利為三而龍神分受其一然則舍利供龍亦
尚矣豈獨扵今為然耶葢一物衆生皆有佛性同一法
性皆能成佛況於龍乎況嘗得佛之舍利乎此所以不
寳其所可寳不藏其所可藏而樂施於龍潭也宜矣夫
舍利之為物如金剛堅梵云設利羅令訛而畧云舍利
不壞之義也自佛入滅三昧火光之餘令流布扵人間
世者亦不多見非相門未易致如此其富也又烏知不
自龍宫海藏而来其来也如是其歸也亦如是此聞有
靈循其故步即返其故歩物理則然物將求得所歸雖
欲不置諸龍潭之上不可得也因公將營浮圗而奉安
之上以祝六龍無疆之萬夀下以祈一切有情之百福
所願年穀順成雨𤾉時若雖使龍君超果此潭揚塵阿
僧祗刼如此舍利堅固勿壞塔以永存毋俾五臺徑山
獨盛扵斯世則華嚴比丘續佛慧燈於不滅矣其廬名
以舍利義葢取此迺實録也洛人范開久客錢門逺陪
東閤目撃勝事因公以記文見囑又惡得而辭焉姑述
見聞之有可書而書焉若夫地之廢興與夫龍之隱見
神竒凡耳目所不接而不可詰者皆畧而不書君其問
之水濱嘉定己邜夏五望竹洞翁記
　　重開顧會浦記
禾興郡領邑四號繁劇者華亭居其首唐天寳中祈吳
郡東境而置焉負海控江土為上腴其魚鹽之饒版圖
之盛視他邑之不若也國朝重馭民之官宰是者非名
通閨籍秩在京寺則未始輕授慶厯辛巳嵗夏六月彭
城錢君以九棘丞来更縣章君再調百里二君皆有治
績政或有因循未皇者輒思諗窮之顓扵改為如恐不
及直縣西北走六十里趨青龍鎮浦曰顧會南通漕渠
下達松江舟艎去来實為衝要平疇芳甸傍羅迤邐灌
溉之厚民斯頼焉自簳山之陽地形中阜積瘀不決漸
與岸等每風潮吐納纔及半道而止者垂三十年康定
建元之後愆澤仍嵗川澤不通榜人其咨捨舟而徒錢
君惻然有濬浦便民之志首建其議明年春由青龍睨
江瀾所来圗上其狀遂以議白府會府公集仙錢侯偃
籓之初銳於振舉周覧風俗憫時灾㓙期扵順成刻意
溝瀆樂聞斯議深然其請乃籍新江海隅北亭集賢四
鄉之民得役夫三千五百五十人府教以尉孫君専董
其役既授成算乃克濟美興役之始患榖髙民飢又重
費官廪募邑之大姓洎瀕浦豪居力能捐金以助庸者
意其豐約䟽之于牘誘言孔甘喜捨叢来凡得錢一百
三十六萬計粟之直頭會而晨敷之由是揆日戒告標
明部分定役臚呼荷鍤雲集澤門廢不勉之抶東山賦
忘勞之詩興三月辛酉訖四月己丑始於邑郛終於江
澨増深四尺㮣廣八丈無慮役工十萬二千九百五十
畚土平道者不與焉距縣半里舊設堰埭壅其上流今
則仍貫按圗經縣管塘浦十而居其最者五顧會是其
一焉次曰盤龍曰嵩塘曰趙屯曰大盈而嵩塘首源與
顧會合俱支流股引環漬民壤錢君又諭墾田若干頃
農之隙户出丁壯咸至顧會疏導之其或嵗苦淫雨水
沴且作則敗去防庸縱其溢漫自浦而泄匯於大川若
驕陽盛怒藴隆為虐則瀦亭潮波分注疆甽由浦而入
潤溉千頃夫然則隂陽慘舒之權嵗畸豐穰之候可移
於人手何水旱之足慮哉爾其大堤屹起素波盛滿烟
霞澄滅萬状奫淪流行無滯一切行商力穡者各隨其
便挐音壤歌而歡騰其間扵是邑明之耋老鼓舞聚而
言曰兹浦之堙為吾儕病久矣曩時字人者雖㢘得利
害而嗇於經費豈物有通否必待其人耶今吾宰以和
恵浸人髓以鍼石去民瘼興壞起廢易扵轉環是舉也
靡困乎私㒺耗於公因民所欲而利之則圗大垂久之
治孰愈扵是哉噫蒲榖之爵風化所繋昔人之以最課
異績美在青史者不可勝紀今之為縣者雖有通人之
才囏於施用而易扵韜晦卒不過循蹈常轍飭身飬望
為榮名之漸坐守嵗華幸而代去其扵建利除害㡬何
哉觀是浦也則錢君為治之淑慝從可知矣僝工之辰
命僚宷浮舟以落之峴職當載筆宜識其事聊紀嵗月
以示来者云慶厯三年嵗在壬午四月二十九日章峴
記
　　重開顧會浦記
三江東注震澤介其間潦集川溢畎澮皆盈而浙右數
被水患蘇秀湖三州地形益下故為害滋甚紹興甲子
夏大水吳門以東没壤之區悉為巨浸部使者飭郡邑
詢求故道導源決壅以洩水勢於是監州曹公以身任
責慨然興歎曰吾嘗巡行屬邑講問民瘼亦既有得扵
此顧未有以發之也觀雲間之為縣連亘百里彌望皆
陂湖沮澤當春農事方興則桔橰蔽野必盡力於積水
而後能種藝是宜地勢愈卑當有支渠分導瀦水而納
之海乃厯覽川原考視髙下訪扵父老謀之邑僚得顧
會浦自縣之北門至青龍鎮浦凡六十里南接漕渠而
下屬於松江按上流得故閘基僅存敗木是為旱潦潮
水蓄洩之限復得慶厯二年脩河記於縣圃而知兹河
廢興之嵗月與夫淺深廣狭之制役徒錢榖之數判然
察其恵利之實有在於此矣蓋厯百有六年河久不濬
而淪塞淤澱行為平陸遂以狀請於朝籍縣之新江海
隅北亭集賢四鄉食利之民以䟽治之官給錢糧而董
以縣令簿尉公偃冒風霜率先僚屬興工自十月二十
有六日役三月而河成起青龍浦及於北門分為十部
因形勢上下為級十等北門之外増深三尺而下至鎮
浦極於一丈面横廣五丈有竒底通三丈據上流築兩
挟提因舊基為閘而新之復於河之東闢治行道建石
梁四十六通諸小涇以分東鄉之渟浸不浃旬水落土
墳由是自簳山東西民田數千頃昔為魚鼈之藏皆出
為膏腴豈不美哉役工二十萬用糧以石計七千一百
為錢以緡計二萬五千若其他凡見於前記者兹不暇
録訖工之辰憲臺以常平官復視公與邑僚泛舟從逰
還謂炬當盡其實以刻於碑之陰毋事於誇也炬安敢
不勉遂識其嵗月及其功利而不復為之文紹興十九
年嵗次乙丑三月望日楊炬記
　　華亭縣浚河治閘記
皇帝克肖天徳剛健精粹髙明悠久夙夜於治道日月
以照之雷風以動之小大之臣迺震乃肅丕應傒志奔
走率職智不敢閟謀勇不敢愛力成順致利㒺不從欲
以能大宅天命照彰光堯之盛烈羣生雍雍焉惟蘇湖
常秀四郡經渠數百畆澮數千脉絡交會旁注側出更
相委輸自松江太湖而注於海而所入之道嵗久填閼
雨少過涯則泛濫瀰漫決齧隄防浸灌阡陌迺隆興甲
申秋八月淫雨害稼明年大饑上臨朝咨嗟分遣使者
結轍於道發廩賦粟以活饑者迺博謀於庭曰惟雨暘
之不時予敢不懋於徳然使水旱之不能灾者寧無人
謀或曰巨家嗜利因嵗旱乾攘水所居以為田則雖以
鄰為壑而不恤既瀦水之地益狭則不得不溢盍盡覈
所占而鑿之以還水故宅庶民病其少瘳乎上曰是固
有之然不可悉鑿也寧䟽水下流而導之會有言蘇秀
勢最下華亭尤近海十八港皆有堰捍湖可一切決之
四湖所瀦水宜為斗門以便節減上覽而異之亟命兩
浙轉運副使姜詵與今丞行視其宜姜侯開明强濟誠
愛果達有仲山甫匪懈之節既受㫖即馳布徳意諏訪
故老周覽川野窮源委度髙下審順逆取衝要盡得其
便利以聞曰東南瀕海之地視諸港反髙雖有神禹不
能導水使上也盡開諸堰適能挽潮為害閘湖以瀦水
可矣將以決洩而下流猶壅則無益也今宜浚通波大
港以為建瓴之勢又即張涇堰旁増庫為髙築月河置
閘其上謹視水旱以時啟閉則西北積水順流以達於
江東南鹹潮自無從入也上稱善即丐以常平之帑贍
其役且與守臣鄭間會其事制許焉則相與集徒揆日
賦材計功一木一石一夫一工皆窮校研覈纎悉周密
費而有節既具以授之縣令侍其銓侍其亦健吏也始
協謀終盡力威以柅姦說以使人一木一石一夫一工
必手自賦給不可廋匿檢程視作弗容茍簡乃浚河自
簳山達青龍江口二十有七里其深可以負千斛之舟
因其土治髙岸䕶青墪傍故水所敗田數萬畆還為膏
腴為閘於邑東南四十有八里增故土七尺甃巨石兩
趾相距常有四尺深十有八板板尺有一寸月河之長
三千三百五十有五尺廣常有六尺凡浚河之工萬有
一千二百金工石工木工畚築之工伐助運致之工總
其數概七倍於浚河靡錢緡九千三百五十四粟石二
千三百有九十始於仲冬之朔凡五十有五日而畢蓋
歛未嘗及民而民亦若不知有是役也於是耕夫野人
相與来言曰昔也十日不雨吾倚鋤而待澤十日而雨
吾捧土以増之今四州之人自是知耕歛而已雨暘惟
天可也此吾君之澤而二三大夫之力吾儕鄙人也持
牛尾抃蹈而歌嗚嗚言語下俚不可聽也盍為我文之
克昌竊迹前事鄭白之渠成而關中沃野無凶年其民
歌之班固志焉於今盪耳且也今天子仁聖勤儉宫中
無一椽之營獨念稼穡之艱難遇灾而懼食不甘味寢
不奠枕務以興天下之利而忠恪之臣畢智慮展四體
迄此成功乃野人之歌不足以被管絃垂汗青倘太史
氏又以為主上盛徳大業固已不可勝載兹特一方之
細故恪而不悉則是使四州之大利曽不得齒於關中
之二渠垂光萬世此承學之罪也乃為歌五章以遺斯
民使扣角撃壤以極其鼓舞歡愉之情用發揚聖徳亦
使知自今農為可樂而招之反本云若夫念圖功之孔
艱嗣美績於無窮修治於未壞時浚而勿壅尚屬諸来
者其詞曰水横流兮無津涯浩浩洋洋兮誰東之帝不
寧兮謀臣来謀臣兮夙夜水滔滔兮迤而下不搴茭兮
但耕稼君王智兮如伯禹川后雨師兮莫余敢侮且决
且溉兮介我稷黍我受一㕓兮終善且有汝行四方兮
曽不足以餬其口易歸来兮君王錫汝以萬金之畆帝
謂兮三臣錫之福兮慰汝勤報吾君兮嵗後天施我孫
子兮彌豐年乾道二年十二月二十五日許克昌記
　
　
　
　
　
　
　至元嘉禾志卷二十
欽定四庫全書
　至元嘉禾志卷二十一
　　　　　　　　　　　　　元　徐碩　撰
　　南四鄉記
開禧三年鑰方挂衣冠又苦􁀰盭之疾卧家待盡孟秋
月杪郡以邸報來使兒輩誦之有臺評論嘉興府華亭
之四鄉利病深切著明為之矍然而起誦之數過仰嘆
曰皇上勤恤民隱宵旰不遑而耳目之官洞察田里之
細微徑以徹聞不旋踵而報可古所謂諫行言聽膏澤
下於民非此之謂耶於是時仲舅汪文昌之子立中為
宰恐其有累亟以書問之得其報曰此出於殿中侍御
史葉公之奏非特為一邑無窮之利立中與同寮亦與
有大幸於斯焉士民方相與為葉公立生祠於縣庠因
請為記以叙其事始及積弊之實大約邑中嵗造煑醖
額止四萬緡紹興十八年有邑宰醖過倍増至十三萬
有竒科斂之害自里正市井道釋醫卜下至倡優無有
免者吏胥以次差等其長嵗或至二百萬錢賕賂肆行
公私交病吏逃民困曽無以塞責動輒科罰重征倍税
日甚一日叅政錢公邑人也既登政路盡以告扵孝宗
皇帝宣諭漕臣韓彦質俾有以寛之先是張涇堰壞海
潮大入雲間胥浦仙山白沙四鄉蕩為巨壑漫及蘇湖
秀邑不復可耕乾道七年朝廷不憚重費大興脩築海
患雖除民力愈竭斥鹵未清租稅全失至是嵗久農民
漸歸故業可以起賦猶未忍盡復舊貫量估米直使之
樂輸會計四鄉夏稅折帛為緡錢二萬苗米近三萬斛
斛三緡合為九萬千内以六萬五千三十九貫充一嵗
月解之數以補酒額分𨽻發納尚有増額三萬貫有竒
皆不可催足之數又盡蠲之自淳熈六年為始兩鄉之
賦既輕而易輸三十餘年敷抑之苦一旦洗去感被寛
息闔境為之鼓舞今又將三十年而四鄉復成大敝副
端舊寓兹邑深知底藴其論年来曲折如燭照數計之
明謂既以補額外之酒錢遂分入月解之額府已均定
不容少虧春催夏稅夏催秋稅是蠶桑未動而責以折
絹銍艾未施而責以折苗殆無此理其尤害者遇有災
傷如今嵗既旱而蝗他處皆有蠲減此獨不與而征催
益急别置牌引名色至不可縷數欲下漕司及本府措
置每嵗别委官專催四鄉二稅徑解所𨽻不許邑官干
與仍除去版帳中酒錢之數起催輸納並從條限給鈔
無得稽遲灾傷均與蠲放民頼以寛錢又無欠邑亦易
辨一舉而三利具焉上意開納旋即施行立中到官固
已厯究本末無路自達又以四鄉所輸每嵗多不及額
邑為補足尤難支吾天假之幸有此際㑹且俯蒙察其
来已久非今日之罪略其前日不得已之過而禁其將
来可謂曲當矣官寮吏民交口相賀郡太守程公卓喜
斯邑之少寛戒飭上下奉行惟謹葉公名時字秀發嗚
呼推此心而廣之皆能如此斯民其有瘳乎龍圖閣直
學士通議大夫致仕樓鑰記
　　勝果寺妙悟大師碑銘　　　吕益梁撰
師諱希最俗姓施世為湖州人其母感異夢而生乳中
遇相者曰是子骨法異常勿染扵俗因捨之出家依郡
之廣化寺僧寳新為師四嵗遇天禧霈恩祝髮受具足
戒十五嵗學天台教於錢塘名師慧才盡傳其學悉眀
奥義慧才善之曰天台教門又得人宗風益不墜矣擢
居上首緇流競名者愛而畏之號曰義虎治平中遂挈
經笥来講秀州青龍鎮隆平之塔院師平日不特講説
而已其舉動語嘿不必與其法相應而後己名實既符
道俗咸嚮講塔院者累年一日不得意扵鎮宰即拂衣
去之霅川師既去學徒什伍散矣昔之妙香寳華之所
一變而為積塵茂草之塲信士過之莫不徜徉重惜師
之去也鎮宰替師復来則不復主持矣遂買居於勝果
寺講說如初寺僧子雲之室夙有祟師乃呪塊土擲於
怪室中湏臾得片紙書曰今被法難捨法力沒余當復
来於是寧息者累日其後撃物颺火變怪大作子雲惶
怖復請師禳之師至怪所詢之曰汝果何物耶得非未
離幽壤之苦將丐慧力以求生者耶何為擾人不已耶
汝不聞惱法師者頭破七分乎為之講說輪迴因縁仍
令衆僧聲呪以破其罪障俄而空中轟然有聲視之得
朱書數十字自稱有漢烈士沈光大畧止悔過謝罪自
蒙懴解中夜已生他化矣師謂他化天也嗚呼怪哉余
嘗讀髙僧傳至於法蘭精勤經典山中神祗皆来受法
人謂得破精靈余竊疑其誕及覩此則知佛慧神通足
以斥陰妖之靈響㧞重泉之沈魂明暗兩途各獲安利
矣夫怪者聖人所不語將為後世好誕者戒也然孔子
嘗謂敬鬼神而逺之又曰幽則有鬼神是豈以鬼神為
無哉今沈光變見顯顯若此則凡包禍心以欺諸幽者
得不聞是而懼乎此余所以雖怪而必書也師臨終尚
說法作偈頌優㳺坐亡時元祐庚午季秋六日以其年
孟冬十八日闍維得舍利數十瑩采陸離臘七十三夀
七十六其徒寳覺恵圎恵軫用浮屠法㪚骨於水因求
文以貽不朽銘曰
禪律雖殊歸則同揆冰泮雪消俱成一水師之持律古
佛是擬聞思惟脩小不踰咫講明妙教名流伏膺解破
幽障沉魂獲升利物既足坐躋上乘慧績若此宜以銘
稱
　　　世非無怪也聖人不以語諸人然易曰精氣為
　　　物逰魂為變是聖人固己言之矣勝果寺撃石
　　　颺火之妖豈非精氣為物逰魂為變者乎宋之
　　　天禧距漢已千百載所為烈士沈光者精魄猶
　　　未化其可信耶其不可信耶抑他有憑附而然
　　　耶最公法師以大乘力濟幽塗若使魂氣有所
　　　之而妖怪不復作是亦不可謂難矣其徒刻之
　　　石以大其説以永其傳無證脩公出以示余且
　　　言佛道慈悲其有徴驗者如此故為之書時至
　　　元癸未清明後二日承務郎慶元縣尹單慶謹
　　　識
　　寒穴泉銘(并叙/)　　　　　守臣毛滂撰
歐陽文忠公為大眀水記云山水上江水次之井為下
山水乳泉石池漫流者上然余客東都時日從定力流
取井水煎茶此井不知有山泉而味乃與恵山等至衡
其輕重則定力之水輕是此井寧肯出山泉下哉至載
劉伯芻謂水之宜茶者有七等又載李季卿論水次第
有二十種恵山泉葢居其二文忠公以為不然雖余亦
不以為然也葢水之在天下者人安能盡知之顧可使
不知之水又盡居七等二十水之下乎水之良不過甘
也一甘而别為二十差為七等又遂以為天下無水而
髙之是當欺我秀州華亭縣有寒穴泉邑人知之者鮮
縣令姚君汲以遺余余始知之問此邦人則多不知也
取嘗甚甘取恵山泉並嘗至三四反覆嘗畧不覺有異
是就余所知則恵山寒穴相望裁二百餘里間葢有兩
第二泉矣嗟乎論水者談何容易景祐中相國舒王有
和華亭縣令唐詢彦猷寒穴泉詩云神震冽氷霜髙穴
與雲平空山渟千秋不出嗚咽聲山風吹更寒山月相
與清北客不到此如何洗煩酲此泉雖所寄荒寒宜因
相國詩聞於時然亦復未聞也余憾前人之論水者既
不及知之余欲以告今之善論水者為作銘云
　　泉之顯晦　　　豈亦有數　　　生此寒穴
　　與世不遇　　　美不見録　　　為汲者惜
　　泉獨知冽　　　不計不食
　　書朱象先畫後
松陵人朱君象先能文而不求舉善畫而不求售曰文
以達吾心畫以適吾志而已昔閻立本始以文學進身
卒䝉畫師之恥或者以是為君病余以為不然謝安石
欲使王子敬書太極殿榜以韋仲將事諷之子敬曰仲
將魏之大臣理必不爾若然者有以見魏徳之不長也
使立本如子敬之髙其孰敢以畫師使之阮千里善彈
琴無貴賤長幼皆為彈神氣冲和不知向人所在内兄
潘岳使彈終日達夜無忤色識者知其不可榮辱也使
立本如千里之達其誰能以畫師辱之今朱君無求於
世雖王公貴人其以何道使之遇其解衣磅礴雖余亦
得攫攘扵其旁也元祐五年九月十八日東坡居士蘇
軾書
　
　
　
　
　
　
　
　
　
　
　
　
　至元嘉禾志卷二十一
欽定四庫全書
　至元嘉禾志卷二十二
　　　　　　　　　　　　　元　徐碩　撰
　　碑碣
嘉興縣
　　嘉興縣學記
縣有學古黨庠遺意也記禮曰古之教者家有塾黨有
庠術有序夫五百家為黨黨下於遂或者猶後世所謂
縣乎秦始分郡縣至漢縣邑有校經師唐上中下縣有
博士皆是官也我朝縣學始於慶厯弟子員更定於熈
寧主其事簿若丞官未專置理宗皇帝三十九嵗始詔
天下悉差主學於是薄海内外皆夫子宫牆矣檇李甲
右扶風附庸邑曰嘉興學久廢其址更為郡社壝士藏
修無所校官至虚設令尹資中張君汴喟然嘆曰設庠
序以化於邑尚矣今朝以主學命官名具而實冺令獨
不愧子衿詩乎迺亟請於邦君本心文公公曰興學吾
志也曷敢不如請令迺相度西城廢館白於郡而址焉
邦君許之則出帑佐費鳩僝功大君髙墅潛公聞之喜
撥緡為助經始扵咸淳五年八月眀年正月告成禮殿
業騀公堂翼嚴齋序環向門廡庖舍靡不整備其前則
河流縈帶據浪泄上京之源觀先利賔跬步津要多士
之藻思葢與桃桞俱新也先是學有田寄諸泮宫未復
令曰均之飬士奪彼予此非吾志也迺捐邑圭租畆百
漕郡又撥鹿苑廢寺中次田地凡若干畆為繼粟地邑
民士復争以田租来助郡侯嘉之悉與蠲賦稅免繇使
菁菁莪沚仁飬沛然是可以教思無窮矣嗚呼邑以嘉
興名而學之廢獨久廢興之數天乎哉令守屬也而分
師帥之責槖籥天理機籟人心葢有興起之先務焉然
而鮮道義之味者不能興困囂倥之塵者不暇興能矣
暇矣而為之長者請焉而不聽聽焉而弗力孰主張是
孰隆施是又烏可興今令君以詩禮名家邦伯以道徳
文章為時望化民成俗之志節合而桴應㡬年廢閒之
大事一旦粲然復興之天耶人耶抑學興矣魚魚雅雅
来逰其間豈徒異筆以為邀利達計興仁遜以範其趨
興禮樂以陶其飬使嘉魚之賢由此烝罩於亨嘉之世
則於師帥作興之初意庶乎其無負矣邑人屬記嵗月
以寓祠石室像益州之心扵是乎書宣教郎宗學博士
兼福王府教授梅應發記
　　真如教院法堂記
壬辰嵗夏四月有僧清辨踵門来告曰清辨秀州真如
草堂僧也真如故有講堂卑狭不足以庥學者清辨與
同術恵宗治而新之今髙顯矣願得子之文刻諸石以
諗来者光謝曰光文不足以辱名刻加平生不習佛書
不知所以云者師其請諸他人曰他人清辨所不敢請
也故維子之歸而子又何辭光固辭不獲乃言曰師之
為是堂也其志何如曰清辨之為是寺也屬堂中之人
而告之曰二三子苟能究明吾佛之書為人講解者吾
且南嚮坐而師之審或不能則將取扵四方之能者皆
伏謝不能然後相率抵精嚴寺迎沙門道歡而師之又
屬其徒而告之曰凡我二三子肇自今以及於後相與
協同力志堂圯則扶之師闕則補之以至於金石可弊
山淵可沈而講肄之聲不可絶也光曰師之志則美矣
抑光雖不習佛書亦嘗剽聞佛不為人矣夫佛葢西域
之賢者其為人也清儉而寡欲慈恵而愛物故衣敝補
之衣食蔬糲之食巖居埜處出妻屏子所以自奉甚約
而憚於煩人也雖草木蟲魚不敢妄殺葢欲與物並生
而不相害也凡此之道皆以清潔其身不為物累葢中
國於陵仲子焦先之徒近之矣夫聖人之徳周賢者之
徳偏周者無不覆而末流之人猶未免棄本而背原况
其偏者乎故後世之為佛書者日逺而日訛莫不侈大
其師之言而附益之以淫怪誣妄之辭以駭俗人而取
世資厚自封殖不知厭極故一衣之費或百金不若綺
紈之為愈也一飯之值或萬錢不若膾炙之為省也髙
堂巨室以自奉養佛之志豈如是哉天下事佛者莫不
然而吳人為甚師之為是堂將以眀佛之道也是必深
思於本原而勿放蕩於末流則治斯堂之為益也豈其
細哉皇祐四年館門校勘同知太常禮院司馬光記
　　真如教院華嚴閣記
嘉興之南門外數里所有精舍曰真如湖光塔影映帶
搖蕩絶無俗塵合是佛境繋船其下登臨靜深傑閣在
巔俯瞰荒忽至其棟宇精密化樂天宫之幻成歩履安
平堅牢地神之擎戴金碧晃曜位置森然晨香夕燈霧
横星燦信一方之殊勝也閣距地凡㡬布丈六金身繪
象併其旁之西方聖人者二如懸度然每嵗之春有般
若之㑹少長咸集以數千計衆宣佛號隠雷盤旋皆諸
閣之所覆也匪假神運可想人力戒月之志勤矣予勸
農真如所謂戒月者其主僧也兩目巉巉宜有强幹故
人黄君安止交逰餘二十年昨得之扵武昌去載再見
於都城今来此則戒月囑其求余記黄固佳士月亦非
庸俗緇徒矣真如為賢首十方教院唐至徳時號至徳
院本朝大中祥符改賜今名偕之言云然寺有題名石
刻建中靖國之初郡守領客自資聖禪院過真如烹茶
賢首教院則其間固鼎峙也真如繼是當以閣夸𫝊道
嘉興而問僧坊之盛願梯雲者誰勇往寺自紹興間有
僧用智者草草重葢扵兵火之餘號智華嚴令戒月自
淳熈二年為主席遂有意建華嚴閣心不退轉迄臻扵
成凡五間濶六丈二尺髙六丈五尺深四丈九尺他如
廬舍那殿十六觀堂及僧之居處一新之至其具體有
不可闕者總為屋四十八間戒月謂未嘗持䟽登人門
特以講説所得襯施不為己有摶塗塞海始若茫然聚
毛成裘久乃見效為費約十萬四千餘緡寺無常産戒
月又辦田嵗可收米三百斛今之仰食其香積者已百
五十餘人月不為誑衆眼具知予不溢美隨喜涉筆嘉
定壬申八月旦日朝散郎權知嘉興軍府兼營田勸農
公事商逸卿記
　　真如寳塔記
中土自摩騰竺法蘭以經来華人固知有經也菩提達
摩以法来華人固知有法也阿育王以佛滅度後一日
之中造浮圗八萬四千此西方殊勝事華人未之知也
逮吳赤烏二年康僧會擁錫至建業大帝使求佛舍利
既得之即為造塔自是浮圗始建於中土而吳中特盛
焉隋唐以来名山勝地表刹相望赤珠夜眀亮光晝現
四種八種三意六意瓶沙發願窣堵正名衆生不見心
不見身者如暗而迷仰觀斗極無感不應無應不神所
謂塔廟莊嚴徧於四維上下矣檇李為郡實今輔藩臯
陸四周平夷洞達宜有標植用鎮陬隅雉堞離方真如
般若薌雲覆地華雨彌空嘉祐壬寅嵗有法師自南者
嘗建仁王䕶國般若寳塔善導衆生脩崇梵福宣和庚
子適值兆亂焚蕩無餘僅存地宫治銀塔像佛牙舍利
光彩如新厯年既多因循廢墜今比丘上首智炬夜夢
觀音大士有所告語於是猛勇精進捐財施力復有長
者檀波羅衆捨己愛樂無量數計共成佛事鳩工扵淳
熈十年仲冬二十九日落成扵慶元三年孟冬之六日
雲壁八面絢爛凌空露盤七層巍峩出地東際滄海䀛
爽光眀西瞻都畿佳氣葱欎南極於越濤江轟豗北頫
吳㑹太湖汗漫介日月之間出雲雨之上十通大用三
界無邊統萬有於微范視億載於晷刻猗歟偉哉誠迦
維之妙利羣生之指南也作是語已有一居士長跪問
言昔聞如来談法華扵鷲峰時有七寳塔湧出現前其
中發大音聲又休胥國道合尸羅扵指端出浮圗十層
有僧執爐葢旋繞而行以此較彼孰真孰幻夫萬法生
滅孰非妄幻幻身既妄物物非真作如是觀名無為法
不取於法無得而脩法固無為相有真實現前三昧如
丘山髙福不隐滅亦復如是如来方便提引衆生勤力
脩行成就幻力空即是色道不虚行出世楷梯故應頂
禮是嵗陽月朔五日奉議郎新知紹興府上虞縣主管
勸農公事賜緋魚袋永嘉鮑義叔記
　　東塔廣福教院記
嘉禾郡之東偏距關五里而遙有廣福賢首教院幽閴
僻左居無囂塵僕記少時偕伯仲氏肄業扵斯比竹茨
草之室不支風雨魚皷罷響齋厨弗充並院西南相界
之内僅有廢塔二級餘悉神林鬼冡蛇虺所孕育汙莱
不治多厯年所僕既長立宦學飄零二十年家居官居
足跡未始一踵舊逰也側聆里閈士女相謂是院旬嵗
典刹得人輪奐日新龍象雲集强僕往臨視之至則清
照法師清雅肅客而入外敞三門金篆髙掲天魔鎮守
萬法之要關也門内即塔院露盤匝地風鈴韻天羣迷
之標指也塔院直北建大悲寳閣浮空百尺俯瞰日星
清淨之目毋陀之臂具足妙相普現聲聞正覺之道塲
也寳殿八楹枕閣前軒鑿池引流芙渠自然可以建齋
行道燒香散花精於佛寺之宇也閣後飛橋跨空過華
嚴堂髙廣宏曠金碧璀璨猊座巍峩寛廣周繞敷演聖
言之所也堂後輦土為臺以建上方燕安身心瓶錫是
寄東闢一軒軒外鉅竹千挺扶踈晝陰人天尊仰之所
也廊廡臂伸齋房指列窗牖虚眀巾單整潔諸教比丘
體用雙脩之地也西則有大天龍背負踴起輪藏在焉
東則有香積妙供苾蒭芬芳庫司在焉以至綱統之竂
伊蒲之舍澡滌之室溷湢之軒莫不崇深壯麗甲乙扵
諸山其他小物細故動欲垂示久逺未嘗茍且僕既周
逰觀覽乃嘅嘆而謂雅曰昔黄太史有毁中民百家之
産而成一屋奪農夫十口之飯而飯一僧之語況受供
於日中託宿於林下續禪床於斷薪繞飢腹以三篾皆
師宗門之故事也向者敗屋數區不猶愈乎雅炷香合
爪言曰毗盧遮那宫殿樓閣充遍十方無所分别一彈
指頃三昧現前詎與夫人間世經紀究度規畫措辦然
後成就者之比哉是刹故基墝埆卑陋貍䑕庭除蝸蚓
几席誠不可與一朝夕雜處也況欲闡揚宗風安集徒
侣其可耶茲地爽塏髙眀故命工撤修之凡棟楹梁桷
葢瓦級塼之具皆長者自為布金舍己愛樂無所靳惜
領徒以来檀信施人悉助其費不銖黍留故能奮其憊
於創殘摧敗之餘而無厲民駭衆之舉適嵗旱澇此方
貧弱不自存者厚以役直使食其力俱知心競不至告
勞亦我大雄氏慈憫方便之一也居士以斯言為信其
為證眀之僕曰有是哉汝佛如来嘗示不誑語之戒僕
儻未信而言於心有負故摭實以為之記師崑山人也
純直簡古於華嚴宗旨川流電激學者坐夏無慮千指
是豈特能繕弊支傾而已云慶元庚申二月己未日承
議郎新僉書江陰軍判官㕔公事賜緋魚袋永嘉鮑義
叔記
　　東塔置田度僧記
吾鄉州近城有教院曰賢首住持僧曰清雅院久傾欹
風披雨沐僅支數椽雅不堪陋捐施金一新之寳殿雕
楹繡􁍃鏤楶次舎甲乙步櫩周流叢林規橅色色差備
囏勤經始至矣又念嵗入無銖粒寸産僧供不贍苦行
相與精進佛事不祝髪受戒以繁其徒祖印不傳無以
善後扵是置常住田置度僧局吾鄉之人往来習聞其
㮣不知孰何一旦書来乞記反覆顛末信其言尤詳曰
清雅入院更十有八夏極力苦心辦緣為鐘魚主省帖
舊以嫡枝差次住持不容異派旁睨雖吾祖師浮雲太
空受十方施無所執著吾去就非所計第院故貧陋僅
僅苛全非如名山大禪林施厚力豐可易置如傳舍院
事一失主盟焚脩不䖍苴漏不補私所有以自膏潤輕
去迭来則日就淪落故往年尚書郎王使君慨念之復
理前語丁寧申曉刻之堅珉以為表經先是有持僧牒
一道不著姓氏欲以佐工役費清雅不敢私轉以累吾
徒則施狭院固貧自若因出意合道人各持緡錢予焚
香探籌以取之以其為求田根蘖或相繼出力助施得
租糧以斛計者㡬四百就以先所有鮑氏諸家田米嵗
二百餘斛歸度僧局籍淨人氏名鱗以髙下持帖為據
知事僧掌之給先出局者披度禮本院為師有贏金勿
擅支與以濟私用不幸有殞歿則以次繼承取米十斛
為送終費院間有儉㓙或公私百費弗得造為名色耗
用没隠不償設有是許持據與所刋碑鳴之有司以請
凡度僧局之贏金儲以増田足十年則盡歸公以給僧
供惟所用此清雅所為規式示山門俾遵守者如此幸
為清雅書之機憮然曰自金僊氏入中土老氏與吾儒
之教鼎峙吾儒常貶釋氏謂其憑虚恍洋無所考詰引
繩批根麾使不得近吾扵中常持衡焉世變日久澆詭
日滋吾聖人語不及怪不以幻異示人而後釋氏禍福
之説行葢為權以濟經之所不及指異而歸同要使人
遷善逺罪而已見不必偏況人居天地間孰不喜生惡
死釋氏獨以寂滅為樂覺觀湛然不種愛根不淪慾海
其事為甚難世人重財纎嗇倍力為巧市賈則爭分銖
飢丐在側靳一錢不與而精舎山立棊置備極莊嚴朱
碧煥爛率借資於人以廣費傾郡邑有餘貲者不命而
獻力不祈而薦貨輪運輻集色無留難其致此必有道
彼釋氏納輕皆其徒致之無一切世間苦樂愛慾締歡
喜縁宜無毫髮固恡心而或者蜗旋繭裹用財自衛一
鉢一衣之儲植豐矜隆甚至割衆施利以肥已是謂無
達識者清雅刻以大慧自奮孤立一意視所居院如世
之欲持其家者務使經久悠逺囊槖無遺餘不顧也豈
為釋者難之世葢亦鮮矣機與雅相習知自官中都譽
言日聞每傾駭浮慕恨不即聳瞻磬折龕僧燈一道故
舊為笑樂因其有請於是乎書嵗次甲子仲夏初吉中
奉大夫行秘書省著作郎兼資善堂小學教授兼權駕
部郎官婁機記
　　本覺禪院記
本覺創自李唐逮今數百載中更兵火巋然如魯靈光
之獨存刹以古故尊我朝熈寧間命蜀僧文長老来此
主禪席蘇文忠公三過門而三賦詩地以人故勝寺距
城西南不一舍平疇迴野一水環抱層樓傑閣𣺌立於
蒼烟白葦之中閴然有山林氣象亦檇李之竒觀也惟
廪入素薄嵗上熟猶不足以給衆率應縁助之嘉熈庚
子旱魃為虐有司勸糴㡬徧國中寺僧竭力以應自是
饘粥弗給緇徒星散異時主首數更坐席曽不待暖叢
林規矩蕩不復存過者惜之淳祐辛亥太監趙公與訔
来守是邦禮請三塔宗逺遷住兹山始至相其所旁穿
上漏四壁蕭然如逃人家逺老願力宏深推所以理三
塔者理斯寺爰以眀年春稍募衆力排蓬藋輦糞壤塞
垣墻之闕嘗為人所徑者以杜往来治煬竈鑄巨鑊歛
薪米闢一堂以聚其徒然後聚工鳩材葺重門步廊法
堂方丈為屋八十楹葢覆而塗塈之又眀年鼎新長生
庫廬捐衣鉢所有以營子本之入始甃荷池復蓮界舊
觀舟楫之敝且漏者補之墁之器具之垢且闕者飾之
完之凡齋鼓鐘魚禪床單席靡不畢備又明年展闢齋
堂増髙加大上架重屋旁建房竂為西廡使與東序稱
扁其堂曰大圓覺海寮曰妙心於以舍羣僧之焚誦與
行童之侍使者虚眀軒豁若幻成也嗚呼難矣哉余嘗
慨近世大禪刹號稱領袖往往視如傳舍占一席於偏
廡以茍朝夕顧視囊中貲聚足以易善地望豐報而心
猿意馬已坐馳於南北東西數千里之外以故鐘鼓不
鳴庭無葢障不蔽風雨金僊梵帝樓觀丹青之飾塵煙
晦䝉脫粟藜莧之供無以繼在在皆然也逺老攻苦食
淡銖積寸累不以一毫私其身勤勞三載起廢而一新
之凡昔所有者皆具所無者始有之可謂能矣今中産
之家謀及一廬斬木陶瓦必數嵗經營乃就逺老以虚
拳自奮舉意造事計日而成是必有相之者加以嵗月
則金碧輝煥照耀大千又豈止為一方之信向云余故
勉其進而為之記寳祐已邜中和節朝奉郎前差通判
昭信軍兼管内勸農事徐聞詩記
　　本覺禪院三過堂記
或謂東坡因鄉里道故舊若逃虚喜跫然為文(闕/)逰本
覺是豈知公者耶公以熈寧五年攝開封府推官乞外
適守杭州之眀年有事扵潤道過檇李尋訪焉而峨睂
翠掃形於聲詩抑見文固有以致公者後六年自徐移
湖再過焉文病且老又十年自翰林學士累章請郡除
龍圖閣學士知杭州又過焉文死矣所謂三過門間老
病死於以見於注意於文甚深慶元初蜀僧本覺来住
山得公第三詩於禮部尚書楊公汝眀家遂集帖字同
前二詩登諸貞石尚書西歸題字扵賢良鄧公諫從之
左至今樵䜿牧兒能指㸃詫行路人而言曰東坡三過
此賦詩而去公負剛眀勁正之氣與奸邪並進爽㧞不
可干若千崖髙秋松桂精神草木凜栗助寡忌衆直行
徑前危機屢施命亦㡬殆烟江瘴海至輒忘反虵鄉常
落縱浪吟嘯不知死生患難為何物然則頡頑翔鳴物
莫我攖不足為之榮羇窮窘局動與旤觸不足為之辱
汎乎水盈科浩乎雲無心至今望之邈在天上住山元
澄作堂曰三過補山中闕文而以致其思是記刻舟之
迹而語人曰劍在此予又為之記與尋劍何異哉澄行
吾法中猶子也號古潭嘉定甲申潼川北磵居簡記
　　恵寂院觀音記
補之猥以踈庸䝉恩假守到郡之初時適閔雨既視事
徳薄不能召和遍祈靡應於是㳟請恵寂行道觀音致
禱焉未及城而雨至優渥霑足農不失時他郡雖接壤
亦不及非大士之力而誰歸行殿闕典創而新之以嚴
將迎香火之所涓日奉安已訖厥事雖然祈而必報人
事固不敢不盡若智慧無邊豈一物所能報哉因命祥
符主僧師源恭寫瑞相刋諸樂石以廣其傳不特以祈
豐年且將記圓道感格之速以堅後来之信或謂大士
與上天竺靈感聖像同出而異體故雨𤾉之應若出一
軌斯言必有自来故併書之使一方知所歸嚮云慶元
丁巳閏月望日朝奉大夫知嘉興軍府事澶圃王補之
書
　　三塔白龍潭記
漕渠出通越門直西三里斗折以北面其曲為今景徳
寺前有三塔枕其流流之深倍左右四尺龍之所宅也
寺有伽藍祠號順徳龍王葢嘗有封爵莫考其所以始
舊俗云風檣雨櫂淪溺不測往来者謂險跡江湖間乃
相與硺石韞舍利建浮圖鼎足鎮之所謂三塔者也塔
初成炅光夜眀險害乃已豈其依佛慧力易暴以仁如
華嚴經所言遂以福徳有此珠宫貝闕耶圗經亦不載
始末元豐己未嵗有張君勝者作三塔白龍潭詩其序
云爾或云近嵗有艤舟河上夜半風雨晦眀遷之數十
步擢夫㡬殆然皆以此非深山大澤且不考知其故意
故易之淳熈元年夏五月潭之所大雨雹殆陽不克也
克必過過則為旱已而不雨至扵秋七月孕者待雨秀
發莢者待雨堅好有㫖禱羣望最後築壇刑白鵝坎血
以祠藴隆如故郡刺史毗陵張公元成顧曰將何以拯
民憂時習曰嵗旱取虎顱骨納之有龍湫潭中可以致
雨法用長綆繋之雨足即出之先大夫嘗行之京口雨
旋至請加之扵三塔之潭公曰諾獻議者疑之夫事既
亟矣知之而不能行欲行之而不勇不誠謂吾民何扵
是綿蕝如法己未公從僚吏出禱小雨隨之越三日丁
酉禱畢蜿蜒雲端不終朝大雨翼日又雨雹繞佛廬震
而人虩虩然如在其左右不涸不流不萎不蘇嵗以大
熟邦人大喜嗟夫十日不雨則饑五日不雨則饉今饑
饉不作盜賊俱無人以為是故然孰知龍之自乃即廟
貌寵新之命車命服始追用王儀丕宣厥靈客有過之
者為時習言川澤之物莫智於龍上古之世有以龍名
官者官脩其事則禱雨其艱哉厥後不能紀逺乃紀於
近近而民事為民師者今或日所不給又烏暇議龍之
智矧曰天地陰陽之事其言似有㫖故併書之十月九
日通直郎知秀州嘉興縣事毗陵李時習記
　　唐中宗皇帝御製華嚴宗主賢首國師真讚
宿植眀因　　　　專求正真　　　　庵園晦迹
蓮界分身　　　　闡揚釋教　　　　拯濟迷津
常流一雨　　　　恒淨六塵　　　　辨圃方開
言泉廣濬　　　　䕶持忍辱　　　　勤脩精進
講集天華　　　　祥符地震　　　　運斯法力
殄茲魔陣　　　　爰標十觀　　　　用契四禪
普斷煩惱　　　　遐祛葢纒　　　　心源鍳徹
法鏡澂懸　　　　慧筏周運　　　　慈燈永傳
名簡紫宸　　　　聲流紺域　　　　梵衆綱紀
僧徒楷則　　　　鎮洽四生　　　　曽無懈息
播美三千　　　　傳芳百億
　　唐文宗皇帝御製華嚴疏主清凉國師真讚
朕觀法界　　　　廣閴無垠　　　　應縁成事
允用虚根　　　　清凉國師　　　　體象元門
奄有法器　　　　我祖聿尊　　　　教融海嶽
恩廓乾坤　　　　百新二疏　　　　㧞濯幽昏
間氣斯来　　　　拱承佛日　　　　四海光凝
九州慶溢　　　　敞金僊門　　　　奪古賢席
大手名曹　　　　横經請益　　　　仍師巨休
保余遐厯　　　　爰撻頴毫　　　　式揚茂實
真空罔盡　　　　機就而駕　　　　白月虚秋
清風適夏　　　　妙有不遷　　　　緣息元化
邈爾聖儀　　　　煥乎精舍
　　易庵寂照講師推公塔記(并銘/)
師諱清雅字少南圜囘之法嗣可堂之裔孫也姑蘇常
熟人家業儒應其姓祝髮於崑山之慧聚夏臘五十九
世齡七十五嘉定甲申三月二十六日澡沐更衣跏趺
坐偈而寂茶毗舍利璀璨其徒啓東奉師遺事願銘塔
石師妙圎頓宗了第一義五鎮叢席所至一新秀之東
塔廣福杭之南山慧因起廢興衰殆若逰戲故今分其
骨於兩山者旌厥徳也嘉定癸未茂陵兩召便殿問法
講華嚴經賜號易菴寂照講師并書華嚴經閣四字以
賜之賢首一宗多盛西北奏以崇先光福普眀開元四
刹悉肄教額聖恩俞允光被泉石宗風大振至今頼焉
丞相衛王史公參政忠簡先公皆一時朝貴咸樂敬鄉
知省鄭公尤與師契合一見相得如平生歡中外歸依
佛法増重師色厲而仁行峻而周見處明白宗説演暢
平居簡素紙衾布褐裕如也素專淨業嘗效廬逺嵗建
蓮社講下常千人五十年間景從日廣度緇白以萬計
口授心傳者何啻十百燈燈無盡盡未来際拯迷導昏
難可度已嗚呼休哉銘之曰
皎心月兮圎眀印香水兮澄渟月不降兮水不升湛流
光兮應羣情竟化事兮遐征析金鎻兮閣靈紀琬琰兮
徳之馨綿浩刼兮垂典型
　
　
　
　
　
　
　
　
　
　至元嘉禾志卷二十二
欽定四庫全書
　至元嘉禾志卷二十三
　　　　　　　　　　　　　元　徐碩　撰
　　碑碣
海鹽縣
　　縣學記
夫子之道孟子稱之曰生民以來一人而已後之碑夫
子廟者雖引天地日月山川鬼神為之比考其至未有
出于孟子是知聖人之門難乎其言也才非命代宜不
復為姑記其事海鹽秀之屬邑于吳為東鄙地平下積
洿而不注其俗少識者自李唐至于聖宋無登科從政
者先有夫子廟屬正朔不流藩臣稱霸以儒為戲厥制
遂亡國家富有寰區勃興文教太平興國中主簿石知
一權縣事始立之知一明經入仕任意卑而不度景徳
二年京兆翁緯以試校書郎領邑視事三日謁先聖于
縣東壊屋兩楹葢圯像而已即日召民吏可教者喻之
曰若所以有親親之義長㓜之節褒衣束帶生養死葬
異于禽獸者夫子之教也今日廟貌不支祭祀㡬廢若
完居而聚食雖曰無罪吾必謂之罪矣遽命新之既而
以嵗飢乃止明年水潦害稼又明年秋九月嘉榖告登
始有成議以舊廟逼民田不得大其制縣南隙地形勢
爽塏四隅相望若有所待者乃表基之于是揚言曰財
羨于屋歸予于瓦本力餘于農輸予以土功縣尉張用
丕實同斯役既唱而和無翼之聲不日而四達憧憧遝
遝川流市合畚鍤斧斤晨趨夕奔工不誡而自勤物無
脛而來臻經之營之越月而告畢廣殿雲聳袤軒翼迥
敞修廡而傍引呀重門而前達繚垣屏周巨塹環䕶初
廟南窪下就出土以備用穴之及泉因成方池(闕/)
中出池之陽作移風亭以臨之皆授制于工者廣袤有
度髙下相輝正殿被衮之右偏亞聖在焉閔損以降九
人左右行列其餘六十二人繪諸屋壁自炎漢而下巨
儒碩生别序餘堵六代禮樂周旋廊廡崇巖秘邃雖無
取于天下與夫江左之邑亦可謂之稀矣矧冠葢赫奕
器服輝映窺其墻望其門者不威而可畏不約而自恭
是使海隅之民識吾儒之大將思其道而奉其教鄒魯
之風可期一變也夫民無自化在有位以化之非其人
弗克有其教故廟亡僅二百年卒屬于我葢張吾道集
能事世之所難乎後之莅縣者設不以訓民成俗為意
目兹壯麗亦將知其難而奉之潔户牖易蠧朽區區忽
怠于其間則能吏也如其不可我亦無媿時大中祥符
改元之二月二十九日試校書郎知縣翁緯記
　　修學記
夫子有廟廟有學所以奉春秋祭祀而教民以道藝其
規摹制度講求明備漢唐以來未有如我宋者也故自
京師達于郡縣莫不飾祠宇聚生徒命官擇師以廣教
育洋洋乎絃誦之聲際天接地可謂盛矣今上即位紀
休揚烈聖才睿㫁新民耳目萬㡬之暇玩心經史觀古
治亂葢將激勸羣下終始典學同底于善真聖帝明王
之操術也為守令者不宜有以述上徳廣教化而稱其
職乎海鹽縣𨽻嘉禾郡生衆萬計濱海而居魚鹽之利
僅以自給士其業者纔數人而已昔之為令若參知政
事魯公宗道而下其修舉職業間有人焉然廣學訓民
之意猶闕如也非諸公之意不及于此葢嵗多饑饉民
力凋瘵拊循拯救日猶不足奚暇治庠序哉雖然後之
繼者或處可為之時而因恬不慮退讓未遑非所以述
上徳廣風化也去年夏四月予始官於此僚佐相與語
曰夫富而後教古之道也兹邑地勢髙而瘠土衆若嵗
差旱則禾盡槁而人食貧矣能備其患然後可以議教
於是周眂四境凡可以瀦水溉田處悉鳩衆力以浚之
既而境内豐穰民用給足皆遷思回慮靡然有鄉善之
心一日邑之父老造庭而言曰宣聖舊祠壊久弗葺願
易其地增置學校誨我子弟庶㡬有立凡一材一物之
費悉自營辦予從其請乃得勝壤於縣之東南隅冬十
有二月經始明年夏五月訖工廟像尊嚴學舎閎邃講
有堂齋有次賓位小學列于西偏饍爨澣沐處之東廡
祀物什具罔不完備將以延先生碩儒傳道授業使學
者日見所未見日聞所未聞而業廣道充可與俟朝家
之選用也予與邑僚暨諸生既落成咸丐予文以識嵗
月因為之記時嘉祐八年季冬二十有七日朝奉郎尚
書屯田員外郎知縣事兼管勾鹽塲騎都尉賜緋魚袋
禇埕記
　　重修學記
海鹽為邑在州境東南百里而近地形髙卬潮汐之至
不甚猛悍非有山谷隄防之阻也而人居以安其土黄
壤其井泉甘魚鹽之利既薄又溝澮之水不可瀦蓄故
民皆服田力穡利于早熟市㕓編户往往家給人足喜
教其子弟以詩書士大夫之裔亦各世守其業地既斗
絶一隅舟楫人跡罕至無竒貨異産動其耳目故能安
習而不遷先是境内民物凋敝學校未修初建廟以祀
夫子嵗久廟壊邑人願易其地乃更築祠宇稍廣東西
廡以處諸生而庠序之教寖興焉崇寜改元推三舎法
於天下士皆繇縣升于州絃歌之聲洋洋盈耳根角奮
張生徒墮業不習俎豆之事垂二十年矣聖主中興光
濟大業文治煥然復修紹興癸亥春既建大學為首善
之地廷人獻言欲郡縣士由鄉校以進明詔從之守令
承流各舉其職惟邑之東舊學斯在瓦裂桷腐將就傾
圮弗時即功士頗聚議知縣事左承議郎徐光實視事
之初奉承詔旨靡敢遑暇鳩工度材親督其役經始于
夏五月至秋八月告畢然後堂殿門廡髙明宏大職掌
有舎肄業有齋土木之功赭堊之色圭潔崇麗煥然一
新餼廪器用罔不備具明年春行鄉飲酒禮預者百餘
人又訪求中朝畫本改飾先聖先師十哲及鄒國公像
儀形克肖可瞻可仰與夫二三予侍側之容庶得如親
見之丙寅春上丁行釋奠禮籩豆静嘉盥薦嚴謹己事
諸生願有紀述以貽永久竊謂海隅小邦光被盛化得
賢令宰夙夜究心修舉舊典可謂善矣故為之書紹興
十六年二月十日左朝奉郎大夫充徽猷閣待制提舉
臨安府洞霄宫平原縣開國伯李正民記
　　新修學記
秀州海鹽既修縣學掌學官四員職事十員齋主三十
員合辭遣介走二千里以來索文具言本末而知縣事
李侯之功有不可不記諤思己酉夏備數朝籍客有從
彼至者己言留侯意于兹況今嵗又三易葢侯初來為
丞嘆學之敝而縣有不暇丞欲自任其勞未㡬諸司以
才推擇得旨徑綰銅章於是經營不愆于素況侯之祖
紹興甲子寓居於此邑力賛邑宰奉議徐公光實修之
于前且為之記與齋銘矣侯竟述初志夫州縣有學非
他也為治以教化任守令學所以與多士為求仁之地
也有生之初仁固惟所有也失其固者有因也衆之人
不知有以求之政之人不知有以因其求而導之仁則晦
也于是聰明睿智之君倡于上而下自應州縣之學所
由以建或者怠乎是非怠乎學也怠乎仁也今斯邑也
辟雍首善近在咫尺教化當易以舉乃有李侯為之鼎
新乎求仁之地俾圜冠方屨得以藏修乎其中即是以
求堯舜禹湯文武為政之𫝊稷契伊尹周召為仁之佐
孔孟為仁之言六經為仁之書五典五教為仁之方家
而國國而天下為仁之序俾居乎學者日之所見升降
揖遜無非仁焉弦歌管籥無非仁焉簠簋尊罍無非仁
焉殿堂門廡無非仁焉如充棟宇如汗馬牛如參于前
如倚于衡朝夕寒暑仁必在是顛沛造次仁必在是上
之以仁而可以致君下之以仁而可以澤民窮而以仁
可以善其身達而以仁可以兼善乎率土之濵仁之妙
用可以塞乎天地之間而不可名經曰為仁由已又曰
我欲仁斯仁至矣智者論之求之于學其獲則易故學
之為效明禮樂移風俗召和氣而致太平有不難者若
乃雕鎪乎文字㿋癖乎誦習競争乎末節緣飾乎虛名
是又學之淺者君子之所畧焉且侯資仁而心仁心仁
而術仁仁于堂而風住仁于野而春如因乃祖之權輿
即是而本之仁其祖矣所以謂學為求仁之地而孜孜
焉竟底其成凡學之文物無一不備以為未也復建小
學發其仁之端侯意若曰屋有限員有數必整整焉所
以領袖百里之内耳目習慣父教其子兄語其弟長老
訓其後生循循然惟仁之歸侯之意豈不廣哉若乃侯
自捐俸金民不告勞亷而有法政之善也不可不併書
侯名直養世家維揚官從事郎乃祖則任左朝散大夫
充徽猷閣待制平原縣開國伯諱正民今學經始于紹
興元年冬明年三月即工六月告成三年四月壬寅朔
煥章閣直學士朝奉大夫提舉江州太平興國宫清江
縣開國子食邑六百户賜紫金魚袋謝諤記并書
　　小學記
三代之學莫盛于周里有序鄉有庠序以明教庠以行
禮㓜童八嵗入小學學六甲五方書計之事始知室家
長㓜之節十五入大學學先聖禮樂而後知朝廷君臣
之禮嗚呼古之人所以教人者善矣後世小學僅見于
辟雍今郡邑非惟不存其實併與其名失之矣海鹽為
秀支邑維揚李君下車期年既修治學宫羅致一邑之
士而教之一日顧謂諸生曰小學之設所以因其良心
而訓迪之今獨無有宜其習俗日薄此無它喪失其良
心也諸生奉教曰善迺擇教諭朱沆主之其始進也或
通經或詩賦選吝而公師嚴而尊於是里巷之間弦誦
之聲相接無智與愚皆以子弟入學為美事李君可謂
善教人矣小學之興自李君始棐濫吹主學實與李君
相與維持之因摭其闓端之意刋之石君名直養以佐
邑最還為令宜兹舉也賢而法哉紹興四年六月修職
郎監秀州海鹽縣砂腰催煎揚施棐記
　　縣學講堂齋銘　　　　　　　　李正民
仁為道逺　　　　行莫能至　　　　究其本原
在孝與弟　　　　孝弟之性　　　　誠矣無偽
擴而充之　　　　為仁甚易
　　　右務本堂
里有仁焉　　　　擇之而處　　　　顛沛造次
不離其所　　　　蓬因麻直　　　　絲以染遷
漸磨而化　　　　物我皆然
　　　右處仁齋
質直無邪　　　　所存在義　　　　行而宜之
勿放於利　　　　無適無莫　　　　匪驕匪吝
推之邦家　　　　其達可信
　　　右好義齋
湛然一性　　　　中有覺知　　　　感物而動
私欲害之　　　　約之以禮　　　　勿順乎非
不逺而復　　　　顔氏庶㡬
　　　右復禮齋
仲尼之聖　　　　顔子之賢　　　　好學不厭
智斯在焉　　　　勉強師之　　　　其徳日起
知之而好　　　　斯近智矣
　　　右近智齋
　　法喜寺政十方記
西竺之教流於震旦其來尚矣摩騰法蘭𫝊其經曇摩
迦羅演其律羅什而降翻譯滋多然後半滿之字華竺
之言溢于簡册儲于寳藏緇褐之流誦其文講其義可
謂萬善之源府總持之林苑也然善現談無得之宗毗
邪明不二之旨于一法中闡無量義學者能因教以明
心者鮮焉機縁已熟達摩西來直指心源不立文字離
名相之端絶能為之迹此教外别𫝊之要典也爰自少
室曹溪以來多寓律寺雖居别院然于說法住持未有
制度至百丈山大智禪師慨然嘆曰吾之祖道欲誕布
元化豈當與阿笈摩為隨行邪乃創制規式别立禪居
賓主問訓激揚宗要由是名山勝地列刹相望建方外
之叢林萃苾蒭之游處歴時滋久其流益盛矣聖朝襲
前代舊章為佛法外䕶廣設度門崇信般若凡大迦藍
闢律為禪者多矣且著令云應甲乙寺宇其待衆有罪
聴改作十方住持所以澄汰冗流肅清海衆者也紹興
九年春秀州海鹽縣始以法喜舊寺革為禪林掃螻蟻
之封疆蕩狐兔之窟穴剖剔藩籬徹除蔀屋開户牖正
堂奥變昏暗以為虚明廓狭隘以為廣大三門洞啟于
前正殿磅礴其後凡僧堂丈室鐘樓經藏庫厨舎寮為
屋一百五十楹皆因其故而鼎新之人不知斧斤之勞
户不聞版築之聲恍如神施鬼設徒見其變化之速如
此金剛為地衆寳嚴飾前日所有荆棘瓦礫坑坎之舊
迹忽然不見觀者駭愕莫不合掌讃嘆曰嗚呼善哉昔
未曽有也堂頭和尚懐培深明實相善說法要不慕虚
名晦迹藏用昔於此地曽種善根杖錫而來為第一代
凝神宴坐四衆歸仰于是襲方袍曳革屣者雲集于斯
信參學之道塲矣寺之建立久不可考自梁及唐題榜
屢易聖朝祥符中始錫令名増崇像設代不乏人且載
十舊碑今特紀其改革之始尚俾來者有攷云紹興十
四年二月一日左朝奉大夫充徽猷閣待制提舉江州
太平觀平原縣開國伯李正民記
　　資聖寺佛殿記
昔佛在舎衞國演說正法誨導羣生時有給孤獨長者
為求祗陁園林欲營精舎請佛居之祗陁未之許也長
者乃顧左右輦取庫金側布于地祗陁驚喜即以奉施
然後精舎立焉按毗奈耶律云西域佛堂曰捷陀俱脂
此云香室未有堂殿之稱也然佛之闡化或居天上或
在人間四衆歸依人天畢集有稱普光明殿者有稱善
法堂者蓋神道變化梵譯所𫝊豈名象可得而擬議哉
逮夫像教流通入于震旦白馬名于漢建初起于吳歴
代相承益修齋戒緇流雲集列刹相望殿宇之制極于
尊崇厭以鴟尾塗以丹雘巍巍乎王者之居無以加矣
惟時斥鹵之地乃海鹽縣治所資聖寺當邑之中晉右
將軍戴咸施宅為之歴年滋久興廢不常皇明承平垂
二百年其徒日加營繕凡所以為浮屠壯觀者靡不備
具建炎乙酉兵革之難及于海隅屋數百楹一夕煨燼
越三載有比丘茂實可舒請于其師履常曰是大迦藍
乃古道塲異時過門者莫不瞻禮今為瓦礫荆棘之區
寜能弗恤邪常曰吾慮之久矣顧衰老不能舉事汝等
其勉之于是二比丘奔走四方徧求檀越道路傾心咸
思喜捨迺以紹興乙夘秋八月丁未初建大殿軒昂前
敞基陛隆峻又闢齋堂于其後為屋合五十有四楹命
東都孟道一造釋迦世尊一㑹七像於殿普門大士于
堂自剏謀七年而殿成又七年而像設備凡為錢三千
一百萬有竒由一金一縷之施積累以成其視向之祗
園精舎功興齊而力實倍之于是儀相端嚴棟宇宏麗
金碧輝映觀者肅然皆嘆其落成之速而莫知經營之
勞嵗月之久也若夫妙證三身圜成四智水中應物形
而現所謂具足諸相不可以見如來也然優陁延王初
以旃檀刻佛形像佛告之曰汝今於佛法中創為軌則
未來世中有信之人皆因王故而獲利益故如來滅後
後五百嵗于娑婆世界現千億身在在處處建阿蘭若
自非教通幽顯道濟生死為苦海之舟航揭昏衢之日
月則何以人人心悅而歸嚮之哉佛之為教如此其徒
又多材智強敏之士咸能勤苦服役忍辱謙下執心堅
固不可回奪宜乎所求必獲所為必成矣是殿之建始
終効力者惟實及舒恊心緣化者知白道成法澄師肇
善休傾巾鉢而助成之者履常也今觀兹寺故迹毁廢
者尚多使其至誠不息遲之以久則復還舊觀因緣果
滿歘忽變現若化成然何難之有予方僑寓于是邦庶
㡬及見之紹興十五年十二月辛未朔左朝奉大夫充
徽猷閣待制提舉江州太平觀平原縣開國伯李正民
記
　　浄業院結界記
深山大澤草木之所依附而魚龍之所泳游蓋天地既
付物以生而動植之所安息在是也若夫毒龍猛獸妖
蛇怪蜃雜處其中則山或童而不得茂淵或涸而不得
深美玉明珠含泳于其間則光明精粹之氣充溢輝散
然後山淵之物得完其生而草木之瑞魚龍之靈俱昭
則水懐珠而川媚石韞玊而山輝者矣佛法之在世何
以異此如來大慈建立三寳欲使其法久住于世在人
以持戒為入道之始在處以結界為證道之基建大伽
藍安立比丘念十方法界夫土石瓦礫之所成就不有
妙法禁結其地則衆魔外道得以乗間而肆毒故重解
重結即穢而浄寓其法於四隅而隠妙相於秘密之中
夫惟法之所照非特珠之光明輝散也界之所立非特
玉之精粹充溢也而魔黨破漬非特猛毒妖怪之奔伏
逃竄也比丘處其間茍能精進明悟行道不懈當有神
物念念䕶持然而不能成就聖果者抑未之見秀州海
鹽浄業院久為僧坊而界相不具元照律師從衆請以
秉持法事儀範既圓屬余為之記于是書以告諸學者
云元祐元年五月甲予通直郎知廣徳軍廣徳縣事葛
繁記
　　題維摩像
昔有僧至龍潭問云久嚮龍潭及到龍潭也無龍也不
見潭云却是子親到來余寓海鹽聞金粟之名久矣暇
日陪二公泛扁舟由支流㫁港而至乃見此寺在山林
間松桂蕭森金碧輝映真伽藍勝處也周行殿堂欲見
如來推求尋覓了不可得退坐丈室㝠心息慮瞬息之
頃維摩現前復見師子之座乗空而來香積之飯應念
即至心生歡喜頓還舊觀因問老人曰如來即己見了
未審此處金粟之名何自而得答曰經云凡所有相皆
是虚妄故三世諸佛皆以假立名字引導衆生只據土
俗所傳乃金玊山也玉與粟聲相近語轉而然余因念
大隠堂中曽命畫師作浄名像不若將錯請此居士來
主此山中使游觀者瞻仰禮拜發恭敬心一念回光則
可入不二法門矣毗邪城中何逺之有宫使顯學中丞
常公提宫太丞陸公偕游時紹興壬戌十月望日也大
隠居士李正民題
　
　至元嘉禾志卷二十三
欽定四庫全書
　至元嘉禾志卷二十四
　　　　　　　　　　　　　元　徐碩　撰
　　顯濟廟記
秀州海鹽縣乍浦之陳山有靈湫居山之半水旱不涸
不溢山椒有大石盤陀嵗三月十有八日吳之陽山及
此多雲霧晦㝠雷雨之變俗𫝊白為龍君以是日生於
陽山而歸靈其母子於焉立廟祠事甚嚴州邑旱潦致
禱先必置酒石鼎新像設且列四神象于後以表四龍
子之異迺四月龍見于龍母殿自空而下其大如柱光
采奪目觀者震悸不敢仰視五月殿僧夢神人告將迎
龍淮上有日計海邑之雨可支兩旬爾自是開霽復雨
之日果再旬也又明年三月直養遣工繪龍于壁至則
壁尚濕不可為也念且歸其夕夢金冠白衣神人曰令
俾爾畫龍龍實難畫工曰畫非難壁濕耳應曰乾矣東
作行雨自西而歸仍有珠乃成龍更語而令它日謁雨
當誦華嚴袖出經一卷顧其後四神人云此亦而令所
致也工起視壁果已乾如戒而龍成有蜿蜒正白復見
神座睨視壁間久之躍而入花壺四月郡守趙不迹以
梅雨愆期親作文以禱其應立至六月直養請于郡徙
興福院剏廟之右以廣僧居而嚴香火直養狀如此以
屬楚國龔頤正紀于麗牲之石夫龍之為神變化無方
與天為徒孰能測識上古之世為人豢擾有道之時游
其宫沼迨其後來雖渺焉弗覿而乗雲御氣開闔化樞
呼吸風雷主持暘雨司民大命克配君徳有不可誣者
今兹龍君之神應暴著一時聳動觀聴春祈秋報斯民
是怙閲千萬禩宜無厭斁頤正不敢沒其實姑櫽括比
次如左而系之以迎享送神之詞云
海波奫淪兮海山巃嵸其下潜通兮君之宫時思其母
兮來舂容菖葉生兮杏蔕融君之來兮雷隆隆雨我田
兮秧芃芃我之懐兮無初終君稅駕兮光采嶙峋皷鐘
廟享兮列鼎重茵君之宫兮屯雲蕙肴蒸兮紛紛我黍
我稌兮抑亦薦其萍芹君明其衷兮無吐芳新吹洞簫
兮望極浦君之歸兮雲在下十風兮五雨佑我海邦兮
汙萊斥鹵君之不來兮使我心苦千秋萬嵗兮為民所
怙
　　嶽廟記
五嶽各于其方配天作鎮靈粹所宅亦各有攸司或主
人民死生罪福之事或主鬼神山川水土鳥獸草木之
𩔖是于覆載之間為最隆最巨者也然自古帝王告成
受代升中紀徳之盛必于泰山而四海之民朝獻祈禬
皆不逺萬里不能至者各隨所處建立行宫以為請命
之地豈非神靈顯赫威徳盛大為生民宰制尤可畏而
仰哉章聖皇帝東封申嚴帝號以彰洪徳允答元功順
天休命典册具存是于今日尤為尊崇非諸祠廟所得
擬議也或者嘗謂行宫散處遐僻而有禱輒應如在其
上如在左右其理安在蓋不知人之精爽沒為貴神則
所謂聖而不可知者未始或亡寂然不動感而遂通近
在俛仰之間逺周四海之外猶風行于空招之則來而
風實無體猶日麗于天有照則現而日不來比陽燧取
火方諸取水從容掌握之間引𩔖太清之上患心之不
精誠之不至爾況以天孫之貴方嶽之尊風馬雲車倐
忽萬里杳㝠之際□蠁斯右又何疑之有哉昔人有言
心即神明發意動念猶如影響固其理也海鹽陋在一
隅其民謹信而淳樂善而畏神前此嵗有朝獻之社間
以憚逺莫能至者熙寜中邑人相率始築兹廟殆今三
十餘載迺克有成自三門兩廡前後大殿聖母眷屬凡
為殿五官曹司典侍從監衞塑像儀物莫不畢備是為
一方尊事瞻嚮稙福依歸之境俾善人是賴而愚者不
敢為非實非小補又春秋祭獻咸以佛事薦羞惟素茹
不宰牲牢而神亦安之豈非所享在誠而不在物耶故
首讃神徳備論饗答之理以信斯民于不疑之地千秋
萬年無敢怠忘是不可以無紀也時大觀四年七月日
奉議郎權通判杭州軍州管勾學事陸周記
　　修嶽廟記
海鹽去岱宗道阻且長里且千計而有嶽帝行祠葢經
始于熙寜中至大觀四年迺克成將歴百年瓦腐桷圮
至于上雨旁風寢無所葢障尸之者假修崇為私計簿
有獲而未嘗畧支傾填漏邑大夫李君為政纔一年又
三數月即裒衆力葺之殿鉅細有五其一妥聖母者圯
甚而重創其諸殿廊廡之屬藩㧞級夷棟楹梁桷丹碧
黯昧或蠧或折貌像多剥一旦晦于塵垢者莫不赫然
一新自昔何其難而今何其易耶葢神以民為主欲致
力于神必成民以先之可也不然雖薦饗亦吐之矧土
木之功極勞費神豈樂其若是而相其成也哉李君自
丞遷令使家及州家劵外征求悉若子産争承力丐裁
減而寛之夏秋稅租前政雖有心于仁民者亦迫于版
賦預借于民以紓目前未及省限里長已深苦催科之
虐困于棰楚糟丘鬻膠纔上棧即強諸胥分勒抱諸輸
司錢終嵗需索乾没強半徒費鞭撻此等積弊甚于膏
肓之疾不可救藥乃一切剗去以召和致祥于是雨𤾉
應祈蔴菽麥稻嵗洊豐稔成斯民若是而後致力于神
洋洋然如在其上者安得不樂歆其薦饗方其啟掲䖍
妥靈之心入其祠致植僵興仆之力即若有以相之茲
其所以易歟一邦士民有不靳其資力助葺是宫者豈
皆澹然無欲薦享于神之心覬幸饗答迹其祈禳之願
若待豚蹄盂酒祝穰穰滿家者耶夫山嶽淵海之神古
惟天子望而祭之諸侯則祭在其境者齊人將有事於
泰山必先有事於配林不敢遽也如此季氏旅於泰山
宣聖責冉有弗救而有誰謂泰山不如林放之嘆不可
僣也又如此今士民欲事乎嶽帝而恊力葺其來假來
享之宫若有相之者知由乎令君成民之政有以動之
可也或各自謂吾足以享之欲神之格思豈不難哉世
之為不善者薄有薦于神往往不惟覬幸其罪即渙若
氷釋抑又過望乎神降之福殊不知聰明正直之神執
福善禍滛之權公而行之無毫釐私而不可奪移凡不
應庇貺者雖豐潔其粢盛肥腯其牲牷者雖多其酒醴
加之以玊帛三日齋七日戒以祭之猶不可覬其畧安
風馬之下況希其轉禍為福乎如欲禍之轉移遷善可
也詩不云乎自求多福李君以所葺既新美屬予為記
予辭不獲命乃併欲士民共知之者書之李君名直養
其先維揚人大父侍郎紹興間嘗寓居此邑後徙於苕
霅紹興三年五月既望從政郎新知州軍事推官張禄記
并書
　　金山順濟廟英烈錢侯碑文
夫聰明正直謂曰神靈膺國褒封饗世血食歴祀不冺
主福主災赫然炳靈人恒斯畏豈偶然哉克孝克忠為
國犯難生昭直節歿助隂靈者也英烈錢侯所以身陪
正祠封受顯號其以斯乎紀石傳芳示垂奕世請從具
載寜厭纎委西浙諸州禾興最為邊海華亭縣小金山
者又在郡東插脚滄溟峻岸截起驚濤四浮吳國備史
載漢博陸侯霍公附小黄門謂吳主曰國之疆土東齧
海濤虧蝕侵尋臣漢舊輔今當為神駐小金山為禦海
斥使不衝蕩全䕶國封當為建祠于彼金山示所旌顯
自時厥後封祀不絶今為忠烈王順濟廟焉維英烈侯
家閩氏錢行位居七航海而商舶帆經從入廟致禮儼
觀威爽雪浪東來一山若峙巖巖殿宇卓冠山椒地勢
神靈軒赫斯稱又諗王忠存漢社稷歆生敬慕若曰浮
沈罔利膠轕迷塗汨淟塵中何終厎止没事忠臣愈浪
生死猛念倐發幽明同符玊立廡間乂手瞠視不歆不
倚窅然化歸異哉于是驚怪顯迹為廟部臣老宿祖傳
㡬百年矣季夏之月卄一日維侯生辰沿海祭祠在在
加謹廣陳馨香金山祠祀尤嚴常嵗是日鹽商海估寨
伍亭下社鼓喧迎香花羅供然前無位號未應國經伏
隊弓刀遥稱太尉殆几野廟殊闕聲猷屬青齊向化之
年敵人雖弱猶競東鄙興師侯能助順虚無之際神證
困彰霧消雲飛隂兵千萬排空而下旌旗著號華亭錢
太尉才識昭明逮及交鋒敵勢披靡風驅電掃冥助維
多主兵上之公朝訪尋允合爰加封勅諡以英烈庸畣
靈庥端笏垂紳榮被章服從飾仗衞一變魚雅孟堅母
弟孟淳今嗣秀安僖王曽元孫曩居里日常謂余曰英
烈侯神靈國勲如是其偉兄志于文盍為紀述其永聲
聞當備樂石以奉刻詞兹以書來石既就礱紀弗可後
乙巳上春甲子熏篆滌毫寓誠歴叙因作言曰夫所謂
聰明正直謂神者豈誣哉忠烈王功成漢祀雖世禄不
嗣于當時而廟食乃存于異代蓋忠誠勲迹迄莫冺亡
英烈侯初焉非衣縫掖道先王者一念向正即𨽻明祠
惟王與侯□蠁相應如斯至者心公忠耳故侯卒能效
順佐邦殄夷敵使侯居廟堂而職臣事殺身成仁夫豈
難能切鄙夫身縻好爵徒事齷齪當言不㫁口若置箱
䑕計自營盻視同列茍利飲啄縮縮循墻鬼蜮斯靡何
有何無若拜侯祠有泚其顙孟堅疇昔之夕囑記嶽神
節仗旋歸繽紛肅截壁月當午蕭次喊空文繡兒郎粉
黛優人畫燭椽列夾道東行敬拜奉安一無醉懈顧而
問曰此嬰臼社稷臣也心實歆焉曰有親在無代言曰
人死留名豹死留皮丈夫大節雖死猶生睢陽之忠常
山之操平原叱希烈太尉擊朱泚讀史凛凛恨九原之
不作也侯之為神其以是夫因述侯事遡頌王忠夙心
忠鯁不覺宣露為之銘曰
　　正直為神　　　維忠維孝　　　國有常經
　　祀典崇報　　　博陸在漢　　　擁昭立宣
　　雖曰世禄　　　不我以延　　　逮及異朝
　　血食廟祀　　　為禦提封　　　叱悍潮水
　　毋使侵齧　　　虧厥疆理　　　至於今世
　　靈畏若存　　　英烈錢侯　　　起身七閩
　　浮舶而商　　　致禮英靈　　　惟公與直
　　志合心傾　　　一誠黙孚　　　旋𨽻部下
　　拱立廟廡　　　杳然㝠化　　　東海之濵
　　奉祀畢䖍　　　位號封崇　　　若有待然
　　南風不競　　　東鄙興師　　　維侯助順
　　若響之隨　　　神兵千萬　　　隂雲擁之
　　敵勢旋靡　　　電掃風披　　　昭靈顯功
　　褒號英烈　　　服爵儀位　　　一變綿蕞
　　我為銘石　　　匪事夸雄　　　寓勸若人
　　知孝而忠　　　為食君禄　　　當勇於事
　　事依違者　　　將焉用彼　　　致忠於君
　　奮不顧身　　　身死不死　　　其名永存
　　史傳紀績　　　廟食薦馨　　　吁嗟鬼域
　　狗茍蠅營　　　彛齋趙孟堅記
　　魯浦亭記
昔史起決漳以溉遂富河内之民鄭莊引渭而漕益肥
闗中之地故仁人之言也其利溥循吏之愛也其思深
來譽焯于無窮豐功流于可久慮事終始豈徒然哉茂
苑之東偏禾興之近鄙邑居之盛海鹽在焉先是地非
五達之郊物殊一都之㑹林鹽攸産聚庸實繁城郭雖
存居人無㡬墝确之田弗藝富庶之教未孚民將疇依
時思俾乂景徳初今參政扶風魯公來莅是邦實綰銅
章公琰社稷之器誠謂屈材子游弦歌之聲此焉静洽
一日詢耆舊之說采溝洫之制得白㙮古港于縣之東
南隅曽砂堙積灌叢紛錯剪為鼪鼬之逕寢沮朝夕之
池修利闕如因循孔甚公􁄕然奮發濬復是圖相其方
而有初諗其衆而胥悅先庚之令既下獻力之徒坌集
量期令役書以授帥曽未越月洪波乃道自海口達邑
中凡十有八里而逺其清可以流惡其潤可以䝉福疏
之可以道其氣瀦之可以鍾其美浸灌之益嘉禾惡種
無不猥大也遵涉之利浩商善賈無不駢集也向之編
菅把桿之陋販脂賣漿之㣲卒有廣厦之居間多阜財
之積環邑之内變為豐泰厥後二十年間公入奉論思
乃參衮政而負海之氓䝉賴其利蔽棠之野風謡如新
遂指其港謂之魯公浦焉天聖丙寅伍君佑由佐著局
為縣大夫且嘉其陸社之風愛澤陂之饒衍乗敏政之
暇鳩僝工之材作為新亭于浦之上因池而名識其事
也觀夫華榱鏤檻麗丹雘之竒茂林修竹蔚澄凝之趣
雖為造適之所實侑清幹之機將俾夫登豫章者想孺
子之風遊魯山者懐紫芝之化斯亦廪廪庶㡬仁智之
用心矣落成之始監郡集僊李君縣詒書狀實匄文刋
紀勤請之辱叙讓弗遑聊摭梗㮣以附于民謡之末時
天聖六年正月日朝奉郎宋秘書丞騎都尉黄鑑撰
　　叢冡
吾邑東薄鉅海每當濤風暴怒多有溺者之屍乘潮而
上潮退暴露沙際須臾大烏啄齧以盡遺骸蕩析隨亦
滅沒久矣余聞而哀之也昔嵗六月人有以所見言縣
尹者縣尹為之惻然曰噫人孰無死死而不幸至于是
余職統一邑其獨忍聞此而不為之所可乎哉乃亟按
官籍得縣治之東北三十六里曰蕩山置冡塋焉收瘞
之浮屠氏師俊實顙董斯役遂因山勢髙山夷為三級
廣輪五畆周以垣墻深其竁穴俾安以固首以其事上
屬部常平使者張公且請所為瘞埋之費期久行之不
以累縣計張公慨然從之帖縣之常平庫凡一屍給錢
千置歴以稽其付受其它報發文移號集里伍等事悉
據條令以行就命師俊專司之自經始建今未募年凡
瘞一百四十六人矣念無以告後來者不可屬余書而
刻之石嗟夫仁人君子之用心隨所寓而見顧今為邑
老往往困于牒訴之紛委且瘁心于斂積以應大府之
追湏為急務日力常不給其屬意于斯者㡬何人哉然
則縣尹之賢於人逺矣縣尹姓李氏名直養字無害惟
揚人始為丞吾邑用當路薦特改命焉紹熙元年五月
既望奉議郎新知建康府江寜縣事陸竣記
　　秦住山碑
　　　　梁天監二年八月二十三日樹今破碎失字
　　　　不知何人作其可攷者有云
前覧灼灼後聖茂哉始皇乘天越授帝命業超上古殱
周滅鄭七雄靡餘六國是併功齊太古道深前王將炎
均昊美冠顓黄通靈七伐敬構商堂縱聖凝神將紀百
㡬菴藹餘輝飛聲萬祀
　
　
　
　
　
　
　
　
　
　
　
　
　
　
　至元嘉禾志卷二十四
欽定四庫全書
　至元嘉禾志卷二十五
　　　　　　　　　　　　　元　徐碩　撰
　　碑碣
崇徳縣
　　縣記
縣治自羅建炎兵火鞠為茂草乃寓于邑之廣法院所
謂囹圄帑藏案籍吏舎紛雜莫辨無庭除以别官曹訟
輩氣息相屬每郡吏追呼徑造屏間如是者葢二十有
四年揚始至旬日慨然欲遷之方積逋日支俱不給奚
能侵于官是嵗適澇常賦輸且艱其忍裒諸民朝思夕
慮鳩工之計藐始也一日院僧如琳等數輩執幅紙郤
進退若無所措狀問之則曰縣居寄此久矣齋粥無炊
㸑之所夏臘廢戒律之儀僦諸民間與俗何異願以殿
後重屋之屬移為縣宇小大餘五十間蓋前百年之良
材也揚嘉其言而納之乃涓日相視舊址首度土功繚
以垣墻先剏圜扉次立㕔事及旁吏舎中門環廡于是
粗備豪右助金者一千七百餘緡助材者鉅細一百七
十餘事凡傭食之費取諸其間出納之數具如案籍有
司掌之故興作而民不知始謀而郡弗沮究其所自則
如琳輩之功也揚何力焉來者願毋擾廣法之衆使揚
無媿于永久幸矣紹興乙亥六月甲申右文林郎知秀
州崇徳縣主管勸農公事黄揚記
　　縣樓記
環百里而為邑視古子男由唐以前事權之重至得擅
生殺本朝約四海於禮制之中一民一物皆聴命於上
守將之權輕則縣令之權尤輕然有人民社稷教化政
令之所出獄訟財賦之所繫人生安危休戚之所始則
權雖輕而任實重故縣令之所治不肅則吏民不威凡
縣邑門皆有樓樓設鼓若刻漏所以授天時聳吏治嚴
晝而警夜者也崇徳自晉天福中得七鄉為縣地褊而
版計繁又適當孔道舟車旁午將迎應接之費十倍它
邑前後令往往以罷輭不堪任譴間號有材力者亦不
過埋頭于簿書期㑹僅僅辦集膳三年去則已矣其出
而聴政入而安身之所猶得以逆旅傳舎視之況斯樓乎
寳慶乙酉東陽樓君實來敏而有吏能始至則究極源
流疏剔弊蠧發為條教具有繩凖粤明年財用沛饒積
逋宿負悉上于府則以餘貲躬自程廣啓心聚財創樓
于縣門之上首丙戌孟冬迄丁亥二月落成朱甍雲齊
畫棟山峙雕欄綠楯髹窻堊壁外掲巨扁中立大鼓晝
刻宵漏一毫不忒既成復撤新東序而枕河流導堙為
通石梁跨河去庳為崇於是邑人之往來者載觀忻如
儼如不意父母之邦忽有此新美也夫天下之理公則
一私則萬殊一則事舉而無不宜萬殊則欲動而輒礙
今君以官事興役不取之民不斂之吏人知其役而不
知其費此非天之生財豐于今而嗇于昔也公與私之
間耳邑人嘉君能起數百年之曠闕新一縣之耳目屬
余為記顛末余應之曰君子莫大乎與人為善余也何
敢不揚令之善而慰邑人與善之思乎於是為之記君
名演字伸甫襄靖公之曽孫云紹定二年四月望日承
議郎行秘書省校書郎吳潜記
　　新建行衙記
語溪拱天闕百里而近使星次舎無弭節所頗失事上
之禮臺府幕屬臨莅寢餗託諸僧舎令佐解龜徯代則
或僦或假尤弗稱也市南臨衢瀕河官有敗屋數間丞
廨廢蹔寓上漏下濕欲壓既遷新居令黄君相地之宜
差二月己亥之榖興工改築為行衙揖客有㕔燕息有
堂主廊翼室庖湢悉備對門越街繚以短垣又有登艦
之亭尉張君思政顓董其事不踰月而落成迺俾巖穴
士為之記辭弗獲因即而問之吾邦財計素匱號難治
去年夏君始來即修學校興建課㑹尋訪故實彚次圖
志它如春風一樓欲仆久矣遊者疾趨而過指顧而雄
壮猶昔皆非空拳可致今茲役作而民不知輪奐而邑
壮觀其道果何以君笑曰吾以家事為之則易以傳舎
觀之則沮夫一縣之嵗計(闕/)　　　　　惟𣙜酤逋積不
支豈可但諉之民醨薄不售先當反之於已戴星倉庾
㡬嵗月㮣平而樂輸是知其良心固存也麯􁉷泉齊有
攸司任専則弊革是以酒止之易舉也竭心思以堕姦
委僚友以共濟上供俱辦課息微衍不蓄不獻隨事力
而為之耳愚也聞之矍然而起曰命之矣君名元旦字
致君㑹稽人尚書宣獻公之孫也平易近民庭無留訟
囹圄久虚是皆可書者抑聞之宣獻公昔宰嘉興以蕞
(闕/)　　　　　　　　猶在葢其家有縣圃云淳祐十
一年三月初九日㕓下吟隠錢達善記
　　主簿㕔記
山房周先生與余家二父同舎同年余羣從多師焉慕
元鯉之問對友茂洪他年茂洪屬其子孺文于余從兄
而事之至于今不替甫踰弱冠主語溪簿凛凛懼弗勝
每事問若振䇿于邁而未知津者迪之寖明而其氣亦
勇吾兄每稱之曰周文卿克充厥知且有志推行之矣質
諸事猶信㕔廨舊在邑西南燬宣和間寄梵宇㡬有年
最後徙就民居嘉定初得之(闕/)　　地卑濕滋易敗曩
廷評下君璹昉建西㕔事餘將盡新之未及為而去低
簷腐柱岌岌如初端平乙未冬文卿始至勾稽惟謹不
敢議也事久乃曰卑官矮屋宜也抑吾有未安者吾奉
板輿處沮洳地晨昏懼將壓得為孝乎是心慊然明年
改嘉熙時向暑亟捐俸五十萬為屋三楹于堂西偏體
慈意植萱焉官卑而見彌髙屋矮而心甚長自是葢益
明習矣職兼竹木務乃稽溢額之無歸者銖積之盡三
嵗無㡬何復佐以奉與前此市材鳩工而悉創之以二
年戊戌良月己未成端治事㕔前敞崇軒夾以修廡東
附挟屋後列過道三而隆其中為庭以屬之堂通為屋
二十一間謂舊堂猶可支葺之咸増基二尺惟門始仍
其初翼乎棟甍煥乎紛雘其下百具亦至是備精好與
屋稱未知宣和間規模若何今之來者無棲枳歎矣既
竣役以書屬余記余謂屋之成有數存文卿正諧其數
耳其尤可欽者仕與學相發以充所性而推之于事也
昔孟子言之以能充其𩔖善推所為曉來世其教宏矣
知之而不能致其明行之而不能致其勇藉使問而得
通津其能有進乎文卿言語恂恂佩服舒舒乃獨蚤夜
孳孳以䇿其進見愈晰則為之愈果殆未易量也秩滿
矣行益顯願益勉之移孝於忠就其大者逺者以昌厥
先祖父之學非余兄弟之望歟書此復之非記也如欲
劖之以詔後人似非無益之談從政郎行太學正釣臺
洪揚祖撰
　　縣學記
韓退之為處州孔子廟碑曰自天子而下得通祀而徧
天下者惟社稷與孔子然其祀事皆無如孔子之盛所
謂生人以來未有如孔子者此其效與昔嘗以謂退之
失言祀事之盛衰其得失在後世孔子何與焉使孔子
無一豚肩之饗于墟墻之間何損其為聖人以舜禹之
巍巍不得有天下至孔子乃待祀事然後尊與其智足
以知聖人孟子獨稱宰我子貢有若如子路親事孔子而
師之然猶有所不說知孔子為難則譽孔子固宜難也
治天下國家其上至於無以加下至於匹夫販婦得有
其四體髪膚者捨孔子之道不可此天下所共知者聖
人之迹也至其卓然有所立雖顔子欲從之而有不能
者故先王擇天下宿艾舒火之才以為公卿郷老使率
其屬以興四方之俊異禮樂法度秋陽江漢以曝濯之
猶懼其不能進茍為不至乎此而僅存其末迹則道或
㡬乎息矣吳越多山而湖澤(闕/)　　　　　　涯渚之間
不辨牛馬崇徳居山澤之介孔道四出戰國之時闔閭
勾踐嘗大戰于檇李禦兒之間裂其地而守之至今墟
壠綱絡稻蟹之利轉徙數州元豐八年括蒼吳君伯學
為是邑也始為築宫廟以祀孔子聚學者擇經師而教
之以義理行能不茍使之為文章誦習務中有司之程
而已倍髙為堂燕有二室繚以環廬豐約稱事四方士
聞令賢皆來學惟恐在後崇徳為逺邑縣令為小吏興
材賦工動觸吏禁非篤誠自信強有材者不能任也此
其成就之難又未若持之之難也僨犀象決鴻鵠之器非
深山大谷則無以養其材執規矩而求之者不視其材
視所養則耽耽之室執規矩者所視也養之以先王之
所待以興者而不徒循其末迹則其為役也不為茍美
矣朝散郎守光禄少卿分司南京騎都尉沈括撰
　　縣學田記
天下事無不可為利不主於己則慮之必精處之必當
行之必力茍反是則目睫之見遑恤其他惟志于得寜
論非據顧護征營首䑕弗確事之小者猶不可為而況
望其可以為大乎甚矣利心之不可有也一國一家一
身皆不可以利言自其貪慾熏灼患福相挺則前日之
所謂利者皆害之藏也為士者修身勵行以為常隆師
親友以求益朝廷為之設郡縣之學為人上者必思厚
其廪給使之不以口腹之念分其理義之營此所以學
必有田不可廢闕由以養士而士之有位于學者能盡
心焉則千嵗之日猶一時也輔公廣為崇徳縣主學以
其躬行君子者倡率其徒以其師友淵源者出而浸灌
之謂學田之稽其隠漏誠不可以已然亦不可近于擿
伏非學之政葢慮田之僅存者久復詆讕當籍其數以
防欺又將有惡其害已而去其籍遂復勒之石以期不
渝公可謂知所處而勇于行矣嗚呼公能私淑一邑之
士俾其深知理義則斯石其可久否雖豐碑插棟疾視
在旁乘罅排推不去不止恨不得駕十牛而仆之亟耳
是區區之尋尺者果足恃乎贍學舊凡八百斛司存為
蠧邑改以𨽻其庾氏輾轉吏謾益漫漶不可考慶元四
年有主學木君曇白之縣遣部曹行根括之令所存僅
八之一士無以養何責挑達其時邑之由進士選者莫
公元忠號先達與今知昭武蔡公開知歴陽陸公埈合
辭嫓力從漕倉兩司乞撥沒官田若干學又自置民産
若干今悉刋其畆步之所至斗斛之所入與租户若而
人詩不云乎我心匪石不可轉也後之人能知輔公之
用心則其行也逺矣嘉定六年五月初一日朝散郎權
知嘉興軍府兼管内勸農事商逸卿記
　　魁星堂記
國朝自崇寜行三舎州縣嵗貢辟雍逮宣和甲辰貢士
復合試于科舉詔春官増省額其得以名徹奏篇寘之
科甲者八百有八人徽學沈公由秀之崇徳充賦京師
為天下第一進士之選莫盛于是公之居室舊寓廣福
精舎南抵通衢嘗以狀元目其坊中更亂離故實堙廢
里居之士每相與歎息慮其久而冺易也宣城奚君以
儒學長斯邑垂意鄉校行且報政振其餘力營東西二
齋以漸恢教養之規僉謂先賢駿蹟鬱而未彰殆無以
起人心而助風化于是蒐舊聞訪遺像朋盍而請於縣
置祠序室仍卜地于東北隅培土巋然建亭其上命之
曰魁星爽塏翬飛面勢軒敞前撫平疇萬耦分塍旁瞰
漕渠千艘順䑺吾邑勝㮣恍然皆㑹於楹檻几席之間
一旦與倫魁之耀發越呈露開豁心目其殆數使然歟
夫一氣浮乎太虚輝粲森列在朝象官在人象事昭昭
不誣也昔陳太丘偕子姪造荀氏英俊參㑹精發于天
徳星有亭猶見圖志況地靈人傑裒然特起其上動躔
緯正如左角之于賢者少微之于處士東壁之于君子
掲名斯亭以表類應豈非桑梓之偉事哉觀公奉大對
于廷揲之以䇿絣之以象參伍錯綜窮極窈𦕈而終始
乎體道用數之說越三舉而得張公九成再得汪公應
辰雖紓詞闡義自出機軸而條貫本末舉㑹于一者葢
自公指授之故横浦謂公呼玉山為嫡孫詩不云乎以
似以續續古之人今吾邑里冠葢相望或以名第奮或
由閥閱顯至于父子繼科兄弟同榜未易一二數而莫
氏五桂華蕚連枝世尤鮮儷詩書禮樂相輝相扶里之
秀民家之良子弟無不風厲于學髙山景行勉企前修
聨鑣利賔必有嗣公之嫡者斯固邑大夫與鄉先達祈
望士友之意也公諱晦字元用皇祐初大父嘗䇿廷魁
以郊社齋郎遂為馮京之亞公又自禮闈前列臚傳龍
道大其家聲見于褒綍官簿履歴登載國史若立朝大
節則横浦祭公之文為詳今讀之凛凛生氣其表見于
世而託諸不朽者又不止于科名云慶元戊午上元日
文林郎新滁州州學教授陸埈記
　　傳貽書院記
有宋受命肇基立極藝祖皇帝一日洞開諸門曰此如
我心少有邪曲人皆見之識者謂得三聖傳心之妙又
一日問世間何物最大時元臣對以道理最大識者謂
開萬世理學之原猗歟盛哉自時厥後天下設立書院
通今學古之士彬彬輩出慶歴間詔州縣皆立學道化
大明儒風丕振至濓溪周子建圖著書㣲顯闡幽明道
伊川二程子實得其傳程門髙弟如楊如游如尹如謝
皆天下英才中原板蕩載道而南楊游尹謝數子實大
有力焉龜山楊文靖公一傳而羅仲素再傳而延平朱
文公受學于延平見之師友問答可攷也文公門人遍
天下中吏偽禁嵗寒松栢疾風勁草磨湼而不磷緇者
絶無而僅有于時潜菴輔公獨立不懼遯世無悶自祠
官報罷歸隠語溪題讀書之堂曰傳貽葢將以傳之先
儒貽之後學為己任著書滿家易書詩春秋禮記有注
釋大學論語孟子中庸有問答通鑑有說師訓有編日
新有録雜著有稾襲藏于家至今語溪之人薫其徳而
善良不知其㡬祠而奉之尸而祝之宜也嘗謂太極一
而隂陽分有陽則有隂有善則有惡有君子則有小人
以孔孟大聖大賢不免臧孫臧倉之毁元祐諸賢而指
為姦元符上書而指為邪慶元道學而指為偽嗚呼此
未定之天也乃天者定人者冺元祐諸賢元符上書慶
元道學至今光明碩大照耀汗青一時憸壬萬世遺臭
剥爛復反否極泰亨君子小人之界限事久論定此潜
菴褒贈之典日星垂而河漢流也崇徳縣大夫家之柄
以元祐同門元符上書故家習聞詩禮及見典刑洋洋
擾之竊以為知此則知為治之道無他術焉不擾而已
撫民若烹小鮮擾之則潰御衆若牧羣羊擾之則亂此
理較然可見矣且治出于郡守縣令令之職與民最親
豈不知豈弟之化原于此乎然世有能吏有良吏雖為
政不同同期于治而優劣有間矣或者擅聰明而變故
常任術數而尚察意立威名而峻刑罰務在出竒立異
以待旦暮之功能則能矣又安知良吏之用心耶世之
人徒見其在位典職為無為事無事酬酢應接漫不介
意及其功成效立然後知其不求顯顯之名志于善俗
安民故也夫以簡册所載參訂所為有可得而言者大
率裁決有餘裕不必戴星以出也俯仰無愧怍不必祝
嘏以禱也罰當其罪(闕/)　　挺挺祖風于簿書期㑹整
暇之餘思所以彰善癉惡表厥宅里樹之風聲此傳貽
書堂所繇建也堂成移書謁記敢拜手稽首對揚我朝
道學源流之盛以諗同志庶學者于善惡之途正邪之
别義利之判人心道心之危微天理人欲之消長知決
擇而定趨向焉不至為君子之棄小人之歸其于國家
化民成俗之意豈曰小補之哉若夫講習堂規書糧上
築剏造嵗月詳記備載則有司存春秋之法常事不書
賢者識其大者而已咸淳五年陽生十日朝請郎直華
文閣權知嘉興軍府兼管内勸農事節制澉浦金山水
軍文及翁記
　
　
　
　
　
　
　
　
　
　
　
　至元嘉禾志卷二十五
欽定四庫全書
　至元嘉禾志卷二十六
　　　　　　　　　　　　　元　徐碩　撰
　　崇福寺記
古之出家作沙門一缾一鉢晝則循方乞食暮乃歸宿
於冢間林下三衣之外分寸不蓄而得道者不可勝數
其後始為屋以居之綿歴世祀書棟脩梁崇樓廣厦日
益宏侈殆有過於貴公卿豪長者之家其安居順適初
無曩時冢間林下之辛苦暴露得悟明心地雖不乏人
而其盛未有以過於前或不及焉為比丘者固當思之
也然像設棟宇之闕漏有能誓心奮力補葺而増益之
以振起其教安集其徒是亦未易多得烏可皆律以佛
法之初而冺其可錄之長乎崇福之為僧寺久矣始所
以立已不可考其可得而言者在梁天監二年曰常樂
唐㑹昌間廢大中十年而復本朝祥符初易其號曰悟
空天禧戊午迺賜今額建炎俶擾遂罹焚如之厄已而
僧徒復集竹椽茅舍僅蔽風雨紹興十二年慧照大師
淨珂始募緣建大佛殿又十六年而有僧堂慈辨大師
清睿之為也又四年而有三門普聞無諍大師清現之
建也至乾道中則有真濟大師法印為無量壽閣雕三
聖尊像塑五百大阿羅漢淳熙庚子有書記僧修玩重
建法輪寶藏且為殿以居之下及庖庫悉就宏壯是嵗
鐘樓架於法逢觀音閣建於思仰期懴堂剏於法標而
浴院本宻行大師生公所營中更火灾能復之者嗣金
處仁二比丘也大抵前後餘五十餘年而寺之所以為
寺者始備雄麗伉壯甲於一邑其成之可謂難矣夫成
之既難其為屋不過丹青銅鐵木柏甎瓦之所為非如
諸佛所居堂殿樓閣欄檻堦陛之屬皆珊瑚琉璃珠玉
琥珀異珍奇寶之所就常有無量百千衆寶光明以自
莊嚴此迺億刼修持功行圓滿有以感格自然發現不
假人力者也向之所營則時葺而每新之俾前勞不廢
豈非後來者之責而衣服飲食其間克勤道業使他人
不得以末法比丘相靳此又自今以後凢居於此者所
當思而覺支所以買石求記於余之意也唐(闕/)著禪師
亦此寺僧也諸人勉之毋俾專美於前嘉定十三年十
一月望棘菴沙門妙寧記
　　崇福田記
佛教自西域入中國距今千一百九十年其流之漸於
東南尤盛蓋嘗攷之㑹要方天禧承平合僧尼幾四十
萬閩浙占籍過半焉况浙水為今行畿崇徳去都為最
近數十年來户口充斥人物繁夥凡曩者宜桑麻長雞
豚可以踐牛羊之地今皆列屋生聚於其中故雖蕞爾
子男之邦佛祠之額十有六崇福其大刹也或比而房
或孤而菴僧數且二百餘夫以十農養一僧則是勞苦
耕作以奉之者大要已二千人矣其間有力未能祝髮
而棄家捐親効使令者無慮一倍以二乗之則是四千
生齒之力供一蘭若之衆而不足也寺之掌記者又封
籍其廩廥之餘每冬春之交魚鼔不鳴僧各分爨而自
給者幾二月夫不給於公而使之自營於其私彼非能
撫耒耜親杵臼而得食也有僧法標者就其新舊不相
續之際度食用若干田租若干自一畝以上募諸邑人
且率其徒捐衣鉢求田以為之倡其數則附於公帑之
外如社倉義廩以補常嵗糗糧之所不足經營數年僅
克就緒前雙林老善猷寺之宗師也實勸相是舉一日
偕寺僧數輩請記於余余告之曰子之徒自為謀則周
矣盍推原其所從出乎古者地方一同提封萬井計口
而授之田財足百里之食厥今生齒偏聚吾邑無尺地
寸壤之不耕矣春和景明登東臯而望綺紛龍鱗決渠
荷鍤非王公貴人之膏腴即富家豪民之所兼并也民
田之存已無幾狹鄉一二畝官或困以役民寧鬻産貿
遷其折閱若饑饉轉而庸奴末作窮日夜之力腹不得
飽而釋氏之占田不惟參錯於貴勢豪右鄉社追胥至
可幸免今又從而募田續食使之安坐終嵗炊玉潔羞
夫豈一手足所能供此衎衎施施升堂持鉢亦嘗量彼
而忖已乎抑止求其饜足而已也且夫農商工賈必通
功易事而後足以相養至戚施蘧篨侏儒矇瞍古亦不
以疾廢各因其器食之世固未有無事而食者也浮屠
受人之施享人之力則將若之何勤修其所謂教謹守
其所謂律不至於食焉而怠其事庶乎無愧云爾猷樂
聞余說於是請書以誨其徒若租賦之多寡自有獻田
者之書致與其姓名鑱諸碑隂兹不復載慶元三年十
月旦文林郎新滁州州學教授陸埈記
　　崇福寺藏記
禦溪吾土也自頃六飛南渡駐蹕錢塘遂為要衝生齒
户口視昔繁衍衣冠甲族彬彬日盛以至井里街郵精
廬祠宇之制大率類是嵗在庚子夏崇福經藏成巍然
峻峙尤足以増茲邑之壯觀過者罔不歆歎先是寺有
藏在西建於政和之嵗中更兵火燎焉弗存已而因陋
就簡成小轉輪為邑人祈禳之地豈惟土木華嚴之弗
備而氣象萎薾重為法教羞比丘修玩一日慨然發心
勇猛以興是役為己任傾倒鉢囊得錢五千緡手自區
畫剋日鳩工於是逺近見聞謹喜讃相時則有昭慶軍
節度使劉懋首出巨木以建藏心保義郎沈才施錢三
十緡以助工費未幾布金畢集不待勸募隨念響應規
橅既定迺闢故基而作新之藏方八面面各九尺高廣
合度外為大殿壯麗宏敞與藏相稱梵宫法駕星羅雲
拱祕函寶帙鱗次櫛比黄金丹碧之飾珠貝旃檀之像
巧侔造化光嫓日月有大天龍背湧鯨海諸天善神環
繞鎮䕶壁間繪善財童與五十三參相皆假莊嚴之妙
以彰變幻之機勝刹崇因視東南諸刹蓋不多見總費
二萬緡有奇積日三期役工萬有八十噫兹事體大非
有願力者孰能成之如此其易余自少時即識修玩師
既壯與之游相知愈深其平居麤衣糲飯戒行孤高了
不退轉故人敬愛之樂為供施而師無慳心悉捐所有
遂能興起衆緣於一彈指之頃鼎新盛事於六十年頺
圮之後是亦可嘉也已余聞禪宗西來教外傳心初無
以文字為也然釋迦文佛有不可說佛刹微塵數正真
大教流入中華為經為論為律凡五千四十八卷雙林
大士剏造法輪藏秘典傳襲至今作大利益夫豈規規
然斡轉機軸裒取檀施而已哉所謂實際理地不受一
塵佛事門中不捨一法師之功用可勝記耶師本邑人
年十二為僧徧歴叢林得正法眼藏不喜住山不求師
號自名納碧老人以辛亥嵗六月四日書偈歸寂年七
十有四後六年其弟前雙林老善猷率其徒可瑛懐璞
智端妙芬請於余願有以紀其事開既知其顛末不得
辭於是乎書慶元三年十一月日從政郎新隆興府錄
事參軍蔡開記
　　修證院法堂記
夫世尚欽奉人攸歸嚮者妙覺王之教也聞諸柱史之
說謂乎竺乾之書肇自金方流於震旦是故顯如來之
出世昭萬徳莊嚴度衆生之無邊彰十號具足拯三惡
而超四諦開方便門空五藴而淨六根示真實相道斯
行也其至矣乎檇李古邦義和舊市厥賦饒益厥民淳
厖貨殖之利興焉生齒之數繁焉有祈福而怖禍者則
倚我法門睹相而生善者則翳我佛事咸遵報應之說
悉堅信施之心袪彼奸回趨其正覺易所云神而化之
者其斯之謂歟邑之東北隅有佛廟曰修證殿宇輪奐
銘(闕/)　　　　　　　　　耆宿即云唐咸通年之所
建也由是徒衆迭居堂宇斯備香火於焉靡絶鐘唄以
之相聞蔚為道塲綿歴嵗紀洎國家慶纉三葉富有萬
寓革乃舊制條以新規審天下精舍未善其稱者咸易
其額惟茲院得存其古顧兹妙域居然淨方雖衆室四
周而法堂中闕本院僧紹寧救衆生苦為大醫王幸興
慈心蕆斯盛事詢其徒侣捐乃緇囊得錢三十萬始僉
詣於緇衆爰咨議於黨人粤有信士徐咸賓夙締善根
素崇良願捨所難捨為檀施之首焉由是遐邇率從士
民景附感泉寶之畢集致土木之薦臻迨乎物役告終
形勢俱集欲剡珉而紀事冀歴祀之垂休見託摛文固
難牢遜景祐乙亥季冬十三日宣徳郎守崇徳縣令李
嵩叟記
　　福嚴禪院記
佛無二道末有禪律道異徒别而居亦判矣崇扉闖然
鐘倡鼔和圓頂大䄂塗人如歸環食列處不問疎親者
謂之十方人闔一户室居而家食更相為子弟者謂之
甲乙甲乙非道之當也朝廷之法緣人情而治人大約
不欲擾動而卒要之以公故制曰其徒願為十方居者
官聴之近世稍稍有請者公道之勝而徒之相嚮也崇
徳介餘杭嘉興之兩間邑東北十里林木蔚然而美者
福嚴院在其下院始五代乾符之乙未邑人鍾離裴置
之地有千乗因名焉聖籙重熙號命丕冒祥符始年改
賜今額歴年雖多有徒居之獨廩自字皇祐庚寅嵗主
者志洪率其屬僧願為十方縣為之告於郡郡謹用朝
廷之法即許之其年七月縣令命僧曰處成主之成未
幾棄去而縣亦新令尹矣又擇主曰繼式成式禪者而
皆出於十方居中論議招納皆不戾公道而其徒歸之
人睨其道之勝而徒之歸如是而衆亦嚮鐘鼓而食斧
斤而居求於人皆樂然與之惟恐不及予居嘉興小舟
及其門不逺二舍嘗遊於院之甲乙時若像而殿若聚
而堂苔沿甓隕圮坍不支後三年游於式之時前之草
菜則蘭若矣前之瓦礫則金碧矣地非特勝也人非始
尚也道之公而主之者亦才也噫天下之事不獨是廢
興之由未有不繫於公不公才不才公道未嘗亡才固
不少顧擇之舉之之道何如耳始成之來乃見命以記
作而未成成之後㑹式式復以請院之廢興則所目擊
者因興感以及人事遂不愧而為之辭時至和二年八
月一日宣徳郎試大理評事權雄州防禦推官陳舜俞
記
　　宻印寺鐘樓記
菩薩三摩地多自聞中入因聲始有聞因器方發聲聲
塵投耳根顯出能聞性因聞得見性見性即遺聞根塵
二俱遺自性無生滅生滅既盡已三昧當現前是故圓
通門觀音為第一而此閻浮界教體在音聞十方淨伽
藍以聲為佛事鐘鼔以為器撞擊出音聲要以聲發機
警衆令開悟器大聲乃普聲普聞亦周堪以覺羣迷俾
到菩提岸我聞秀外邑巨鎮號青塾中有古梵宫勅名
宻印寺寺安六百衆鐘不滿千斤其聲雖逺聞與衆未
相稱比丘行昭者自發廣大心願増鑄萬斤晨昏發䝉
昧亦以除惡念亦以度苦輪庶幾獲聴聞咸悟真常性
尋誘三同志共結此良緣大事不易成三鑄三不遂最
後修懴法上禱諸天神金將躍冶中火地忽震動宻雲
垂墮雨復恐事不諧萬口懇觀音開模已成就須臾大
雨作匠者悉歡呼得雨火力衰鐘聲必清亮巨鐘既已
成復患無巍樓不能逓逺音開覺未為廣復欲創大厦
不敢化邑人鬻屋以為資借貸市珍貨泛海易香藥徃
返數十年冦難凡七遭秋毫無所損遂足樓所費今復
次第成我念結淨緣憑仗佛威力反以自願力無一不
遂者諦觀行昭意竭力鑄巨鐘架樓以奉安非徒為觀
美要使一切衆皆由觀音門獲悟真圓通方滿殊勝願
瀘帥馮檝撰
　　懷菴記
子思子曰天命之謂性率性之謂道修道之謂教教不
必專任於上之人也一鄉一國之士隨其所志因其所
居而施之皆足以開民彛而闡教事兄弟民彛之大者
而叔末不競習俗靡薄尺繒升粟之譏為人上者且猶
不免而又何責於窮閻之細氓哉吾每推是懼然不敢
謂天下皆若人一日富春陸主簿鑣來訪曰吾之家君
與吾之季父友愛惟篤平時展省先阡必指旁麓而
言曰異時獲首丘當營於是以附松檟不幸季父無祿
家君志其生平為之築室墓旁名之曰懐蓋取孔懷之
義也幸丐二字扁之余感其言既為書矣則又曰義不
可以不章也願終賜之噫是固平昔之所惓惓者而又
可辭乎昔聞之友朋謂大陸君淳厚有賢稱於里䣊教
子以學卒收儒科今富春簿其子也小陸君英茂早登
進士第入任蓬省出分州符有惠利及民今其云亡而
其兄懷之若是嘻若君之兄弟其不足為薄俗指南耶
其不足助大君扶持世教耶君家之若子若孫若雲仍
其可不知家法所傳耶推之一國達之天下而又放之
四海詔之後世而以陸氏為義門者君家子孫其勉之
天下有兄弟者其則效之觀風四方與夫載筆史觀者
其將必有以取之然語溪陸氏素以孝友聞其漸源逺
矣大陸君名塤小陸君名埈嘉定丙子嵗臘九日朝奉
郎秘書丞兼權右司郎官程珌謹記
　　索度王廟記
秀之青墩與湖之烏墩二市相抵為一㑹鎮青墩有土
地神廟居宻印寺之東號曰索度明王世祠兹土左有
東平王像右有丁晉公像並著厥稱獨索度王名位世
次不見於載述使後無所考蓋鎮人之奉王祠也飲食
必祭水旱疫癘必禱咸若有答國朝宣和間起居舍人
周離亨謫涖鎮事一夕夢有神人謁之曰予居敝陋幸
公惠顧我翼日周訪之叢祠得王之像適契夢中所見
者因為修祠宇創板屋飾貌像自是人之奉事益勤而
王之靈益顯獨恨其復不為記文以傳於後今考諸鎮
西南隅有古山廟神曰索靖唐咸通中朱洪所記索靖
王者實三國吳王孫權之仲子也是為文皇帝謹按吳
書孫氏世居吳郡漢末封堅為烏程侯堅子權始都建
業權少子亮第六子休皆嗣位長子登早卒慮封建昌
王和為太子後遜位為南陽王諡曰文皇帝霸及奮其
封不一則吳主之子凡七人本傳所稱文皇帝乃吳主
第二子也而洪以為仲子不知何所據而云今父老所
傳或言王與古山廟神棣萼也豈名遂時顯因著今號
而昔名不復見耶或言王即索靖王是也觀春秋之時
晉有士㑹又謂士季又謂隨㑹又謂隨武子魯有公子
友又謂季子又謂季友又謂成季此皆一人而稱道有
異又安知索度之不即為索靖也進士莫若震張松募
堅珉將以揭神之休於永久訪珪為之記屬來游是邦
有年矣幸竊賴神之庇因其有請姑為敘其大概以俟
後之博識君子而審訂焉皇宋淳熙三年丙申六月乙
亥迪功郎新荆門軍當陽縣尉兼主簿主管學事萬珪
記
　
　
　
　
　
　
　
　
　
　
　至元嘉禾志卷二十六
欽定四庫全書
　至元嘉禾志卷二十七
　　　　　　　　　　　　　元　徐碩　撰
　　題詠
錄事司
　　贈錢端公安道兼寄其弟惠山山人(時錢以臺官/為秀州監稅)
　　　　　　　　　　　　　　　蘇　軾
鴛鴦湖邊月如水孤舟夜傍鴛鴦起平明繫䌫石橋亭
慚愧冒寒髯御史結交最晚情獨厚論心無數今有幾
寂寞抱關歎蕭生耆老執㦸哀揚子怪君顔采却發秀
無乃遷謫反便美天公欲困無奈何世人共抑真疎矣
毗陵高山錫為骨陸子遺味泉氷齒賢哉仲氏早拂衣
占㫁此山長洗耳山頭望湖光潑眼山下濯足波生指
倘容逸少問金堂記與稽康留石髓
　　和錢安道寄惠建茶韻
我官於南今幾時嘗盡溪茶與山茗胸中似記故人面
口不能言心自省為君細說我未暇試評其略似可聴
建溪所産雖不同一一天與君子性森然可愛不可慢
骨清肉膩和且正雪花雨脚何足道啜過始知真味永
縱復苦硬終可錄汲黯少戇寛饒猛草茶無賴空有名
高者妖邪次頑礦體輕雖復强浮泛性滯偏工嘔酸冷
其間絶品豈不佳張禹縱賢非骨鯁葵花玉􁧸不易致
道路憂嶮隔雲嶺誰知使者來自西開緘磊落收百餅
嗅香嚼味本非别透紙自覺光炯炯粃糠團鳯友小龍
奴𨽻日注臣雙井收藏愛惜待佳客不敢包裹鑚權幸
此詩有味君勿傳空使時人怒生癭
　　寄劉秀川　　　　　　　　　楊大年
騎置迢迢阻玉音鱸魚江海遂初心朱絃道直消浮謗
春草才多動苦吟震澤折酲千樹橘華亭驚夢九臯禽
郡樓晴日東西望幾處甘棠接翠隂
　　題招提院靜照堂　　　　　　蘇　軾
鳥囚不忘飛馬繫常念馳靜中不自勝不若聴所之君
看厭事人無事乃更悲貧賤苦形勞富貴嗟神疲作堂
名靜照此語子謂誰江湖隠淪士豈無適時資老死不
自惜扁舟自娛嬉從之恐莫見况肯從我為
　　又　　　　　　　　　　　　王安石
任公蹲㑹稽海上得招提靜照堂新構幽棲客屢攜飛
檐出風雨洒翰落虹蜺投老黄塵陌東風路恐迷
　　又　　　　　　　　　　　　王　珪
身居在城邑趣不落人間門外塵埃滿庭中日月閒潮
隨朝梵響雨入定衣班幾欲攜笻去松隂一叩關
　　又　　　　　　　　　　　　鄭　獬
招提去山逺還似在山家晩日惟歸鳥春風自落花空
談消刼火醉墨洒天葩又欲拏舟去清溪月正華
　　又　　　　　　　　　　　　范　鎮
堂構虚閒處師心靜照中當門是流水滿院来清風趺
坐通禪觀高談說性空那知人世上日日有樊籠
　　又
牛斗光芒下江山形勝中招提萬法本靜照一堂空花
木含春意門庭語古風支郎丐詩什愧匪二南工
　　又　　　　　　　　　　　　韓　維
道人幽棲地瀟洒臨江湖江湖置外物妙觀造無餘匆
匆從世役没没已為愚何况毫髮間計畫窮萬殊檻外
簷蔔林儿前沈水爐世人欲問道指象聊(闕/)
　
　　又　　　　　　　　　　　　祖無擇
院靜逺囂塵虚堂締構新幾招台嶺客共話沃州春想
像山中樂優游物外身公卿詩滿壁雅正日相親
　　又　　　　　　　　　　　　閻　詢
浙右僧居盛虚堂葺有功迷來隨萬化淨後照三空夜
永松軒月秋深竹岸風我心閒已久夢到水鄉中
　　又　　　　　　　　　　　　宋敏求
叢林起新構燕坐水雲鄉本自禪心靜能令世累忘幡
花圍晝永鐘梵度宵長歸裓新篇富籠紗映寶坊
　　又　　　　　　　　　　　　吳　充
人說招提好師從靜照來親攜玉堂句徐叩蓽門開好
事能如此題詩豈易哉明年得東守繫舸一徘徊
　　又　　　　　　　　　　　　李大臨
地勝堂新構僧閒晝杜門山林誰樂靜城市亦非喧客
到空彈指風來不動幡祇應常晏坐對鏡一無言
　　又　　　　　　　　　　　　林　億
檇李湖山外招提烟靄中靜由諸漏盡照覺萬緣空馬
祖傳懐海牛頭住法融誰來訪宗㫖現定即家風
　　又　　　　　　　　　　　　張　芻
檇李舊禪扉叢林自翠微寺居天外靜僧向日邊歸野
水涵齋几閒雲宿釣磯庭前祖來意誰為相依依
　　又　　　　　　　　　　　　馮　浩
寶坊新搆㫁塵飛宴坐朝朝内外宜一自覺來無相見
久忘言後少人知天中月滿雲收夜海底珠明浪靜時
頓向此間超十地願將安定證羣疑
　　又　　　　　　　　　　　　吳　申
高簷飛逺發輝光向此心源黙坐㤀豈憶布金抛舊地
便隨飛錫起新堂竹間野鴿聴齋鼔湖上遊人繫夜航
却懊未能攀勝境東南雲下欲騰翔
　　又　　　　　　　　　　　　王益柔
搆堂幽僻㫁塵蹤靜照為名我所通一室可知天下事
十方齊見定心中清朝雲散層峯出後夜潮回漲海空
檇李禦兒多舊跡幾時煙舸訪支公
　　又　　　　　　　　　　　　王　异
珍重慧空營妙隠標題靜照作佳名新堂復勝牛車樂
舊閣如抛火宅縈(慧空舊主精嚴寺居安隠閣經嘉祐/丁酉火鞠為煨燼今住招提院復創)
(此堂故/有是句)萬慮根源塵外息一軒景物鑑中明夜深晏坐
心虚寂檀蕙煙微風月清
　　又　　　　　　　　　　　　秦　玠
物外物何有物心須盡除始能為靜照得到便空虚性
理自澄寂世緣終(闕/)　飄然飛錫去持此保安居
　　又
靜本天之性心因識始明搆堂來善衆傳法立佳名坐
見靈禽集閒思土水平我緣簮紱累未得叩禪扃
　　又
羨師遺世網舊隠敞新堂月白秋庭小風清晝榻凉倦
遊輕勢利歸夢在滄浪滿箧朝賢句孤雲出帝鄉
　　又
選勝搆窻扉朝嵐更夕暉無人清磬度有伴白雲飛洗
鉢江鷗下開簾野鶴歸誰能了方寸來此共忘機
　　又　　　　　　　　　　　　錢　藻
去年秀水拍橋深聞說幽堂綠水臨自愧塵埃逢澤上
空思瀟洒太湖隂經臺罷講龕紅雨齋鉢留糧下翠禽
應是禪機終息處不須此外覔雙林
　　又　　　　　　　　　　　聞人安道
清虚結宇卜居新寂靜標名欲性純直向萬緣無㫁處
應為一念不生人風幡震動殊非閙水月澄明未是真
宴坐經行惟此地箇中消息與誰親
　　又　　　　　　　　　　　　任　恬
門揜世人外幽棲向此堂一心能自盡萬事即都忘塵
冷孤蟾白庭空異草香何須隠林壑處處可韜光
　　又　　　　　　　　　　　　俞希白
檇李招提好新堂向靜開因名求定慧對鏡悟西來夜
席常留月寒堦暗落梅師歸得真趣無復顧塵埃
　　又　　　　　　　　　　　　牟景先
金色成千界毫光燭萬緣堂名斯擬象法眼示通圓座
踞軒楹内明觀善惡前吾當除滯見清信奉周旋
　　又　　　　　　　　　　　　劉　攽
千金買境欲辭喧長日觀心復照昏多少勝緣從靜起
為師無意入都門
　　又　　　　　　　　　　　　陸　伸
閒房増締搆晏座隔囂埃屋木不加飾庭花時自開虚
明殊止水寂絶等寒灰齋外無餘事欣逢高士來
　　又　　　　　　　　　　　聞人安壽
名藍幽隠愜高情雅搆堂深豁眼明萬慮已平心可鑑
一軒安處道由生花縈寶砌當春盛香馥金爐滿座清
復有簮纓乗興賞留題佳句徧雕甍
　　又　　　　　　　　　　　　李　常
藻户面通漕飛甍出重城堂成未遑息復作千里行塵
埃袖短褐䝉暑踏寒氷其求異求食志欲詩編盈寧辭
閽吏慢聊為一堂榮都城競名利日出車馬聲誰云方
外士奔走亦有營惟靜制衆動自照中乃明胡為撓山
水風急帆更輕嵗闌去勿緩恐負新堂名
　　又　　　　　　　　　　　　王　存
曽過檇李古禪關十五年來夢想間聞說新堂増勝概
可憐遊客變衰顔香檀印篆銷晨暮題墨籠紗記徃還
能了一心隨處靜少須辛苦逺人寰
　
　至元嘉禾志卷二十七
欽定四庫全書
　至元嘉禾志卷二十八
　　　　　　　　　　　　　元　徐碩　撰
　　題詠
松江府
　　懷土賦　　　　　　　　　　陸　機
　　　余去家漸久懷土彌篤方思之殷何物不感曲
　　　街委巷罔不興詠水泉草木咸足悲焉故述斯
　　　賦
背故都之沃衍適新邑之丘墟遵黄川以葺宇被蒼林
而卜居悼孤生之已晏恨親殁之何速排虚房而永念
想遺塵其如玉眇綿邈而莫覯徒佇立其焉屬感亡景
於存殁惋隤年於拱木悲顧盼而有餘思俯仰而自足
留兹情於江介寄瘁貌於湘曲玩通川以悠想撫歸途
而躑躅伊命駕之徒勤慘歸途之良難愍栖鳥於南枝
吊離禽於别山念庭樹以悟懷憶露草而解顔甘堇荼
於飴茈緯蕭艾其如蘭神何寢而不夢形何興而不言
　　贈從兄車騎(李善注/陸士光)
孤獸思故藪離鳥悲舊林翩翩遊宦子辛苦誰為心彷
彿谷水陽婉孌崑山隂營魄懷兹土精爽若飛沈寤寐
靡安豫願言思所欽感彼歸途難使我怨慕深安得忘
歸草言樹背與襟斯言豈虚作思鳥有悲音
　　和皮日休吳中即事　　　　　陸魯望
風清地古帶前朝遺事紛紛未寂寥三泖凉波漁蕝動
(逺祖士衡對晉建帝/以三􁆢冬温夏凉)五茸春草雉媒嬌(五茸吳王□/茸各有名)雲
藏野寺分金刹月在江樓倚玉簫不用懷歸忘此景吳
王看即奉弓招
　　迴自青龍呈謝師直　　　　　梅聖俞
共君相别三四年巖巖瘦骨還依然惟鬚比舊多且黑
學術久已不可肩嗟余老大無所用白髮冉冉將侵顛
文章自是與時輩妻餓兒啼無一錢幸得詩書銷白日
豈顧富貴摩青天而今飲酒亦復少未及再酌腸如煎
前夕與君歡且飲飲纔數盃我已眠雞鳴犬吠似聒耳
舉頭屋室皆左旋起來整巾不稱意挂帆直走滄海邊
便欲騎鯨去萬里列闕不借霹靂鞭氣沮心衰半欲睡
夢想先到蘋洲前願君無復更留醉醉死誰能如謫仙
　　逢謝師直
昔嵗南陽道中别今向華亭水上逢把酒語君悲且喜
流光冉冉去無蹤
　　過華亭
摩雲鶴唳幾十隻隔水野梅三四株欲問陸機當日宅
而今何處不荒蕪
　　青龍海上觀潮
百川頻蹙水欲立不久却迴如鼻吸老魚無力隨上下
閣向滄洲空怨泣摧鱗伐肉走千艘骨節專車亦何及
幾年養此膏血軀一旦翻為漁者給無情之水誰可憑
將作尋常自輕入何時更有弄潮兒頭戴大盆來就濕
　　華亭百詠
　　　顧亭林　　　　　　　　　許　尚
旦暮潮流急東西徑路斜無從質疑字共屬野王家
　　　顧府君宅(即顧亭林/雲寺祠堂)
蕭蕭蘭若地知是府君居祠事今誰奉吾來一嘆吁
　　　東菴異跡(在顧亭林菴中有忠烈公像近嵗忽/地裂數尺中有風濤聲以物探之則)
　　　　　　　(應手/火起)
地脈風雷吼人疑湧海潮將軍英爽在何敢物興妖
　　　金山
激浪聞澎湃山神隂力多風濤歸指顧海若敢誰何
　　　安公像(昔有僧沈海而/死肉身尚存)
浮鉢來滄海幡然厭世塵補陁崖畔月長照定中身
　　　寒穴泉
濆湧懸崖下泠泠注不窮將期挹甘冷弱水漸難通
　　　蘇州洋(又名金闕/亭者必闕)　(南舶欲入華闕/放蘇州洋蓋闕)　　　(此/屬)
　　　　　　(處舊/蘇州)
已出天池外狂瀾尚爾高蠻商識吳路嵗入幾千艘
　　　華亭谷(府南三里/入松陵)
瀰漫連迥野潮汐徃來頻慣識松陵路重來不問津
　　　八角井
浚極疑無底丰稜定有因沈沈中夜月照影屬何人
　　　陸機茸(在谷東吳陸遜生二孫常於此/遊獵今名桑陸又名吳王獵塲)
二陸為童日驅馳屢忘歸至今桑柘響禽鳥尚驚飛
　　　柘湖
展武沈淪後波澄一鑑明桑田復更變觸目總柴荆
　　　秦女祠
狼秦崇苛政有女亦䝉寃欲弔興亡事神應恥重論
　　　唳鶴湖
洗蕩雲間路奫淪一水深月光零露重遙聴九臯音
　　　三女岡
三殮知無有香魂計已銷頻來吟楚些嵗久若為招
　　　金山城(府南八十五里舊經云昔周/康王東遊鎮大海故築此城)
治盛周康世東遊豈信然城闉亦隳廢門諜漫相傳
　　　前京城(府南八十五里輿地志云本/海鹽縣以地近京故以為名)
廬落皆無有依稀古堞存登臨認遺跡草樹暮煙昏
　　　崑山
嵗久阡原變平時草木深英才没黄壤舊事不堪尋
　　　陸機宅(在崑/山)
華第今何在千年謾有名披蓁問遺裔寂寞一傷情
　　　谷水
短櫂經由處風披藻荇香中宵孤鶴唳片月印滄浪
　　　秦皇馳道
歎息秦皇帝何年此逸遊迢迢大堈路千古為嗟羞
　　　征北將軍墓(即陸禕墓在崑山有碑村人/疲於官吏征索遂碎其碑)
崎嶇尋古隧衰草隠寒原欲讀將軍事豐碑祇半存
　　　鳯凰山
鳳徳來何代慵歸丹穴藏甘心化為石萬嵗瑞吾皇
　　　陸寶山(府北二/十五里)
祕寶封堅石山靈謹䕶藏欲為中帑助時復露光芒
　　　佘山(祖傳舊有佘氏墓/道於此因名焉)
人與室俱化隂森松竹寒時時見孤鶴疑此守神丹
　　　集賢里(父老云昔陳陸諸/公居此因以為名)
冠蓋遊從日欣然萃一鄉田原總如昨誰復嗣餘芳
　　　白龍洞(在横雲山頂下通澱山湖/海風雨夜有龍出入洞中)
呼吸湖中水山椒寄此身洞門風雨夜電火逐霜鱗
　　　石魚
雙鯉何年刻悠然鬐鬛全登臨忽懷逺尺素若為傳
　　　秀道者塔(在佘山秀昔廬此山有二虎侍之後/自建闕於山闕  畢還積薪自焚止)
　　　　　　　(存碑/銘)
辛勤成鴈塔俄赴積薪焚靜夜眈眈影疑來䕶刻文
　　　靈峯菴(在佘山池皆金砂/後為昭慶禪院)
路埇金砂地高人此築菴為詢林下客妙語與誰參
　　　芥子庵
林外三椽建常思愒息時莫教嫌迫窄中有五須彌
　　　澱山(府北七十里/在澱湖之中)
殿閣輝金碧遐觀足畫圖維舟一登覧誤陟小方壺
　　　三姑廟(在闕為闕/閾水)　　　(湖中羣蛟競/不入廟中)
神居隂物䕶(闕/)閾捍洪波莫慮蛟龍怒年來畏叱訶
　　　蓮巢(在青龍陳氏疏地種蓮/為休息之地今已湮廢)
記得荷香裏蛾眉唱採蓮千年龜欲息不見葉田田
　　　鬼書(在聖果寺昔嘗顯異於寺僧鬼/自稱東漢烈士沈光有書石刻)
壯士為儒恥捐軀志所甘無名豫青史幽憤亦何堪
　　　孔宅(在府北七十五里昔有孔子後㳺吳居此/因名焉又云昔夫子所居忽有先聖闕)
　　　　　(一碑額曰孔村/人怪而碑之)
廟貌逾千祀泥封古碣昏傳云素王宅真贋與誰論
　　　崧宅(府西三十五里昔晉將/軍袁崧居此因名焉)
疆埸功成後歸來卜一丘當時應種徳名字播千秋
　　　俞塘(府東五里徃來之舟皆可揚帆諺/有云雖得珠千斛不賣俞塘北)
延袤三鄉外東流與海通河神屢加惠䑺借徃來風
　　　鶴坡(府東七十里此地出/鶴俗呼鶴窠者是也)
索寞東郊逺仙禽盡此藏夢回明月夜林杪響圓吭
　　　砂岡(府東三十五里南屬海北屬江入土一丈/皆螺蚌殻如是者三所相傳海中湧三浪)
　　　　　(而成豈/誠然歟)
千里平砂地聨通江海湄謾傳目激浪疑是蚌螺基
　　　御史涇(府/東)
疏鑿人何在流功幾世餘農氓誦名氏不數鄭公渠
　　　滬瀆(府西八十三里即松陵江水源/出太湖松江之民資灌溉之利)
泛泛松江水迢迢笠澤通萬年知禹力灌溉有餘功
　　　東堂(以下三咏並在/府治㕔事之側)
㕔左清閒處金猊罩寶香令君今學道來此吸朝陽
　　　思齊堂
伊昔絃歌治能聲著海隅升堂想遺跡勵志欲齊驅
　　　月榭
簷角銜牆固明疏䕶翠螺公餘秉談麈竟夕對金波
　　　濯纓亭(府前/官亭)
輿梁斜倚處簷影墜清流徃徃抽簮者常為孺子羞
　　　石獸(相傳昔嘗為怪夜則環市而走/遂㫁其一足以下二詠並府東)
刻鑿知何代彌年亦有神宵行無足怪一吼亦驚人
　　　震橋(昔姚庭輝宰此邑謂主位頗虚多宜/客人作亭以鎮之又名虹橋虹音降)
瓦木明丹琧初期鎮此方石梁今欲圮尤益富蠻商
　　　小隠園
粧㸃林泉趣銷除市井心平生跧伏計到此意偏深
　　　姚將軍廟(本闕至南宰謂廟門面北闕十土人/遂移  縣西以南鄉以下二  八詠)
　　　　　　　(並在/府西)
隂功周邑境南面固宜然毋復論民事神今憚改遷
　　　趙店(闕有邑之闕市東名趙店/今  神闕    之趙店)
日日黄塵路喧豗漲市聲神靈自安此不欲變名稱
　　　望雲橋(父老云立橋日適有/瑞雲見因以為名)
憶昨登臨日卿雲正四翔重來窮目力天末起祥光
　　　石幢(望雲橋南此地昔有湧泉云/是海眼立幢於上以鎮之)
矻立應千載傳因海眼成蓬萊水清淺曽不見欹傾
　　　普照寺(晉陸機宅/捨為寺)
高門收畫㦸即此見精藍施予恩雖在緇流絶不談
　　　彌陀閣
拄䇿徐徐上回環佛頂遊九山俱在望日㫁暮煙浮
　　　羅漢院
邃宇中何有台山五百尊云何困人力金像總塵昏
　　　丁公橋(相傳令威由此仙/去又名丁行橋)
令威仙去後遺跡嘆成非華表成烏有何由見鶴歸
　　　雲間館
郵亭臨爽塏杗廇架修虹我亦輪蹄客心期訪士龍
　　　福順廟(殿宇之上/鳥雀不棲)
門垣雖蠧壞古屋尚深沈鳥雀猶知避斯民盍致欽
　　　東嶽行祠
明主東封後龜䝉望益尊巍然此行宇時許薦蘋蘩
　　　西庵(陳律師菴律/師常習儒業)
蚤為儒冠誤齊心學竺乾而今林下塔夜夜戒光圓
　　　白龍潭
神物幽潛地滄滄水接空不緣嘗應禱誰識有殊功
　　　毗盧菴(勾氏香火中/有御書閣)
捫蘿通一徑修竹蔽中籬祇有奎章在龍神暗䕶持
　　　西林
林外初晴後斜陽滿芰荷頻來指靈鷲此去路無多
　　　陸瑁養魚池(即西湖也今/為放生池)
誰得陶朱術修治一水寛皇恩浹魚鼈不復敢垂竿
　　　小湖(西湖之北一/灣名小湖)
獵獵風蒲外淵淵明月秋詩翁浮短艇彌楫看游儵
　　　湖橋
瀲灧湖光好荷風六月凉倚欄吟不倦魚鳥亦相忘
　　　唳鶴灘(湖之東/南隅)
養鶴人何在湖邊水自清喚回中夜夢灘上戛然聲
　　　泳波亭(湖/中)
吕梁觀已逺沂水浴應難却倚亭前栁時時照影寒
　　　風月堂(舊市舶司/吳使所建)
夜靜蒲萄皺雲舒玉鑑凉築堂人不見尊酒暗相望
　　　湖光亭(風月堂/之西)
日暮蝦鬚卷亭中雅燕開微風起蘋末波影動樽罍
　　　道院(西湖之西後/為延氏蔬圃)
淨館今何在惟餘柏色新棲棲抱罋者不是煉丹人
　　　異木(舊傳商人嘗夜夢有人自云吾土地神也/能祭我令汝冝商每嵗商人夜半祭之徃)
　　　　　(徃獲其/隂助)
蟠根知永遠曲榦聳蛟虬閩賈䝉私庇年年此薦羞
　　　顯忠廟(以下十詠/並在府南)
俯拜祠堂下遙思弼漢功吁嗟孝宣帝忘徳太匆匆
　　　東寺(世傳水陸池有龜數枚聞講/經聲則緣波而上罷則復去)
愛此稜伽土勤修戒行成文龜亦知善來聴講經聲
　　　證覺院(舊之無/礙禅院)
有人明七淨蝒没締良因歎惜流光替誰為無垢人
　　　棲真庵
仙路多官府真人未上升松窻霜月白相對誦黄庭
　　　栁園
芳草池塘暖東風桃杏繁春歸人亦散寂寞鎖園門
　　　陸四公廟(又名陸/司空)
晉傑云亡久嘉名未遽湮嚴祠坐遺像猶解福吳民
　　　南庵(堂壁有六/祖畫像)
施水功成後眈眈梵宇深升堂瞻貌像黙㑹祖師心
　　　姜庵
隂曀楸梧裏鳥鳴落日中九原人不作明賛亦何功
　　　望仙橋
鶴駕乗風去千年竟不歸石梁凭望處空復白雲飛
　　　三洞庵
勾曲山頭客遨遊到市塵星冠頂霜月夜半正朝真
　　　淨居院(昔馬耆法寧住此院故俗又呼為/馬耆庵後法寧弟子亦住此庵)
明眼如何在山門久寂然宗風未遽替還喜一燈傳
　　　氷檗菴(王道/所居)
鳬舄棲遲地池流一徑斜先生久清苦不肯競紛華
　　　圓珠庵
定回人寂靜繞鼻碧蓮香却認循簷月摩尼發夜光
　
　
　
　
　
　
　
　
　
　
　
　
　
　
　至元嘉禾志卷二十八
欽定四庫全書
　至元嘉禾志卷二十九
　　　　　　　　　　　　　元　徐碩　撰
　　華亭十詠　　　　　　　　　唐　詢
　　　華亭本吳之故地昔附於姑蘇佩帶江湖南瀕
　　　大江有觀望之美焉歴吳晉間名卿繼出風流
　　　文物相傳不冺閭里所記遂為故事景祐初元
　　　八月予被詺為縣至部且一年而囹圄多囚繫
　　　簿書嬰期㑹蠠没朝夕精疲意殆凡山川風物
　　　在境内者未嘗一日得講求焉粤今秋邑人有
　　　訟古􁆢湖者持舊圖經詣庭以自直因得而究
　　　之凡經所記土地人物神祠墳隴所書甚詳行
　　　部之餘輒至其地因里人而咨焉多得其真代
　　　異時移喟然興歎即採其尤著者為十詠皆因
　　　事紀實按圖可見將以誌昔人之不朽存舊俗
　　　之所傳云爾
　　　顧亭林(顧亭林湖在東南三十五里湖南又有/顧亭林相傳陳顧野王居此因以為名)
　　　　　　(焉/)
華林標大道曽是野王居舊里風煙變荒原草樹疎湖
波空上下里閈已丘墟徃事將誰語凄凉六代餘
　　　寒穴(金山北有寒穴清/泉出焉其味甘香)
絶頂干雲峻寒泉與穴平還同帝臺味不學隴頭聲夜
雨遙源漲秋風顥氣清誰云柘漿美纔可析朝醒
　　　吳王獵塲(在華亭谷東吳陸遜生此子孫嘗所/遊獵後人因呼為陸機茸今其地為)
　　　　　　　(桑/陸)
昔在全吳日從禽耀甲戈百年嘗載羽一日舊張羅地
變柔桑在原荒蔓草多思人無復見落月下山坡
　　　柘湖(在府南七十里湖中有小山生柘樹因以/為名吳越春秋海鹽縣淪没為柘湖吳地)
　　　　　(記秦時有女入/湖為神因祀之)
世歴亡秦逺湖連大海瀕柘山標觀望玉女見威神渺
渺旁無地滔滔孰問津何年化魚鼈彷彿歴陽人
　　　秦始皇馳道(在府西北崑山南四里相傳有/大堈路西通吳城即馳道也)
秦徳衰千祀江濱道不修相傳大堈在曽是翠華遊玉
趾如將見金椎豈復留悵然尋舊跡蔓草蔽郊丘
　　　陸瑁養魚池(在府西今名瑁湖或云即/瑁所居相傳有宅基存焉)
代異人亡久滮池即舊居未移當日地無復故時魚蒲
藻依稀在風波浩蕩餘水濱如可問一為訪庭除
　　　華亭谷(在府南瀠行三/百里入松江)
深谷彌千里松陵北合流岸平迷晝野人至競方舟照
月方諸泣迎風弱荇浮平波無限逺極目漲清秋
　　　陸機宅(華亭谷水東有崑山相傳即其宅陸機/詩云彷彿谷水陽婉孌崑山隂今其地)
　　　　　　(尚/存)
舊諜傳遺趾悠然歴祀深人無令威至門異下邽箴谷
水當年溜崑山昔日隂魯堂那復見絲竹若為尋
　　　崑山(華亭谷東二里有崑山陸機祖葬於此因/生機雲時人以崑山出玉因名此山以美)
　　　　　(機雲/焉)
昔有人如玉兹山得美名巖扃銷積翠谷水㫁餘聲喬
木今無在高臺久已傾如何崧嶽什獨詠甫侯生
　　　三女岡(在府東南八十里相傳吳/王葬女於此岡一作趾)
淑女云亡久哀邱尚著名九原誰可作千載或如生青
骨何時化荒榛此地平室餘圖諜在不復啟佳城
　　和華亭十詠　　　　　　　　前　人
　　　顧亭林
寥寥湖上亭不見野王居平林豈舊物嵗晚空扶疎自
古聖賢人邑國皆坵墟不朽在名徳千秋想其餘
　　　寒穴
神泉冽氷霜高穴與雲平空山渟千秋不出嗚咽聲山
風吹更寒山月相與清北客不到此如何洗煩酲
　　　吳王獵塲
吳王好射虎但射不操戈匹馬獵廣塲萬兵助遮羅時
平事非昔此地桑麻多猛獸亦已盡牛羊在田坡
　　　柘湖
柘林著湖山菱葉蔓湖濱秦女亦何事能為此湖神年
年賽雞豚漁子自知津幽妖窟險阻禍福易欺人
　　　秦始皇馳道
穆王得八駿萬事(闕/)其修茫茫千載後復此好逺遊車
輪與馬跡此地亦常留想當治道時勞者尸如丘
　　　陸瑁養魚池
野人非昔人亦復水上居紛紛水中游豈是昔時魚吹
波浮還没競食糟糠餘吞舟不可見守此嵗月除
　　　華亭谷
巨川非一源源亦在衆流此谷乃清淺松江能覆舟蟲
魚何所知上下相沈浮徒嗟大盈北浩浩無春秋
　　　陸機宅
故物一已盡嗟此嵗年深野桃自著花荒棘徒生箴芊
芊谷水陽鬱鬱崑山隂俯仰但如昨遊者不可尋
　　　崑山
玉人生此山山亦傳此名崖風與穴水清越有餘聲悲
哉世所珍一出受欹傾不如鶴與猿棲息尚全生
　　　三女岡
自古世上雄慷慨擅功名當時豈有力能使死者生三
女共一丘此感亦難平音容若有作無乃傾人城
　　和華亭十詠　　　　　　　　梅聖俞
　　　顧亭林
鄉林空林水不見古人居猶尋古人跡更與古人疎昔
為賢豪里今亞蘆葦墟湖邊夜夜月光彩波上餘
　　　寒穴
山頭寒泉穴淨若鏡面平慰齒敲氷冷貯缾微玉聲傍
有野鹿跡上啼林鳥清何由一徃挹况復方病酲
　　　吳王獵塲
孫氏有吳國四海未息戈獵以耀威武平野萬騎羅英
雄魏與蜀貔虎一何多世事異莫究但見桑麻坡
　　　柘湖
柘土久陷没千嵗嗟水濱不復吳鹽邑空有秦女神浩
蕩吞海月曠濶迷天津扁舟誰能徃旦暮逢漁人
　　　秦始皇馳道
秦帝觀滄海勞人何得修石橋虹霓㫁馳道鹿麋遊車
轍久已没馬跡亦無留驪山寶衣盡萬古空塚丘
　　　陸瑁養魚池
來觀瑁湖水乃是陸生居春塘草幾變誰膾此中魚莫
容科斗應亦有魯王餘不隨蛟龍飛神鼈未可除
　　　華亭谷
㫁岸三百里縈帶松江流深非桃花源自有漁者舟閒
意見水鳥日共泛觥籌何當騎鯨去一去幾千秋
　　　陸機宅
我思陸平原廢宅荒草深才高乃速禍事徃不可箴饑
鳥噪樹巔野䑕窟庭隂黄耳亦已死家書無復尋
　　　崑山
陸氏幾世祖葬此生令名猶如産美璞遂爾傳嘉聲寒
岩蓄奇秀源水日東傾何言千載間二子不更生
　　　三女岡
吳王有三女因留此岡名已化彼粲質合有蘭蕙生嬋
娟夜月照掩靄朝霧平古魂如未冺不逺闔閭城
　　次唐彦猷顧亭林韻　　　　　胡松年
海山盪佳氣千載傳古居平生讀書地竹柏靜以疎忠
義貫白日名不埋幽墟苖裔今幾何誰能譜有餘
　　又　　　　　　　　　　(春明/)宋　輝
昔時高士宅今日梵王居棲影銜山逺鐘聲隔岸疎風
流嗟徃事精爽閟遺墟回首烏衣巷凋零兵火餘
　　又　　　　　　　　　　(四明/)汪思温
雲間更深處獨見古人居想像風猷逺荒寒景物疎書
成千卷帙徃事一丘墟惟有清名在流行百嵗餘
　　又　　　　　　　　　　(南豐/)曽輝之
煙雨二家市黄門卜此居著書千紙在祠宇幾椽疎潮
汐成今古牛羊有里墟舉兵鉏逆節風烈照無餘
　　又　　　　　　　　　　　　李端民
當時讀書地卑陋亦安居問字誰人到觀瀾興不疎古
今如夢寐城邑變郊墟偶此同彌勒圓龕自像餘
　　又　　　　　　　　　　　　張堯幹
蘭若王家像相望博陸居衣冠塵易暗簫鼔祭全疎草
色侵花徑潮聲過夕墟遺風猶可想弔古一觴餘
　　又
水村有亭林黄門舊曽居海山凝逺翠草木自蕭疎豈
見讀書處遺跡但荒墟獨留名不朽傳之千載餘
　　題李景元畫　　　　　　　　蘇　軾
聞說神仙郭恕先醉中狂筆勢瀾翻百年寥落何人在
只有華亭李景元
　　　景元名甲本儒家子落魄詩酒間尤善墨戲米
　　　元章畫史嘗及之徃來松江上不知其所終
　　醉眠亭　　　　　　　　　　李行中
簷低檻曲莫嫌陋地僻草深宜晝眠代枕莫憑溪上石
當簾時借屋頭煙倦遊拂壁畫山徑貪醉解衣還酒錢
一水近通西浦路客來猶可棹漁船
　　　行中字無悔築亭青龍江上東城名之曰醉眠
　　　諸公皆有詩
　　醉眠亭寄韓憲仲廷評
野徑荒亭草没腰一眠聊以永今朝放懷不管人間事
破夢時聞夜半潮玉柱劉义詩未獻金龜太白酒難招
知君有意尋安道咫尺何時弄畫橈
　　趙明叔未識醉眠亭先貺佳篇
要識荒亭路不賖浦西橋北對漁家窻嫌日曝新栽竹
蔬占畦長未種花壁上客來堆酒墨籬根潮過積寒沙
被人誤號陶潜宅也學門前五栁遮
　　醉眠亭　　　　　　　　　　蘇　軾
已向閒中作地仙更於酒裏得天全從教世路風波惡
賀監偏工水底眠
君且歸休我欲眠人言此語出天然醉中對客眠何害
須信陶潛未若賢
孝先風味也堪憐肯為周公盡日眠枕麯先生猶笑汝
枉將空腹貯遺編
　　又　　　　　　　　　　　　蘇　軾
是非一醉了無餘惟有胸中萬卷書已把人生比蘧傳
更將江浦作堦除欲眠賓客從教去倒卧氍毹豈暇舒
京洛舊遊真夢裏秋風無復憶鱸魚
　　又　　　　　　　　　　　　李　常
陶公醉眠野中石君醉輒眠舍後亭人知醉眠盡以酒
不知身醉心常醒衆人清晨未嘗飲已若醉夢心㝠㝠
淫名嗜利到窮老有耳亦不聞雷霆醉石雖頑委山側
苔痕剝蝕誰與扃牧童樵叟亦能指卒以陶令垂千齡
危簷弱棟倚荒渚海霧江雨穿疎櫺勿謂幽亭易摧折
勉事偉節同明星
　　又　　　　　　　　　　　　陳舜俞
酒膽長輕六印腰醉中一枕敵千朝興亡藐比榮枯栁
聚散看同旦暮潮酣法本應塵外有醒魂徒向水邊招
已聞佳士過從約不似東風泛去橈
　　又　　　　　　　　　　　　張　先
醉翁家有醉眠亭為愛江堤亂草青不聴耳邊啼鳥喚
任教風外雜花零飲酣何必過此舍樂甚應宜造大庭
五栁北窻知此趣三閭南楚謾孤醒
　　又　　　　　　　　　　　　王　觀
松陵江畔客築室從何年世路徒紛紛不知季子賢在
彼既不知不如醉且眠聲名衮衮誰知命醉非愛酒眠
非病長江渾渾無古今羣山回合來相映呼奴沽酒不
可遲買魚斫膾煩老妻何必紉繩繫飛兔百年長短空
自知直將裩蝨視天地𡨕㝠支枕窮四時九衢足塵土
朱門多是非秋風老蓴鱸扁舟何日歸
　　又　　　　　　　　　　　　秦　觀
醉來豐瘁同眠去身世失二樂擅一亭夫子信超逸杯
行徂老春肱枕頹外日壯志未及伸幽願良自畢
　　又　　　　　　　　　　　　張景修
樽前從客笑夢裏任花飛野鳥喚不醒家童扶未歸有
榮還有辱無是即無非萬事藏於酒先生亦見機
　　又　　　　　　　　　　　　韓宗文
萬慮中來攪不眠醉時一覺自陶然㝠㝠固已㤀天地
豈向杯中覔聖賢
得酒休論飲得仙醉中遺物為神全世間反覆無窮事
吏部難㤀抱甕眠
昔有遺賢世所憐滄浪亭下醉時眠松江變酒難終得
却對殘燈理短編
　　又　　　　　　　　　　　　蘇　棁
疲人思向醉中眠物我悠然萬慮閒渴飲蔗漿勞隠几
吾身自足草萊間
楚陽渴鹿背清泉之子名亭取性便適意中間却無事
期君㤀醉亦忘眠
　　又　　　　　　　　　　　　晁端佐
瀟洒松陵江上亭醉來一夢傲雲屏生前笑語君須惜
世事紛紛不用醒
盤石幽亭樂未央是非窮達兩相忘塵寰下望如何許
爛醉高眠自有鄉
塵埃收得一身閒飲盡春瓶曝背眠醉耳猶嫌山鳥聒
夢魂終日上高天
一枕雙壺意浩然狂歌酒盡即高眠吾身久與時相棄
好逐君歸作二仙
　　又　　　　　　　　　　　　晁端彥
人生有出處兩事固希全達則都廊廟致君堯舜前聲
名喧宇宙指顧生雲烟不然早晦隠縱意樂當年第一
莫如醉第二莫如眠無晦水鄉士子瞻稱其賢埋照不
干世作亭臨清泉歡來即痛飲酣謼竟長筵陶陶非假
寐冺絶平生緣盡得杯中趣常為枕上仙影從明月照
名任清風傳願君遂此志其樂更相先醉無三日醒飲
盡百斛船境界如古莽魂夢遊鈞天莫學不佞者狥祿
遭纒牽進無濟世志退無負郭田獨醒少意緒寡睡多
煩煎風波驚性命鞍馬積胝胼未得立籬下應難卧甕
邊區區為寡仕短詠愧非妍
　　又　　　　　　　　　　　　晁端禀
吏部甕間眠先生窻下卧夜偷綠醑飲晝喜清風過人
為清風快於酒擺落煩襟洗塵垢吾知醉寢勝閒睡可
以寄天真兮㤀世累溝瀆超江漢幕席視天地蝴蝶不
知緣變化黄粱未熟虚營利從來閒處得閒樂何者功
成與名遂隴西夫子稱世賢世家自是酒中仙作亭占
得松陵地東坡名之為醉眠醉後眠兮眠復醉頥養鄒
軻浩然氣賢人為濁聖人清昏昏夢寐都㤀形花影滿
身猶未覺竹風吹面不知醒憶昔樂天貪醉吟吟哦未
免勞其心不如醉睡了無事其樂陶陶得趣深我身走
塵埃羈鞅殊未息有所思兮在高軒欲徃從之路艱塞
無緣一榻同醉眠空禿千毫揮醉筆
　　又　　　　　　　　　　　　闗景山
杜老顛狂尋酒伴經旬只走出空牀輸君縱飲還高卧
長有生涯作醉鄉
貧饒北海杯中物靜勝長安市上眠滿地春風吹不醒
功成合以酒為仙
　　又　　　　　　　　　　　　楊　蟠
江花可醉草堪眠細想人間底處便客散樽空欲歸去
此身還被月留連
江上聊遊我未能羨君長醉卧高亭不因鶴唳破殘夢
還有凉風吹酒醒
清簟疎簾一醉身寂寥不稱咏詩人春風亦有憐才意
故擺殘花作繡茵
　　又
嘗聞李謫仙飲酒興無盡醉來卧空山天地即衾枕當
時放迹遊流俗不可近君今外形骸與世不拘窘寸心
合處曠萬事一以冺開亭向幽圃朝夕事醉寢茅簷落
日欲醒時起對嬋娟拂瑤軫
　
　
　至元嘉禾志卷二十九
欽定四庫全書
　至元嘉禾志卷三十
　　　　　　　　　　　　　元　徐碩　撰
　　題于山圓智寺　　　　　　　沈　遼
海天寥寥禾黍秋人籟已息煙霧收數聲鶴唳草堂靜
何苦更向咸陽遊
　　雲間
野天茫茫秋水清生盡蒲蔍無人耕不知三呉地力壯
老鶴空向烟中鳴
　　又
蠟屐去陽羡乗桴望雲間腰垂陶令印意在莊生環斯
民久困敝何用惠孤瘝子心倘有愧拂衣歸故山
　　華亭秋日　　　　　　　　　張　擴
隂雲薄薄秋滿輝曉露含光濕翠微旁舍繫牛嘗社酒
荒城擣練給征衣淨如掃迹□無㡬多不論錢蟹正肥
定是水鄊差可樂不應潦倒未成歸
　　過澱山湖
昨日過湖風打頭葦蒲深處泊官舟近人烏鳥語聲碎
瀕海風煙日夜浮午飯腥鹹半鮭菜客牀顛倒一皮裘
平生浪說在家好晚向風波未肯休
　　湖齋　　　　　　　　　　　朱之純
平湖十頃水汪汪得意茅齋且屈藏園種小桃今結子
池栽翠菱更聞香六龜已見千年古(予在西湖上治圃/于桃根獲古龜六)
(枚其小/如錢)雙鶴看呈八月祥(昔時雲間有紅闕往每中秋/月夜有仙鶴下人  往見之)
(得名以此今闕也手/治谷水鄰其地)居此翛然忘世味此心先已去龍
陽
　　寄題朱氏谷陽園　　　　　　蔡　肇
陸機異時宅故物無復迹悠悠谷水陽野水空餘碧我
觀豪士賦文字豈不白一為功名誤末路真可惜至今
風雨夜哀鶴鳴不息千秋得吾人淨眼照阡陌結茅風
煙際一悟世網窄古今一丘貉貴賤百年客閉門橙橘
香隠几冰凍釋我慙升斗祿矯首望八極人生勞佚間
此殆天所激鶴翔赤霄動鯨噴碧海坼為爾具扁舟送
此齒髪迫
　　朱氏天和堂(朱氏諱模自/號天和子)　　　黄　裳
谷水悠悠水天濶綠竹猗猗玉龍活天和堂在翠微中
堂上誰誇青𤨏闥二俊昔為才所驅未識危邦何太愚
輕抱雄文走西洛漫勞黃耳尋中吳豈謂七百有餘載
乃獲夫子營吾廬能向平時脫羈絡為悟浮雲此生錯
通道益深醉隠亭載鵬風厚逋遥閣萬累紛紛無處尋
須信天和有斯樂彼哉二俊胡不歸空嘆華亭數聲鶴
　　又　　　　　　　　　　　　徐　鶚
先生晦迹谷水東志趣不與晉賢同遥聽鶴唳笑二陸
巢傾穴碎非為工浩然養素逺聲利脫去羈束離樊籠
醉隠亭中二十載桃紅李白摇春風感時嘯咏聊自適
誰知富貴為窮通羡君髙操超流俗直疑變化稱朱公
　　又　　　　　　　　　　　　楊　傑
聞說隠君子天和長自如危言莊叟意谷水士衡居窮
達命已定利名心頓疎繡溪歸未得吾亦愛吾廬
　　又
華亭山水佳秀色宛如畫前賢有遺跡卜築俟來者髙
人養天和放浪寄林野安知嵗月徂但喜名利舍傳家
得之子隠几興何(闕/)
　　余山普照院上方　　　　　　朱　翌
篛笠莎衣一釣舟東風吹我此山遊洋洋盈耳松聲亂
咄咄逼人山氣浮講罷舊聞花雨墜心清閒與妙香投
道人居士忘機久獨抱闗山興未休
　　余山月軒　　　　　　　　　朱伯虎
愛月開軒絶頂間屹然危剏壓層巒翦除羣卉當簷盡
添得清光滿檻看亂石雲堆秋色冷老松風入夜深寒
十年夢寐江鄊景杖履終期日倚欄
　　超果院見逺亭　　　　　　　李景元
髙僧欲縱目橋上構橫亭野水茫茫白羣山㸃㸃青客
帆風送葉漁火夜移星看盡朝昏景天涯一畫屏
　　題縣齋(并序/)　　　　　　　　朱之純
　　　彭城劉侯元祐庚午來宰雲間下車一日先修
　　　庠序次立教誡下至簿書期㑹各有條理甫來
　　　兼旬一境告治訟庭清明㡬致刑措于是即縣
　　　齋之東新其一堂一亭一閣堂曰弦歌亭曰三
　　　山閣曰艮閣與士之賢者講論歌詠于其中蓋
　　　將有志乎美風俗也然余嘗思之自浙右為邑
　　　未有繁劇過此者其境東南濱海西北負江帶
　　　湖方二百餘里其户口除浮寄浪居而占于籍
　　　者亦不下數十萬比嘉祐初太常丞呉公所治
　　　往往三倍其數故生齒日衆情偽滋多而獄訟
　　　少有衰息厥後欲鎮以寛者失之慢矯以猛者
　　　傷于刻間有嘅然將勤以濟之者雖戴星出入
　　　日昃不食力愈勞神愈耗而姦宄鬬很終不能
　　　勝是何耶豈其操術本末之倒置歟將意其難
　　　治而作聰明之過歟抑亦不能平易而以百姓
　　　之心為心歟不然何四十年間民用不静而劉
　　　侯之來未㡬而風移俗易之疾耶詩曰豈弟君
　　　子民之父母夫豈弟之道凡為政者莫不念此
　　　然行之而民不心服者以其作于人為而好惡
　　　之私勝之耳使夫豈弟發於天資平心如鑑之
　　　應形接物如鐘之待叩雖天之髙地之厚鬼神
　　　之無形金石之無情猶且應之况利其仁而樂
　　　其義者乎此固為民父母之道也得所以為民
　　　父母之道則其子從之之疾又何怪焉宜其遊
　　　心三山鳴琴一堂登髙而賦之使人知仁義禮
　　　樂之意也予圃隠湖西北有客見過因問邑之
　　　治否誦公豈弟出于自然且曰方周盛時齊人
　　　五月報政文公猶驚其速况處今之世教化未
　　　明而劉君治江海僻陋之地曾未十旬了無可
　　　議則是古道復行豈不信哉噫以客之所言證
　　　予之所聞則君坐斯堂宴斯亭登斯閣也宜無
　　　愧于古人矣客退因序其所聞而為之詩
洋洋百里起謳吟惠化薰陶谷水隂明月詩成三島秀
清風曲奏一堂深武城浪說言游道單父休誇子賤音
政敏誰知過齊國想君真得古人心
　　　右絃歌堂
俗易風移古道還縣齋疊石作三山因憐席上紅塵少
贏得堂中白日閒想見六鼇擎水下坐看雙鶴落雲間
何須更叩黃金闕只此幽亭是玉闗
　　　右三山亭
畫閣峩然冠翠巒更占艮地峙巑岏曉忩髙挹東風暖
夜幕低垂北斗寒突兀狀驚青蜃吐徘徊勢若老龍蟠
嗟予勁節非徐子那得陳侯一榻看
　　　右艮閣
　　題思呉堂(并序/)　　　　　　　朱之純
　　　思吳堂者初名環碧亭嘉祐中太常丞吳公㡬
　　　道所作也公有惠政四十餘年民頌不絶今彭
　　　城劉侯來宰雲間採民所譽因至其地見其頽
　　　廢毁沒喟然嘆曰昔人思召公愛及甘棠戒之
　　　曰勿翦勿伐况此亭中冠一湖呉公嵗時與民
　　　所共樂者最為勝㮣當秋分之月夜湧出金波
　　　遇春暮之花時變為錦水若乃火雲燀空揖清
　　　風而愠解凍雲凝地睹白雪以神清有此佳麗
　　　荒而不修良可惜也于是增大基址飛出軒宇
　　　環以虹梁徘徊煙波之中浩浩乎誠可樂者乃
　　　闢其亭為堂易其舊名曰思吳所以從民望也
　　　呉公之來予生方七嵗其教條治目更歴異政
　　　不得其詳然猶能彷彿記其去時父老悲啼攀
　　　轅不與前進以至空一邑隨之及予壯嵗疑其
　　　得民如此乃問鄊人長者因語其施設大畧蓋
　　　有惻怛之誠感動冥黙者二三事焉如浙右旱
　　　蝗蘇秀為甚公方下車即自痛責遂禱橫山之
　　　神而致甘雨蟲亦避境不食其稼至秋大稔乃
　　　出教條命民預修水利以待滛潦或停或注達
　　　于江海已而水暴至阡陌堅完溝洫既浚復稔
　　　如初比及三年風俗既厚天無札夭地無旱潦
　　　家給人足歌誦滿路噫此古之所謂遺愛者宜
　　　乎去之久而思之深也今劉侯為政豈弟又能
　　　孜孜尋訪呉之治迹欲舉而必行之惟恐後時
　　　則名斯堂也豈惟從民之望抑亦見其樂取人
　　　以為善也然人有疑其名者告予曰詩人思古
　　　皆傷今之不然也以劉侯之仁民胥樂之久何
　　　呉思之有予應之曰人固有遭其虐政而思昔
　　　人之賢以哀今之不見者又有遇其善政而思
　　　昔人之賢以幸今之復見者則思古之說豈一
　　　端哉當其男以田功之畢女以織事之休内無
　　　饑寒之戚外無賦役之勞思以斗酒共相娛樂
　　　令于此時為之命僚佐臨清流設玉斚金鼔喧
　　　闐于波間管絃嘈噆于堂下歌者舞者形和聲
　　　和以觀遊人士女或三或五溶溶洩洩如鷗鳥
　　　之浮川鯈魚之戲藻是人之樂也皆相慶曰吳
　　　之復睹此也夫政不出此則人之不樂生令此
　　　時精耗簿書之冗力疲獄訟之繁事既無窮應
　　　示不暇又何能俯清泠之淵笑談終日與之偕
　　　樂耶設有勉强為之雖撞鐘擊鼔人聞其聲將
　　　蹙額而相告曰欲見吳之莫得也然則此堂之
　　　作一游一豫足以為政之勸沮而劉侯之慮有
　　　出于此其深得思呉之樂歟荀卿曰欲觀千嵗
　　　今日是也以劉侯之賢其樂顯前人之善如此
　　　則異時此堂復修予將期後民之所思有甚于
　　　今日矣堂成劉侯就予索詩于是序其所聞而
　　　賦之詩云
畫堂重構一湖中更述民思渤海公自昔三年留惠政
至今百里誦清風波間陡覺歡聲别陌上新傳樂事同
從此邦人轉懐德悠悠谷水㡬時窮
　　自題三絶　　　　　　　　船子和尚
千尺絲綸直下垂一波纔動萬波隨夜靜水寒魚不食
滿船空載月明歸
二十餘年江上游水清魚見不吞鈎釣竿斫盡重栽竹
不計工程得便休
二十餘年坐釣臺釣頭往往得黃能錦鱗不遇虚勞力
收取絲綸歸去來
　　題松澤西亭
一葉虚舟一副竿了然無事坐煙灘㤀得喪任悲歡却
教人喚有多般
一任孤舟正又斜乾坤何路指生涯抛嵗月卧煙霞在
處江山便是家
愚人未識主人公終日孜孜恨不同到彼岸出樊籠元
來只是舊時翁
　　華亭道中　　　　　　　　　僧道潛
白水茫茫天四空黃昏小雨濕春風五更百舌摧殘夢
月到官河柳影中
　　題三女岡白蓮花　　　　　　僧惠日
神佛何由測芬陀陸地興素芳呈玉雪梵刹肇丘陵換
額從偏霸懸碑自老僧殷勤勸來者期使續千燈
　　又　　　　　　　　　　　　趙崇森
舊址來從晉中更㡬廢興一蓮開陸地三女卧岡陵題
詠誇先輩流傳得主僧林深鐘梵寂長夜一明燈
　　又　　　　　　　　　　　　髙子鳯
地産枝蓮異蓮宫自此興殊祥天不靳竒豔雪堪陵魄
化疑吳女碑傳有蜀僧何當尋勝㮣吟斷佛前燈
　　又　　　　　　　　　　　　僧惠日
白羽芬葩陸地蓮可曾摇曳水中天肯于素灔分新潔
不與紅酣間碧鮮玉井無因期摘實金園有兆必開先
應知瑞與優曇並一朶騰芳萬古傳
　
　至元嘉禾志卷三十
欽定四庫全書
　至元嘉禾志卷三十一
　　　　　　　　　　　　　元　徐碩　撰
　　題詠
嘉興縣(嘉禾百詠及八詠舊志所載也郡縣/風物咸備焉難以强分併附于此)
　　嘉禾百詠　　　　　　　　　張堯同
　　　嘉禾墩
寂寞黃龍後紛然壠上碑廢興無處問空詠草離離
　　　禦兒溪
用此臨吳戰何人為越謀夫差終不悟亾國始知羞
　　　檇李城
螳蜋方捕楚黃雀遽乗吳交怨終亾國君王到死愚
　　　何城
報越心雖壯貪齊計已輕忠言殊不聽何用築斯城
　　　徐家莊
節義窮方見髙名薦玉京一封天子勅千載故鄉榮
　　　馬塘堰
疑著風波惡民謡却畏人築塘成堰後斬馬祭河神
　　　劉伶墓
荷鍤從吾後叮嚀死便埋人皆譏嗜酒我獨愛忘懐
　　　楊姑廟
孝德(闕/)　久天然與衆殊生男不能養應合愧楊姑
　　　殳山
丹竈功成後寥寥掩石扉但聞蟬已蛻不見鶴來歸
　　　嚴夫子墓
有子如君少終縁叛國亾冡前無後嗣切勿怨張湯
　　　古戰塲
自昔干戈地城空草自荒漁樵懐舊事何敢議興亾
　　　河内亭
掾死縁非命兒來哭未休舊時亭下淚疑與水長流
　　　福順廟
老屋無丹雘空階只翠苔繞簷看箭鏃誰記赤睂來
　　　月壕
入逕深于塢滄波近馬蹄每尋蓮社友咫尺走東西
　　　四城
吳越爭雄日區區在用兵空餘戰爭地無處不髙城
　　　蘇小小墓
泉下骨應朽幽魂獨未銷㡬番清夜月孤影度南橋
　　　穆河溪
靜練明田外源流笠澤通不因逢旱嵗誰識濟時功
　　　天慶觀
寥陽龍已化華表鶴空悲欲問梁朝事惟應老檜知
　　　普濟院
祗因曾布地往往化為魚一遇丁千騎禪人便結廬
　　　兠率寺
昔年池滿地今見屋眈眈不結蓮花界龜魚死未甘
　　　髙使君廟
一暝移藩日邦人昔被恩步兵碑在不功業敢(闕/)
　　　韭溪
近與雙溪接分流入郭來市橋人影合不解洗塵埃
　　　射襄城
此地連江海曾經古戰爭干戈今不見空有射襄名
　　　施墓
蒼苔侵壊道晚雀散空林莫問人賢否浮生一古今
　　　宣公橋
祗應裴少保功業敗垂成往往橋邊客今猶恨未平
　　　霍將軍廟
弼漢功非淺讒夫可奈何海神令亦畏安敢布風波
　　　衛墓
惆悵黎陽客飄流淛水濱定㤀空腹恨知是赤心人
　　　雪峰庵
一語合頭悟師承豈在身戲言廬墓客未是報恩人
　　　昌武廟
祗因吳士季千載仰公神欲借驅痁術來臨刻木人
　　　杉青堰
舊吏家何在空尋古柳隄世情今亦爾莫笑買臣妻
　　　胥山
馬榼浮尸去君王太忍人此山空廟貌何以勸忠臣
　　　由拳故城
故城人不見擊劔淚空霑一絶悲聲逺今猶說孝亷
　　　靈光井
玉甃祥光發難藏世上名定多神物䕶一飲百痾輕
　　　目紋觀音(目一/作木)
雙瞳分日月睂際一星懸照見人間苦三辰不在天
　　　徐偃王廟
王有(闕/)夷德千年貌亦存我懐三刺史誰是後來孫
　　　滮湖
四境田相接煙瀾自𣺌瀰客來吟此景無或比滮池
　　　朱買臣墓
世事春風轉榮枯一夢間繡衣人不見孤冡舊家山
　　　真如寺
家田輕脫屣聊結淨人縁影外香燈寂清風百世傳
　　　曹使君廟
一笑淮兵却功成未易論豈慚顔刺史詩酒在平原
　　　雲門家舍
滿篋藏鋒句家傳世㡬何逺孫無悟解却笑葛藤多
　　　天心湖
拍岸浮春淥菰蒲四逺生網羅人不到魚鳥亦㤀情
　　　景德禪院
白毫光未滅(闕/)　　　　　　　　　林泉有古風
　　　百步橋
舊址依然在荒墟未百年還分一橋水流入㡬家田
　　　普濟上方
古屋深于洞門前種白蓮好尋當日侣重結此生縁
　　　周都官墓
不識君名字應難問子孫一丘浮水際神怪欲誰論
　　　白龍潭
呼吸風雲合飛潛自有時只愁潭水淺頭角被人窺
　　　泗洲庵(宋元豐初有拂臂道者來建塔于地中/得一石佛上題報國禪院不知何代六)
　　　　　　(里堰東有報國橋/乃知此處有寺)
舊寺丘墟後重興嵗月賖莫將閒禍福容易託僧伽
　　　水陸院
白晝重門寂蒼苔古殿深老僧香火罷松柏夜森森
　　　菩薩橋
片雲初出岫南北自飛揚舊日橋邊路猶聞舄履香
　　　南塢(此下十首/題㑹景亭)
岸回波曲曲城轉草層層忽見桃花落還如到武陵
　　　海棠亭
蘚砌迎烟渚花開忽滿枝春風吹爛漫如展蜀川圖
　　　白蓮
滄波浮四面灧灧玉開花自可除簾幕清香不用遮
　　　桃花亭
不待東風折池塘已自春試看原上客猶恐是秦人
　　　紅薇逕
漸放秋風晚花無爛漫香淺深紅似錦散影在滄浪
　　　荼溪
荼林那復有零落付樵人舊日溪邊叟空悲二月春
　　　仙鶴亭
杳杳雲間路重重隔翠林數聲清夜後來伴月邊吟
　　　芙蓉塘
一發連千丈紅雲出素波秋風吹欲老無奈落花何
　　　白苧橋
遍壠敷青綠桑麻共㡬家滿城羅綺子應笑不栽花
　　　漁
野水連天濶滄波引釣緡寄言溪上叟莫學直鈎人
　　　龍舌頭
一翕長川靜烟雲忽有無誰看頷底月悞欲探驪珠
　　　月波樓
天濶冰河淨溪平玉鑑寒捲簾看晚色鷗烏傍闌干
　　　列岫亭
吾州風物好唯是欠青山忽有洞庭色來從一笑間
　　　懐蘇亭
猶使尊前客長懐沒後名好風吹逺籟如有笑歌聲
　　　跨塘橋
路接張涇近塘連谷水長一聲清鶴唳片月在滄浪
　　　趙老園(公諱衮字希甫以殿丞致仕藏書萬卷/歸隠此園景德禪院方丈後故賢良陳)
　　　　　　(公名/之)
藏書㡬萬卷歸老此林泉不為尋蓴膾于公亦自賢
　　　樂郊亭
竹下清風好時來挂幅巾待逢田叟問誰是樂郊人
　　　邦藥王菴
父老懐遺愛誰傳肘後方藥囊同日葬空憶紫元香
　　　村門口
昔日荒閒地今聞市井喧人情看促迫無復似當年
　　　五柳橋
為懐陶靖節無復見其人誰種橋邊柳猶含舊日春
　　　三塔
石匱埋神物靈光照夜多龍歸天上後無復更風波
　　　竹橋
腰枕郵亭北橫斜古渡頭風吹雙淚落恨逐水東流
　　　長水鄊(古鄊也故楞嚴大師子璿作/楞嚴疏文謂之長水郷疏)
古來名未滅人好水還清一讀高僧疏塵勞悟此生
　　　賢良隠居(陳令/舉也)
發策名猶在回頭事已非池塘春草緑空憶謝公歸
　　　寥陽殿(葛洪所書蹟後為/郡幕解九皋取去)
人歸天上去空識舊𤣥冠秘籙藏金匱清風滿殿寒
　　　嘉禾
五馬來何暮經營指一彈石碑書近事留與後人看
　　　徐長者園(長者通佛學少好術年八/十治圃栽花休老于此)
丹珠殊未就白髪忽成翁却有憐春意栽花向此中
　　　姜庵
不入紅塵市安居三十年至今庵下路芳草碧芊芊
　　　符姥瑞竹(姥修梵行一日觀音燈上有竹一/枝宛如生出故人以瑞竹名之)
一幅霜縑外青青出自然天機何敢議珍重白衣仙
　　嘉禾八詠　　　　　　　(邑宰/)陸䝉老
　　　披雲閣
城角巍闌見海涯春風簾幕暖飄花雲烟斷處滄波闊
一簇樓臺十萬家
　　　月波樓
月移宫闕下銀潢碧轉闌干萬頃光我是水晶宫裏客
倚樓猶自羡滄浪
　　　金魚池
池上春風動白蘋池邊清淺見金鱗新波已縱游魚樂
調笑江頭結網人
　　　宣公橋
當時倉卒倚鴻籌清白堪封萬户侯陵谷已非家世逺
畫橋依舊水東流
　　　五柳橋
五柳先生倦折腰孤眠千載仰風標青衫令尹頭如雪
不厭朝昏過此橋
　　　㑹景亭
清入闌干酒易醒春風楊柳㡬沙汀平波抵得瀟湘水
祗欠峰螺數㸃青
　　　蘇小小墓
瑶臺歸去鶴空還一曲霓裳落世間秋雨㡬番黃葉落
朝雲應欠到香山
　　　羞墓
玉顔羞見錦衣侯草木烟村雨鎖愁不似田文門下客
一貧一富不知羞
　　和嘉禾八詠
　　　披雲閣
曲闌髙枕子城涯雲霧披開眼界花㡬處橋橫流水巷
朱樓畫閣㡬人家
　　　月波樓
金波橫浸絳橋潢百尺樓涵午夜光徙倚闌干清刮目
濯纓何必俯滄浪
　　　金魚池
休問汀洲採白蘋觀魚且釣謝池春月光咫尺無多地
一簇烟波屬野人
　　　宣公橋
㡬從行處借前籌莫嘆功成廣不侯自昔歸題橋柱後
年華冉冉水東流
　　　五柳橋
嵗嵗春風弄柳腰空懐靖節想清標移栽應自陶彭澤
從此人稱五柳橋
　　　㑹景亭
亭上騷人醉復醒行吟步盡白蘋汀水天千頃琉璃地
逺有殳山一段青
　　　蘇小小墓
小小仙蹤去不還空標遺冡落人間錢塘門地家何在
回首臨平隔斷山
　　　羞墓
當年一棄㑹稽侯大墓烟蕪鎖别愁惆悵不逢郎衣錦
至今粉骨尚含羞
　　醉眠亭
小小幽亭誰結構山深地僻儘成眠蜻蜓曉立沙頭雨
􁬫鶒閑衝水上烟蕭條剩有看花眼落拓誰分貰酒錢
斜徑偶通南埭路相期同泛釣魚船
　　送友人尉嘉興　　　　　　　王禹偁
縣前蘇小舊荒墳應作行雲入夢頻猶勝白公尉盩厔
庭花剛喚作夫人
　　本覺文長老方丈　　　　　　蘇　軾
萬里家山一夢中吳音漸已變兒童每逢蜀叟談終日
便覺峨嵋翠掃空師已㤀言真有道我除搜句百無功
明年採藥天台去更欲題詩滿浙東
　　又
愁聞巴叟卧荒村來打三更月下門往事過年如昨日
此身未死得重論老非懐土情相得病不開堂道益尊
惟有孤棲舊時鶴舉頭見客似長言
　　又
初驚鶴瘦不可識漸作雲歸無處尋三過門間老病死
一彈指頃去來今存亡見慣渾無淚鄉曲難㤀尚有心
欲向錢塘弔圓澤葛洪川畔待秋深
　　和東坡韻二首　　　　　　　文及翁
萬壽山(闕/)不二中九峰峰下善財童敲門問竹機鋒觸
倚檻看花色界空汝坐蒲團曾有夢我(闕/)芻牧愧無功
吳天蜀地元來(闕/)月照峨嵋日又東
身滿華嚴法界中香厨底事感天童那知本覺從何覺
纔悟真空自不空若有相時元說夢到無言處却收功
一鈎月上星三㸃汝向西床我面東
　　本覺三過堂　　　　　　　　王尚書
門外驚風吹細沙入門水氣湛清華呼童試向林間看
巖桂應開第二花
　　通越門外八九里臨水多佳木茂林以便風不得
　　　停舟一賞愴然為詩
密樹重籬覆水光珍禽無數語琅琅驚帆瞥過如飛鳥
回首風烟空斷腸
　　城外九里有竹搆小橋予十八年前與友人解晦
　　　叔飲别于此今過之景物依然而解生已亾悲
　　　歡不足復成小詩　　　　　蘇舜欽
當年共醉此橋邊道舊狂歌至暮天得句旋題新竹上
移舟還傍亂花前君埋塵土骨應化我逐風波心欲燃
落日長號感人事沙頭寂寞上漁船
　　秀州秋日　　　　　　　　　沈　括
草滿池塘霜送梅林疎野色近樓臺天圍故國侵雲盡
潮上孤城帶月回客夢冷隨風葉斷秋心低逐雁聲來
流年又喜經重九可意黃花是處開
　　保聖院　　　　　　　　　　陳舜俞
(闕/)　　　　　　　　　門深鎖蒼苔地靈育嘉樹(闕/)
然烟雲宅不接市朝路茍能灰心居即是古樂處
　　又　　　　　　　　　　(錢塘/)僧契元
院僻標幽勝清虚絶四鄰門開臨碧沼路斷息紅塵客
到應㤀慮僧居稱養真杉檉涼退暑花葉暗先春
(闕/)　　　　　臺鳥下頻經忩䝉雨潤詩板待雲新鐘
韻沈銀漢茶烟出綠筠我來尋舊友吟賞勿因循
　　城南蔣莊四首(舊為遊賞/之所今廢)　　　李長民
愁卧丘亭上蘭時忽過中幽人倦賞物青帝謾施功柳
眼依依碧桃梢冉冉紅直須家釀酒一醉百花叢
郊居人事絶倦暑每晨興蓮(闕/)池中佛笋供林下僧吟
餘厭蟬噪望逺喜禾登朝市㤀懐久何勞羡賜冰
今旦商飇起蕭然雲氣秋稚蛩工促織老蔓擬牽牛莫
賦潘安閣聊登王粲樓家園歸未得孤夢遶松楸
寒來惟喜睡忽忽又朝暾地迥霜逾白庭空鵲自喧甑
頭烟半吐盞面酒微温莫問烏銀價晴簷好負暄
　　贈嘉興許明府　　　　　　　方　干
檇李傳聞風俗好重門夜不上重闗腰懸墨綬三年外
身去青雲一步間勤苦字人愁帝力從容對客問家山
昇沈路别情猶在不戀鄉中舊往還
　　真如勸農二首　　　　　　　吳　潛
聖主垂衣坐九重不才假守勸農功周家永命由忠厚
湯后存心在困窮安得田租成嵗減且將人事兆年豐
守宰監州民最近相期清白紹家風
百尺髙樓鎮古丘乗閒莫惜小夷猶新楊受日春無際
宿麥翻雲嵗有瘳鷹隼圖南天外意江山遶北望中愁
世事難知人易老一杯聊復寄沈浮
　　效東坡作醉翁操
　　　吾甥法真禪師以子瞻内相所作醉翁操見寄
　　　予以為未工也倚其聲作之冩呈法真知可意
　　　否謝山醉吟先生書
泠泠潺潺寒泉㵼雲間如彈醉翁洗心逃區寰自期猿
鶴俱閒情未闌日暮造深原異芳誰與搴㤀還(泛聲/同)瓊
樓玉闕歸去何年遺風餘思猶有猿吟鶴怨花落溪邊
蕭然鶯語林中清圓空山春又殘客懐文章仙度曲響
涓涓清商回徵星斗寒
　　光福寺二首　　　　　　(郡侯/)朱士麟
不辭暑汗透官裳亟拜靈祠為亢陽與佛有緣憑佛力
于心無愧爇心香崇朝霶霈施零雨千里歡欣飽稻梁
老吏兩年䝉潤澤詩成借筆記僧房
乍和便覺祛衣裳且駐歸舟傍夕陽連日雨花多聽雨
今年香積又炊香幸憑佛力成因果消得詩人詠稻梁
殽核已無尊有酒就溪帶水擘蓮房
　　烟雨樓　　　　　　　　　　方萬里
輕烟漠漠雨疎疎碧瓦朱甍照水隅幸有園林依燕第
不妨蓑笠釣鴛湖漁歌欸乃聲髙下逺樹冥濛色有無
徙倚䦨干衫袖泠令人歸興憶蓴鱸
　　又
樓壓重湖壯矣哉樓前圖畫若天開鷗從沙際衝烟去
燕在花邊捲雨來傍柳一橋相掩映隔林雙塔共崔巍
闌干倚盡詩無盡晴日須來三四囘
　　又　　　　　　　　　　　　葉隆禮
傍家亭館占湖東寂寞為鄰祗陸公竹樹一隄如有礙
乾坤萬象自無窮棹歌逺入秋波綠塔影中分晚照紅
尊酒待遊烟雨景畫圖著我笠蓑翁
　　又　　　　　　　　　　　　朱南杰
錦繡囊開城角東規模綿亘境相通一亭舊占梅邊月
兩徑新添竹外風山色有無烟變態湖光濃淡雨收功
凭闌正好催歸去橫笛數聲蘆葦中
　　又　　　　　　　　　　　　唐天麟
百尺樓髙足賞心我來猶記舊登臨四時天色有晴雨
一片湖光無古今逺塔連雲知寺隠小舟穿柳覺村深
凭䦨多少斜陽景分付漁歌替晚吟
　　又(水調歌頭/)　　　　　　　　吳　潛
有客抱幽獨髙立萬人頭東湖千頃烟雨占斷㡬春秋
自有茂林修竹不用買花沽酒此樂若為酬秋到天空
濶浩氣與雲浮　嘆吾曹縁五斗尚遲留練江亭下長
憶閒了釣漁舟矧更飄揺身世又更奔騰嵗月辛苦復
何求咫尺桃源隔他日擬重遊
　　宣公祠四首　　　　　　　　李曾伯
凛凛清規百世師功名僅見奉天時忠謀任起姦諛忌
感涕寧無士卒思落日桑榆存舊蹟西風蘆葦䕶荒祠
忠南流落何遺恨留得良方教後醫
公不生唐世貞元事若何主恩思報切臣罪忤時多佞
舌攻何忍剛腸死不磨倚䦨凝佇久一鷺㸃滄波
相唐德業復興隆仁義條陳百奏中正欲諫君令别駕
延齡更不念孤忠
雙湖真澤國千載相公祠中有釣魚者問之俱不知
　　又　　　　　　　　　　　　林逢子
仁義百篇唐孟子排姦勁節凛秋霜人生一死固不免
死落忠州骨也香
千年往事隨流水一縷香烟弔蜀魂門掩落花人不到
野風邀月照黃昏
　　又　　　　　　　　　　　　許　棐
一編奏議從頭讀字字珠聯玉綴成不是德宗嫌切直
自縁唐室未昇平諂魂盡逐殘星滅義魄長隨霽月明
我亦愛君憂國者年年來一拜先生
　　過嘉興
惆悵禾興路三年㡬度經雲帆連夜發更鼔隔城聽落
月低烟樹秋風冷露螢客懐容易感宜醉不宜醒
　
　
　
　至元嘉禾志卷三十一
欽定四庫全書
　至元嘉禾志卷三十二
　　　　　　　　　　　　　元　徐碩　撰
　　題詠
海鹽縣
　　題南館　　　　　　　　　　張　祜
故人營此地臺館尚依依黑夜山魈語黃昏海燕歸舊
隂楊葉在殘雨槿花稀無復南亭賞髙簷紅燭輝
　　橫山故居　　　　　　　　　顧　況
家住雙峰蘭若邊數聲清磬發孤烟山連極浦鳥飛盡
月上青林人未眠
　　官舍　　　　　　　　　　　劉長卿
小邑滄洲吏新年白首翁一官如逺客萬事轉飄蓬柳
色孤城裏鶯聲細雨中羇心早已亂何事更春風
　　南湖送人西上
家在橫塘曲那堪萬里違門臨秋水掩帆帶夕陽飛傲
俗宜紗帽干時倚布衣獨將湖上月相逐去還歸
　　過橫山顧山人(况/)
祗見山相掩誰言路尚通人來千嶂外犬吠百花中細
草香飄雨垂楊閒卧風却尋樵徑去惆悵綠溪東
　　答陸澧　　　　　　　　　　張九齡
松葉堪為酒春來釀㡬多不辭山路逺踏雪也相過
　　寄凖上人　　　　　　　　　司空曙
昨聞歸舊寺暫别欲成年樵客應同出鄰僧定伴禪峻
峰秋有雪逺澗夜鳴泉豈藉公卿論人間自共傳
　　寄題壽師塔南軒　　　　　　何昌弼
焚修七十齡内外已圓成教相論因果冥心契死生紙
忩應自白花砌本無情燕坐觀浮世誰非走利名
　　壽公禪老遊宴
不學參禪不學文百年和樂任天真曾聞神定踰三日
疑是今生再世人
　　縣學
碧瓦鱗差接近郊青青衿佩得同袍欣聞庠序儒風盛
不見桑榆太白髙魯國已觀沂上舞漢朝應貨蜀中刀
獻酬濟濟昇平事泮水從今有弁髦
　　天寧靈山堂示住山祖仁
宴坐靈山十二年海雲已契舊因緣我來試問安心法
翠竹成隂老樹圓
　　鹿苑寺一擊軒二首
本來無物可修治一擊當年何所知拱手問師都不語
等閒拈起布毛吹
列㦸排鎗㡬百竿森森直節逼人寒從初一擊心方悟
篩月吟風盡可觀
　　又　　　　　　　　　　　　李長民
我聽風篁是梵音如何俗耳等閒聞自來擊處無人㑹
千古知心只此君
密密堂堂悟有時懆求那便契精微憑誰舉似圓居士
好助香嚴證上機
　　海鹽道中
一舸凌風去縈紆度㡬村水清魚視子地美稻生孫山
近塵埃逺秋晴枕席温悠悠向何所欸乃武陵源
崇德縣
　　題椿桂堂　　　　　　　　　范成大
君不見衣冠盛事今猶昔前說燕山後崇德聯翩五組
帶天香世上籯金賤如礫他年詩禮到雲來日日髙堂
稱壽杯桂長孫枝椿不老却比竇家應更好
　　又　　　　　　　　　　　　葉　適
九官八士古之良靈椿丹桂後騰芳馮公詩意雖短陋
閭里傳誦終難㤀君家同生五兄弟短檠伴夜東方啓
黃旗兩紀張慶闈紵袍五褫趨文陛辭角標角人力能
利名均齊天所興作堂不須棟梁好但種此木髙千層
透日垂隂香禾歇滿庭車騎同時列更將磊珂替團圓
留與北風觀壯節
　　又　　　　　　　　　　　　王　信
鄉同子直游膠庠是時子明居侍旁友于學問相激昂
聲華日馳翰墨塲仲氏一第如探囊伯氏隨即凌雲翔
已快雁塔書雁行君家餘慶未易量二龍三鳯同呈祥
一門競爽如圭璋前後繼踵名相望夥為千佛經中光
聯翩不羡金華唐㑹稽何獨誇諸黃世言燕山竇十郎
一枝椿老五桂芳君今取此名其堂薦紳榮之富篇章
㡬與竇氏爭頡頏吾家亦頗推吾鄉自從仲父開天荒
五登科第于太常枝分𣲖别各一房敢與君家相比方
夫人更喜壽且康嵗時羅列稱壽觴綵衣青紫交焜煌
人生至樂見未嘗源深允矣流必長孫枝更接秋風香
　　又　　　　　　　　　　　　倪　思
早從孟母受詩書晚見飛騰五丈夫桂籍聯名看衮衮
蘭陔戲綵極愉愉已酬鍾釡當年志合入衣冠盛事圖
教子榮親誰不羡堂成燕雀亦歡呼
　　題資福院平緑軒　　　　　　陳　炳
瞰水地仍敞開窓望不迷良疇連逺近秀野混髙低曉
起烟千樹春耕雨一犁道人深樂此壊衲且幽栖
　　又　　　　　　　　　　　　莫若拙
結屋地猶淺鈎簾景盡還嵐光烟樹外野色酒杯間别
墅從渠樂清吟屬我閒狎鷗時㸃白機事不相闗
　　又　　　　　　　　　　　　輔　廣
名區與利壠羊腸盡攀躋誰能為芳草四曠成幽棲春
風一憑䦨秀色無髙低山遥不作障水近何妨隄只恐
金氣寒黃枯愛碧萋坐令羣目驚有似七聖迷人心無
天游六鑿相攘擠但于平處觀衆有何端倪日月互賓
送景物隨乖暌彼昏如執著惟君試金箆
　　又　　　　　　　　　　　　王用亨
塵囂胸次嘗苦隘誰謂一隅天地寛野色供餐來几上
山光極目在林端犁耕宿雨春風暖舟撼清流夜月寒
却笑賀湖臨水寺閉門不借俗人看
　　又　　　　　　　　　　　　江表祖
碧瓦丹稜轉盼成一亭聊復寄閒情人如水墨畫中立
山向平蕪盡處橫舟入柳隂衝鷺去簷依波面䕃魚行
題詩每媿臨流意吟苦那知白髪生
　　又　　　　　　　　　　　　張　掞
禪窓虚敞瞰西南野色溪光接畫簷雲去碧天無間斷
一睂依約見山尖
　　又　　　　　　　　　　　　王益祥
丈室無餘地生涯小有天推窓成曠濶俯檻遶清漣載
酒日邊客聞歌柳外船隔牆人易與賸著買山錢
　　又　　　　　　　　　　　　曾　揆
終日勤勞鴈鶩行偶然來訪贊公房扶疎草木四圍合
縈繞溪流一帶長倚檻豈能成傑句把杯多是說名方
問師乞取安心法宴坐蒲團對佛香
　　又　　　　　　　　　　　　莫　柯
深林閟嘉趣門逕愜幽居野色通荒阜津流動碧虚日
邊山隠隠烟外竹疎疎徙倚怡雙目白雲知故廬
世累苦縈束官閒得自便未賡三隠句聊扣二乗禪壯
志羞朋舊長歌且聖賢每因休沐地思辦買山錢
　　又　　　　　　　　　　　　陸德輿
帶市人煙逺連村野色幽山從天際出水向檻前流茆
屋無端礙松醪有意留因懐陵谷感無語對歸鷗
　　趙仁父宴邑官平綠見招　　　莫若沖
平綠題詩四十年尋幽不厭水雲邊一犁還又耕春後
三白曾來醉臘前自笑挂冠林下客獲陪揮麈坐中賢
絶嫌野色撩人思快睹秦州逺接天
　　過崇勝院
首嵗融春卜有秋曉行猶自索貂裘身閒暫脫微官縛
市隠何如此地幽一水相望三里近十年重到片時留
買田擬作終焉計真是飄然不繫舟
　　題石門張氏園
為米徒勞束帶難當時彭澤便休官髙情曾賦歸來句
盡入名園扁署看
　　醜梨出邑之(闕/)　貌雖惡風味絶勝(闕/)
　　　聞當進御因賦五言　　　　陸　埈
灰貌疑清古霜津溢脆甜面嫌湯後白心慰邑中黔美
實鍾寒谷珍嘗近御奩彼姝徒冠玉爭得似無鹽
　　送奚宰二首
茂宰慈祥意三年只似初折腰寧為米掣肘固難書機
靜鷗浮鳥刑疎網漏魚終然清議在衮(闕/)到公(闕/)
失學兒俱嬾師資㸃化(闕/)砭針瘳痼疾膏馥起枯荄授
(闕/)方知緒從游奈溯洄武城門下士應許厠澹臺
　　和奚宰春風樓即事
恍然楹桷架虚空意象經營九仭工三載笑談杯酒裏
一時人事畫圖中金蘭托契從今始玉燭調和與衆同
却笑楚臺雕篆客强生分别詫雄風
　　題崇福寺羅漢閣　　　　　　趙汝能
閣上殊因子細看幻成羅漢㡬多般休驚五百神通異
自是三千世界寛粉壁龍蛇渾欲動石橋雲水亦生寒
香消日晚僧歸去無限竒光發夜闌
　　題梵竺卿蓬居　　　　　　　錢　文
梅遶蓬居不計株水仙數畹鬬芳腴竺卿白業二香妙
世界紅塵一㸃無可比逺公蓮社勝應嗟陶令菊園蕪
爐薰清鼻茗澆舌月浸松窓對結趺
　
　
　
　
　
　
　
　
　
　
　
　至元嘉禾志卷三十二
