#+TITLE: 齊乘-元-于欽
#+DATE: 2016-06-11 12:21:47
#+SOURCE: github.com/kanripo/KR2k0026 master 688fd0b3                
欽定四庫全書　　　　　史部十一
　齊乗　　　　　　　　　地理𩔖三(都㑹郡縣之/屬)
　　提要
　　　　(臣/)等謹案齊乗六卷元于欽撰欽字思容青
　　　　州人厯官兵部侍郎是書専記輿地凡分八
　　　　𩔖曰沿革曰分野曰山川曰郡邑曰古蹟曰
　　　　亭館曰風土曰人物叙述簡核而淹貫地志
　　　　中之有古法者其中間有舛誤如宋建隆三
　　　　年改濰州置北海軍以昌邑縣𨽻之乾道三
　　　　年復陞濰州又增昌樂𨽻之均見宋史地理
　　　　志而是書獨遺漏未載又夀光為古莒國亦
　　　　不及詳其他如以華不注為磨笄山以臺城
　　　　為在濟南東北十三里顧炎武山東考古錄
　　　　皆嘗辯之然欽本齊人援據經史考證見聞
　　　　較他地志之但據輿圖憑空言以論斷者實
　　　　為詳確可信故向來推為善本卷首有至元
　　　　五年蘇天爵序亦亟稱之云乾隆四十五年
　　　　二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
齊乘原序
齊乘六卷故兵部侍郎于公志齊之山川風土郡邑城
郭亭館丘壠人物而作也古者郡各有志中土多兵難
書弗克存我國家大德初始從集賢待制趙忭之請作
大一綂志蓋欲盡述天下都邑之盛書成藏之祕府世
莫得而見焉于公生于齊官于齊考訂古今質以見聞
歲乆始克成編辭約而事核公在中朝為御史憲臺都
事左司員外郎終益都田賦總管以文雅擅名當時旣
卒其家蕭然獨遺是書于其子濳余官維揚始得閲之
嗚呼齊地之彊民物之夥自古然也桓公任管仲以成
霸業聖人嘗稱其功謂一變能至於魯後世去古雖逺
山川郡邑猶存革其俗以化其民獨不在夫上之人乎
當漢之始兵戈甫定曹參為齊相師禮蓋公以清靜化
民齊乃大治兹非其效歟今齊為山東重鎮所綂郡縣
五十有九宦游于齊者獲是書觀之寧無益乎予於于
公之言重有感焉謂三代兩漢人材夲乎學校之敎養
謂風俗自漢晉以降愈變而愈下羙昔人之賑饑有道
歎近世之採金病民以稷下學術流于異端以海上求
仙惑于神異斯亦足以慨公之志矣夫公諱欽字思容
益都人濳擢南行臺掾云至元五年己卯冬十月丙戌
朔嘉議大夫江北淮東道肅政㢘訪使蘇天爵序
欽定四庫全書
　齊乗卷一　　　　　　　元　于欽　撰
沿革
　帝嚳九州之制青州初履海岱禹貢九州曰海岱惟
　青州謂東北跨海西南距岱少陽之方其色為青故
　以名也舜肇十二州以青越海析遼東為營商制九
　有以青為徐周官職方以徐為青其東北為幽州齊
　則囊括青州襟帶徐兖幽營非所兼也古之國于此
　者少昊之世有爽鳩氏虞夏有季萴商有逢公柏陵
　薄姑氏皆為諸侯周武王克商封太公呂尚于齊未
　得薄姑之地成王時薄姑與四國作亂成王滅之益
　封太公遂有全齊漢志曰齊所以為齊以天齊也蓋
　臨淄有天齊淵以此建國命名耳管仲曰昔召康公
　命我先君太公曰五侯九伯汝實征之以夾輔周室
　賜我先君履東至于海西至于河南至于穆陵北至
　于無棣(穆陵即大峴山或以為泰山南龜山北之穆/陵山非也或又以為光州固始縣南之穆陵)
　(闗不應如是之逺元和志云齊陳二境置此闗以為/防禁隋平陳始廢然則南北朝之闗塞耳以為古齊)
　(履可/乎)蘇秦曰齊南有泰山東有琅邪西有清河北有
　渤海四塞之國地方二千里此其疆域也太公後二
　十九世彊臣田和簒齊自立五世為秦所滅始皇郡
　縣天下始置齊郡又析置琅邪(沂/密)秦亾齊分為三齊
　王田都據臨淄濟北王安據博陽膠東王市據即墨
　故號三齊(劉貢父云益都為天齊濟南/為中齊沂海為南齊非是)漢髙初假韓
　信繼封子肥為齊王有齊七十餘城後置青州刺史
　部領齊郡北海千乘濟南平原東萊膠東高密淄川
　郡國凡九而不常所理琅邪東海則為徐州之郡遼
　東邊郡嘗來屬焉(光武十三年以遼東屬青/州二十四年還屬幽州)三國時
　齊為魏有晉置青州刺史領齊國濟南樂安城陽東
　萊五郡而理臨淄琅邪東莞亦為徐郡永嘉之亂青
　及徐州之半䧟于劉曜石勒厥後慕容燕苻秦迭據
　其地秦敗苻朗以青州降晉改置幽州以辟閭渾為
　刺史鎮廣固隆安四年為慕容德所䧟德稱南燕定
　都廣固二世為劉裕所滅西濟東海復為晉土而祚
　移于劉氏矣劉宋置青兾二州青理臨淄兾理歴城
　至明帝時二州及琅邪之地竝沒于元魏魏置青濟
　膠光北徐州宇文周置齊郡樂安北海郡隋開皇初
　郡廢復為州大業初州廢復為北海高密齊郡琅邪
　東萊五郡唐武德初郡廢為青齊淄濰牟密登萊沂
　等州青齊置二總管府後罷總管為都督府貞觀初
　罷都督天寳初復為北海高密濟南淄川東牟東萊
　琅邪郡屬河南道青州又升平盧節度石晉青州仍
　為平盧節度齊密二州則為防禦宋置青密齊沂登
　萊濰淄八州屬京東東路升青州為鎮海軍密州安
　化軍齊州興德軍元祐三年安化改臨海軍政和元
　年鎮海軍復為齊郡六年以齊州為英宗賜履之地
　升為濟南府建炎元年京東路青州為帥府濟南為
　要郡登萊沂密為次要郡(從李綱所請京輔之外建/十六帥府時天下之勢已)
　(去干寳所謂非命世䧺才不能/復取綱䇿雖善豈高宗能辦哉)金人初入中原特立
　宋濟南知府劉豫為齊帝兼八州之地八年廢之置
　益都濟南二府立山東東路綂軍司于益都轄十三
　州焉(濰淄密莒寧海登/萊沂海濵棣清滄)國初以濟南益都立二帥府
　益都仍行省事後竝廢置益都濟南般陽三路總管
　府割德州寧海為隸省之州四分齊境立宣慰司于
　益都以鎮之㢘訪司于濟南以按治之屬山東東西
　道皆古全齊之地也其詳則各隨郡縣以載焉其舊
　屬齊邑今割入他郡者亦别附見云
分野
　地志曰虛危為齊分星曰𤣥枵宫曰寳缾時曰子州
　曰青魏陳卓分郡國所入宿度齊國入虚六度北海
　入虚九度濟南入危一度樂安入危四度東萊入危
　九度平原入危十一度淄川入危十四度魯分徐州
　屬齊者東海入奎一度琅邪入奎六度高密入婁一
　度城陽入婁九度膠東入胃一度又唐一行山河兩
　界圖曰河為北河江為南河自北河下流南距岱山
　為三齊自南河下流北距岱山為鄒魯皆負海之國
　貨殖之所阜也觀兩河之象與雲漢之所終始而分
　野可知矣春秋運斗樞曰虚危之精流為青州分為
　齊國立為萊山其川淮泗其浸沂沭(音述又/作□)其利蒲
　魚兗之浸曰盧維幽之浸曰菑溡藪曰貕養
山川
　禹貢青州曰嵎夷既略濰淄其道徐州曰淮沂其乂
　蒙羽其藝嶧陽孤桐皆今齊境山川也取法于經則
　沂山見周禮為青州之鎮故冠諸山濰淄二水青之
　大川故為衆水之長次則經傳圖志所載與夫古志
　或遺而髙大可稱者皆在所書其餘則畧祠宇古迹
　之𩔖因山川而亙見者不復重出云
　　　益都山
沂山　臨朐縣南百里周禮職方氏青州其山鎮曰沂
　山註曰沂水所出乃取名也漢志朱虚縣東泰山汶
　水所出酈道元水經曰大弁山與東泰山連麓沭水
　出焉以二水證之即公玉帶(公玉帶濟南人公玉姓/帶名玉一音肅見史記)
　(武帝/紀註)請漢武所封之東泰山也然漢志謂卑小不稱
　其聲者蓋沂山逺望之則髙壓羣山緣坡麓㬅衍八
　九十里以漸而升逮至其顛則失其峻極耳又左思
　齊都賦云神嶽造天惟此山可以當之疑亦因東泰
　山而得嶽名山頂有二冡相傳周穆王葬宫嬪於此
　故大峴闗因號穆陵云按周初封太公已有南至穆
　陵之履豈曰穆妃而得名乎蓋二冡不知誰氏之葬
　反因穆陵而附㑹也山半有東鎮東安王廟石刻神
　像俗傳趙太祖微時䦧韓通于此棄衣而石翁媪收
　之神像猶作臂衣之形故又云翁婆廟夲卽沂山之
　神歴代封祀有典碑志具存而俚俗誕妄如此不經
　甚矣
大峴山　卽穆陵闗也沂山東南曰大弁山大弁今人
　訛作大屏字相𩔖而誤唐沈亞之沂水雜記又訛作
　太平山因頂平八九十里故云當從水經作大弁者
　是大弁東南即大峴也其山峻狹僅容一軌故為齊
　南天險劉裕伐南燕兵過大峴指天而喜曰彼已入
　吾掌中即此山也山北數里有裕祭天五壇
仰天山　臨朐南七十里有黒龍洞縣邑禱雨輙應宋
　碑云元符三年敕額靈澤廟崇寧五年封濟侯
逢山　臨朐西十里按路史逢伯陵姜姓炎帝後太姜
　所出始封于逢在開封逢澤後改封于齊猶稱逢公
　山因名焉有逢公祠漢志云祠逢山石社石鼔於臨
　朐山舊有石鼔或擊而有聲則齊亂今不存矣其山
　四靣斗絶惟一徑可登且有泉金末避兵于此者多
　獲免
靈山　臨朐東北廿里晏子春秋云齊大旱景公曰卜
　祟在高山廣澤寡人欲祀靈山可乎晏子曰靈山以
　石為身草木為毛髪天乆不雨髪將焦枯身將爇獨
　不欲雨乎祀之何益蓋此山也
丸山　臨朐東北三十里大紀云軒轅踐位天下有不
　道者從而征之凡五十三征而奄有中區東至于海
　登丸山及岱宗西至崆峒登雞頭南至于江登熊湘
　北逐葷粥合符釡山竹書云堯放丹朱於丹水朱虚
　縣有丹山一名丸山黄帝所禪又名堯山下帶長阪
　曰破車峴東西二丹水出焉此山西接靈山東連方
　山遙見穹崇近則卑小豈上古之時為瀕海之山後
　漸去海逺耳俗名几山蓋丸字訛也
雲門山　府城南五里上方號大雲頂有通宂如門可
　容百餘人逺望如懸鏡泉極甘冽崖壁上銜蚌殻結
　石相傳海田所變如沈存中筆談載太行山崖螺蚌
　石子横亘如帶之𩔖齊地尤多又有碎石子或間瓦
　礫凝結作石殆不可曉蓋蚌石雜沙土凝者水所漬
　也石子自凝成石者氣所化也豈天地之終萬物皆
　碎為塵及其開闢漸復凝聚元氣查滓中融化未盡
　者猶有其質邪以理逆之無足怪者雲門之東曰劈
　山山峯分裂如劈古名劈頭山西則駝山三山聨翠
　障城如畫宋熈寧間知青州盧士宗山路記云營丘
　東秦舊服周環衆山雲門為之冠然此山實不聞于
　天下其磨崖題刻有宋慶歴八年富文忠公題名七
　人熈寧二年歐陽文忠公六人四年趙清獻公二人
　呉文肅公奎十一人政和五年安撫使梁子美十七
　人金泰和間亦有益都少尹夾谷璋十一人然則雲
　門絶景前賢題品尚矣圖經散逸之後乃不得與龍
　山虎丘角雄天下為可惜也故特表而出之云
堯山　三齊略云在廣固城西十里堯廵狩所登遂以
　為名山頂有祠祠邊有栢樹枯而復生不知年代此
　山正臨廣固廢城才二三里去今府城乃十里耳唐
　開元三年青州刺史王昕碑亦云堯山者齊記謂堯
　廵狩所登大歴八年平盧淄青節度使李正已碑云
　魏神龜三年青州牧臣沐載建祠及李乾暉碑隂䟽
　棟宇甚盛今皆不存中綂初益都同知劉仁傑始立
　廟設像紀石又有宋熈寧小碣凡五碑余按堯狩此
　山殊不經見府東角崩山與方山相連伏琛齊記亦
　名堯山水名堯水地名堯溝以堯名者不一鄭康成
　云堯遊城陽而死葬焉大紀云堯葬城陽丘壠小葬
　具微前志謂濟隂成陽有堯冡然齊有丹山朱虚丹
　朱所封而齊之城陽比濟隂尤顯豈堯老而遊者齊
　莒之城陽歟丘壠微小不存而山川猶表其稱歟
􁫎山　府城東五十里水經云康浪水出􁫎山堯水逕
　􁫎山東山在劇縣西南無事樹木圓峭孤特左思賦
　􁫎鎮其左是也按齊城山勢俱帶西南東郊平原百
　餘里有香山者童然孤峙康浪發其南堯水逕其東
　即􁫎山也元和志作箕山紀侯冡在山隂宋書云焦
　恭祭冡得玉磑焉今見巨洋水條下山西南十里有
　龍女泉辛酉夏旱欽禱此泉投文水中即日雨霑足
　明年復禱亦如之嘗率村甿欲碑其事甿諾而不集
　因附此以垂不朽云
牛山　臨淄南十里孟子曰牛山之木嘗美矣齊景公
　登牛山北顧其國而流涕為晏子所笑即此山也又
　白淵之齊道記曰黄丘北十里有鸑鷟峴下帶長澗
　東北流經牛山山去此水八十餘里號曰牛頭水是
　齊景公所登而歎處蓋言為山濁水耳
峱山　臨淄南十五里齊風曰子之還兮遭我乎峱之
　間兮即此山也漢書作嶩亦作巙與峱通
稷山　臨淄西南十三里隋志曰臨淄有稷山齊記補
　曰山舊有后稷祠故名又齊宣王嘗立孔子廟亦名
　孔父山也
愚山　臨淄西二十里桑欽云山東有愚公冡山北有
　愚公谷按韓非子云桓公逐鹿入谷問一老父此何
　名愚公谷對曰臣畜牸牛生犢賣之而買駒少年謂
　牛不能生馬遂持駒去傍鄰聞之以臣為愚故名愚
　公谷後人因為立廟宋元豐間禱澍有感封隱利侯
　南曰杜山與愚山連阜水經云時水屈而西南有杜
　山高士傳齊宣王獵於杜山閭丘先生長老十三人
　相與勞王王賜父老不租父老皆謝先生獨不拜復
　賜無徭役又不拜曰望得夀富貴於王王曰死生有
　命非寡人也倉廪備災無以富先生大官無闕無以
　貴先生閭丘曰非也選良吏平法度臣得夀矣賑乏
　以時臣得富矣令少敬長臣得貴矣山有白龍灣神
　祠宋政和賜額顯貺
商山　臨淄西三十里今隸高苑齊記補云南燕建平
　三年立冶逮今鼓鑄不絶崔琰述征賦云渉淄水過
　相都登鐵山望齊密即此山也寰宇記以為密州之
　鐵山者非是
孤山　濰州西四十里有宂曰龍洞禱焉雲出即雨宋
　封山神曰廣靈侯又以孟子言伯夷避紂居此北海
　之濵因立廟封伯夷清惠侯叔齊仁惠侯崇寧大觀
　碑刻存焉國朝至元十八年加封山神曰孚澤廣靈
　侯伯夷昭義清惠公叔齊崇讓仁惠公(路史伯夷名/允字公信叔)
　(齊名致字公逺夷齊/謚也此説恐未必然)山東曰麓臺俗傳公孫𢎞讀書
　處元和志以為𢎞墓
陸山　昌邑縣南四十里濰水東岸漢封霍光為博陸
　侯食邑北海河東師古曰蓋鄉聚之名非縣也此博
　陸聚之山耳故名陸山天寳六年敕改霍侯山南有
　岞山又南峽山皆瀕濰水
浮來山　莒州西三十里春秋公及莒人盟于浮來即
　此也俗訛作浮丘山山半有莒子陵又東南馬鬐山
　又東屋漏山浮來之北則洛山黄華水發源于此合
　浮來衆水瀦為莒之西湖湖西復有定林山山有定
　林寺亦名刹也
焦原山　莒州南四十里記云莒有焦原臨百仞之溪
　人莫敢近莒勇士登焉莊子伯昬瞀人射臨百仞之
　淵即此漢志謂之崢嶸谷俗曰青泥衖兩峽峻立如
　衖故云
雹山　沂水縣西北三十里寰宇記山出紫石英好者
　暎徹如雹故名亦作□山今曰□突固又東北螳蜋
　山與大小二魯山相連有宂如門直入二十里真仙
　境也縣西四十里有磨石峴長二十餘里極險峻峴
　下即堂阜鮑叔解管仲囚處俗訛作憚阜
高柘山　沂水東北百里漢志靈門有高柘山浯水所
　出東入濰又名巨平山俗曰臺頭山
望仙山　沂水西南百里縣中有望仙橋以為王喬飛
　舄之地未詳(按列仙傳仙人王喬同姓名者有三人/吹笙王子晉一名王喬在周飛舄王喬)
　(在葉縣食肉芝王喬在益州北平/山在齊地琅邪者無之俗附㑹耳)
蒙隂山　蒙隂縣南八里今名仙洞山琅邪承宫避亂
　此山立性好仁不與物競人有認其禾者舎之而去
龜蒙二山　魯頌閟宫曰奄有龜蒙遂荒大東傳曰龜
　蒙魯國二山也龜山近魯在今費縣西北七十里後
　人指為蒙山者山頂宛如龜形名不虚得夫子龜山
　操曰余欲望魯兮龜山蔽之韓退之擬曰龜之大兮
　秪以奄魯則龜為魯之大山明矣蒙山者在龜山東
　二山連屬長八十里禹貢之蒙羽論語之東蒙此正
　蒙山也邢昺曰先王封顓㬰為附庸之君使主祭蒙
　山蒙山在東故曰東蒙後人疑於東蒙之説遂誤以
　龜山當蒙山蒙山為東蒙而隱沒龜山之夲名夫魯
　人頌其夲國之山川辭必審矣故今定蒙山為龜山
　東蒙為蒙山以復古焉(帝王世紀少昊自窮桑都曲/阜註謂窮桑在東蒙山屬魯)
　(地然未知/果是否)龜山下有古顓㬰城山前玉虚宫唐仙人
　賈神翁所建有英烈昭濟惠民王祠即顓㬰也山西
　南十餘里有漏澤澤有五穴春夏積水秋冬漏竭將
　漏之時先有聲居人扈宂取魚隨種麥比水至麥已
　收矣(費縣廨有唐大中間校書郎李濳漏澤賦并序/石刻宋至和間出於泥中今斷裂為二在醉翁)
　(亭記碑傍醉翁碑者歐公同時人蘇唐卿為費縣/宰篆記文刻石立於此并刻歐公往復手帖皆精)蒙
　山前陽口村有玉皇廟相傳老萊子故宅也陽口亦
　山名後魏費縣理此高士傳老萊子隱蒙山著書十
　五篇言道家之用楚王嘗至其門其妻挾薪而至怪
　車馬跡之多曰可食以酒肉者可加以鞭捶可受以
　官祿者可隨以鈇鉞先生受人官祿為人所制妾不
　能為人所制也夫婦遂相與逃去(路史又云老萊子/即老子邑于苦之)
　(賴賴乃萊也孔子至楚見老萊子時已二百餘歲/斑衣戯母側所問答皆禮事知非二人未知是否)
羽山　地記舊在朐山縣西北九十里今屬沂州東南
　百二十里殛鯀山也前有羽潭一名羽池左傳鯀化
　為黄能入于羽淵即此淵傍生細柳野獸不敢踐郡
　國志又云鍾離昧城南有羽泉亦殛鯀處其水恒清
　牛羊不飲
艾山　左傳隱六年公㑹齊侯盟于艾杜註泰山牟縣
　東南有艾山在今沂州城西三十里與大小鳳凰山
　相近官溝水自小沂分流經艾山西注山前靈鎮侯
　廟山東漢厚丘縣古城城西有酺神廟詳見祠宇
君山　一名抱犢山嶧州北六十里述征記曰承縣君
　山有抱犢固壁立千仞去海三百里天氣澄明宛然
　在目山上有池深纔數尺水旱不増減平田數頃昔
　有隱者王老抱一犢於上耕種後遇異人仙去故以
　名焉漢曰樓山魏號仙臺其高九里周四十五里然
　今嶧州城北三里别有仙壇山亦竒秀豈即仙臺而
　誤為君山所掩邪
魯卿山　嶧州東北七十里國語季文子相宣成二君
　妾不衣帛馬不食粟魯人思其遺惠為之立廟亦名
　季山俗作神峯山
夾山　嶧州北七十里通典東海懐仁縣有夾山春秋
　之夾谷也左傳定十年公㑹齊侯于祝其實夾谷孔
　子相漢有祝其縣
　禹貢别州以山川定經界秦漢以降建置雖不常亦
　不敢失山川之限焉按抱犢魯卿諸山古圖經皆屬
　嶧州今則竝屬沂州訪之耆舊云李璮據齊以其姻
　親胡某者知沂州實張威福嶧州畏其逼盡割州東
　二十里外境與之逮今不改嗚呼璮賊據彈丸之地
　為政不平如此固不足責職方氏因之豈矇不知邪
尼丘山　滕州鄒縣東北六十里有坤靈洞宣聖廟其
　東顏母山水經謂之防山防墓崩即此有顏母廟南
　有昌平山夫子所生之鄉又南馬鞍山有孟母墓又
　南唐口山有孟子墓
鳬山　鄒縣西南五十里閟宫曰保有鳬嶧遂荒徐宅
　傳曰鳬嶧二山名也古有伏羲廟今云有伏羲墓按
　左傳顓㬰風姓伏羲之後實司太昊之祀鄒魯有廟
　是也伏羲都陳有墓非也今訛作爺娘山
嶧山　鄒縣東南二十里京相璠曰嶧山在鄒縣繹邑
　之所依山東西二十里高秀獨出積石相臨殆無土
　壤石間孔穴洞逹相通有如數間屋者俗謂之嶧孔
　避亂入嶧外冦雖衆無所施害永嘉之亂太尉郗鑒
　將鄉曲千餘家逃此今山南有大嶧名郗公嶧亦有
　古城遺跡史記始皇二十八年東行郡縣上鄒嶧山
　刻石頌德三代地理書曰始皇乗羊車登嶧山刻石
　處名曰書門
桃山　滕州南五十里御覽云即華采山也又名義珠
　山山上有井不可窺窺者不盈嵗輙死有鳥巢井上
　金喙黒色見則大水今訛作陶山謂有陶朱墓西微
　山謂有微子墓皆謬惟奚公山奚仲造車處上山軌
　轍猶存見地記云
牟婁山　密州安丘南二十里路史云古有巢氏治石
　樓山即牟婁也夲牟夷國密之諸城有婁鄉隋因置
　牟山縣今訛作朦朧按字書云牟婁微視也義或縁
　此
常山　密州南二十里東坡雩泉記曰禱雨未嘗不應
　蓋有常德者故謂之常山廟西南十餘歩有泉古者
　謂吁嗟而求雨曰雩名之曰雩泉宣和間封山神靈
　濟昭應王
盧山　密州東南四十五里東坡詩註盧敖秦博士避
　難此山遂得道有盧敖洞飲酒臺聖燈巖障日峯三
　泉
馬耳山　密州西南六十里東坡詩試掃北臺㸔馬耳
　未隨埋沒有雙尖(北臺謂超/然臺也)
九仙山　密州東南百二十里坡云九仙在東武奇秀
　不減鴈蕩所謂九仙今已壓京東是也(漢琅邪郡有/太一仙人祠)
　(九所豈以/此得名邪)
琅邪山　密州東南百五十里齊景公放於琅邪即此
　呉越春秋越王句踐徙琅邪立觀臺以望東海秦始
　皇廿八年南登琅邪大樂之留三月徙黔首三萬户
　于臺下立石頌德御覽云碑有六百字可讀臺側有
　四時祠臺上有神泉人或汚之即竭漢於此置琅邪
　縣武帝亦嘗登焉隋開皇十六年於此置豐泉縣大
　業初復為琅邪唐省之今山下井邑遺跡猶存登山
　石道如故土人名曰御路
大朱山　膠州西南百二十里岸海名山也通典高密
　諸城縣有古齊長城自大朱山起蓋古齊長城起自
　齊西防門東逾泰山穆陵至大朱山海濵而絶非起
　自大朱也大朱山有石室晉永嘉中陳仲舉隱此得
　道仙去旁有小朱山錯水所出又東徐山方士徐福
　將童男女二千人會此入海采藥不返又東白猊山
　風水所出(錯水風水/俱東入海)
大小二勞山　即墨東南六十里岸海名山也又名勞
　盛山四極明科云軒皇一登勞盛山是也齊記云泰
　山自言高不如東海勞呉王夫差登之得靈寳度人
　經神仙傳樂子長遇仙人授以巨勝赤散方曰蛇服
　此藥化為龍人服此藥老成童子長服之年百八十
　歲顔如少女登勞山仙去山高十五里周八十里此
　大勞也與小勞山華樓山(疑即/隂山)鼎足相聮大勞山有
　上清宫五代末華蓋仙人識趙太祖于側微宋人為
　建此宫近世有劉使臣者棄金符遯此山其徒建碧
　落宫
隂山　即墨東南八十里上有小池深不盈尺水旱不
　增減池傍有石人并石馬蹄迹寰宇記云秦始皇至
　牢盛山望蓬萊立馬此山遣石人驅牢山不動因立
　於此石人今海濵山上徃徃有之(盖勞山之高以其/登陟之難則名勞)
　(驅之不動/又名牢也)
不期山　即墨東南四十里又名訓虎山後漢童恢為
　不期令有虎食人恢檻獲二虎訓之曰王法殺人者
　死虎敢食人一虎垂頭服罪一虎吼躍不服服者殺
　之躍者縱之三齊記云鄭𤣥教授此山草生如䪥長
　尺餘堅韌異常號康成書帶余按勞山不期皆康成
　講學之地文澤涵濡草木為之秀異千載之下苐茅
　塞焉深可歎已
天井山　即墨東十餘里上有一井極甘因號天井北
　二十餘里平地三穴湯泉出焉若有風從西北來則
　湯極熱不可入
女姑山　即墨西南三十里山北舊有基漢志不期太
　一仙人祠九所及明堂武帝所起不期城西南有七
　神號曰女姑即此又東有中祠山亦九祠之一又天
　室山亦祠所竝見寰宇記
田横島　即墨東北百里横衆五百人死此四靣環海
　去岸二十五里可居千餘處蓋有竹島塔沙福島糓
　積車牛皆海中島名然登州蓬萊閣西復有田横島
　在岸不在水非是
　　　寧海山
大崑嵛山　州東南四十里嵎夷岸海名山也秀㧞為
　羣山之冠仙經云姑餘山麻姑於此修道上昇餘趾
　猶存因名姑餘後世以姑餘崑崙聲相類而訛為崑
　崙然今東夷人止名崑嵛又有小崑嵛與之相連宋
　政和六年封仙姑虚妙真人重和元年賜號顯異觀
　元遺山續夷堅志崑嵛山石落村劉氏嘗於海濵得
　百丈巨魚取骨為梁搆屋曰鯉堂堂前一槐䕃蔽數
　畆忽夢女冠自稱麻姑乞此樹修廟劉澷許之後數
　日風雷大作昬晦如夜失槐所在相與求之麻姑廟
　中樹已卧廟前矣山有東牟侯神祠又金大定間闗
　西王祖師訪山前大姓于氏曰我前生修煉此山山
　有烟霞洞盍徃登焉于氏以為我世居此未聞有洞
　相與登山求之果見洞口有烟霞字跡大為神異建
　祠紀石焉
盧山　州東二十里與大峴山東牟山相連北至海百
　里上有望海臺峴山有東牟侯祠又東繫馬山始皇
　於此繫馬草生猶作繫結之狀俗云繫馬础州西南
　六十里兩欹山兩峯欹側相倚竝見寰宇記
文登山　文登縣東二里寰宇記始皇東廵召集文人
　登此山論功頌德故名又東有鵂鶹山常有鵂鶹栖
　其上
斥山　文登東南六十里爾雅云東北之美有斥山之
　文皮焉蓋以海濵廣斥得名高門之族居此有千餘
　家東齊于氏皆斥山望也欽之曽大父端叔府君自
　斥山徙昌陽大父君瑞府君其仲子也又自昌陽徙
　益都先考禮部公嘗命欽攷斥山于氏所出欽對曰
　按氏族略于氏本周武王子邘叔所封之國在河内
　邘城子孫以國為氏去邑為于後魏時有自東海隨
　拓㧞徙代改為萬紐于孝文復為于氏又有淳于姜
　姓之後唐避憲宗嫌名亦為于氏此鄭氏之説也然
　史記文王伐邘(在野王/縣西北)書大傳正作于于蓋古諸侯
　之國非始於邘叔也又夏相時于夷來賔子欲居九
　夷于夷其一也或即嵎夷之轉或于國之裔有奔海
　濵而君長東夷者何其族之蕃而世之衍也斥山之
　于祖此為的先君頷之
之罘山　州西北五十里海濵史記秦始皇廿九年登
　之罘刋石紀功三十七年又自琅邪使徐福采藥福
　言苦大魚為患於是連舟下海登之罘射巨魚郊祀
　志齊有八祠之罘為陽主山有陽主廟武帝太始三
　年幸琅邪禮日成山登之罘稱萬嵗子虚賦又云射
　乎之罘其山入海中有壘石相傳武帝造橋兩石銘
　猶存山高九里周五十里西南至福山縣長三十餘
　里
召石山　文登之東三齊略云始皇造石橋渡海觀日
　出處有神人召石下城陽一十山岌岌相隨而行石
　去不駛神人鞭之見血今召石山石色皆赤伏琛齊
　記曰始皇造橋觀日海神為之驅石竪柱始皇感其
　惠求與相見神曰我醜莫圖我形當與帝會始皇從
　橋入海四十里與神相見左右有巧者濳以足畫神
　形神怒曰帝負約可速去始皇轉馬前脚纔立後脚
　隨崩僅得登岸今驗成山東入海道水中有竪石徃
　徃相望似橋柱之狀又有柱石二乍出乍沒琛云始
　皇渡海立此石標之以為記山下有海神廟望海臺
　始皇廟
成山　文登東北百五十里古不夜城側漢志亦作盛
　山主祠日盛山斗入海最居齊東北陽以迎日出武
　帝太始三年幸東海作朱鴈之歌禮日此山還而下
　䘏鰥寡今按召石與成山相近因始皇會海神故後
　世遂呼成山曰神山山斗入海旁多椒島海艘經此
　失風多覆海道極險處也
鐵官山　文登西百四十里去牟平城百里漢置鐵官
　冶鑄遺跡尚存
五壘山　文登南五十里南北成行入海如壘又南石
　門山兩石聳立如門今按文登正南有鐵查山東連
　斥山甚奇秀圖經弗載豈古與斥山為一或即五壘
　石門之異稱歟
白鹿山　文登北四十里唐神龍三年刺史畢元愷於
　此𫉬白鹿進之故名又東北海邊有雞鳴島北海中
　有海牛島郡國志云海牛無角長丈餘紫色足似龜
　尾若鮎魚性㨗疾見人則飛赴水皮堪弓鞬脂可然
　燈與海驢島相近海驢常以八九月上島産乳其皮
　水不能潤可以禦雨竝見寰宇記海驢皮今有獲之
　者淺毛灰白作鱸魚斑又有海狸亦上牛島産乳見
　齊記
昌山　文登西南四十里有巨神龍龍祠昌水出此山
　因氏焉南合黑水北納昌陽湯通名昌水西南過萊
　陽會五龍水南入于海昌陽湯極清温在文登西七
　里名如意湯圖記文登有温泉七所此為最
　　　般陽山
九目山　登州東南七十里齊記云山有九竅故名北
　二十里有龍山又北羽山之罘水所出東北流合石
　門水入海寰宇記亦謂此為殛鯀之山非也東海既
　有羽山鯀廟矣此偶同名耳又有朱高密神隱丘歴
　堂等山圖志弗載不可備述
沙門島(海市/附)　登州北海中九十里上置廵檢司海艘
　南來轉帆入渤海者皆望此島以為表誌其相聮屬
　則有鼉磯島牽牛島大竹島小竹島歴歴海中蒼秀
　如畫海市現滅常在五島之上海市之名始見江鄰
　幾雜志東坡詩序或謂類南海蜃樓蛟蜃嘘氣所成
　殆不然欽嘗至登州海上訪之蓋海市常以春夏晴
　和之時杲日初升東風微作雲脚齊敷于海島之上
　海市必現現則山林城闕樓觀旌幢氊車駝馬衣冠
　人物凡世間所有象類萬殊或小或大或蹔或久或
　變現終日或際海皆滿其為靈怪赫奕豈蜃樓可擬
　哉蓋滄溟與元氣呼吸神龍變化浩不可測如佛經
　所謂龍王能興種種雷電雲雨居於本宫不動不摇
　山海幽深容有此理欽以中秋後至海濵天已微寒
　知州事李述之詩人也亦相與禱于廣德王之祠越
　二日忽報云今晨風色雲氣海市當現同登賔日樓
　候之日初出大竹島上横一巨艘長餘百尋述之指
　以示余余曰此海舟耳述之曰諦觀之何故不動須
　㬰前後曵數旗劒㦸紛紜忽不見惟有空舟漸變如
　長廊而滅述之曰風稍急而寒不然現未巳也嗚呼
　神哉然則史漢所稱三神山蓬萊方丈瀛洲望之如
　雲未能至者殆此類耳且秦漢入海方士僅能往來
　於磯島之間偶見此異慕之為仙亦不為過非若今
　人航海逺泛黒水洋外或飄蕩歲月而後返果有蓬
　萊仙山何不聞也斯言足破千古之惑矣
金山　亦名岠嵎山棲霞縣東北二十里以産金得名
　即地記萊陽縣之黄銀坈也隋開皇十八年牟州刺
　史辛公義於此坈冶鑄得黄銀獻之山寺有隋碑淘
　金者所祖然隋唐以來皆守土官采以充貢為數不
　多未見其害今則編户置官嵗定金額有増無減三
　時沙汰僅得分毫名曰淘金實則買金鑄納户漸逃
　亾官復侵剥大約金户一家之賦當他户三倍之多
　而户不勝其苦矣又指以金苖鑿地人家居宅墳壠
　皆所不免而民不勝擾矣其害視醝竈有加夫𢎞羊
　之罪良史已書辛公義作俑此毒可無誅乎故論及
　之土俗訛傳隋開皇中岠嵎山出黄金九屋俗儒便
　紀之于石為可笑也
艾山　棲霞西北三十里山前温泉可浴按棲霞縣夲
　以山得名曰百澗北曲方嶺唐山靈峯覆甑積金芝
　陽公山棊山磁山峆㠠山(峆㠠在福/山縣南)不能具述大抵
　環縣皆山耳宋李常云吾州有重巖疊嶂不可名狀
　信然
萊山　黄縣西南五十里封禪書云齊八祠萊山為月
　主山有月主真君祠一云萊隂山多仙聖所居
蹲狗山　黄縣西南三十里上有石如狗蹲伏氏云山
　極靈劉寵微時途經此石犬吠之後為太尉俗名狗
　兒山
蘆山　黄縣南四十里山下有真君宫金縣尹陳公碑
　云蘆童子晉時人九嵗居此山食茯苓升仙唐封沖
　禧真君
三山　萊州北二十里漢志秦祠八神四曰隂主祠三
　山寰宇記云在掖縣北海之南岸顔監謂即三神山
　者非也漢志曰蓬萊方丈瀛洲此三神山者其傳在
　渤海中則三神乃蓬萊方丈瀛洲之總稱豈海岸之
　三山也詳見海市論
浮游島　萊州北海中望若浮游然俗訛曰芙蓉
福祿山　萊州西五里出温石可為器又有金山馬鞍
　優游䧺山土山君山皆縣境内
萬里沙　萊州北三十里夾萬嵗水兩岸沙長三百里
　路史云雲陽氏陽帝處于沙掖有萬里沙祠秦皇漢
　武皆禱于此又北十餘里臨海有盞石方圓五歩上
　有窪樽古老相傳始皇鑿此盛酒以祭百神
大基山　萊州東十里金明昌間劉國樞記云大基山
　道士谷後魏鄭文公得道之地流泉花竹地占高敞
　略無纎塵郡之甲勝
七子山　萊陽縣東南九十里山有八峯大峯居中餘
　若子然故曰七子
五龍山　萊陽南二十里四水自西北昌水自東北皆
　南流至山前五水相合名曰五龍南入于海山因名
　焉西有荆山寰宇記作韮山爾雅霍山韮者是也
高麗山　萊陽西南九十里司馬懿征遼東置戍於此
　以高麗為名俗訛作嵳峩山
火山　萊陽北三十里山多赤石故以火名已上竝見
　寰宇記又有倉山林寺福阜三山(林寺福阜/淘金之地)又有獅
　子峯俗傳金人詩今已佚
大豁山　膠水縣西北二十里伏琛云虞鄉城東南有
　豁口曰大豁山北又有小豁山
嵖岈山　膠水北三十里寰宇記云川形嵖岈故名北
　與蹲狗山相接天柱大澤皆一帶山也
明堂山　膠水東北四十餘里齊記云盧鄉城東三十
　里有明堂山與巨青山連出烏頭天雄又云藥石水
　出此合石瀆水北入于海
墨山　膠水東北六十里石色如墨故名水出兹山亦
　名墨水
金泉山　膠水東南四十里記云出桔梗防風
鳳喙山　招逺縣北三十里夲名牛心至元六年陳節
　齋按部過之以其名俚故易之有詩石刻在縣治縣
　北五里有湯泉阜泉出阜南極熱東流合冷泉入池
　始可浴鳳喙山東有山中空俗曰虚空山又有齊山
　望兒亦皆鄙俚自圖經散逸齊地山川例蒙俗惡之
　稱惟密州境内一山一水名存古雅蓋得坡仙手滌
　凡陋千載有光信賢人之澤逺矣
梓桐山　般陽府城東十餘里後有石壘圜洞古老相
　傳鬼谷子隱居名鬼谷洞(典略鬼谷弟子蘇秦張儀/軰五百餘人鬼谷為作窟)
　(深二丈曰有能在窟中説使泣者則能分/人主之地矣秦下説之鬼谷泣下即此洞)亦有鄭康
　成廟金末燬于兵乙卯嵗淄川令張孚重修澠水燕
　談云處士王樵隱此山詳見人物論梓桐東曰吉磨
　山出磨石有石碌井
原山　府東南七十里地志云原山淄水所出今名岳
　陽山淄出其隂汶出其陽非止一水也山亦跨淄川
　益都兩縣界云
甲山　府西南三十里水經註萌水出般陽西南甲山
　東北入瀧水今訛作夾谷山謂是齊魯會盟之地非
　也當從水經
黌山　府北十里三齊略云鄭𤣥刋註詩書棲遲此山
　上有古井獨生細草葉似薤俗謂鄭公書帶即今黌
　堂嶺與長白山相連元遺山濟南行記謂因范文正
　公學舎在焉故謂之黌堂蓋未見古圖經耳
長白山　長山縣南三十里太平御覽云長白山者因
　此山雲雨長白故名之西南又有大湖山二山竝有
　石室敗漆船上有記皆謂堯時物元和志云於陵城
　西長白山高二千九百丈周六十里昔陳仲子夫妻
　隱此山阿有醴泉寺相傳志公卓錫之地宋范文正
　公讀書寺中日惟一粥偶見窖銀覆之而不取後為
　西帥僧人求為修寺公使發之取窖中銀適周於用
　此與還術者子白銀相類世或未之聞也上下二書
　堂在黌堂嶺會仙峯下皆宋代所建遺跡尚存今即
　寺内有范公祠舊説公母嫁齊居秋口公讀書此山
　相去百里徃來省親劬甚後知青州悲思不自勝秋
　口在今顔神鎮土人亦名其處為范公書堂按南岱
　東沂(小泰/山)之外沂之蒙山密之九仙即墨之大小勞
　寧海之姑餘般陽之長白皆三齊高大名山也餘不
　得竝列
　　　濟南山
歴山　府南五里一名舜耕山古有舜祠曾南豐齊州二
　堂記云舜耕歴山漁雷澤陶河濵作什器於夀丘就
　時於負夏鄭康成釋歴山在河東雷澤在濟隂負夏
　在衛地皇甫謐釋夀丘在魯東門之北河濵在濟隂
　定陶西南陶丘亭是也以余考之耕稼陶漁皆舜之
　初宜同時則其地不宜相逺孟子又謂舜東夷之人
　二家所釋雷澤河濵夀丘負夏皆在魯衛之間東方
　之地歴山不宜獨在河東在齊者是也世因河東雷
　首山一號歴山溈水所出舜娶堯女所居遷就附益
　謂歴山為雷首之别號不考其實由是言之則圖記
　皆謂齊之南山為歴山舜所耕處故其城名歴城為
　信然也或者不此之論乃備載陸魯望象耕鳥耘之
　辯可見其贅(龜蒙曰世謂舜田歴山象為之耕鳥為/之耘聖德感召非也蓋耕者行端而履)
　(深似象歩耘者舉/疾而畏晩如鳥啄)通典云山有太甲冡未詳歴山南
　屬泰山東連琅邪崇岡疊嶂脊脈不斷欽嘗有詩云
　濟南山水天下無晴雲曉日開畫圖羣山尾岱東走
　(音/奏)海鵲華落星青照湖此濟南山勢也
廟山　府城東南十里三齊記云因舜廟得名遺山濟
　南行記作妙山非是
函山　府南二十里按酉陽雜俎云齊郡函山有鳥名
　王母使者漢武登此山得玉函帝下山玉函化為白
　鳥飛去世傳山上有王母藥函鳥常守之因號函山
　有九十谷又名卧佛山
奎山　府城西南十五里三齊記奎山公神似猪頭戴
　珠冠殷時有道士隱此野火四發道士祈天即雨今
　人遇旱燒山禱雨多應又北有匡山世傳太白讀書
　于此又北曰粟山曰藥山山出陽起石極佳故名
華不注山　府東北十五里左傳成公二年魯季孫行
　父帥師會晉郤克及齊頃公戰于鞌齊師敗績逐之
　三周華不注又云從齊師至于靡笄之下逢丑父與
　公易位使公下如華泉取飲則此山亦名靡笄(靡與/摩同)
　地記又名金輿道元謂單椒秀澤不連陵以自高虎
　牙傑立孤峯特㧞以刺天青崖翠發望同㸃黛信然
　山前道院中有石刻太白諸賢詩院前即華泉水與
　小清合流
鵲山　府北二十里王繪太白詩註云扁鵲煉丹於此
　俗又謂每嵗七八月烏鵲翔集故名按扁鵲盧人近
　在今長清縣地煉丹此山者是(古有鵲山院/見陳後山詩)
黄山　府西南六十里山周如城岱隂諸谷之水奔流
　至山西匯為池圍數畝不溢而伏山即渴馬崖也伏
　流至府城之西而出即趵突泉也
西龍洞山　府南六十里道𤣥云符秦時有竺僧朗事
　佛圖澄碩學淵通與隱士張巨和居此因號朗公谷
　今有朗公寺亦三齊名刹歴代有碑谷有琨瓀溪水
　過玉符山又名玉水至祝柯入濟今溪水東西分流
　山中人云西發趵突東發百脈驗之信然謂徑入濟
　者誤也龍洞西南有方山(長清/縣界)疑即水經之玉符山
　又西隔馬山(長清/東南)左傳襄公十八年晉伐齊齊侯禦
　諸平隂塹防門而守之廣里齊師懼夜遁夙沙衛連
　大車以塞隧而殿殖綽郭最曰子殿國師齊之辱也
　子姑先乎乃代之殿衞怨二子遂殺馬於隘以塞道
　欲使晉師得之即此後人呼為隔馬山山東北曰神
　林有隔馬神君祠祠南有一潭清澈見毫髪嵗旱邑
　人祈聖水禱雨輙應唐宋碑刻存焉又南青崖山金
　亂嚴侯率義兵保此(皆古齊山/今屬泰安)
東龍洞山　府東南三十里山如重甗(音言甑也爾雅/重甗隒此山類)
　(之/)西洞透深一里許秉火可入東洞在萬仞絶壁之
　上洞口釜鬲尚存煙火之跡如墨蓋昔人避兵引絙
　以上中必有泉不知其深㡬許耳有翠屏巖獨秀峯
　三秀峯峯側龍祠郡邑禱雨極應宋封靈虚公九域
　志又云禹登山謂禹治水嘗登
龍盤山　章丘縣南二十八里齊記云周初有神龍濳
　此山遂名有神跡祠姜嫄所履伏琛云宋濟南太守
　蕭承之立祠山上其妻亦學履而產齊帝按姜嫄炎
　帝後有駘氏之女高辛世妃后稷母也駘舜封稷作
　邰元和志邰在京兆武功縣路史駘在費縣南逺者
　去此數千里近亦五百餘里姜嫄未嫁不應至此既
　嫁則高辛都亳河南偃師地豈在齊乎伏琛之論尤
　覺誕妄
樂盤山　章丘南二十七里齊記云下有樂盤城即平
　陵王與章丘侯餞送之地
東陵山　章丘南二十八里龍盤山相連寰宇記云盗
　跖死處山南有盗跖冢
危山　章丘東北五里寰宇記云漢文帝十六年封齊
　悼惠王子為齊孝王景帝三年孝王與呉楚通謀自
　殺葬於此墓在山椒
女郞山　章丘東南七里又號小田山齊記云章亥有
　三女溺死葬此有三陽洞俗云有子張墓即章女冢
　所謂章丘者耳
雞山　章丘西南四十里齊記云有神雞晨鳴于此候
　之獲一石潔白如玉因以名焉巨合水出此山下俗
　名雙女泉
湖山　章丘正南五十里明秀鄉相傳古有仙翁仙婆
　修道此山皆得夀考今有公婆廟遇旱禱雨即應
亭山　章丘西南六十里桀死處湯放桀于南巢書傳
　皆謂今廬江巢縣獨尸子云放之歴山豈古有巢氏
　治琅邪之石婁山齊地亦有南巢邪又桀死後其子
　淳維妻其衆妾遁于北野隨畜轉徙號曰葷育若桀
　死南方其子豈能北遁自齊奔漠則易矣隋唐有亭
　山縣見古蹟
啞婦山　鄒平縣西十三里俗呼啞婦山謂天子去齊
　道此山婦人陽瘖以滅跡蓋因孔子去魯之歌曰彼
　婦之口可以出走而附會此名直野語耳
大山　無棣縣東北八十里
小山　無棣西北一百二十里二山圖經弗載然濵棣
　瀕海廣斥無高峻之山故志
平原嶺　德州東南七十里有望逺臺夀公菴嶺上鹿
　角闗
　
　
　
　
　
　
　
　
　
　
　齊乘卷一
欽定四庫全書
　齊乘卷二　　　　　　　　元　于欽　撰
　　　益都水
濰水　水經云出琅邪箕縣濰山許慎吕忱云箕屋山
　淮南子云覆舟山廣異名耳實一山也(今清/風山)在莒州
　莒縣北百里漢箕侯國地東北流逕仲固山折泉水
　入焉折泉出松山漢有折泉縣又東北逕密州城西
　折而北涓水合扶淇水入焉涓水出馬耳山扶淇出
　常山竝見水經今名孛齊河又北盧水入焉盧一名
　久台(音/怡)水出盧山漢横縣之故山也(道元謂盧水側/有不灰木野火)
　(燒死炭/不滅)又東北至巴山密水入焉密又名百尺有二
　源一出障日山東坡所謂小峨嵋者一出五弩山(今/作)
　(鹵/山)又東北浯水入焉浯出高柘山(高柘山今名臺頭/浯水今名南清河)
　東北納荆水(三齊記昔人堰浯/入荆溉稻田萬頃)荆水出荆山逕平昌
　故城臺下合雹泉入浯(道元謂濰水過平昌臺下有/井與荆水通有龍出入其中)
　(土人謂其城曰城陽城臺曰城陽臺雹泉者/泉湧如雹有龍祠宋封靈霈侯疑即古龍井)又北逕
　龍且冢(冢在濰水/東岸五里)淮隂囊沙處也道元謂高密碑在
　水西古人堰濰水以溉田散流入夷安潭亦此地(今/高)
　(密西有古堤南起岑冢北亘蔡冢長三十餘里謂是/岑彭與蔡伯喈冢非也正古堰遺跡土人名曰趙貞)
　(女防夷安潭今名/都濼古奚養澤也)又北逕城隂故城西又北至安丘
　東北古淳于城側汶水入焉又東北過昌邑又東北
　入于海(漢志濰或作淮/故俗亦名淮河)
淄水　書傳曰出泰山郡萊蕪縣原山之隂東至博昌
　入海按地志水黑為淄(元和志云俗傳禹理水功畢/土石黑數里之中波流皆黑)
　(故謂之/淄水也)出今益都縣顔神鎮東南二十五里岳陽山
　東麓地名泉河古萊蕪地岳陽即原山也東北流逕
　萊蕪谷又北逕馬陵俗名長峪道(按此即晉郤克追/齊至馬陵賈逵曰)
　(一作馬陘俗以為/龎涓之馬陵非是)出峪東流聖水入焉聖水出家桑
　谷又曰神泉列仙傳鹿皮公所飲者見水經又東北
　逕牛山折而北天齊淵水入焉又北漸(平/聲)臨淄東城
　又東北逕安平故城北又東北逕樂安縣東古廣饒
　地又北入巨淀(今清/水泊)又北出注馬車瀆(今高/家港)合時水
　入海淄多伏流俗謂上下有十八漏按通志略曰杜
　預謂淄入汶班固謂淄入濟桑欽謂淄入海考其形
　勢當以杜為正豈其然乎諸説惟桑氏為有據不特
　此耳宜其以水名家也
時水　通志略曰一名耏襄三年齊晉盟于耏是也其
　源岐淺多涸竭又名乾時莊九年公與齊侯戰于乾
　時是也道元曰時水出齊城西南廿五里平地出泉
　即如水也水色黑又名黒水今按時水之原南近淄
　水詳其地形水脈蓋伏淄所發土人名曰烏河西北
　逕黄山又北逕愚山又屈而逕杜山澅水入焉澅出
　臨淄西南十八里所謂澅中孟子去齊三宿出畫故
　又名宿畱水俗謂之泥河又北逕臨淄城北系水入
　焉系出臨淄城西申門即申池水也門側小阜曰包
　山俗又名包河竝城北流分為二俱入時一支逕梧
　臺前西入者曰系水一支逺至博興東南李監橋入
　者曰澠水詳見澠水條時水又北至般陽新城縣東
　南索鎮口下可通舟檝又北至博興南地名灣頭濼
　水會焉(濼即小/清河)又東逕利縣故城(在樂/安西)又東逕樂安
　縣北又東北由馬車瀆入海水經謂時水自西安城
　南石羊堰分為二支津西北合黄山之德會水黄阜
　之南五里泉至梁鄒入濟旱則涸竭此乾時也今不
　通矣欽嘗自濟南䕶先妣喪由小清汎舟東下至博
　興泝時水南上至索鎮而登陸去益都僅九十里耳
　益都衆水惟此通舟未嘗淺涸焉
澠水　水經註澠水出臨淄縣北世謂之漢湊水逕博
　昌縣南貝丘齊侯田見公子彭生處又西北入時水
　昔晉侯與齊侯宴曰有酒如澠指喻此水也即今臨
　淄西門申池水北流者勢極屈曲俗稱九里十八灣
　過梧臺北小泥河入焉泥河出梧臺下又北至博興
　李監橋入時水此正澠水也魯仲連謂田單黄金横
　帶騁乎淄澠之間此水與淄東西竝流臨淄介其間
　故齊侯有酒之喻田單馳騁之地淮南子謂淄澠合
　流易牙嘗而别之者皆指此水也古諺謂瘦馬不渡
　澠南燕李宣謂澠水不冰良由逼帶京城者乃濁水
　耳詳見濁水條
巨洋水　水經云出朱虚縣東泰山國語謂之具水袁
　宏謂之巨昧王韶以為巨蔑或曰朐瀰或曰沬實一
　水也今謂之洱河出沂山西麓即東泰山也東北流
　至臨朐縣東南熏冶泉入焉熏冶出縣南西溪又北
　沙河出東阜下北來入焉又北至臨朐城東逕覆釡
　山又北逕委粟山(水經云孤阜秀出形/如委粟今名粟山)又東北石溝
　水入焉石溝出逢山東北石澗中(山即石膏/山麓三成)水經名
　北洋蓋因巨洋在南也又東北龍岡水出臨朐東北
　窑山東來入焉又北過益都府城東北建德水合南
　陽水入焉建德水出府南七里澗俗名七里河水東
　猶有建德村(道元云建德出逢山邳泉出平地今按/平地之邳泉在建德水原之東北入建)
　(德非入/巨洋也)南陽水見後條又東北康浪水入焉道元云
　康浪出劇縣西南􁫎山西流西流入巨洋即今香山
　南狗王河(三齊略曰康浪水在齊城西南十五里康/衢側寗戚扣牛角歌於此今臨淄西南泥)
　(河澅水皆微細且歌云中有鯉魚長尺半此水豈足/當之寰宇記又謂康浪水在淄州皆不可信當從水)
　(經/云)又北逕巨昧店耿弇追張歩處又東北逕辟閭渾
　墓俗名釣魚臺又東北逕故益縣城古别出一支為
　百尺溝(道元謂西北入巨/淀者此溝也今廢)又北逕夀光縣東北水經
　云舊有孔子問經石室即蒼頡墓也堯水入焉堯一
　名蕤又名青出府東南七十里角崩山又東北由黑
　冢泊入海(黑冢泊述征記謂之烏常泛齊人/名湖為泛冢即秦皇望海臺也)余按漢
　志石膏山洋水所出東北至廣饒入巨淀即此水也
　但因北洋而誤其原因支津别出而誤云入巨淀曾
　肇南洋橋記乃以洋為南陽非也洋為齊之大川故
　以巨名道元所謂羣書盛言孟堅不應捨大而志小
南陽水　水經註長沙水出逢山北阜世謂之陽水北
　注濁水通名為陽而有南陽北陽之論(又云逢山即/石膏山麓三)
　(成壁立/直上)余按南陽水出府城西南二十五里石膏山
　即逢山之西麓也東北逕廣縣故城西又東北石井
　水注之水出劈頭山北流注井積石高深瀑布而下
　故曰石井亦謂之石子澗即今之瀑水澗也時有通
　塞南陽水又北而東貫益都南北兩城間西逕表海
　亭東逕故城陽王廟基古人自廟東堨斷使北注濁
　水今復東流十五里合建德水入巨洋
北陽水　漢志曰為山濁水所出東北至廣饒入巨淀
　水經謂之北陽亦謂之澠水出府城西南三十里九
　回山(俗名/九扈)古廣縣為山也東北逕五龍口又北逕廣
　固廢城行於絶澗之底水激而岸峻古諺謂瘦馬不
　渡李宣謂逼帶京城皆指此也又北逕堯山東至東
　陽城北又東北逕石槽城又東北逕藏臺又北至樂
　安東北獾河口合女水(女水見/後條)又東北入巨淀　曾肇
　南洋橋記曰俗呼洋水有二曰南洋河今橋所在是
　也曰北洋河距城北二里者是也北洋傳記無文今
　出九回山入淄水(此水不/入淄)在齊記謂之澠水道元則
　曰羣書盛言洋水出臨朐陽水導源廣縣兩縣雖鄰
　川土不同於事疑焉然則洋分南北當後魏時已不
　能知況後世哉今辨之曰羣書盛言出臨朐者此巨
　洋也漢志失其源委耳南陽自為長沙水北陽自為
　濁水導源廣縣者是也曾氏乃因漢志石膏山之洋
　水而以陽為洋誤矣蓋石膏山與逢山連麓長沙水
　(即南/陽水)出其西石溝水(即北/洋水)出其東洋水自出臨朐沂
　山漢志讀如詳與蜀之洋州同音故水經稱洋水則
　有巨洋北洋稱陽水則有南陽北陽稱南陽者無之
　俗所誤矣四水雖以音同致疑源流可攷惜乎曾氏
　之不察也
天齊淵　漢志曰齊所以為齊以天齊也秦祠八神一
　曰天主祠天齊天齊淵居臨淄南郊山下五泉竝出
　南郊山即牛山也按此淵在臨淄東南八里淄水之
　東女水之西平地出泉廣可半畝土人名曰龍池西
　南流入淄水牛山在淄水南遥以為志耳蘇林註曰
　當天中央齊也顏監曰謂其衆神異如天之腹齊齊
　記補引晏子曰吾聞江深五里海深十里此淵與天
　齊淵中浮出瓦有天齊字魏永平中水潰出木五北
　齊天保中又出木四皆五采類松栢而香搆亭水上
　臨淄俗上已祓禊于此有神祠曰休應之廟余按六
　書故齊夲作　亦作　象禾糓之秀齊也引之為整
　齊齊一又為國名借為人之腹齊莊子達生篇曰與
　齊俱入與汩俱出齊者水之旋紋今人謂之旋窠狀
　類腹齊豈淵泉竝出旋流如齊以其祠天稱曰天齊
　邪抑天然淵水猶曰齊之天淵云耳且臨淄非天地
　之中何謂天之腹齊深與天齊尤覺誕妄
女水　水經云出東安平縣蛇頭山又名鼎足山今臨
　淄東南十五里俗呼二王冢者因山兩墳謂是桓公
　與其女之冢水出冢側因以名焉然此水通塞不常
　出則逕石槽城東北入北陽水水經云女水至安平
　城南伏流十五里然後更注陽水今石槽城(古安/平)東
　北平地出泉俗名馬臺河至樂安東北獾河口合北
　陽水入巨淀土人云此即二王冢水伏流者未知是
　否齊記補引黄石公記云東海龍女隱于此石室尚
　存將還作此水甚有神焉化降則水生政薄則津竭
　述征記亦有此説恐未必然通鑑作汝水南燕汝水
　竭即此水也
汶水　水經出朱虚縣小泰山今沂山絶頂穆妃陵側
　有瀑布泉懸百丈崖而下即汶水也東流循鳳凰嶺
　折而北經大峴山隂峴水入焉(穆陵闗/北之水)又北逕蔣峪
　口有水出峪中西來入焉(水經有峿山水以/為汶源疑即此水)又北逕
　龜山隂(山形如/龜臨水)乃折而東逕柴阜(水經注阜南管寧/冢阜北邴原冡)
　又東北逕安丘南阜山(水經註山/西孫嵩冢)又東北逕安丘城
　西又東北入于濰(水經註古淳于縣/濰汶交會處是也)顏監曰前言汶
　水出萊蕪入濟今此又言出朱虚入濰將桑欽所説
　有異或者有二汶乎余按入濟之汶見禹貢論語之
　汶上書傳謂之北汶即今大清河入濰之汶見漢書
　入沂之汶見水經齊有三汶清河為大(述征記泰山/郡水皆名汶)
　(有北汶嬴汶柴汶牟汶皆/源别流同又在三汶之外)
丹水　竹書云堯放丹朱於丹水朱虚縣有丹山一名
　凡山黄帝所禪又名堯山下帶長阪曰破車峴東西
　二丹水出焉記謂丹朱弄兵之所今按西丹出丹山
　在臨朐縣東北三十里東丹出方山在丹山東北(寰/宇)
　(記丹山角崩方/山逺望正方)二水皆北流至昌樂廢城西北乃相
　合通名為丹河北入于海(寰宇記丹水入昌樂縣界/引以溉田今按齊地衆水)
　(可引溉者極多古人陂渠遺迹猶有存者自宋時至/于今民俗偷惰為政者何慮及此然則史令所譏豈)
　(特西門/豹也哉)
白狼水　水經註出丹山逕北海郡城東入别畫湖亦
　曰朕懷湖東北入海余按白狼有二源一出丹山(隋/志)
　(作白/狼山)一出北海縣南小王莊平地泉湧如輪上源合
　此始大逕濰州東門外古有石梁金泰和間僧普濟
　所修遺迹尚存又東北過寒亭合溉水入湖由湖入
　海溉水出塔山(寰宇記云山形如/塔又名溉源山)即今東虞河以州
　西有西虞河故此云東西虞出黄山又有朱流河出
　方山七里河出蒙姑山三水皆在州西北流入海
巨淀馬車瀆漢志曰為山濁水所出東北至廣饒入
　鉅定又曰馬車瀆首受鉅定東北至琅槐入海定作
　淀水澤名縣因氏焉即今樂安東北清水泊也北出
　為馬車瀆今高家港也淄水濁水入巨淀時水入馬
　車瀆同歸于海南洋橋記乃以鉅定為巨洱河今巨
　洱自夀光東北入黒冡泊巨淀馬車在夀光西北相
　去六十餘里不合漢書首受鉅定之文濁水亦無入
　巨洱之理曾子開誤矣(溝洫志東海引鉅定溉田鉅/定澤名東海無此澤寰宇記)
　(膠水南定渚渠即漢/武所耕處非東海地)
膠水　水經云出黔陬膠山今膠州膠西縣西南鐵橛
　山也北逕密州東北鹵山古名五弩山鹵水入焉(寰/宇)
　(記膠水出密州諸城縣東㟡山/或亦曰膠水出鹵山皆非是)又北逕高密縣東北
　入都濼都濼者水經謂之夷安潭秦地圖謂之劇清
　池即古貕養澤也張奴水出高密東阜下亦注此澤
　自澤北出注新河(張奴水一名墨水/水側有張奴店)由河北入于海
　其東北入海者膠水之故道差淺而新河為經流新
　河者至元初萊人姚演建言首起膠西縣東陳村海
　口自東南趍西北鑿陸地數百里欲通漕直固海口
　數年而罷余嘗乗傳過之詢土人云此河為海沙所
　壅又水潦積淤終不能通徒殘人耳演真鄭國之罪
　人也
姑尤水　左傳昭二十年姑尤以西注齊東界姑水尤
　水皆在城陽郡東南入海今按沽水有二曰大沽河
　出黄縣南蹲狗山(俗名狗/兒山)曰小沽河出萊州南馬鞍
　山二水俱南流逕膠水縣東南朱毛城東(朱毛即古/即墨城)
　乃相合通名為沽河至膠州東南入海沽水起北海
　至南海行三百餘里絶齊東界故曰沽尤以西尤即
　小沽河耳
沂水　鄭康成云沂水出沂山水經云出蓋縣艾山(寰/宇)
　(記艾山一名臨樂山在/新泰縣東北三十里)道元則曰沂有二源一出柞
　泉山一出魚窮山余按今蒙隂縣東北地名南河川
　小阜之下有曰狗泉(泉傍神祠塑黑狗不知/何據疑此則臨樂山也)此沂源
　也東南逕馬頭固山有泉東流與之合北望沂山五
　十里殊無别源據周禮沂山因沂水得名康成又齊
　之大儒不應有誤疑沂山水源古流今竭耳沂水過
　馬頭固南流逕蓋縣故城又南至沂水縣城西又南
　至河陽村桑泉水西來入焉道元云桑泉出五女山
　南流納堂阜水即今蒙隂東北憚阜大小二河也又
　南合蒙隂水通名為汶河東注沂(水經桑泉亦/稱汶故今云)沂水
　又南逕諸葛城又南逕王祥墓孝感水入焉其水出
　墓西戚溝湖剖氷躍鯉之地又南至沂州城東小沂
　水西來入焉小沂出蒙山西東過費縣神山納祊水
　祊出縣南闗陽川至沂州西又分為洓水涑自州城
　西小沂自城北俱入沂宋慶歴間沂州修城碑云大
　小二沂環流外轉而小沂尤湍于西北平日波如簟
　紋清淺可愛及山雨水至如百萬陣馬摩壘而來謂
　此水也沂水又南分流入三十六穴湖東通沭水詳
　見沭水條又南逕古郯城又南至下邳入泗下邳古
　城在今邳州南道元云沂水至下邳分為二一自城
　北趍西南入泗一自城之東南入泗東沂水上有橋
　(郡國志謂/之長利池)徐泗間呼為圯(音怡/橋也)子房遇黄石公進履
　處今入泗者西沂耳
沭水　水經註大弁山與小泰山連麓沭水出焉(大弁/今訛)
　(作大/屏)漢志謂之術水元和志云俗名漣水出沂山東
　麓經大峴山峴水入焉(穆陵闗南/入沭之水)又南至老牛嶺(嶺/長)
　(二十/五里)折而東逕􁫎山􁫎水入焉􁫎水出􁫎山水經謂
　之箕水又南至洛山洛水西來入焉洛水出壇頭山
　又南經莒州城東又南沙河水西來入焉沙河首受
　西湖水湖受黄華諸水皆莒城西北羣山泉瀦為湖
　又南温泉西來入焉(泉出沂州東北陽山古名温水/阪鼎足三穴沸如湯道元謂西)
　(入沂/非也)又東逕倉山(道元云山上有鹽官城即漢封劉/釘之利城武陽溝水出此東入沭)
　(今屬贛/榆縣)馬嶺羽山(殛鯀山也元和志在臨/沂縣東南百十里是也)由吾(寰宇/記巨)
　(平山南有由吾廟隋文帝徴道士由吾拜諫議大夫/卒葬此山水經又云沭水經司吾山東疑即巨平山)
　(也漢有/司吾縣)羣山聮絡沭東沂西夾山而行山峽之間有
　山口池者俗云禹鑿沂水由三十六穴湖貫此峽口
　與沭相通(道元謂辟陽水首受葛陂水入沭者/蓋此水也今沂州東北有葛溝也)又南
　至沭陽縣入桑塸湖(烏侯切道元謂桑塸水出桑賁/東入沭湖因此名元和志云碩)
　(濩湖在沭陽縣東八十里與朐漣/水縣三分湖為界今訛作桑口湖)由湖東出入于海
　沭水至此正名漣水故縣氏焉道元又謂沭水下流
　古分為二(今名南/漣北漣)魏正元中齊王鎮徐州立大堰遏
　水西流兩瀆之會置城防之名曰曲沭戍其流西入
　淮陽由下邳入泗余按宋金相拒宋人亦堰此水乃
　防北敵遺迹在今海寧沭陽界中
泇水(音加俗作/去聲讀)　泇水有二東泇出沂州西北其山(城/内)
　(普照寺有金僧居/山頌碑作其山)南流至卞莊站(國初立/站今廢)東分一支
　入芙蓉湖溉田數千頃湖在沂州東南芙蓉山下香
　粳鍾畝古稱琅邪之稻即此西泇出嶧州東北抱犢
　山東南流至三合村與東泇合(又有魚溝水出浮丘/山合於此故名三合)
　南貫四湖溉田倍芙蓉又南合武河入于泗謂之泇
　口淮泗舟楫通焉元和志云承縣界有陂十三所皆
　貞觀以來修立以溉田者今沂嶧二州仰泇承二水
　溉田青徐水利莫與為匹皆十三陂之遺迹也武河
　者疑即漢志冠石山之武水水經亦謂之小沂上流
　有故渠俗名文河土人云浚此渠六十里使武河通
　沛可避吕梁徐洪之險而徑逹新濟矣徐邳人恐徙
　河無業每沮之
承水(音澄漢/縣名)　元和志云承縣以西北承水得名寰宇
　記云承治水出縣西北方山王莽改承縣為承治故
　水有此名今又訛為承冶夲出嶧州北六十里花盤
　山之車梢峪源曰滄浪淵淵旁有龍祠宋政和間賜
　額霖澤廟其水南流合許池泉今滄浪淵水微細不
　及獨許池為正源矣承水又南逕州城西門又南納
　金注河又東會武河南入于泗承水溉田千餘頃旁
　多美竹人賴其利
南梁水　後漢志魯郡蕃縣(蕃音/皮)有南梁水道元曰蕃
　縣東北平澤泉若輪焉南鄰于漷亦謂之西漷水首
　受蕃縣西注山陽湖陸二水皆由沛入泗今按南梁
　水出滕縣荆溝村西南流至滕州東門外折而過城
　北又西入山陽湖山陽俗曰刀陽由湖南出注于泗
　南有薛水即古漷水出州東高山春秋魯取邾田自
　漷水杜注水出東海合鄉縣西南經魯國至高平湖
　陸縣入泗蓋此水也又有沙河水出鄒嶧山皆西南
　流至山陽湖與南梁相合同入于泗名三河口
　　　般陽水
籠水　水經註作龍水南出長城中寰宇記云古名孝
　水齊有孝婦顏文姜事姑孝養逺道取水不以寒暑
　易心感得靈泉生於室内文姜常以緝籠蓋之姑怪
　其須水即得值姜不在入室發籠觀之水即噴涌壞
　其居宅故俗呼為籠水今孝婦河也出益都縣顔神
　鎮孝婦祠下(古齊長城踰泰/山東亘于此)西逕萊蕪山隂北注般
　陽城西般水入焉般亦名左阜水出淄川縣東南龍
　山龍灣洞俗名頭河西北流至般陽城東分為二一
　支逕城南一支環城西北俱入籠故水經云般陽縣
　在般水之陽也籠水又北逕長山縣西又北逕鄒平
　縣東蒙河水入焉蒙水俗名沙河出長白山葫蘆峪
　水經謂之魚子溝又北逕新城縣西又北入小清河
　　　濟南水
濼水(源曰趵突流曰/濼東導曰小清)　曾南豐齊州二堂記曰泰山北與
　齊東南諸谷之水西北匯于黑水之灣又西北匯于
　柏崖之灣而至于渴馬之崖則泊然而止(今黄/山下)自崖
　以北至于歴城之西蓋五十里有泉湧出高或致數
　尺名曰趵突之泉齊人謂嘗有棄糠于黑水灣者見
　之于此其注而北則謂之濼水春秋桓公十八年會
　齊侯于濼是也今府城西平地泉源觱湧雪濤數尺
　聲如隱雷旁合馬跑金線諸泉周可數畝北出又合
　蜜脂五龍衆泉竝城北流屈而東至城北水門大明
　湖水出而注之東北至華不注山合華泉(即齊頃公/下如華泉)
　(取飲者三齊記云歴山/下有無底井與此泉通)山之西南引水溉田水經謂
　之歴水陂餘波西注大清曰聽水即今之響河古濼
　水自華不注山東北入大清河偽齊劉豫乃導之東
　行為小清河自歴城東逕章丘鄒平又東逕般陽之
　長山新城又東逕高苑至博興合時水東北至馬車
　瀆入海曲行幾五百里故自濟南東傳博興南源衆
　水古入濟者今竝入小清焉　小清為運鹽河初行
　高苑縣北金皇綂間縣令高通改由縣南長沙溝然
　此水迂曲上流岐淺鹽舟多梗議者欲引孝婦水西
　注上流非計也蓋小清舟不過欲達大清耳若自博
　興引渠至蒲臺立堰平原僅五十里徑達大清矣
大明湖　水經註濼水北為大明湖西有大明寺水成
　淨池池上有亭湖水引瀆東入西郭而側城北注又
　上承東城歴下泉源競發北流出郭注濼水詳此則
　大明湖亦源于濼城西五龍潭側古有北渚亭豈池
　亭遺跡邪湖今在府城内周十餘里即歴下泉源競
　發北流出郭者也歴下名泉有曰金線(趵突/東)曰皇華
　曰柳絮曰臥牛(金線/東)曰東高曰漱玉(金線/南)曰無憂曰
　石灣(趵突/南)曰酒泉曰湛露(無憂/西)曰滿井曰北煑糠(趵/突)
　(北/)曰北珍珠(白雲/樓前)曰散水曰溪亭(北珍/珠東)曰濯纓(北珍/珠西)
　曰灰泉(濯纓/西北)曰知魚(灰泉/東南)曰朱砂(灰泉西府城内灰/泉最大自北珍珠)
　(以下皆匯於此周回廣數/畝當是大明湖之源也)曰劉氏(北珍珠/西北)曰雲樓(劉/氏)
　(南/)曰登州曰望水(萬竹/園内)曰洗鉢(登州/東北)曰淺井曰馬跑
　(洗鉢/西南)曰舜泉(舜祠/下)曰香泉(舜泉/西)曰鑑泉(舜泉/南)曰杜康
　(南舜/廟)曰金虎曰黑虎(李承/務巷)曰東蜜脂(金虎/西南)曰西蜜脂
　(東蜜/脂西)曰孝感(孝感/坊内)曰玉環(同知巷前/今憲衙街)曰羅姑(塌行/街東)曰
　混沙曰灰池(城西南/角塲下)曰南珍珠(鐵佛/巷東)曰芙蓉(姜家/亭前)曰
　滴水(又名清泉/西務北)曰灰灣曰懸清(城西五/龍堂東)曰雙桃(城西/丁字)
　(街/北)曰温泉(城西石橋/北城下)曰汝泉(神童/寺内)曰龍門(一名龍泉/神童寺東)
　曰染池(龍門/東)曰懸泉(中宫/東)曰都泉(中宫/東南)曰柳泉曰車
　泉(中宫東/逺東莊)曰煑糟(四里/山南)曰爐泉(南山/下)曰白虎曰甘露
　(大佛/山)曰林汲(佛峪/内)曰白泉(王舎/店北)曰金沙曰白龍(龍洞/山中)
　曰花泉(張馬/泊)曰獨孤(靈巖/寺)曰醴泉(黌堂/嶺北)曰漿水(盤水/鎮東)
　(南/)曰南煑糠(䗶山/窩北)曰苦苣(柳鋪/東)曰熨斗(黎峪門/家莊)曰鹿
　泉(石固/寨)曰龍居(長城/嶺西)合趵突百脈總七十二見名泉
　碑然逺至中宫靈巖諸泉具載而華不注之華泉明
　水鎮之淨明泉皆失不取況其名亦未甚雅稱蓋當
　時俗筆欽嘗擬會波樓記略云濟南山水甲齊魯泉
　甲天下蓋他郡有泉一二數此獨以百計濤噴珠躍
　金霏碧渟韻琴筑而味肪醴不殫品狀在邑者瀦市
　之半在郭者環城之三棊布星流走城北陬匯于水
　門東流為濼竝于汶過于時入于海可㮣見矣
百脈水　水經出土鼔縣故城西元和志出亭山縣東
　北(亭山在府城/東南九十里)源方百歩百泉俱發故曰百脈即繡
　江源也郡國志云十二斤溝俗名麻灣出章丘縣南
　明水驛明水一名淨明泉出百脈西北石橋邊其泉
　至潔纎塵不留土人以洗目退昏翳與西麻灣水合
　流三里餘入繡江乃東北流逕東陵山漸章丘東城
　又北入小清河縣東七里有揚緒水一名獺河水經
　云出逢陵故城西南經章丘城北入濟水今按獺河
　出長白山之王村峪經章丘東北入小清河曽南
　豐齊州二堂記云太山之北與齊東南諸谷之水西北
　匯于黒水之灣又西北匯于柏崖之灣而至于渴馬
　之厓泊然而止至歴城西湧出趵突之泉嘗有棄糠
　於黑水灣者見之于此其注而北謂之濼水齊多甘
　泉顯名者十數而色味皆同皆濼水之旁出者蔡氏
　援此以證濟水之伏破程氏之論當矣又取沈存中
　筆談謂歴下發地皆泉濟水經過其下自相矛盾何
　邪且古濟行清河如在井底南仰泉源遙在山麓豈
　能相及今黄山渴馬厓水伏而可證又龍洞山中朗
　公谷諸水東西伏流土人云西發趵突東發百脈驗
　之信然蓋歴下衆泉皆岱隂伏流所發西則趵突為
　魁東則百脈為冠地勢使然何闗于濟存中得之傳
　聞九峯按圖索駿容有疑誤近官濟南者遂定以濼
　為濟建濟瀆廟于泉上謬矣
巨合水水經註巨合水南出雞山北逕巨里故城耿弇
　討費敢處又北合武原水入濟按巨里在歴城東七
　十里自宋為龍山鎮巨合水出鎮南五十里曰榆科
　泉逕巨里西武原水出鎮南十餘里曰江水泉逕巨
　里東俗訛為東西巨冶河俱北流五里餘乃相合北
　入小清河巨合之得名以此道元云巨里三靣有城
　西有深坑坑西即耿弇營蓋二水環遶因崖以城為
　險固也
大清河(古濟/今汶)　水經註濟枯渠注巨野澤澤北則清水
　巨野今梁山泊也北出為清河古自夀張縣安民亭
　(亭北對安民/山今曰安山)合汶水汶出泰安萊蕪縣原山之陽水
　經謂之北汶西南逕徂徠山隂又西逕泰山之陽漢
　武明堂遺跡臨水謂之石汶又西逕汶上縣北又西
　逕東平城南其西即安山閘閘下泥河口有亭子店
　古安民亭遺趾清濟與汶合處今閘清水南導任城
　則清濟不入汶汶自行古清河矣汶水又北逕漁山
　東即瓠子歌之吾山在安山東有漢隄遺跡自西而
　東屬之麓山西曹子建冢山東漢黄河故渠又北逕
　陽榖縣西流水合狼水入焉又東北逕東阿縣道元
　云縣東北有清亭春秋隱四年遇于清以河得名也
　又東北逕平隂縣廣里保古齊長城防門河道所由
　春秋齊侯塹防是也廣里見水經又名光里又北逕
　巫山齊侯登以望晉師者俗訛作無兒山山上有石
　室水經謂之孝子堂今曰郭巨廟清水過此古為湄
　湖又東北逕齊河縣縣南門外有梁跨水古朝陽橋
　遺跡耿弇渡處(齊河縣在宋/為耿濟鎮)沙溝水出山茌縣南
　來入焉(今肥城縣東南有/沙溝鎮以水得名)又北逕上濼橋北濼水分
　響河入焉(古名/聽水)又東北逕華不注山隂又東逕下濼
　堰濼水舊入濟處堰南即小清河又北逕臨邑縣又
　東北逕陽縣又北逕齊東縣(河間路屬/縣古東鄒)又東北逕蒲
　臺縣又東北逕高苑縣北又北逕利津縣城東又東
　北入于海(水經云濟至古平安為淵渚謂之平州坈/又東北至琅槐鄉有古黄河通濟枯渠謂)
　(之漯河又東北入海元和志謂海浦浦旁有一沙阜/高丈餘俗呼鬬口淀濟水入海與海潮相鬬故名淀)
　(上有井極甘/海潮不能沒)朱子韓文考異曰按水經河水至東阿
　茌平等縣東北流四瀆津灌注之河水東分濟水受
　河蓋滎口水斷不通始自是出與清水合昔趙殺鳴
　犢孔子臨河而嘆作歌曰狄之水兮風揚波舟檝顛
　倒更相加歸來歸來胡為期按臨濟故狄也是濟所
　經得其通稱詳此則是濟水自滎澤之下濳流至此
　四瀆津口而復出河又東分一支與之合流以過臨
　濟而為狄水然此皆齊地在今濟鄆之間史記以為
　孔子自衞將西見趙簡子則其道不當出此此又不
　可曉者今姑闕之以俟深於地理者考焉欽按漢陳
　留郡平丘縣有臨濟亭故狄也蓋濟水出陶丘北南
　瀆被孟豬北瀆注巨野亭臨此瀆故曰臨濟春秋時
　狄人據此因以名焉此水夫子所歌至王莽時枯竭
　水經所謂濟枯渠注巨野者也其自巨野北出至四
　瀆津與河合流者乃齊之清河水經所謂得其通稱
　者是也漢千乘别有狄縣安帝更名臨濟唐又别以
　漢東朝陽為臨濟今章丘之臨濟鎮也文公蓋疑于
　此云
古河朱文公九歌註曰禹治河至兖州分為九道以
　殺其溢其間相去二百餘里徒駭最北鬲津最南徒
　駭是河之本道東出分為八枝也胡氏大記曰大陸
　澤北九河之地平延漫流易淤故禹多與之地使下
　流通曠齊桓擅一時之利適河行徒駭因以八河之
　地充樹藝立城邑下流始廹溢為患欽按河過大陸
　趨海勢大土平遷徙不常自播為九禹因而疏之非
　河獨行經流禹於旁近支鑿以殺其溢也禹後歴三
　代至齊桓時千五百餘年矣支流漸絶經流獨行亦
　理勢如此非齊桓冒曲防之禁故塞九河實九河自
　為平陸可樹藝耳至定王五年河遂南徙砱礫漢世
　漸決而南元帝永光中決于清河分流入博州後又
　決于平原乃東入青齊二州之境遂由漯川與濟竝
　行入海宋紹熙以後乃南連大野并泗入淮金初又
　改由渦近嵗復由泗入淮河濁淮泗俱清清淮勢大
　可以吞伏故下流無淤塞之患惟汴宋之郊盤屈平
　壤潰決如故自定王以來又千五百餘年河自北而
　南徙千餘里今按桑田之地講求變遷之陵谷欲盡
　合古書難矣漢世去古未逺河隄都尉許商言九河
　故道謂徒駭在成平(金獻州樂夀縣景/城鎮古有成平城)胡蘇在東光
　(今景州東光縣東連/滄州古有胡蘇亭)鬲津在鬲縣(德州有/鬲縣城)曰太史曰
　馬頰曰覆釡在東光之北成平之南曰簡曰潔曰鉤
　盤在東光之南鬲縣之北斯言簡而近實後世圖志
　雖詳反見淆亂欽嘗徃來燕齊西道河間東履清滄
　熟訪九河故道蓋昔北流衡漳注之(今之御河漢初/猶入河漢魏時)
　(名漳水隋唐/以來名御河)河既東徙漳自入海安知北流之漳非
　古徒駭河歟(宋會要神宗熈寧三年議開御河臣竂/奏云可以恩州武城縣䦕約二十餘里)
　(入黄河北流故道下五股河詳此/則御河入黄河北流故道無疑也)踰漳而南清滄二
　州之間有古河隄岸數重地皆沮洳沙鹵太史等河
　當在其地滄州之南有大連澱(今曰大梁五龍堂宋/碑作大連疑即隋末)
　(羣盗所據之/豆子䴚也)西踰東光東至海此非胡蘇河歟澱南
　至西無棣縣百餘里間有曰大河曰沙河皆瀕古隄
　縣北地名八會口(土人云因/河會得名)縣城南枕無棣溝兹非
　簡潔等河歟(無棣溝通海隋末廢塞唐薛元鼎開之/百姓歌曰新河得通舟楫利直達滄海)
　(魚鹽至昔日徒行今騁駟美哉薛公德滂被凡此溝/澱今皆為鹽司堰塞平時瀦水不通纔遇霪雨水即)
　(潰溢故河間清滄之地常被水害無有寧歲吾友伯/荅爾都水嘗言撥丁河數塲醝課與山東運司帶辦)
　(廢堰泄水則河間永無患矣/執政無識竟沮之良可歎矣)東無棣縣北有䧟河濶
　數里西通德棣東至海兹非所謂鉤盤河歟(德州有/盤河鎮)
　濵州北有士傷河西踰德棣東至海兹非鬲津河歟
　士傷河最南比他河差狹是為鬲津無疑也(所謂士/傷者土)
　(人云昔日戰塲因傷賢人故云按水經漢安帝時劇/縣賊畢豪等乗船冦平原縣令劉雄門下小吏所輔)
　(浮舟追至厭次津戰敗為賊所擒輔求/代雄豪縱雄殺輔于此津蓋此河也)蔡氏書傳乃
　曰自漢以來講求九河皆無依據祖王横之言引碣
　石為證謂九河已淪於海欽按禹貢文北過洚水至
　於大陸又北播為九河同為逆河入于海大陸在邢
　趙深三州之地爾雅之廣河澤也去海岸已數百里
　(大陸又曰鉅鹿呂氏春秋曰鉅鹿之北遂分為九河/路史云九河始元城大名縣西三里有故瀆鄭夾漈)
　(謂大陸非趙地之廣河澤乃汲/郡之呉澤也如此則又逺之矣)又東至海中始敘九
　河則大陸與九河相離千里如是之逺而絶無表志
　不合禹貢之文其不可信一也王横謂海溢出浸數
　百里而青兖營平郡邑不聞有漂沒之處而獨浸九
　河其不可信二也今平原迤北清滄之間雖為樹藝城
　邑相望而地形河勢高隱曲折徃徃可尋但禹初為
　九厥後或三或五遷變多寡不同必欲按名而索故
　致後儒紛紛之論不得不辨
海　海岱惟青州謂東北跨海西南距岱跨小海也本
　名渤海亦謂之渤澥海别枝名也蓋太行恒嶽北徼
　之山循塞東入朝鮮(今高/麗)海限塞山有此一曲北自
　平州碣石南至登州沙門島是謂渤海之口濶五百
　里西入直沽幾千里焉漢王横乃謂九河之地淪為
　小海然則唐虞之時青州跨海者跨何海邪且海溢
　出浸數百里何自秦漢以來青兖營平郡縣不聞有
　漂沒之者足證横失海溢者有之横言之過也近世
　蔡氏書傳金履祥通鑑前編皆祖横説又謂小海所
　淪青兖北境悉非全壤豈二州北境有荒漠棄地為
　海所漸而歴代信史不之書邪無是理也蓋因委九
　河於海中指碣石在海外遂有此論今青境無缺兹
　不必辨古兖之地自今濟南以西北包濵棣滄瀛帶
　雄鄚西襟深兾南遶曹濮東括魯鄆四至亦不狹矣
　在春秋戰國其地𤓰分後世從而小之未詳考也金
　氏又云碣石有二在高麗者曰左碣石在平州者正
　禹貢之右碣石也乃今沙門島對岸之鐵山正當渤
　海之口果為右碣石則唐虞之時青兖東北直岸大
　海無渤海矣此又可信邪今齊境東南則日照即墨
　膠州正東則寜海登州皆岸大海東北則萊濰昌邑
　正北則博興夀光西北則濵棣二州皆岸渤海云
　
　
　
　
　
　
　
　
　
　
　
　
　
　
　
　齊乘卷二
欽定四庫全書
　齊乗卷三　　　　　　　　元　于欽　撰
郡邑
　禹貢别州以山川定經界後世地理家宗之漢志主
　于郡國凡山川事蹟附于州縣之内世史宗之齊乘
　者地理之書也其於山川則法禹貢導之而未盡者
　依史例亦附見于郡邑之下云
益都路　禹貢青徐二州之域春秋戰國之齊及魯東
　楚北之境秦齊郡琅邪之地漢初子肥王齊有七十
　二城都于臨淄後置青州刺史領郡國有九此為齊
　郡北海千乗及徐之琅邪東海郡地武帝封子閎為
　齊王策曰嗚呼小子閎受兹青社葢古者以太社五
　色土隨方封國使立社故齊有青社之稱後漢魏晉
　又為齊國樂安髙宻城陽郡地而青州刺史竝理臨
　淄永嘉之亂刺史茍晞棄青州漢將曹嶷據之以臨
　淄平夷難以禦敵乃於堯山南築廣固城以居降于
　東晉尋為石勒所陷後為段龕所據自稱齊王慕容
　恪滅趙克青州苻堅并燕盡有齊地堅敗苻朗以州
　降晉改置幽州以辟閭渾為刺史鎮廣固隆安四年
　為慕容德所陷德都廣固稱南燕王子超為劉裕所
　滅裕留羊穆之為刺史夷廣固城而歸穆之乃築東
　陽城為青州宋置青州□理厯城後理東陽又移理
　臨淄後併兾州琅邪皆没於元魏魏置青州及北徐
　州髙齊因之宇文周并齊置齊郡樂安北海改北徐
　為沂州隋竝廢之大業初復為北海髙宻琅邪三郡
　之地唐武德二年置青州總管府領州八此為青宻
　沂三州屬河南道七年改為都督府天寳元年罷都
　督府改為北海郡乾元元年復為青州置平盧淄青
　節度石晉開運初為防禦州天福十二年復為平盧
　節度宋為青宻濰沂四州屬京東東路淳化五年改
　青州為鎮海軍(按會要太宗命曹彬為青州節度使/中書奏云唐乾元中侯希逸為平盧)
　(節度本平州之地屢為賊所廹希逸率將士破賊又/為奚虜所侵乃拔其軍二萬餘人且戰且行逹青州)
　(詔就加希逸為平盧淄青節度使自是迄今淄青節/鎮皆帶平盧之名今青州頗為重地請以鎮海為額)
　(從之詔曰眷彼營丘控於東夏太公開四履之地小/白舉九合之師忠烈猶存風流可尚宜改總戎之號)
　(用旌表海之邦青州/平盧軍改為鎮海軍)開寳五年升宻州為安化軍節
　度元祐三年改安化為臨海軍政和元年以青州為
　齊郡金初屬偽齊後升為益都府太抵魏晉已前青
　州總治全齊為方牧之寄隋唐以䧏止同列郡故金
　太常卿范拱中和堂記云漢興田肻陳東秦形勝髙
　祖納之大封同姓逮至有唐分天下為十道以青隸
　河南止稱北海郡舉全齊之都會委之庶僚不擇重
　臣以為方伯此規畫之失也宋懲唐失升為帥藩總
　治八州由是益都復為重鎮然不升府號尚處濟南
　東平之下亦未為得也金於是始建府名立東路總
　管以十三州隸焉愚按此説非是漢祖初定天下三
　齊之地與闗中懸隔千里非親子弟勿王懲信布也
　然封三庶孽分天下半亦足致亂漢初制度未必盡
　善唐之十道先儒謂逺不畔古近不違今其後禍亂
　猶階藩鎮唐制豈短于宋乎國朝沿金制以東齊業
　李全父子遂致跋扈擇重臣為方伯豈長䇿乎今益
　都以東傅海皆割入寜海般陽南則益以滕嶧東西
　不數百里南北僅千里焉此亦犬牙之勢也元領散
　府一州十三縣三十六司候録事司各四癸丑年廢
　各州録事司候入倚郭縣丁巳年行長山縣廢入髙
　苑縣至元二年割登萊二州八縣入般陽廢行淄州
　淄川縣入益都縣行泰安州泰安縣入沂水縣蘭陵
　縣入嶧州三年廢益都散府入本路昌樂縣入北海
　縣九年割出寜海州及牟平文登二縣延祐三年増
　置䝉隂縣今領州八録事司一縣二十一𨽻府者六
　𨽻州者十有五　東至即墨五百七十里西至般陽
　路一百四十里南至邳州七百八十里北至濵州利
　津縣二百一十里東南到淮安路海寜州六百四十
　里東北到海二百一十里西南到濟寜路八百里西
　北到河間路六百五十里到大都驛程一千三百五
　十里徑九百里　府城五門周二十里俗稱南陽城
　北城為東陽城東西長而南北狹兩城相對抱洋如
　偃月因洋以為隍因其崖以為壁葢古者合為一城
　或皆羊穆之所築或後人増葺未可知也輿地記曰
　北齊移益都縣入青州以城北門外為治所唐通典
　曰今之青州理在益都縣歐陽公表海亭詩注曰南
　洋北洋河一在州中一在城外曽肇南洋橋記曰東
　陽城府治之北城也由此推之明是一城古昔全盛
　之時初無棄地靖康兵燼之餘金人止據北城立府
　後徙南城遂為瓦礫之區耳齊記補曰天會中北城
　頽廢移州治南陽城為益都府愚按南陽酈道元通
　為水名北齊嘗為龍興寺名其為城名不知所據(天/會)
　(金大宗之年齊記補謂是章宗時臨淄李餘慶之筆/餘慶爵至開國編書如此則餘慶之文筆可知已或)
　(云後人託名以/傳未必然也)
録事司　司府城内户役初本路及沂宻二州皆設録
　事司濰膠莒滕四州皆設司候司癸丑年並廢入倚
　郭縣惟隨路置焉
益都縣(中/)　倚郭本漢侯國武帝封菑川王子胡為益
　都侯故城在壽光縣南今縣境乃兩漢廣縣地屬齊
　郡晉廢廣縣曹嶷築廣固羊穆之築東陽皆其地元
　魏於夀光益城置益都縣髙齊移入青州城北門外
　為治所隋之北海郡唐宋之青州並理此宋以前止
　為縣名金因升為府號仍置縣屬焉國朝因之至元
　二年廢臨淄臨朐二縣并顔神鎮之行淄川縣入此
　縣後復置臨淄臨朐二縣顏神鎮止設巡檢而來𨽻
　焉初以北門外為治所後移府城
臨淄縣(下/)　府北五十里古營丘齊都也晏子曰先君
　太公築營之丘謂築邑此地漢初齊悼惠王都此後
　置齊郡後漢魏晉為齊國青州理此元魏為齊郡髙
　齊廢入益都縣隋開皇十六年移髙陽縣理此改為
　臨淄縣屬北海郡唐宋並屬青州金屬益都府國朝
　至元三年廢入益都縣十五年復置(元和志云縣理/即臨淄古城然)
　(則唐縣在古城今縣理小城/相去僅十里疑亦金亂所徙)
臨朐縣(下/)　府南四十五里古伯氏駢邑縣北七里有
　伯氏冢通典云古東陽城一名凡城左傳晏弱城東
　陽者是也漢置臨朐縣屬齊郡以縣東朐山取名晉
　省入昌國縣隋開皇六年改為逢山縣大業初改曰
　臨朐屬北海郡唐宋並屬青州金屬益都府國朝至
　元二年廢入益都縣十五年復置
髙苑縣(下/)　府西北百六十里漢初封丙猜為髙宛侯
　後為縣屬千乗郡後漢晉屬樂安國髙齊改曰長樂
　隋開皇十八年改曰會城大業初復曰髙苑屬齊郡
　取髙宛故城為名唐宋並屬淄州宋景德三年以縣
　置宣化軍熈寜三年軍廢縣復來𨽻即縣置宣化軍
　使金亦屬淄州國初屬行淄州至元二年行淄州廢
　始來𨽻通典有漢被陽城又為狄縣地田儋兄弟殺
　狄令起此安帝永初二年改狄為臨濟其後省入髙
　苑故城在縣南
樂安縣(下/)　府北九十里漢千乗郡樂安縣元帝封丞
　相匡衡樂安侯後漢屬樂安國晉屬樂安郡隋省入
　千乗縣開皇三年移於廣饒城屬青州今縣理也唐
　武德二年於此置乘州八年廢之縣仍屬青州宋因
　之金改曰樂安屬益都
夀光縣(下/)　府東北七十里應劭曰古斟灌國禹後也
　(古城在縣東/説見古迹)漢為夀光縣屬北海郡文帝十八年置
　菑川國後漢併入北海菑川故城在縣西隋開皇六
　年於縣北十里博昌故城置夀光縣唐初屬乘州後
　屬青州宋因之金屬益都
博興州(下/)　府西北百四十里古薄姑地東南有薄姑
　城與漢博昌城相近十三州記云昌水其勢平博漢
　置博昌縣屬樂安國髙齊省之移樂陵縣理此(寰宇/記樂)
　(陵故城在縣/東十二里)隋開皇十六年復為博昌屬北海唐屬
　青州五代唐避李國昌諱改曰博興宋金因之厯代
　止為縣國朝升為州
濰州(下/)　府東百三十里春秋戰國皆屬齊秦屬齊郡
　漢平夀縣及下密桑犢地屬北海郡後漢省桑犢餘
　屬北海國晉為濟南郡(輿地記曰晉濟南郡領平夀/下宻膠東即墨祝柯五縣而)
　(以平夀為郡治考其屬邑乃漢/北海平原膠東地非濟南地也)元魏復北海郡髙齊
　改髙陽郡隋開皇十六年置濰州大業末年因賊陷
　俱廢唐武德三年復置濰州領北海漣水平夀華池
　成都下宻東陽寒亭濰水汶陽膠東營丘華苑昌安
　都昌城平十七縣後六年唯存北海營丘下宻三縣
　餘並廢八年州與營丘下宻二縣亦廢惟以北海縣
　屬青州宋建隆三年置北海軍乾德三年升為濰州
　政和元年又改為北海軍金復置濰州屬益都元領
　縣三昌樂廢領縣二曰北海曰昌邑以北海為治所
北海縣(下/)　倚郭應劭曰古斟尋國禹後也漢為平夀
　縣屬北海郡又有斟縣後漢屬北海國晉以平夀置
　濟南郡元魏後以為北海郡髙齊改曰髙陽隨初罷
　郡置下宻縣於廢郡城開皇十六年於縣置濰州大
　業末州廢移下宻於此置北海縣唐武德二年以縣
　置濰州八年州廢省下宻入北海屬青州宋初屬北
　海軍後屬濰州金因之國朝至元三年廢昌樂縣入
　焉按昌樂即漢之營陵縣廢城在縣西元魏時嘗曰
　營丘非臨淄之營丘也
昌邑縣(下/)　州東七十五里古鄑城左傳莊公元年齊
　遷紀之鄑城漢志云在都昌西此漢都昌縣屬北海
　郡髙祖六年封朱軫為都昌侯後漢屬北海國(古城/在縣)
　(南寰宇記曰都昌古城齊頃公封逢丑父食邑漢魏/晉為縣後廢今為昌邑縣又云都昌漢更立昌邑縣)
　(魏晉因之按漢志武帝天漢四年更山陽為昌邑國/楊震傳昌邑故城在兖州金鄉縣西北不應在此何)
　(故自相矛盾故俚俗因此誤/以為昌邑令王宻懐金之地)隋曰昌都唐廢入北海
　縣宋乾德間即唐安鄉建昌邑縣屬濰州(金皇統題/名牌云)
　縣邑拒海五十里濰水之下流也韓信傳又曰臺昌
　漢末孔北海為黄巾賊管亥所圍太史慈約昭烈救
　之於此
密州(下/)　府東南二百八十里戰國齊地秦為琅邪郡
　漢為琅邪髙宻城陽三郡地後漢屬琅邪北海國晉
　屬城陽郡元魏屬髙宻永安二年改置膠州隋開皇
　五年改為宻州大業初州廢復為髙宻郡五代漢為
　防禦州宋因之開寳五年升安化軍節度元祐三年
　改臨海軍領縣五金割莒縣置莒州領縣四國朝以
　膠州髙宻二縣置膠州領縣二曰諸城曰安丘以諸
　城為治所(州理有中外二城外城漢東武城也其中/城後魏築以置膠州隋改宻州並理此城)
諸城縣(下/)　倚郭左傳莊公廿九年城諸古城在縣西
　漢為東武琅邪之郡治後漢屬琅邪國晉屬東菀郡
　元魏屬髙宻郡隋開皇三年罷郡屬膠州五年改膠
　州為宻州縣仍屬焉十八年改東武為諸城縣大業
　初復屬髙宻郡唐屬宻州宋金皆因之
安丘縣(下/)　州西百二十里古根牟國漢髙初封張説
　為安丘侯後置縣有兩安丘一在北海一在琅邪後
　漢止在北海曰古渠丘今縣鄰北海非琅邪之安丘
　矣元魏屬東菀郡宋屬南平昌元魏屬膠州髙齊天
　保七年省隋開皇十六年分昌安縣於牟鄉城置牟
　山縣牟鄉古根牟國也大業二年省昌安改牟山為
　安丘縣三年移於漢平昌城唐武德六年移今理乾
　元二年以安祿山亂改名輔唐五代梁開平二年復
　為安丘後唐又名輔唐石晉避諱改曰膠西宋開寳
　四年復曰安丘金因之並屬宻州
膠州(下/)　府東三百五十里本漢琅邪郡黔陬髙宻不
　其縣地後漢屬北海國晉屬城陽元魏置膠州於髙
　宻郡隋開皇初改膠州為宻州並理諸城十六年置
　膠西縣屬髙密郡唐武德元年省膠西入髙宻以其
　地為板橋鎮宋元祐三年復置膠西縣移臨海軍理
　此金亦為膠西縣屬宻州國朝至元二十四年以縣
　置膠州以髙宻即墨來𨽻
膠西縣(中/)　倚郭古介葛盧國左傳襄公廿四年齊崔
　杼伐莒侵介根杜注云黔陬東北計基城號介國漢
　文帝分齊立膠西國封悼惠子卬為膠西王都髙宻
　此漢黔陬縣地晉屬城陽元魏屬髙宻後屬平昌郡
　隋置膠西縣大業初省黔陬入焉唐省入髙宻以其
　地為板橋鎮宋元祐三年復置屬宻州又移臨海軍
　理此金因之大德年間東嶽廟碑云臨海軍治膠西
　為東武劇邑葢控東南海道風颿信宿可至呉楚
髙宻縣(下/)州西北五十里禹初封國春秋萊之夷維邑
　也(即漢夷/安城)漢文帝十六年置膠西國宣帝本始元年
　更名髙宻光武封鄧禹為髙宻侯地屬北海宋孝武
　併北海後屬髙宻髙齊省之隋復置屬宻州大業初
　罷州復屬髙宻郡唐武德六年移髙宻治夷安城亦
　屬宻州宋金因之漢淳于縣本春秋之州國髙齊省
　入髙宻曹㕘傳又為假宻濰水所經信㕘撃龍且地
即墨縣(下/)　州東北百二十里戰國田單所守城臨墨
　水故名漢即墨縣屬膠東國後漢即墨國屬北海郡
　晉屬濟北郡髙齊省之隋開皇十六年於古不期城
　東北二十里置今縣屬萊州(古即墨城在今/縣西朱毛城是)唐宋金
　因之
莒州(下/)　府東南三百二十里本漢琅邪東莞東安地
　晉改東安為沂水縣又為南青州宇文周改曰莒州
　皆在沂水縣隋大業初廢之唐武德五年置莒州貞
　觀八年廢以莒縣屬宻州沂水屬沂州宋因之金升
　莒縣為莒州屬益都府改日照鎮為縣併沂水來𨽻
　國朝因之又析沂水置䝉隂領縣四曰莒曰沂水曰
　日照曰䝉隂以莒為治
莒縣(下/)　倚郭古莒國地志曰周武王封少昊之裔兹
　輿於莒始都計(膠州南/計斤城)春秋隠二年莒人入向向莒
　縣也傳三十世至子朱號渠丘公為楚簡王所滅地
　入于齊燕樂毅破齊惟聊莒即墨三城不下漢莒縣
　屬城陽國文帝封朱虚侯章為城陽王都莒光武併
　入琅邪魏城陽郡徙治東武莒仍屬焉晉太康十年
　割莒縣屬東莞惠帝徙東莞郡理莒城南燕桓遵為
　徐州刺史鎮莒劉裕北伐遵舉城䧏元魏亦以莒屬
　東莞髙齊罷東莞郡以莒東莞二縣屬東安隋開皇
　初屬莒州大業初屬琅邪郡唐武德五年屬莒州貞
　觀八年屬宻州宋因之至今置莒州以縣屬
沂水縣(下/)　本春秋莒魯所争之鄆邑十三州記曰魯
　昭公所居為西鄆在束平莒魯所争為東鄆在此杜
　預亦云城陽姑幕縣南有員亭俗變其字即鄆也漢
　為東莞縣即今縣城南燕於此置縣元魏孝文改為
　新泰隋開皇四年改曰東安十六年於古葢城别置
　東安以此為沂水縣屬琅邪郡唐宋並屬沂州金屬
　莒州國朝至元二年廢行新泰縣入此延祐三年復
　析置䝉隂(州西北/七十里)
日照縣(下/)　州東南百五十里海濵十里葢漢海曲之
　地宋元祐二年置日照鎮屬宻州金升為縣屬莒州
　南接淮安贛榆縣界有孤奎石駝山
䝉隂縣(下/)　州西北二百二十里䝉山北二十五里漢
　屬泰山郡後漢省之晉復置屬琅邪髙齊省入新泰
　縣唐初置屬泰山後亦廢入新泰宋金因之國朝至
　元二年廢行新泰縣延祐三年析沂水之新寨鎮置
　此縣
沂州(下/)　府南五百里春秋齊魯二國之境秦漢琅邪
　東海郡地初吕后封劉澤為琅邪王文帝徙澤王燕
　以琅邪為郡領縣五十一後漢復為國封皇子京為
　琅邪王自諸城徙都開陽故城是也晉武咸寜三年
　改封東莞王伷王琅邪薨子覲嗣薨子睿嗣是為東
　晉元帝即位于江東於琅邪郡城東北置發干戍以
　南軍鎮之後為石勒所陷乃於丹陽江乘縣别立南
　琅邪郡元魏莊帝置北徐州即今州理城也宇文周
　改為沂州隋改為琅邪郡大業末為徐圓朗所據唐
　武德四年平圓朗置沂州天寳元年復為琅邪郡宋
　金並為沂州沂水經其東南淮泗舟楫通焉領縣二
　曰臨沂曰費以臨沂為治所
臨沂縣(中/)　倚郭本魯地春秋城中丘在縣東北漢屬
　東海郡後漢及晉屬琅邪國元魏改屬郯郡髙齊省
　隋開皇十六年置臨沂縣於古郈城(在今縣東/二十六里)大業
　二年移縣於州理唐屬沂州宋金因之
費縣(下/)　州西北九十里魯季氏之邑漢為縣屬東海
　後漢為國屬泰山晉屬琅邪國自宋至隋並屬琅邪
　郡大業末為賊所破唐武德四年重置屬沂州寰宇
　記曰漢費縣理祊城元魏太和間自祊城移縣理陽
　口山隋開皇三年復移入祊城今縣理是也
嶧州(下/)　府西南七百五十里古鄫國通志曰鄫亦作
　繒姒姓子爵夏少康封其少子曲烈于鄫傳國至春
　秋襄公五年莒滅之鄫太子巫仕魯去邑為曾曾晳
　曾參其後也古鄫城在州東八十里此漢承縣地也
　(胡氏大紀曰莒女為鄫夫人取莒公子為後與黄歇/進李□之妹於楚王吕不韋獻邯鄲之姫於秦公子)
　(其事雖殊其欲滅人之祀而/有其國則一也故書莒滅鄫)漢承縣屬東海郡(承時/證切)
　晉惠帝分東海郡之蘭陵承戚合鄉昌慮五縣置蘭
　陵郡理承縣隋開皇三年罷郡以承縣屬徐州十六
　年以縣置鄫州大業二年省鄫州及承縣移蘭陵置
　於廢鄫州城屬徐州後為山賊左君衡所破唐武德
　四年復置鄫州又改蘭陵為承縣貞觀六年廢鄫州
　以縣屬沂州宋因之(唐承縣仍理鄫州/城至宋移理今縣)金改曰蘭陵
　屬邳州國朝升嶧州初以蘭陵為倚郭縣至元二年
　省
滕州(下/)　府西南八百里漢晉蕃(音/皮)鄒二縣地屬魯國
　唐宋則徐兖二州之縣金始置滕州屬東平府元領
　縣三至元初割沛縣入濟寜路領縣二曰滕曰鄒以
　滕為治所
滕縣(下/)　倚郭古滕國小邾左傳曰郜雍曹滕文之昭
　也文王子錯叔繡所封三十二世為齊所滅漢初夏
　侯嬰為滕令號滕公因秦縣也後置蕃縣屬魯國至
　武帝移置公丘屬沛郡晉廢公丘入蕃還屬魯國又
　置蕃郡髙齊廢之隋以其為滕舊都故改蕃為滕縣
　屬彭城唐屬徐州宋屬鄆州金以縣置滕州
鄒縣(下/)　州北百里古邾國通志云顓帝𤣥孫陸終氏
　第五子晏安賜姓曹封于邾子孫以邾為姓周武王
　封晏安之裔邾挾為附庸自挾至儀父十二世始見
　春秋儀父附從齊桓定霸有功進爵稱子十四世邾
　文公遷于繹改稱鄒趙臺卿曰至孟子時改曰鄒矣
　改説非也按六書故邾鄒同聲之轉也春秋時邾莒
　用夷故邾謂之邾婁婁有二音合閭音為邾合樓音
　為鄒此本邾國耳後為楚宣王所滅遷之江夏故黄
　州黄岡縣有邾城古鄒國則别見濟南此兩漢屬魯
　國晉廢南平陽入此縣屬魯郡隋因之唐屬兖州宋
　屬襲慶府金屬東平府
般陽府路　禹貢青州之域萊夷作牧之地周禮職方
　之幽州春秋戰國之齊秦屬齊郡漢晉則為濟南樂
　安東萊郡地元魏髙齊為東清河郡及光州東牟之
　境隋屬齊郡及淄萊二州大業初淄州併入齊郡萊
　州為東萊郡唐武德元年置淄州四年置萊登二州
　天寳元年廢淄州為淄川縣改萊州為東萊郡登州
　為東牟郡並屬河南道宋置淄萊登三州屬京東東
　路金屬益都國初淄州屬濟南登萊屬益都中統五
　年置淄州路登萊二州來𨽻至元二年改為淄萊路
　廿四年改為般陽府路元領縣六至元初割鄒平屬
　濟南髙苑屬益都二州帶入八縣今領州二領録事
　司一縣十二𨽻府者四隸州者八　東到益都路百
　四十里西到濟南路二百二十里南到萊蕪縣百六
　十里北到髙苑縣百三十里東北到臨淄縣九十里
　東南到沂水縣二百五十里西南到泰安州二百六
　十里西北到青城縣百五十五里到大都驛程千二
　百一十里
録事司　沿革與益都路同
淄川縣(中/)　倚郭本漢般陽縣在般水之陽屬濟南郡
　後漢屬齊國晉省之宋元嘉五年改貝丘縣於縣置
　清河郡髙齊廢郡以貝丘屬齊州隋開皇十六年以
　縣置淄州十八年改貝丘為淄川縣大業初州廢縣
　屬齊州唐武德元年復置淄州縣屬焉又析置長白
　縣六年省宋金因之
長山縣(中/)　府北六十五里古於陵地(按史記索隠曰/孟子云陳仲子)
　(兄為齊卿仲子以為不義乃適楚居於陵楚王聘以/為相仲子逃去為人灌園然則於陵又在楚地何也)
　漢置於陵縣屬濟南郡故城在縣南魏晉因之宋武
　於此僑立廣川郡改為武強縣髙齊改廣川為平原
　郡隋開皇三年廢平原郡移武強縣入廢城屬冀州
　十六年分置淄州縣仍屬焉十八年改武強為長山
　縣以縣南長白山名大業初廢淄州以縣隸齊州唐
　武德元年置鄒州縣又屬焉八年鄒州廢仍屬淄州
　宋金並因之
蒲臺縣(中/)　府東北二百里古有鬲氏國羿殺夏王相
　其臣靡奔有鬲後與鬲君滅浞立少康漢千乘郡濕
　沃縣後漢為鬲侯國屬平原三齊記曰秦始皇東遊
　於臺下縈蒲繫馬今蒲生猶有縈者臺在濵州東去
　此四十里名曰秦臺隋開皇十六年置蒲臺縣屬渤
　海唐屬淄州景龍元年屬棣州五代周世宗復屬濵
　州宋太中祥符五年省入渤海以其地為蒲臺鎮金
　復置縣屬濵州國初因之中統五年來隸
新城縣(中/)　府北八十里本長山縣之驛臺鎮國朝戊
　子年以人民蕃聚置為縣以田索二鎮隸之
萊州(中/)　府東北五百里禹貢萊夷之地周職方幽州
　之域史記周武王封太公於營丘萊侯聞之與太公
　爭營丘則萊為殷時侯國也春秋時齊侯伐萊萊共
　公浮柔奔棠晏弱圍棠滅之遷萊于郳(棠在即墨/郳在昌慮)秦
　屬齊郡漢髙四年以韓信虜齊王廣分齊置東萊郡
　屬青州萊在齊之東垂也初理掖後理黄魏因之晉
　武太康四年徙遼東王蕤王東萊復理掖至宋改理
　曲城元魏皇興四年分青州置光州(取界内/光水名)仍領東
　萊郡州與郡同理在掖縣髙齊宇文周並因之隋開
　皇初罷郡改光州為萊州大業初復為東萊郡唐武
　德初改為萊州天寳元年曰東萊郡乾元元年曰萊
　州隸河南道宋為防禦州屬京東東路金升州為定
　海軍節度屬山東東路國初屬益都中統五年來隸
　至元二年割即墨縣入膠州領縣四曰掖曰膠水
　曰招逺曰萊陽以掖為治所
掖縣(中/)　倚郭古過國(平/聲)寒浞封子奡之地漢志夜侯
　國有過鄉春秋類傳亦以有過在掖縣戰國䇿又云
　田單封掖邑即掖省文未知是否掖水出縣東南寒
　同山故以氏焉自漢以來屬東萊唐宋並屬萊州
膠水縣(下/)　州南百三里本漢膠東國漢以即墨置膠
　東國古城在縣南後漢省為縣屬北海國晉屬長廣
　郡元魏屬北海郡隋仁夀元年改曰膠水屬萊州唐
　宋金並因之
招逺縣(下/)　州東北百二十里本掖縣地有羅山金人
　初置羅峯鎮後升招逺縣屬萊州西北至海五十里
　海道東山河口至朱王海口倉百三十里
萊陽縣(下/)　州東北百八十里漢縣屬東萊郡在昌水
　之陽故名古城在文登縣西南三十里晉初無此
　縣元康八年復立昌陽縣屬長廣郡今理是也髙齊
　天保七年廢長廣以昌陽屬東萊郡隋開皇三年罷
　郡以縣屬萊州唐因之五代唐莊宗避國諱改為萊
　陽宋金因之
登州(下/)　府東北七百五十里北至海三里禹貢嵎夷
　之地春秋牟子國戰國屬齊秦屬齊郡漢屬東萊郡
　元魏屬東牟郡髙齊屬長廣郡隋開皇初屬牟州大
　業三年廢唐武德四年復置牟州後因文登縣人不
　從賊黨遂於縣理置登州貞觀元年牟登二州俱廢
　如意元年又於牟平縣置登州神龍三年自牟平徙
　登州於蓬萊鎮析黄縣置蓬萊縣今州理是也天寳
　元年為東牟郡乾元元年復為登州宋因之屬京東
　東路領縣四金初析牟平文登兩縣置寜海軍以兩
　水鎮為福山縣楊疃鎮為棲霞縣還登州國初屬益
　都中統五年來隸領縣四曰蓬萊曰黄曰福山曰棲
　霞以蓬萊為治所
蓬萊縣(下/)　倚郭本黄縣地漢武於此望海中蓬萊山
　因築城以為名唐貞觀八年於此置蓬萊鎮神龍三
　年析黄縣置蓬萊縣宋金因之
黄縣(下/)　州西南百三十里古萊子都此故城在縣東
　南二十五里漢黄縣屬東萊郡髙齊天保七年移今
　理唐初屬牟州神龍三年屬登州宋金因之漢志秦
　欲伐匈奴使天下飛芻輓粟起於黄腄(直瑞/切)琅邪負
　海之郡腄即文登黄即此縣
福山縣(下/)　州東南二百八十五里本漢腄縣地舊為
　兩水鎮屬登州金偽齊阜昌二年置福山縣屬登州
棲霞縣(下/)　州南百五十四里腄縣地舊為楊疃鎮亦
　偽齊所置
寜海州(下/)　禹貢嵎夷周禮幽州域春秋萊國秦齊郡
　之東腄漢東牟不夜縣地後漢為牟平侯國並屬東
　萊郡魏晉止為縣髙齊天統四年分置文登縣屬長
　廣郡隋開皇三年改長廣為牟州以文登縣屬萊州
　大業二年亦廢牟州入萊州唐武德四年又於黄縣
　東中郎城置牟州文登縣置登州領文登觀(音/貫)陽二
　縣六年以觀陽屬牟州又置清陽廓定二縣屬登州
　貞觀元年二州三縣俱廢入文登如意元年復登州
　神龍三年登州徙置蓬萊鎮麟德二年復置牟平屬
　登州宋因之金初偽齊劉豫以兩縣置寜海軍大定
　廿二年升為州屬山東東路國初屬益都至元九年
　直𨽻
　省部領縣二曰牟平曰文登以牟平為治所　東到
　海二百六十里西到福山縣七十五里南到汝山海
　口百六十里北到營島海口十里東北到雙島海口
　六十里東南到逺島海口百八十里西南到萊陽縣
　二百四十里西北到清泉海口六十里到大都二千
　三百里由海道千九百里
牟平縣(中/)　倚郭古牟子國(祝融/後)漢牟平縣(在牟山陽/其地坦夷)
　(故曰/牟平)屬東萊郡武帝元朔三年封齊孝王子渫(先列/切)
　為牟平侯傳七世至莽簒國除故城在縣西北百里
　髙齊天保七年自牟故城移黄縣東北改屬長廣郡
　隋開皇三年改長廣為牟州縣屬焉大業二年牟州
　廢縣屬萊州唐武德四年又屬牟州貞觀二年廢入
　文登麟德二年復置屬登州宋因之金屬寜海州
文登縣(下/)　州東百十五里本漢牟平不夜縣地髙齊
　天統四年分牟平置文登縣屬長廣以地有文山始
　皇召集文人登之號曰文登隋開皇三年屬萊州唐
　武德四年於縣置登州貞觀元年廢登州併廢清陽
　廓定二縣入此縣神龍三年徙置登州於蓬萊鎮縣
　仍屬焉宋因之金屬寜海州
濟南路(上/)　禹貢青西兖北之地齊履岱隂無棣之境
　春秋戰國皆屬齊秦屬齊郡漢為濟南郡兼千乘平
　原地文帝又分濟南國封齊悼王子𠡠侯辟光為濟
　南王景帝二年國除後漢復為濟南國並屬青州魏
　建安中分置樂陵郡晉為濟岷郡及樂陵國(輿地記/曰晉濟)
　(南郡領下宻膠東即墨祝柯平夀五縣以平夀為郡/治考其屬邑乃漢北海平夀膠東地作濟南平地也)
　(或云魏平蜀將徙其豪將家於濟河北改為濟岷郡/而太康地志無此郡名豈永嘉散亂簡編散落故失)
　(其傳乎寰宇記乃永嘉末濟南郡自東平陵移理厯/城後為石勒所據非濟南屬邑當從輿地記改曰濟)
　(岷/)永嘉亂陷没東晉義熙五年劉裕滅南燕復有其
　地宋元嘉九年割青州西部於此僑立冀州元魏改
　為齊州兼置濟南樂陵二郡隋開皇三廢郡復為齊
　州十七年又於陽信縣置棣州大業初州廢又改為
　齊郡唐武德元年復為齊州二年置總管府管齊鄒
　東泰譚淄濟六州四年於厭次置棣州七年改總管
　為都督府貞觀元年廢之七年復置督府管齊青淄
　萊宻五州天寳元年齊州改臨淄郡棣州改樂安郡
　五載臨淄郡改濟南郡乾元元年復為齊州樂安郡
　復為棣州並屬河南道五代周顯德三年又分棣置
　濵州宋治平二年升齊州為興德軍節度政和六年
　以齊州為英宗賜履之地升為濟南府金人初入中
　原知府劉豫以城叛降立豫為齊帝改元阜昌兼八
　州之地都于汴梁以子麟知濟南府八年廢之仍為
　散府按察置司焉國朝置濟南路總管府屬山東東
　路元領淄陵二州至元二年淄州自為淄萊路陵州并
　臨邑縣入河間路長清縣入泰安州禹城縣入曹州
　齊河縣入德州以濵棣二州及鄒平縣來隸今領州
　二録事司一縣十一隸府者四隸州者七長官司一
　　東到般陽路二百二十里西到齊河縣五十里南
　到泰安州百八十里北到無棣縣三百二十里東南
　到萊蕪縣二百五十里東北到濵州海口四百七十
　里西南到長清縣七十里西北到禹城縣百二十里
　到大都千里
録事司　沿革同前
厯城縣(中/)　倚郭古齊厯下城在厯山之隂史記晉平
　公伐齊戰于厯下酈食其説齊王廣罷厯下兵守韓
　信襲破之皆其地自漢為厯城縣屬濟南郡晉屬濟
　岷郡劉宋嘗於此僑立冀州隋開皇三年屬齊州大
　業初屬齊郡唐武德三年屬齊州隋唐州郡並理東
　平陵後改全節縣元和後省全節入厯城始為郡治
　焉宋初屬興德軍政和六年屬濟南府金因之按述
　征記厯城到營城三十里自城已東水瀰漫數十里
　間南則廹山實為險固逮金亂土人因阻水立邑號
　曰水寨歸附後始移置今縣
章丘縣(上/)　府東北百一十里本漢陽丘縣屬濟南郡
　髙齊天保七年以廢禹城縣西有古髙唐城移置高
　唐縣於此即古黄巾城也隋開皇十八年以博州亦
　有髙唐改此為章丘取縣南章丘為名爾雅上平曰
　章丘亦章亥葬女之山名女即山者唐武德二年屬
　譚州貞觀元年屬齊州宋景德三年移縣北置清平
　軍以縣屬焉熙寜三年復移軍使於縣城金廢軍縣
　屬濟南
鄒平縣(上/)　府東北百八十里漢濟南郡有鄒縣(古鄒/侯國)
　(舜/)有梁鄒後漢以鄒為鄒平屬濟南國晉省梁鄒入
　鄒縣屬樂安國永嘉後鄒亦廢髙齊天保七年移平
　原縣置梁鄒城隋開皇三年移入鄒平城十八年復
　為鄒平縣屬淄州大業三年屬齊州唐武德元年於
　臨濟縣置鄒州以縣屬八年鄒州廢屬譚州貞觀元
　年譚州廢屬淄州宋因之景德初徙治濟陽城金屬
　淄州
濟陽縣(中/)　府東北九十里唐景龍元年折髙宛置濟
　陽縣屬淄州元和郡國志云濟水在縣南又南有八
　會津水陸所湊其路有八故名八會縣廢城在淄州
　北今縣本漢朝陽唐宋之臨邑章邱地金初劉豫割
　章邱之標竿鎮及臨邑封圻之半置濟陽縣屬濟南
　大定六年避金主允濟諱改曰清陽允濟遇殺復舊
　名　新市鎮舊屬臨邑至元二年併入濟陽撥户千
　二百四十六置長官司管投下差税直隸濟南路
棣州(上/)　府東北二百四十里禹貢青兖之交周封齊
　履之北境秦屬齊郡漢兼平原渤海千乘郡邑魏建
　安中分為樂陵郡元魏又析樂陵為二隋開皇十年
　以郡置厭次縣屬北海十七年以陽信縣置棣州大
　業三年廢棣州自饒安縣徙滄州於信陽唐武德四
　年析滄州之陽信滴河樂陵厭次置棣州八年又廢
　入滄州貞觀十七年復於樂陵置棣州其後以樂陵
　還滄州割淄州之蒲臺來隸徙州治厭次(故城在州/東北四十)
　(餘里土人名/曰北舊城)天寳元年改為樂安郡屬河南道乾元
　元年復為棣州五代梁刺史華温琪以河水為患徙
　州於厭次東南(州東南五十三里/土人名曰舊南城)宋建隆二年為團
　練乾德三年升為防禦州大中祥符四年清河水溢
　壊州城以厭次與陽信互易其地徙州治厭次金因
　之國初濵棣自為一道中統元年置濵棣路安撫司
　至元二年隸濟南路領縣四曰厭次曰陽信曰商河
　曰無棣以厭次為治所
厭次縣(中/)　倚郭漢髙祖初封爰類為厭次侯至文帝
　國除明帝永平五年更富平為厭次縣屬平原郡相
　傳秦始皇東游厭氣次舎於此故名魏晉屬樂陵元
　魏時徙縣治馬嶺城(今陽信縣東/馬嶺城是)髙齊省之隋開皇
　十三年復置於樂陵屬北海十七年屬滄州大業初
　屬渤海郡唐武德四年屬棣州貞觀後徙州治此邑
　五代梁徙州東南縣隨之宋大中祥符間與陽信縣
　互易仍為州理(水經闕駰注曰厭次縣富平侯張安/世封邑按本傳昭帝元鳯六年封安)
　(世富平侯薨子延夀嗣國在陳留别邑在魏郡租入/嵗千餘萬延夀自以身無功德何能乆堪先人大國)
　(上書讓減户邑天子以為有讓徙封平原并一國户/口如故而税減半然則陳留之富平乃安世始封平)
　(原之富平延夀之徙封也漢功臣之世保國長久未/有若富平者豈非安世父子謙抑之所致可為後法)
　(也/)
陽信縣(中/)　州東北四十五里本漢縣屬渤海郡髙祖
　初封吕青為陽信侯文帝復以封劉揭王莽省之後
　漢延光元年復置魏晉皆屬樂陵元魏因之至髙齊
　廢隋開皇初後置屬滄州十七年屬棣州大業初又
　屬滄州唐武德四年以縣置棣州六年州廢縣屬滄
　州貞觀十七年還屬棣州宋因之大中祥符間與厭
　次縣互因其地今因之(大統志晉東海王越斬汲桑/於此按通鑑荀晞破汲桑桑)
　(奔馬牧為人所/殺故此不録)
商河縣(中/)　州西南九十里本漢平原朸(音/力)縣地武帝
　封城陽王子讓為侯晉置漯沃縣(音它/合反)隋開皇初於
　漢朸縣故城置滳河縣取縣南商河漢河隄都尉許
　商疏鑿後人加水為滳以為名也初屬滄州後屬棣
　州大業初屬渤海唐貞觀元年割屬德州十七年還
　屬棣州宋因之前此皆稱滳河至宋去偏傍為商河
　豈以紹聖間河決壞城大觀修復之後字從改耶然
　不可考矣金因之
無棣縣(下/)　齊履此境漢陽信地(陽信故城在縣/東南三十里)隋開
　皇六年置縣取縣南無棣溝為名唐貞觀初省入陽
　信八年復置屬滄州太和二年屬棣州尋屬滄州五
　代周顯德五年改為保順軍宋復為無棣縣屬滄州
　金因之國朝割無棣縣半入滄州以縣領三鄉來屬
　而滄州亦有無棣故此又稱東無棣云
濵州(中/)　府東北三百五十里漢渤海郡地沿革同棣
　州五代之際置𣙜鹽務於海濵因立贍國軍周顯德
　三年始割棣州之渤海蒲臺兩縣置濵州宋因之初
　省蒲臺入渤海慶厯六年又析置招安縣金復置蒲
　臺縣大定十三年於此立鹽使司後又析置利津縣
　改招安曰霑化國初濵棣自為一道中統三年置濵
　棣路宣撫司中統五年割蒲臺縣入淄州至元二年
　隸濟南路領縣三曰渤海曰利津曰霑化以渤海為
　治所
渤海縣(中/)　倚郭唐垂拱四年析蒲臺置渤海縣天寳
　五年以地斥鹵西徙四十里李丘村縣焉周顯德三
　年以縣置濵州宋金並因之
利津縣(下/)　州東六十里本渤海縣之永利鎮金明昌
　三年置為縣
霑化縣(下/)　州北六十里宋慶厯三年招撫海㓂得安
　即其地置招安縣熈寜六年省為鎮元豐二年復為
　縣金明昌四年改曰霑化取龔遂為渤海太守海濵
　之民復霑聖化立名
德州　禹貢兖州之域春秋戰國齊之北境秦屬齊郡
　漢髙祖分齊置平原郡後漢及魏晉以為宗王封國
　元魏復為郡孝文太和中移郡於安德故城改為安
　德郡隋開皇元年廢郡入冀州九年以郡置德州大
　業三年州廢復為平原郡唐武德四年平竇建德復
　置德州又置總管府領博德棣觀四州七年改屬都
　督府貞觀二年廢督府割滄州之滳河厭次二縣來
　屬十七年二縣還屬棣州以廢觀州之蓚縣安陵來
　隸天寳元年改為平原郡十四年安祿山反平原太
　守顏真卿據郡討賊(初明皇聞河北郡縣皆従賊歎/曰二十四郡曽無一人義士耶)
　(及真卿報至大喜曰朕不識顏真卿作何狀乃能如/是欽按三代之後天下承平富庶莫如明皇始禍致)
　(亂毒流後代亦莫如明皇葢其初政識姚宋晩年識/李楊斯二人者天下皆識其心術明皇但識其形狀)
　(故能敗亂天下至於真卿兄弟廵逺諸賢皆所不識/而竭忠許國乃能如是自古識者不賢賢者不識信)
　(者不忠忠者不信豈特明皇/而已哉此禍亂所以相尋也)乾元元年復為德州屬
　河北道五代晉天福間移州理長河縣宋復還安德
　展其城(景徳三年刺史/江日新展築)亦屬河北金屬山東東路國
　初屬東平路至元五年直𨽻
　省部仍割大名之清平濟南之齊河兩縣來隸領縣
　五曰安德曰平原曰齊河曰清平曰德平以安德為
　治所　東到商河縣百八十里西到陵州七十里南
　到髙唐州百四十里北到呉橋縣七十里到大都八
　百里東北到寜津縣百里東南到禹城縣百一十里
　西南到恩州百一十里西北到景州二百里
安德縣(中/)　倚郭漢為縣後漢為國皆屬平原元魏以
　縣置安德郡隋開皇初復為縣屬冀州九年於縣置
　德州五代石晉徙州理長河以縣為屬邑宋嘉祐中
　復為州理今因之
平原縣(中/)　州西南五十里漢平原郡平原縣有篤馬
　河東北入海五百餘里(今枯河/猶存)韓信夜渡平原襲齊
　厯下軍渡此河也髙齊併鄃縣入此(古城在縣西光/武封馬武此邑)
　元魏置東青州尋廢屬安德郡隋開皇初郡廢屬冀
　州九年改屬德州唐太和二年屬齊州尋復屬德州
　宋金因之
齊河縣(中/)　本宋濟南之耿濟鎮漢耿弇討張步自朝
　陽濟河即此地金劉豫家此鎮僭位後置為縣屬濟
　南大定八年始城之國朝至元二年來隸
清平縣(中/)　州東百八十里本漢清河郡之清陽縣隋
　開皇初徙貝丘縣置此十六年改曰清平屬博州大
　業二年屬貝州唐武德四年屬博州宋屬大名府舊
　邑在縣西四十里清平鎮元豐間漯河決壞城徙置
　博平縣之明靈寨今理是也金因之國朝至元二年
　來𨽻
德平縣(下/)　州東八十五里本漢平原郡平昌縣漢文
　四年封齊悼王子卬為平昌侯元魏永熙二年移古
　城隋開皇十三年屬滄州後還屬徳州唐因之五代唐
　避諱改徳平宋熙寧六年省為鎮元符二年復置屬徳州金因之
　　齊邑外屬
髙唐州之髙唐縣　本漢平原郡地理志平原郡有髙
　唐則漢縣也
曹州之禹城縣　濟南西五十里古祝國黄帝之後杜
　征南釋地曰濟南祝阿縣西北有轅城有髙唐城春
　秋時齊邑漢祝阿縣屬平原郡隋屬齊州唐天寳元
　年改曰禹城取縣南禹息古城為名安史之亂義營
　防遏將軍李銑決河水以限賊縣為水壞乃北徙八
　十里移縣置遷善村為今理(故禹城在/豐齊之北)宋金並屬濟
　南國初乙未年屬曹州(有阿陽城漢縣也在廢禹城/西北隋開皇初此城側得古)
　(塜石銘云阿縣令李君墓龍額城亦漢縣在廢禹城/東南古髙唐城在南五十里瑗城在南百里春秋晉)
　(趙鞅代齊取犂及轅杜云犁一名隰轅即瑗也/原陽城唐縣亦在南百里廢禹城在南八十里)
泰安州之長清縣　濟南西南七十里本盧地齊公子
　傒食采於盧漢為縣屬泰山郡元魏孝昌二年自山
　茌故城移東太原郡置此後廢隋開皇五年置長清
　鎮取清水為名十四年改為縣屬濟州唐貞觀十七
　年屬齊州宋因之至道二年徙治剌榆店今縣理金
　亦屬濟南國初乙未年屬泰安
東昌路之聊城縣　濟南西三百里齊西鄙之邑水經
　注云聊城縣東北三十里有故攝城左傳所謂聊攝
　以東是也戰國時燕將保聊城田單攻之不下魯仲
　連為書約之矢射城中燕將見書自殺兩漢屬東郡
　魏晉屬平原因為郡治焉隋初屬博州大業中屬武
　陽郡唐宋並屬博州國朝屬東昌路倚郭按漢志千
　乘郡别有蓼城縣後漢為蓼侯國注云東北有攝城
　此古齊聊攝也今人皆以東昌之聊城當之故略具
　同異云　茌平縣聊城縣東北七十里左傳哀八年
　齊取闡杜注云漢東郡茌平縣北有闡鄉茌平至晉
　末圯於河後魏廢入聊城唐武德初以聊城之興利
　鎮復置貞觀八年又廢至今劉豫始復屬博州國初
　撥屬東昌石勒賣為師讙奴耕田聞鼓鞞之聲縣西
　南地名牛叢塊相傳是其舊耕之地李陽争漚麻池
　今有大李莊陽讙之裔猶存未知是否淳于髠墓在
　縣西又唐馬周五代葛從周皆有墓土人名曰葛塊
東平路之東阿縣　濟南西百二十里齊之柯邑春秋
　莊公十三年會齊侯盟于柯曹沫刼盟於此漢為東
　阿縣(兩漢有阿陽/無東阿記誤)魏封曹植地晉屬濟北國隋屬濟
　北郡唐初屬濟州天寳十三載屬鄆州金宋並屬東
　平(有阿井貢膠井/今在閘河之西)　陽穀縣東阿西南百里春秋僖
　三年齊侯宋公江人黄人會於陽穀隋開皇十六年
　始置陽穀縣屬濟北郡唐初屬濟州天寳十三載屬
　鄆州宋開寳六年縣城圯于河太平興國四年徙置
　上巡鎮金因之國朝屬東平阿井在縣東北金天眷
　間重修有碑存今復廢縣東北安樂鎮相傳周世宗
　養疾於此
河間路之臨邑縣　濟南北百里漢臨邑縣屬東郡宋
　孝武孝建二年立東魏郡理臺城以臨邑縣屬焉隋
　開皇三年罷郡屬齊州唐初屬譚州後屬齊州宋因
　之建隆初以河決壞城徙治孫耿鎮此亦漢濟南著縣
　平原隰隂縣地隰隂齊桓封公子廖之地漢為縣古
　城近在縣西十里又名黎丘著城在縣東南五十里
　古相傳地貢神蓍(按師古曰著音竹庶韋昭誤以為/蓍龜之蓍失之逺矣後人縁此有)
　(貢蓍/之論)　齊東縣舊趙巖口金為齊東鎮後在劉豫置
　夾河巡檢司(以瀕大清河/故名夾河)金亂天兵南下城之壬子
　年因置齊宋縣屬河間路癸丑年割屬濟南至元二
　年還屬河間(縣管窵户郭外皆章丘鄒/平地屬濟南故附見云)
　
　
　
　
　
　齊乗卷三
欽定四庫全書
　齊乘卷四　　　　　　　　元　于欽　撰
古蹟
　類例有四各以類書近而相證者則聮書不拘以類
　一曰城郭記古井邑二曰亭館該乎棟宇三曰丘隴
　丘陵墳衍系焉四曰志聞碑銘詩説終焉凡此皆古
　人之蹟也蹟於書者人存其政舉蹟於地者人亡其
　跡亡過黍離而興悲臨廣武而有歎曠千載而相感
　者其在兹歟
　　　城郭
廣縣城　益都府南瀑水澗側漢廣縣故城元魏嘗以
　置青州遺址猶存土人目為古青州
廣固城　府西北堯山下齊記云晉永嘉五年刺史曹
　嶷所築有大澗甚廣因之為固故曰廣固初南燕慕
　容徳議所都潘聰曰青齊沃壤號曰東秦地方二千
　戸餘十萬四塞之固負海之饒可謂用武之國廣固
　者曹嶷所營山川阻險為帝王之都徳從之及劉裕
　圍慕容超城側有五龍口險阻難攻兵力疲乏河間
　人𤣥文説裕曰昔趙攻曹嶷望氣者謂澠水帶城未
　易攻拔若塞五龍口城當自破石季龍塞之嶷果請
　降後五日雷雨震開之慕容恪攻段龕亦塞五龍口
　龕遂降今舊跡猶存宜試修塞裕從之超城中男女
　皆患脚弱病者大半遂出奔為裕所擒此縁城閉日
　久氣鬱不通自然生病自古兵革間多有之裕不學
　故為𤣥文所誑耳其城為裕所平無復遺跡
臨淄古城　臨淄縣北雉堞猶存齊記補謂齊古城周
　五十里高四丈十三門其西雍門韓娥鬻歌之地又
　有稷門下立學舎所謂稷下學齊宣王聚文學游説
　之士鄒衍淳于髠田駢騶奭接子愼到環淵之徒皆
　賜列第為上大夫(縣北有大夫/店由此取名)不治而議號稷下學
　士荀卿嘗為稷下祭酒又鄭康成云齊田氏時學舎
　所會號棘下棘稷音相近即稷下也亦城内地名左
　傳陽虎刼公伐孟氏入自東門戰于棘下西南有申
　門門外申池左太冲賦謂之照華池郡國志謂之左
　右池即系水原也北曰章華門史記蘇代自燕入齊
　見於章華門者是也城東北五里餘有雪宫遺址(見/寰)
　(宇/記)又西北系水之側有梧臺水經注楚使聘齊齊王
　饗之梧宫臺臺甚層秀東西百步亦宋愚人得燕石
　之處有漢熹平五年碑題云梧臺里又南歇馬臺土
　人以為晏子作歌之臺或又以為簡公之檀臺皆不
　可攷齊城在戰國時蘇秦謂城中七萬戸漢高又溺
　愛外婦子以齊言者皆封之故齊地惟此城獨大意
　其全盛之時車轂擊人肩摩連衽成帷舉袂成幕揮
　汗成雨者信不誣矣
石槽城　臨淄東十里即古安平城因城内有石槽故
　名魯莊公三年紀季以酅入于齊杜注齊城東安平
　縣有紀季墓(北有冢土人云蔽/無秦冢疑即季墓)田單封安平君即此
西安城　臨淄西三十里耿弇討張步謂西安小而堅
　即此東有畫邑城王蠋鄉也弇進軍畫中居兩城之
　間(路史云風俗通有齊大夫晝氏邑孟子宿晝晝在/臨淄畫在西安今即畫水號宿留水晝乃畫之訛)
　(不應/有二)
索頭城　臨淄東南二十里女水之南後魏慕容白曜
　圍沈文秀於青州築此城因有索頭村
朱虚城　記云臨朐東六十里孔融為黄巾賊所敗曽
　保此城葢融保都昌與此相近又有東陽城亦曰九
　城左氏曰晏弱城東陽又有挍(音/效)城武帝封城陽王
　子雲為侯臨原城封菑川王子始昌為侯皆在臨朐
　東見寰宇記
斟灌城　夀光東四十里寰宇記云斟灌城亦名東夀
　光(自金為/斟灌店)按有窮后羿拒太康代夏政仲康子相位
　依同姓諸侯斟灌斟尋氏羿相寒浞殺羿使其子澆
　(即奡/也)殺斟灌以伐斟尋滅夏后相后緡方娠逃出自
　竇歸于有仍生少康焉杜征南謂夀光縣東南有灌
　亭漢北海郡有斟縣應劭謂平夀為古斟尋東南有
　斟亭京相璠曰斟尋去斟亭七里然則斟國在齊明
　矣皇甫謐乃謂斟灌在衛臣讃謂斟尋在河南引夏
　都為證顔監曰應氏止云斟尋本是禹後何預夏國
　之都乎瓚説非是
紀城　夀光南三十里春秋之紀國通志曰紀本在東
　海贛榆後遷劇亦稱紀城内有臺高九尺俗曰紀臺
　城旁有劇南城漢劇縣也爾雅云七達謂之劇驂北
　海劇縣有此路
王胡城　夀光北二十里古益都城也漢武元朔元年
　封菑川懿王子胡為益都侯薨子廣嗣廣薨子嘉嗣
　元鳯三年坐非廣子免
益城　夀光南十里漢益縣城寰宇記以為益都城云
　魏始于此立縣非是土人稱王子胡者正益都城耳
豐城　夀光西二十里輿地記本漢菑川國城司馬懿
　伐公孫淵北徙豐人住此改曰南豐城
樂望城　夀光東二十里漢宣帝封膠東戴王子先為
　樂望侯今曰王望店王望北十餘里又有古城土人
　名曰女直營金人屯兵之所
延鄉城　水經注千乗有延鄉城世謂之從城延從字
　相似野溝水出此西北入時水今樂安西北有此城
　漢元帝封李譚延鄉侯俗又云會城
千乗城　郡國志高宛縣北二十五里古千乗縣以齊
　景公有馬千駟畋于青丘得名縣北有青丘濼即今
　清水泊也又子虚賦注曰青丘山名出九尾狐在海
　外葢瀕海耳漢高置為郡和帝更名樂安國千乗縣
　並屬焉至隋開皇初移縣置廣饒此城遂廢其東復
　有漢利縣古城云
被陽縣　寰宇記高苑縣西南漢武封齊孝王子燕為
　被陽侯
廢濟陽城　唐景龍元年析高苑置在濟水之北尋廢
　故城在縣北九十餘里
薄姑城　元和志在博昌東北六十里即殷末薄姑氏
　舊都今博興東北俗呼為嫌城者是又書序成王伐
　奄遷奄君於薄姑奄在魯不知薄姑又是何地
博昌古城　博興南二十里漢博昌縣城(在金為/博昌鎮)或亦
　呼為薄姑城非是西對古城即延鄉也
利城　樂安西北二十里漢齊郡利縣
平夀城　濰州西南三十里漢縣古城又有廢下密城
　在州西三里隋開皇中於北海縣置濰州移下宻縣
　於此大業二年併入北海此謂西下宻東四十五里
　有東下宻隋開皇中分下宻東界為膠東縣唐武徳
　初廢此城今在昌邑東南俗呼宻城拒州不止四十
　五里又東南有後魏皇興初所置膠東縣城州東南
　三十里有漢桑犢城並見寰宇記白狼水出小王莊
　正桑犢地
廢昌樂城　濰州西五十里古縁陵春秋淮夷病祀諸
　侯城縁陵而遷杞齊侯與之車百乗甲一千此城東
　南十餘里有營陵城又南安丘北海界上有起城營
　陵即縁陵(見漢/書注)起即杞耳在漢曰營陵縣元魏又曰
　營丘(謂即太公所/封者非是)唐初權置杞州後為縣宋改曰安
　仁尋又改曰昌樂國朝至元三年廢入北海今廢城
　内右玉華宫舊名神遊觀宋宗室淄王瑞華堂碑刻
　在焉
訾城　昌邑縣西北海濵春秋齊師遷紀郱鄑郚杜注
　北海都昌西有訾城則鄑地俗呼為瓦城半為水漸
　城南有孫武廟
營城　昌邑南五里有大營城北五里有小營城南城
　即古都昌不知何故謂之營城豈孔北海與黄巾相
　拒屯兵遺跡邪
古諸城　宻州西南三十里春秋時魯邑季孫行父城
　諸及鄆
姑幕城　商侯國漢晉為縣郡國志引博物記曰城東
　南五里有公冶長墓寰宇記則謂長墓在宻州西北
　五十里姑幕在莒縣東北百六十里詳此則姑幕城
　當在宻州
昌安城　安丘縣之外城漢石泉城後漢併入昌安在
　縣西南十里寰宇記謂之安昌城今按張禹封安昌
　侯乃汝南之縣又云西南十二里自安丘城實一城
　耳記皆誤
平昌故城　安丘南六十里漢平昌縣屬琅邪亦為侯
　國文帝封齊悼王子卭為平昌侯後徙封膠西王
郚城　安丘西南六十里春秋齊遷紀郱鄑郚杜注朱
　虚縣東南郚城漢為梧成縣後魏於此置平昌郡高
　齊改為琅邪縣隋改曰郚城大業末廢
淳于城　安丘東北濰汶二水交處古有此城按通志
　武王封禹後東樓公於杞(汴梁/杞縣)九世成公遷于縁陵
　(濰州/昌樂)至文公又遷居淳于號州公春秋州公淳于如
　曹是也後為杞所并遷江南杞東樓之孫周亦封于
　牟婁隱四年莒人伐杞取牟婁今諸城北有婁鄉安
　丘南有牟婁山俗訛作朦朧山即其地
城陽城　安丘南八十里漢城陽國亦曰龍臺城城内
　有臺高六丈臺下有井與荆水通失物於井或於荆
　水得之有神龍出入其中故曰龍臺
缾城　安丘南與郚城相近漢武封菑川靖王子成為
　缾侯
計斤城　膠州南五里春秋之介根漢計斤縣語音有
　輕重耳莒子初都此後徙莒今有兩塔對立曰東西
　計斤
袚城(音/廢)　膠州西南七十里漢袚侯國屬琅邪俗曰肥
　城廢音之轉也記謂袚城無跡可考當在臨朐者非
　是
黔陬城　高宻縣西六十里兩城夾膠水而立縣道記
　曰黔陬秦所置在高宻郡東北古介葛盧國也後移
　縣於膠水西相去三十里謂之東西二城高齊天禄
　間廢介葛盧墓在東城側
龍且城　高宻西南四十里濰水之東楚將龍且所築
　水西即且冢冢南曰梁臺韓信嚢沙壅水之地亦曰
　城陰城
夷安城　路史云夷安古維國有維水寰宇記謂今高
　宻縣理東南外城即夷安城晏子萊之夷維人漢為
　縣屬高宻國詳此則今縣理正古夷安城西北舊城
　乃宋縣耳
高陽城　高宻西北三十里漢成帝封淮陽王孫並為
　侯一名膠陽亭大業末廢今有高陽村
稻城　高宻西南濰水堰側土人呼堰為趙貞女防南
　有高堤謂是彭岑冢皆謬此即稻城遺跡春秋稱琅
　邪之稻自漢有塘堰蓄濰水以溉稻因名其城武帝
　封齊孝王子定為稻侯郡國志亦謂之鄭城康成故
　宅在此旁有稻田萬頃斷水造魚梁嵗收億萬號萬
　疋梁今其遺跡鞠為榛莽矣
柜城　高宻南三十里漢縣根艾水出此東入海今曰
　柜城河
古膠西城　高宻東南二十五里膠墨二水之間隋置
　膠西縣在此大業末廢于賊土人呼為諸晏城以前
　有晏子冢故也
不其城　即墨西南二十七里漢琅邪郡不其縣有太
　乙仙人祠及明堂武帝所起寰宇記云古城約周十
　餘里後漢改屬東萊晉於此置長廣郡高齊廢之隋
　開皇十六年於此城東北二十七里置即墨縣今故
　城在縣西南
臯虞城　即墨東五十里漢武帝封膠東康王子建為
　侯以旁有王吉廟亦曰琅邪城又西有祝茲城漢初
　徐厲及康王子延年皆封祝兹侯而兩漢無此縣葢
　是鄉聚之名取為國號耳公孫𢎞封平津霍光封博
　陸之類是也
壯武城　地記即墨西六十里古夷國漢壯武縣屬膠
　東國晉封張華為壯武侯今華廟在膠州西南即壮
　武地
莒城　莒州治外郭周四十餘里内城周二十里子城
　周十二里寰宇記曰縣理在故城城三重皆崇峻惟
　南開一門無知之難小白奔焉樂毅攻齊守嶮全國
　列女傳齊人杞梁殖襲莒戰死其妻哭于城下七日
　而城崩(琴操一説殖死妻援琴悲歌曰樂莫樂兮新/相知悲莫悲兮生别離哀哉皇天城為之崩)
　(一説妻泣曰上則無父中則無夫下則無子人生之/苦至矣乃放聲長號杞城為之頺遂投水而死其妹)
　(朝日悲之為作是歌皆/後來追述後説近是)
海曲城　莒州東百六十里地有東吕鄉太公望所出
　後漢紀琅邪吕母結衆為子報仇殺縣長起此赤眉
　皆其黨今有吕母固
曹公城　莒州南二十里魏武征陶謙所築今曰五花
　營
高鄉城　莒州東南七十餘里漢侯國宣帝封城陽恵
　王子休為侯晉永嘉後城廢疑即今十字路城(又有/高廣)
　(新山昆山皆漢侯國/並在州南無迹可攷)
箕城　莒州東北百里箕屋山下濰水出此漢宣封城
　陽荒王子文為侯
折泉城　漢侯國記附宻州亦云失其所在然水經析
　泉水出松山今曰分流山在馬耳山西城當屬此地
團城　沂水東北三十里城正圓因名團城隋開皇十
　六年嘗於此置沂水縣後廢為鎮
葢城　沂水西八十里葢公先國陳仲子兄戴葢禄萬
　鍾即此漢為縣景帝封王皇后兄信為侯隋開皇中
　於此城置東安縣後廢入沂水
向城　沂水西南春秋隱二年莒人入向通志云沂州
　有古向城寰宇記云夜頭水一名向水經漢椑城南
　入海向城在莒縣南蓋今沂州之向城鎮是也
郈城　沂州東三十六里左傳定公十年叔孫州仇帥
　師圍郈隋開皇十六年於此置臨沂縣大業二年移
　縣於今州理此城遂廢通志郈邑又在鄆州須城非
　是
即丘城　沂州南五十里路史云祝丘祝融氏之後臨
　沂東南五十里即丘城是也桓五年城祝丘齊魯之
　音祝即相近漢為即丘縣至高齊廢今州西三十里
　乃漢厚丘城土人以為即丘州南即丘為新城皆誤
開陽城(今曰/鄅城)　沂州北十五里古鄅國祝融之後風姓
　又云夏禹之後昭公十八年邾人入鄅杜注謂琅邪
　開陽開本作啟叔孫州仇城啟陽是也漢避景帝諱
　改為開漢官儀曰洛陽城南東第一門始成夜有一
　柱止樓上開陽縣上言南門一柱飛去即洛城門柱
　也光武建武四年封子京為琅邪王初都莒莒有城
　陽景王祠神數下言宫中多不利京上書願徙開陽
　肅宗許之今城側有京冢廟
郯城　沂州東南百廿里通志曰郯祈姓子爵或曰嬴
　姓少昊之後春秋時郯子朝魯能辨古官仲尼師之
　城内郯子宣聖共廟後漢志郯有勇士亭古勇士萬
　丘欽也
王僧辯城　沂州東北四十里梁將王僧辯所築土人
　目為諸葛城不知所據又州城東北有小營城晉元
　帝之發于戍營也
鐘離城　沂州西南百餘里路史云鐘離徐之别封今
　沂之鐘離城乃晉吳會處其後徙九江吳滅之郡國
　志謂此城楚將鐘離昧所築按韓信傳昧家在伊盧
　東海戚朐有此邑城或於其鄉邑耳昧素與信善羽
　敗昧亡歸信信時為楚王及高祖偽遊雲夢信恐見
　禽或說信斬昧謁上必喜亡患昧曰漢所不取楚以
　昧在公若捕我以自媚吾死公隨手亡矣乃罵信曰公
　非長者卒自剄信持其首謁陳為高祖所擒先儒謂
　李廣之不侯以斬灞陵尉欽亦謂信之不終以負鐘
　離昧且樊於期以窮歸燕太子丹猶不忍負况昧楚
　之忠臣己之良友以窮來歸乃始容而後負之可乎
　以信之智獨不能如魯朱家為季布地乎信罪大矣
襄賁(音/肥)城　鐘離城相對漢末劉虞初封容丘侯進封
　襄賁侯虞郯人也故封鄉國俗訛作鑿城
古費城　費縣西北二十里古費伯國姬姓懿公之孫
　後為季氏邑顓臾城在北所謂固而近於費
古武城　費西滕東兩縣之間子游絃歌舊邑
南成城　費縣南百餘里齊檀子所守漢侯國屬東海
　因南成山而名漢末黄巾之亂鄭康成避難此山有
　註經石室
祊城(夲陽/口城)　左傳隱公八年鄭伯請釋泰山之祀而祀
　周公以泰山之祊易許田許在鄭地祊即此城寰宇
　記云自漢費縣移理祊城後魏大和間自祊地移縣
　於陽口山隋開皇三年復自陽口移入祊城即今縣
　理也土人乃以陽口城為祊城又呼為許田城皆誤
古承縣城　嶧州城西北小城寰宇記曰前承縣理今
　縣西一里漢承縣古城也晉已後蘭陵郡或理今州
　城或理鄫此城自為承縣宋始移焉
古鄫城　嶧州東八十里夏少康封少子曲烈于鄫傳
　國至春秋襄公六年莒滅之後屬楚漢晉並為繒縣
　其後省入蘭陵隋初鄫州理承縣城大業二年始移
　蘭陵郡理此後為山賊左君衡所據唐武徳初平賊
　復置鄫州理此城
郳城　鄫城南邾夷父顔有功于周次子友父别封小
　邾為魯附庸居于郳樂史云郳城在承縣土人曰小
　灰城小邾之訛也
蘭陵城　州東南六十里古魯之次室邑列女傳魯次
　室女倚柱而歎曰君老太子幼諸女笑之次室女曰
　君老必愚太子幼必悖愚悖之間其亂必生竟如其
　言次室邑後為楚地改曰蘭陵春申君封荀卿為蘭
　陵令城南有荀卿墓城北有蕭望之墓欽按君老子
　幼不得伊周之付託必亂然未亂而先見者少矣以
　荀卿之智尚不鑑黄歇之敗次室女其賢乎
偪(音/福)陽城　州南五十里古妘姓之國祝融之孫陸終
　第四子求言封於偪陽後為晉所滅後漢為𫝊陽縣
　屬彭城
古薛城　滕州東南五十里薛任姓顓頊少子陽封於
　任十二世孫奚仲為夏車正禹封為薛侯遷于邳至
　孫仲虺為湯左相復居薛六十四世至愍侯洪為齊
　所滅(奚仲廟在城/中墓在城南)齊封靖郭君田嬰於此郡國志孟
　嘗君時薛城中六萬家其城高厚無比以抗楚魏也
　至今多英傑子弟葢有文之遺風文父子墓並在焉
　水經註云冢結石為郭作制嚴固瑩麗可尋今墓已
　開發内如宫室以銅鐡鑄壁扣之有聲堅不可動
仲虺城(俗曰/斗城)　薛城西三十里晉太康地記曰奚正遷
　于邳其後仲虺復居此漷水經城北西入于泗
滕城　州西南十五里古滕國城秦縣之漢初夏侯嬰
　初為滕令號滕公因秦舊孝武改為公丘故地志以
　為公丘城
濫城　州東南六十里左傳邾黒肱以濫來奔又名昌
　慮城後漢建安中曽於此立昌慮縣有藍鄉即此邑
　或又名戚城漢戚朐縣亦屬東海
古邾城　鄒縣南周武王封祝融安期之裔挾於邾為
　魯附庸十二世至儀父始見春秋齊桓興霸儀父附
　從進爵稱子又十四世至邾文公乃遷于繹繹本鄒
　山故亦稱鄒此城葢其始封之邑也漢嘗以為南平
　陽
鄒城　嶧山南二里邾遷於繹依繹山以為邑漢志曰
　城東門外有韋賢墓今此山前古城猶存石表大刻
　曰漢丞相韋賢之墓此亦漢縣也
逢陵城　般陽府東北四十里逢伯陵商之諸侯封于
　齊薄姑氏代之後太公又代之逢蒙逢丑父皆其後
　或曰此即丑父之邑也
反蹤城　般陽北記謂齊景公失馬尋蹤遂得于此輿
　地記云魏明帝景初二年以遼東新沓民渡海來歸
　於此置新沓縣以居之
萊蕪城　般陽東南六十里齊靈公滅萊萊人播遷於
　此邑落荒蕪故稱萊蕪後漢范史雲為萊蕪長清儉
　守節百姓歌之曰甑生塵范史雲釡生魚范萊蕪即
　此邑城西有韶山出鐡代置鐡官(范史雲/名丹)
於陵城　長山縣南二十五里風俗通曰陳仲子齊世
　家辭爵灌園居於於陵史記謂於陵在楚路史謂於
　陵商世侯國在淄之長山者是余按仲子亦高潔矣
　孟子但譏其避兄離母或至敗倫亂俗後世亦曷常
　有斯人哉正足以勵衰俗耳
高苑故城　長山北二十里苑城店因此名
古濟南郡城　長山西北葢漢濟南郡理也
曲成城　萊州東北六十里海邊漢曲成縣參山萬里
　沙皆在此晉改為曲城隋末廢唐武徳四年復六年
　又廢
當利城　萊州西南四十里漢當利縣至高齊廢又有
　陽樂城在當利北陽石城即陵石侯國在當利南皆
　漢縣也見十三洲記
臨朐城　萊州北二十餘里漢縣顔監曰齊城已有臨
　朐而東萊又有此縣各以所近為名縣道記城在海
　水祠北約五六里去海二十里然今海廟宋初所建
　去海才二三里與古不同矣
沙丘城　萊州北相傳商紂所築始皇崩處按史漢皆
　云沙丘在鉅鹿縣此後人附會
挺城(徒鼎/反)　萊陽縣南七里漢挺縣屬膠東國
廢昌陽城　萊陽東南二十餘里隋大業間築唐永徽
　初為水壞
長廣城　萊陽東五十里貕養澤在西漢縣屬琅邪後
　漢屬東萊高齊置長廣郡於中郎城後移郡於膠東
　此城遂廢此即中郎故城耳郡國志石勒遣中郎將
　石同築此以防海故名中郎城
古即墨城　膠水縣東南六十里正田單火牛城也漢
　膠東國領八縣理此俗曰朱毛城北數里有樂毅城
　毅圍即墨時所築
平度城　膠水縣西北六十里漢縣膠水經此城北入
　海又盧鄉亦漢縣高齊併入膠東故城在平度南十
　餘里
鯀城　登州南十五里此亦有羽山相傳是魏將田預
　所築城近羽山取殛鯀為名
烏湖戍　登州北海中二百六十五里
大謝戍　北海中三十里二戍皆唐太宗征高麗所置
　後遂為鎮永徽始廢
故牟平城　州東南九十里漢縣城高齊天保七年移
　縣置馬嶺山此遂廢
古萊子城　黄縣東南二十五里古萊子國都地名龍
　門山峽之間鑿石通道極為險隘土人曰萊子闗路
　史謂即萊朱國
大入城　黄縣東北二十里司馬懿伐公孫淵築此城
　以運軍儲
徐鄉城　漢縣葢以徐福求仙為名成帝封膠東恭王
　子炔為侯
士鄉城　鄭康成謂越有君子軍齊有士鄉城圖記皆
　云在黄縣按管仲制國為二十一鄉工商之鄉六士
　鄉十五豈一城邪
㡉城　黄縣西南二十五里漢縣有百支萊王祠高齊
　天保間廢
腄(音/縋)城　寧海州東三十里秦漢負海縣後併入牟平
　唐初置清陽縣後廢入文登城對之罘山臨清陽水
　故名清陽城清陽漢志作聲洋丹水所出東北入海
育犂城　寧海州西北八十里漢縣後漢省入牟平在
　㵐港水側其地良沃故名育犂
東牟城　寧海州文登縣西北十里漢縣高后封齊悼
　王子興居為東牟侯
不夜城　文登東北八十里海濵漢志云古有日夜出
　見於東萊萊子立此城有成山日祠雞鳴島解道虎
　云不夜在陽庭城東南陽庭有青城山始皇射魚處
　今按青城山即之罘山也因腄名清陽城之罘號青
　城山陽庭即腄城是
東平陵城　濟南東七十五里春秋譚國齊桓滅之古
　城在西南龍山鎮相對(史記齊世家作郯杜征南謂/譚在濟南平陵郯乃東海郯)
　(縣從春秋則當作譚以桓公奔/莒過郯郯莒相近則當作郯)漢為東平陵縣右扶
　風有平陵故此加東文帝封齊悼王子辟光為濟南
　侯都此東晉時此城北石虎一夕移於城南有狼狐
　千餘隨之迹皆成蹊趙王石虎遂起南㓂之計歴代
　皆為縣宇文周始廢隋亂土豪李蒲據城歸唐武徳
　二年置譚州平陵縣以蒲為總管貞觀中州縣相繼
　俱廢都督齊王祐反土人李君求房繼伯等據縣不
　從抗表以聞太宗嘉之敕曰齊州平陵百姓自隋末
　至今常懷忠誠不從冦亂宜加優奬以旌義烈縣依
　舊置改名全節其後廢入歴城此城漢為王都唐為
　州治故周二十餘里雉堞高峻三齊記以為殷帝乙
　之都按書序自契至湯八遷自湯至盤庚五遷並無
　都齊者况帝乙乃武乙之子紂之父也武乙帝乙皆
　居朝歌逮紂而亡豈在此地城西北有陰地數畝天
　色澄霽亦若雲陰迫視則無記謂青州有地鏡水影
　蓋亦此類(平陵西北十五里/有廢奉先縣城)
鮑城　濟南東三十里鮑山下禹裔有鮑叔仕齊食采
　於鮑因以為氏鮑叔生叔牙進管仲於齊桓其後世
　為齊卿鮑城見三齊記山因城名遺山濟南行記作
　□山誤也
臺城　濟南東北十三里漢高初封戴野為臺侯又有
　平臺城漢縣也在臺城北五十餘里俗曰故軍城
營平城　濟南東三十里漢縣宣帝封趙充國為營平
　侯隋唐皆置營城縣後廢入平陵餘見郡邑
巨合城　濟南東七十五里水經云巨合水南出雞山
　北經巨合城耿弇討張步進兵先脅巨里即此自宋
　為龍山鎮
祝柯城　濟南豐齊鎭東北二里周武王封黄帝之後
　于祝春秋祝柯齊邑漢為祝阿縣唐以縣南有廢禹
　息城改曰禹城禹城移理遷善村此即祝城也西北
　有野井亭郡國志云即齊侯唁公于野井(高唐城/見亭館)
陽丘城　章丘東南十里漢縣文帝封齊悼王子安為
　陽丘侯後漢省至高齊乃以黄巾城立章丘縣
寗戚城　章丘東北三十里水經註楊緒水經寗戚城
　亦漢孝武封魯恭王子恬為寧陵侯之邑
朝陽城　章丘北二十五里漢初封華寄為朝陽侯高
　齊廢入章丘隋復置改曰臨濟唐屬齊州宋咸平四
　年復省入章丘以其地為臨濟鎮古城在鎮東(杜預/云西)
　(北有崔氏/城丁公邑)
樂安城　章丘臨濟鎮東北八十里地志以為漢千乗
　郡後更為樂安國乃在高苑此葢漢元帝封匡衡侯
　國耳
亭山城　章丘西南六十里宋元嘉中於此置濟南縣
　屬頓丘隋開皇初改曰亭山唐元和中省入章丘
菅城　章丘臨濟鎮北記引晉太康志以管叔之後封
　於此齊滅管故其子孫仕齊愚按書稱致辟管叔古
　史謂管叔鮮罪大無後管夷吾出自周穆王至夷吾
　始顯豈管叔之後邪鄭州管城乃管叔所封魯有管
　邑大夫采地惟齊無管城此即漢之菅城而傳寫致
　誤
鄒平故城　鄒平西南二十里俗曰趙臺城唐武徳初
　置縣於此後移理今縣城遂廢
隋濟南城　鄒平東北十五里隋開皇中於此置濟南
　縣大業初廢入長山
梁鄒城　鄒平東南三十五里漢梁鄒縣高齊天保間
　自長山界内濟南故城移平逺縣於此城隋開皇初
　自此移縣入鄒平
豐齊城　濟南豐齊鎮南漢茌縣唐天寶元年改為豐
　齊元和十五年廢入長清地産半夏極佳
濟北城　長清縣西三十里
盧城　長清縣南五十里隱三年齊鄭盟于石門尋盧
　之盟杜注云盧盟在春秋前莫知年代盧即齊地濟
　北盧縣故城是也
舊州城　北舊州城棣州南四十里唐棣州理此城五
　代梁刺史華温琪以河水為害又南徙十餘里土人
　謂之南舊州城至宋大中祥符四年清河水復犯此
　城乃移州北置今理
富平城　陽信東南十餘里張安世子延夀徙封之邑
　亦名邵城西晉末邵續與段疋磾弟文鴦合兵攻石
　勒屯此城元帝以續為平原守後為石季龍所破
陽信古城　本縣西南七里俗呼城子務
馬嶺城　陽信東十里後魏移厭次理此
大營城　濵州西二十五里金人屯兵所築故丁河口
　金號鐡門闗
榷鹽務　州北門外五代之際所置遺跡尚存
鬲城　徳州西北古有鬲國漢縣
鄃城(音/輸)　平原西南三十里漢縣屬清河後漢封馬武
　為鄃侯即今夏津縣
重平城　徳平西北三十里漢渤海重平縣後魏大明
　間亦置高齊廢入平昌
繹幕城　平原西北二十里漢縣屬清河高齊省入平
　原
般城　鈎般河得名郭璞曰水曲如鈎流盤桓也漢縣
　高齊廢後為水毁
厭次古城　徳州東北二十里本漢富平縣明帝更名
　厭次元魏時縣東徙馬嶺此其古城
韓信營　平原縣相傳信渡平原襲齊營於此
　　　亭館(上/)
益都宣聖廟　府城西北隅有摹嶧山秦碑極精製旁
　刻云嶧山秦刻磨滅久矣宋初惟江南徐鉉有摹本
　賛皇李建中傳冩得之遺余曽祖金紫公傳子孫四
　世踰百年靖康建炎兵火相尋舊藏文籍散落殆盡
　獨此刻僅存命善工勒于青社郡舎阜昌甲寅河南
　李仲坦志下刻云盜發文篋褫去皇帝立國惟初六
　字不復敢補上下刻志五節不能備載石雖舋校鄒
　嶧摹本有間矣有崇寧經史閣碑(州縣廟學不煩載/有古今石則書)
龍興寺　府城西北隅修身坊宋碑云寺即田文宅葢
　本唐封演見聞記云青州南城佛寺舊傳孟嘗君宅
　有二大鑊造食供客大者容四十石小者容三十石
　李伾毁為兵器詳考圖志實非孟嘗君宅乃南史劉
　善明宅耳碑陰金人刻曰宋元嘉二年但呼佛堂北
　齊武平四年賜額南陽寺隋開皇元年改曰長樂又
　曰道藏則天天授二年改名大雲𤣥宗開元十八年
　始號龍興今寺内有飯客鼓架寺東淘米澗南史劉
　善明仕宋為北海太守元嘉中青州饑人相食善明
　家有積粟自作饘粥開倉賑救鄉里皆獲全濟百姓
　呼其家為續命田圖志相傳劉善明宅飯客鼓淘米
　澗皆當時事豈善明亦嘗事佛故在宋止呼佛堂後
　因捨以為寺且青州城晉羊穆之始築戰國時未有
　此城田文何故宅於曠野葢後人止慕其名謂能飯
　客者必斯人而隱没善明之高義不得不辯寺有北
　齊八分碑制刻精妙碑陰大刻四字曰龍興之寺葢
　唐人續刻者寺後天宫院古老栢院也有石刻布衣
　張在詩云南鄰北舎牡丹開年少尋芳去又回惟有
　君家老栢樹春風來似不曽來旁刻云青州教授畢
　仲愈元豐六年至洛謁太尉文公公曰昔范諷補之
　好論詩嘗曰青州富庶地宜牡丹春時遊樂之盛不
　減洛陽古今人作詩者甚多而布衣張在一絶最為
　可愛補之為余誦之誠有意思皇祐中余為青守大
　書于西廡之壁今三十年矣子歸試往觀之仲愈還
　至老栢院其壁已壞因題于天宫院之石柱俾匠者
　刻之張生之詩既為四方所傳而詩之所自不可不
　知也故具書公語而刻于左
城隍廟　龍興寺東耆舊相傳金正大間益都有潘府
　尹者暮見城隍來謁曰公昔典漕枉殺二人今以相
　付即有二鬼相隨驅之不去逾年尹死今上清宫潘
　尹故宅也柱上猶有斮鬼刀痕事極可怪如近嵗濟
　南憲司有徐好古僉事由分司歸常鬱鬱不語一夕
　家人熟寐好古忽起抽刀先殺其妻又殺其長子婢
　媵死者數人惟幼子突窓間得逸徐乃自屠出腸而
　死竟不知其故其居宅後棄為照磨㕔事愚到官始
　毁之而建架閣庫焉此事衆所目擊四方共聞潘尹
　事亦不誣矣慮刑者可不戒哉　廟亦隨郡皆有亦
　不煩載餘如東嶽行祠府君三陵諸祠皆然
普照寺　府東北隅美政坊古名皇化寺偽齊劉豫改
　名普照相傳南燕主慕容行宫金大定碑刻存焉寺
　後東陽陵慕容徳虚葬之冢近嵗始為人所平
太虚宫　普照寺南初金季有全眞道士丘長春自棲
　霞西入闗過益都知府事徐君館之長春相其宅曰
　此福地也徐即施與之遂卜築焉井鹵不食使弟子
　詛茶投之即成甘泉
海岱樓　府城内其西宣慰司公署皆金統軍司衙也
　金人有榮鎭中和二堂
范公亭　府西門外文正公知青州有惠政洋溪側出
　醴泉公搆亭泉上民感公徳皆以范公目之燕談云
　環泉古木蒙宻塵迹不到去㕓市數百步如在深山
　中幽人逋客往往琴詩試茗於其間真如物外之遊
　也最為營丘佳處歐陽文忠公劉貢父張禹功蘇唐
　卿諸賢多賦詩刻石置亭中其後金人亦有醴泉碑
　兵後俱亡
表海亭　府城北南洋橋北惟古臺存焉取左傳世胙
　太公以表東海為名不知創於何代自歐陽文忠公
　知青州已有詩近代任君謨詩有石刻兵後不存有
　録之者並載於後
富相亭府南瀑水澗側富文忠公知青州所建歐公
　游石子澗詩謂富相公創亭後人又建冰廉堂皆廢
　微醉翁筆先賢遺跡殆將氓焉
武成王廟　府北舊城内有宋大中祥符元年眞宗御
　贊碑存焉
碑亭　舊城北世祖皇帝平李璮後賑卹青人民立聖
　徳碑翰林閻復子靜文
國王廟　舊城北王名穆呼哩招降李全有徳於青人
　故立廟
郭大夫廟　齊記補曰劉裕既平廣固城齊人郭大夫
　相水土勸羊穆之築東陽城為青州後人為大夫立
　廟于雲門山前或云益都城在山陰其雲門劈山皆
　始城者疏鑿以宣風氣審爾豈大夫所為乎府東五
　十里洱水東岸有郭朴墓碑土人以為即大夫之塋
　也
三元閣　舊府城内冦萊公典郡日所建今廢
羅漢洞　府西山中疑即齊記補所載七級禪寺
常將軍廟　臨朐穆陵闗上齊記補曰將軍秦昭宣帝
　時為大峴戍主建元中戰殁後人立廟此山皆石為
　之按通鑑晉孝武太元九年謝𤣥乘秦亂遣兵攻青
　州降之時符堅建元二十年也將軍葢與𤣥戰死唐
　沈亞之沂水雜記又云沂水北一百里有將軍峴甚
　靈民置祠路左將軍曽為五郡牧姓常名𤣥通因築
　城失主將意斬之其屍數日不仆有臺曰立屍臺臺
　西南曰鞍山山北有闗曰穆陵闗李師古不臣作鎮
　于此元和初罷之南有沂山山有廟即東安公也沂
　州刺史每春月禱于是山山有谷九十九所河分八
　大曰沂曰汶汶東注濰沂南流入清沂山東南有山
　曰太平山頂平可八九十里頃嵗有冦曽居之山北
　十餘里有樹五壇此亞之記所説常將軍事跡與齊
　記補不同而齊記補近是今兩存之五壇者劉裕伐
　南燕兵過大峴而喜曰兵已過險士有必死之志餘
　糧棲畆人無匱乏之憂彼已入吾掌中矣遂設祭天
　五壇遺址尚存
冶官祠　臨朐南冶原酈道元曰熏冶水出西溪溪上
　有冶官祠廣雅云金神謂之清明葢古冶官故取稱
　焉水色澄清特異中有古壇邃岸凌空疎木交合先
　公太和中作鎮海岱余總角之年侍節東州此實栖
　游勝地澠水燕談曰青之南有冶原昔歐冶子鑄劔
　之地山竒水清旁無人烟叢城古木氣象幽絶富韓
　公之鎮青也聞劉孟節先生累官不起欲隱此地乃
　為築室泉上為詩以贈曰先生已歸隱山東人物空
　古碑猶存而境物因人之勝則蕩然矣
阿育王塔　臨淄城西高僧傳石虎於臨漳修治舊塔
　少承露盤佛圖澄曰臨淄阿育王塔地中有佛像承
　露盤虎掘得之齊記補云唐太和中建寺五代無棣
　僧道圓居之與宋太祖有舊加號葢國大師増塔為
　十二級祥符中更名廣化寺又載黄康弼詩云齊野
　非吳渚支郎是子陵釣臺千古月寶塔萬年燈又臨
　淄東南天齊淵側有石佛三尊各長丈有八尺不知
　年代
古天齊觀　臨淄城内金大定間道士楊善淵卜此地
　建三清觀掘得古磚志云大齊丙戌二年南郭石羊
　巷楊道圓施花塼三千在天齊觀因知此地高齊時
　天齊觀故基也今南郭石羊猶存
吕仙翁祠　博興城内祠即韓氏酒罏仙翁嘗飲于此
　書屋壁云吕嵓獨酌洞濵宣和壬寅六月書凡十三
　字後盜焚民居殆盡惟韓氏室完土人因名為辟火
　符靖康間邑人乃於社稷壇碑陰模勒仙書立於祠
　前社稷碑亦宣和間物圖志攷訂極為精妙可為後
　法愚按仙翁游人間多稱回道人如沈東老詩類是
　也惟此顯書姓名賔字復加水豈以辟火而然邪州
　北三十里居民張氏家亦有祠擣衣石上隱然飛劔
　形影
錦秋亭　博興東南城上中統間邑人所建取坡詩命
　名葢齊地菑時般濼衆水瀦為馬車瀆以入海博興
　宛在水中舟檝交通魚稻成市昔常過之愛其風水
　絶類江南賦詩亭上云霜風收緑錦萬頃水雲秋海
　氣朝成市山光晩對樓舟車通北闕圖畫入南州且
　食鱸魚美吾盟在白鷗其鱸雖小亦四腮不減松江
　有蓴菜齊人皆不識目鱸為豸魚云
孔北海祠　濰州公署後北城上宋政和四年太守安
　陽韓公建又有論古堂亦韓所搆今皆廢論古堂碑
　略云學術如逢紛庸譚郎宗鄭康成甄宇徐房徐幹
　孝友如淳于恭王裒王閭吕元蕳節義如禽慶王修
　杜公贇正直如羊融周澤王義是儀韓載操尚如公
　沙穆邴原王昕隱徳如逢萌管寧知人如郎顗高構
　高義如孫嵩劉敏元政事如滕撫張允濟皆足以振
　揚英聲扶持風教接邦人于道裒其像而繪之名其
　堂曰論古掖縣簿劉杲卿文與祠堂碑金人修城記
　三碑並立於城上州署扁曰靖恭亦有政和石記存
　焉
玉清宫　濰州城北丘長春弟子尹清和建長春在漠
　北還書誡清和曰勿化小末人出家蓋道非薄質可
　受亦名言也書有石刻存焉
寒亭　濰州東二十五里夏諸侯寒伯明之國寒浞者
　伯明之讒子也伯明棄之有窮后羿收之以為己相
　浞遂殺羿因羿室生澆及豷使澆殺斟灌以伐斟尋
　滅夏后相后緡逃歸有仍生少康焉有田一成有衆
　一旅能布徳兆謀以收夏衆卒滅寒浞復禹之績此
　寒國也自古圖志皆載寒亭而俚俗之談極陋以齊
　無志書故也
斟亭　通志云濰州東南五十里古斟尋國漢北海郡
　亦有斟縣京相璠曰斟尋去斟亭七里杜征南云夀
　光縣東南亦有灌亭今按惟夀光之灌亭濰州之寒
　亭在焉餘皆廢葢古人圖志詳明故國廢城皆立亭
　以為表志後世蕩析不存為可惜也
信公祠　澠水燕談云蕭榔字大珍後梁宗室為青州
　刺史有惠愛篤信於民及死民為立祠千乗縣西諡
　曰信公嘉祐中祠廢重修今有信家莊
蓋公堂　密州城内東坡建記以醫為喻意在介甫比
　聞為勢家所奪碑記恐不存矣欽按曹参百戰餘勇
　宜其剛鋭自視無前及為齊相乃能賔師葢公以清
　靜化民稱為賢相後世武夫健將能若是乎此古人
　所以不可及也
超然臺　密州北城上坡記曰城之北因城以為臺舊
　矣稍葺而新之余弟子由適在濟南聞而賦之且名
　其臺曰超然石刻具存
城陽景王廟　莒州城内祀漢朱虚侯劉章章齊悼恵
　王子誅呂有功文帝封為城陽王漢時惟高廟有神
　靈王莽畏而毁之城陽廟亦靈異琅邪王京遷都避
　去赤眉軍中猶鼓舞之葢其英烈之氣有乃祖之風
　廟久廢州署内有古槐半體如枯槎而根葉敷茂相
　傳是章手植益都舊城北南陽水上古亦有廟遺址
　尚存
馬𡺸山神祠　莒州南馬𡺸山宋政和四年敕額恵感
　廟
夷吾亭　蒙陰西北堂阜鮑叔解管仲縛於此今名憚
　阜音轉也
庸生廟　膠州城西門外冢在廟旁而地記又云庸生
　宅在掖縣非是
石臼島龍祠　膠州海邊宋紹興三十一年封右順侯
　賜威濟廟後金主南侵遣舟師由海道趍兩浙宋將
　李寶遇於膠西海口禱于神祠得風助順遂殪金師
　故加封
靜治堂　沂州公署後堂宋人建有元祐六年新剏蓮
　花漏碑云刻漏之法莫如燕公潼川之制訪求得之
　於營丘之白門葢歐陽文忠公因燕公之舊而新之
　者又参取翰林蘇公子瞻所為彭門記者而制焉靜
　治堂後舊有香林館思賢堂雨聲軒三休亭平野亭
　惟静治平野三休在焉至元初碑云宋時郡治堂宇
　壯麗耆舊猶能道之兵後焚毁無遺僅存而可攷者
　惟金防禦使鄭景純一碑而已景純有南柯子十愛
　詞石刻王黄華兩聲軒碑亦存
普照寺　沂州城西金皇統四年仲汝尚碑云當子城
　西南有古臺臺西有廢池耆舊相傳臺曰曬書池曰
　澤筆東晉王右軍故宅也往嵗得斷碑于土中謂招
　提復興于後魏唐賜額開元宋崇寧初詔改為天寧
　萬夀禪寺逮廢齊居攝専用苛政理國知衆不附尤
　狹中多忌凡浮屠老子之居一切廢革遂易天寧為
　普照云按寰宇記此名永嘉臺琅邪王睿所築與此
　不同記又云沂州東北三十八里故臨沂城南有王
　導故宅亦無跡可攷
栁毅廟　沂州艾山宋元豐二年封靈鎮侯政和五年
　賜額昭應
酺神廟　艾山東厚丘城側周禮族長祭酺酺災害神
　主生蝝螟故祭之因合衆飲酒後世遂有酺賜
蒼山廟　沂州南蒼山宋元豐三年封豐徳侯政和六
　年賜額靈豐
昭濟王廟　費縣蒙山神宗熙寧八年賜額靈顯廟封
　潛應侯元祐七年進封公大觀二年封昭濟王政和
　五年封昭濟惠民王
顔魯公祠　費縣東門外宋職方員外郎曹輔碑云公
　有廟在費東五十里諸滿村元祐六年楊元永為邑
　建新廟于此定海主簿秘書省校對黄本書籍秦觀
　書丹碑陰復刻米芾書云公之使賊也謂餞者曰吾
　昔江南遇道士陶八八得刀圭碧霞餌之自此不衰
　嘗云七十後有大厄當會我于羅浮山此行幾是後
　公死于賊歸葬偃師北山有賈人至羅浮山觀道士
　奕託書至偃師北小顔家及往訪之則塋地守冢蒼
　頭識公書大驚家人卜日開壙棺已空矣元祐二年
　九月余㳺吳興適覩邦人新公之祠因得謁拜公像
　嘗閲洛中紀異載公前事刻于碑陰以貽續仙傳者
　云又王仁裕玉堂閒話載公遭難後十餘年家僕於
　洛京見公衣白衫張葢歸城隅萊園有破屋數間僕
　隨入拜之公出懷中金十兩以寄其家戒僕勿與人
　言公之子亟至但見滿目榛蕪而已時人皆云魯公
　尸解得道然此或即一事而記有異同公英烈之氣
　在天地間非仙即神則無足疑者
二疏宅　嶧州東四十里羅滕城墓亦在焉城周五六
　里土人指以為宅按二疏歸鄉里顧有舊田盧娛樂
　終身不為子孫増益産業寧有如是之宅乎即城内
　古寺其故基也海州有景疏樓
絃歌堂　滕州公署後子游之武城近在州東故取名
　(宋人有鄒堂以山谷鄒􁎎取/名又有公堂見坡記今並廢)
性善書院　滕州城内
伏羲廟　滕州染山愚按顓㬰風姓實司太皡之祀鄒
　魯有廟是也伏羲都陳謂州東鳬山有墓則非也
陶朱公廟　滕州陶山按陶本作桃即古之華菜山也
　後人因陶之訛遂以祠陶朱
趙盾祠　滕州高山唐元和志盾祠在絳州太平縣宋
　會要在府州府谷縣皆晉地今此有祠何也且宣子
　固晉之賢大夫董狐以其亡不出境還不討賊為法
　受惡書曰弑君孔子韙之所以戒萬世亂臣賊子之
　黨也後世乃廟而祀之賊黨何所懼乎盾祠當毁(又/寰)
　(宇記長青縣東北有盾墓亦後人附會自/宋有天下譜系趙孤祠墓之衍葢由此也)
子思書院　鄒縣城内
鄒國公廟　鄒縣城内地名因利溝謂即孟子故宅宋
　元豐五年封政和五年詔孟子廟以樂正子配享公
　孫丑以下從祀其封爵樂正子克利國侯公孫丑夀
　光伯萬章博興伯浩生不害東阿伯孟仲子新泰伯
　陳臻萊伯充虞路樂昌伯屋廬連奉符伯徐辟仙源
　伯陳代沂水伯彭更雷澤伯公都子平陰伯咸丘蒙
　須城伯高子泗水伯桃應膠水伯盆成括萊陽伯季
　孫豐城伯子叔承陽伯
靈貺廟　鄒縣嶧山神祠宋大中祥符元年封靈岩侯
　崇寧四年賜額
　
　
　
　
　
　
　
　
　
　
　
　
　
　齊乗卷四
欽定四庫全書
　齊乗卷五　　　　　　　　元　于欽　撰
　　　亭館(下/)
開元寺　般陽城内通志唐李邕書開元寺碑在淄州
　今寺内無邕碑而晉人小楷樂毅論石刻在焉蓋淄
　川東有樂毅廟(東十八里/地名樂店)石移寺中子昂公嘗屬余
　打數本每以印手不高為恨土人亦不知為貴
懷范樓　長山縣金人所建有泰和碑刻
范公祠　長山縣宋治平二年尚書祠部員外郎知長
　山縣事韓澤建
李勣廟　般陽北二十五里
東海淵聖廣徳王廟　萊州西北二十里漢以來古廟
　宋開寶六年敕建㕘知政事賈黄中碑
四知廟　萊州東門内祀漢東萊太守楊震
無訟堂　萊州公署後宋政和間建
劉將軍廟　萊州城内晉東萊太守有徳於萊人故祀
　之
幸臺　萊州城内相傳漢武帝東游訪安期生所築有
　碑字滅不可攷
燕臺　萊州城北慕容徳以掖為青州築此臺觀
六龍灣龍祠　萊州北前有輪井石口如車輪號曰天
　井能興雲雨金泰和間禱澍有感碑記存焉
三山亭　萊州城北東坡有詩
僊臺　膠水縣東北五十里青山下列仙傳公沙宿飲
　白鶴泉得仙嘗止此臺之上臺極峻絶今不可登
游仙宫　萊陽縣南馬丹陽得道之地
賔日樓　登州公署後東坡志林云東坡居士移守文
　登五日而去眷戀山海之勝與同僚飲酒賔日樓酒
　酣作木石一紙投筆而歎自謂此來之絶河内史全
　叔取而藏之樓側舊有納川亭東有頌徳堂
蓬萊閣　登州北三里海濵田横寨相對本海神廟基
　宋治平中郡守朱處約以其地太高峻移廟西置平
　地於此建閣實為山海登臨勝㮣閣下有獅子洞洞
　前有泠然泉古稱浪井潮生浪起則没水退則甘洌
　如故舊有甘泉亭閣下碎石為海浪淘激嵗久圓滑
　土人謂之彈子渦黒白者可以奕坡公嘗以數百枚
　養石菖蒲作詩遺垂慈堂老閣上古今題詠甚多而
　宋人秦樓月一詞頗飄逸詞云烟漠漠水天摇蕩蓬
　萊閣蓬萊閣朱甍碧瓦半浸寥廓三山謾有長生藥
　茫茫雲海風濤惡風濤惡仙槎不見暮沙潮落登人
　皆歌之
濵都觀　棲霞縣北五里邱長春祖宫遺山云邱赴龍
　庭之召億兆之命懸於好生惡殺之一言誠有之則
　雖馮瀛王之對遼主不是過自是黄冠之人十分天
　下之二予有感焉(清真/觀記)
秦宫　寧海州文登縣東北百八十里古老相傳始皇
　所築東南臨海縣有七井後人因立祖龍廟
朝陽亭　文登縣宋慶厯間建
舜廟　濟南府城第二坊按圖經古舜祠在廟山舜井
　在此今廟在井傍有宋碑城外古舜坊即廟山故道
娥英廟　趵突泉側祀娥皇女英今廢
宣聖廟　憲府東大明湖上有宋崇寧賜辟雍詔大觀
　御製政和手詔三碑在焉
厯下亭　府城驛邸内厯山臺上面山背湖實為勝絶
　少陵有陪李北海宴厯下亭詩
鵲山亭　城北鵲山湖上少陵詩序登厯下員外新亭
　亭對鵲山湖者是也今廢
北渚亭　水經注濼水北為大明湖西有大明寺水成
　淨池池上有亭即北渚也池今名五龍潭潭上五龍
　廟亭則廢矣湖上舊有水西亭環波亭並見南豐子
　由諸賢詩今廢
仁風㕔　舊府治即今憲司前衙也其後靜化堂禹功
　堂芙蓉堂名士軒竹齋凝香齋水香亭采香亭芍藥
　㕔並見蘇曽諸公詩今即後堂有宋元祐名士軒碑
　㕔西古竹猶存芍藥尚餘數本
厯山堂　濼源堂　舊在趵突泉上北堂曰厯山南堂
　曰濼源南豐知齊州日建此以館客有齊州二堂記城
　内又有閲武堂亦見公詩又有望湖樓李師中所建
　皆廢泉西金人建勝㮣樓亦壯麗近亦為水所壞
百花橋　今曰鵲華大明湖南岸橋南百花洲洲上百
　花臺環湖有七橋曰芙蓉曰水西曰湖西曰北池之
　類是也南豐詩云莫問臺前花逺近試看何似武陵
　游又云從此七橋風與月夢魂長到木蘭舟㮣可想
　見今皆廢矣惟百花橋與濼源石橋僅存濼源橋在
　城西子由作記欽按濟南東藩名郡自唐李北海杜
　子美宋曽南豐東坡兄弟相與登臨歌詠於湖山之
　上當時政治風流猶可想見而亭館隳廢百無一二
　今人亦那復知之方且戚戚於矯飾汲汲於資級以
　此馳騖一世反有竊笑古人者矣
酈食其廟府城内今廢章邱臨濟鎮南有酈商冢者
　即食其冢也食其為田廣所烹故齊有墓弟商不應
　葬此
開元寺　府城内建於唐
祐徳觀　府城内唐碑云瑞氣觀宋曰天慶今改祐徳
　觀内古有扁鵲祠金人因創神農廟碑記存焉
靈巖寺　府南八十里靈巖山中其山與方山相連南
　接泰山北帶龍洞極為深秀疑即水經之玉符山也
　寺乃佛圖澄卓錫之地有立鶴泉佛日巖辟支㙮自
　山麓至寺門十餘里古松㕘天亦謂之十里松厯代
　碑志具存
天齊山廟　府城内按漢志濟南國治東平陵有天山
　郡南山也以其在齊因曰天齊山猶臨淄淵曰天齊
　淵者是也俚俗乃云山高與天齊不經甚矣
高唐亭　濟南豐齊北古高唐地有此亭
謝恩臺　棣州北亡金賑饑所立有金碑
廉頗相如祠　棣州陽信縣
李牧祠　陽信縣按趙將相有祠在此豈西北界趙廉
　藺亦嘗與齊戰齊人慕其賢而祀之云有墓者非是
秦臺　濵州東十三里高八丈周二百步相傳秦始皇
　東游縈蒲繫馬之處亦名蒲臺般陽之蒲臺縣以此
　氏焉
真祐廟　濵州城内祀齊客茅焦兄弟宋大觀三年賜
　額真祐廟政和六年兄封允濟侯弟彊濟侯金末祠
　廢土人呼為茅神臺
段子明祠　子明齊將有墓在蒲臺宋元符三年賜額
　善應廟建中靖國元年封善應侯俗云段干木者非
　是
徳風堂　徳州公署舊堂
鬲津堂　舊在徳州
顔魯公廟　徳州城内燬于兵至元二十三年即故基
　重建
管輅祠　平原城内
唐明宗廟　五代唐莊宗拔徳州以李嗣源守之莊宗
　敗嗣源入大梁是為明宗民號其屯兵之地為明靈
　寨(即今清/平縣也)立廟祀焉
龍泉寺　平隂東南四十里齊天統中建下寺有石刻
　劉豫阜昌三年皇子皇弟符改甲乙院亦有碑又阜
　昌中題名最多佛像古雅皆數百年物上方大佛與
　龍泉觀音非晩唐人不能造
　　　丘壠
蘇秦冢　益都府東二十五里秦自燕奔齊齊大夫與
　秦爭寵使人刺秦不死殊而走齊王求賊不得秦謂
　齊王曰臣即死車裂臣以徇于市曰蘇秦為燕作亂
　于齊如此賊必得矣齊王如其言殺秦者果出王因
　而誅之秦死猶詐也裂其軀而不恤哀哉般陽西又
　有秦冢與此為二豈葬而復詐乎嘗論戰國之士以
　詐功耀天下者秦儀也秦洛陽人儀魏人乃曰齊人
　多詐置二子於何地乎
營邱　臨淄西二里㙮寺後爾雅云水出其左曰營邱
　淄縈其東南故以名也晏子曰先君太公築營之邱
　謂太公築邑此地通志云營邱即今臨淄縣或云在
　濰州昌樂其地本顓帝之墟爽鳩始居其後季萴伯
　陵因之太公又因之按顓帝都于濮陽少昊時爽鳩
　已居營邱又為顓帝之墟何邪在昌樂者乃營陵城
　元魏誤以為營邱而縣焉營邱之上自唐長慶間立
　太公桓公廟今惟宋景祐三年碑存
桓公祠墓　臨淄東南十里水經注云女水西有桓公
　冢甚高大一墓二墳晏謨曰依陵記非葬禮如承世
　故與其母同墓而異墳伏琛所不詳也冢東女水原
　有桓公祠侍其衡奏魏武帝所立衡曰近日路次齊
　郊瞻望桓公墳壠在南山之阿請為立祀為塊然之
　主然則俗謂二王冢又云公與女之冢皆非也唐貞
　觀十年太宗詔禁樵採
三士冢　臨淄南一里一基三墳諸葛武侯梁父吟步
　出齊城門遥望蕩隂里里中有三墳纍纍正相似借
　問誰家墳田疆古冶子力能排南山又能絶地紀一
　朝被讒言二桃殺三士誰能為此謀相國齊晏子注
　引晏子春秋曰公孫捷田開疆古冶子事景公勇而
　無禮晏子言於公餽之二桃令三子計功而食公孫
　捷曰吾一搏特猸再搏乳虎功可以食援桃而起田
　開疆曰吾仗兵而郤三軍者再功可以食援桃而起
　古冶子曰冶嘗從君濟河黿銜左驂冶潛行水底逆
　流百步順流九里得黿而殺之左操馬尾右挈黿頭
　躍而出功可以食二子曰吾勇不若子功不逮子取
　桃不讓是貪也然而不死是無勇也刎頸而死冶曰
　二子死之冶獨不逮又刎頸而死或曰晏嬰賢相豈
　有殺士之名蓋曹操既殺孔融楊脩又送禰衡荆州
　假手黄祖三子者天下之望也武侯梁父吟殆為此
　設然則晏子春秋反因梁父吟而附會如山海經之
　於天問耳
田和冢　府北二十里普通店和為田齊之太公皇覽
　作太公吕尚冢按檀弓云太公封于營邱比及五世
　皆反葬于周此不應有冢皇覽最叵信如云濟南厯
　山上有太甲冢皆此𩔖東南者謂是齊胡公冢胡公
　獻公父亦反葬于周
五公冢　臨淄東南十里齊昭公靈公惠公頃公孝公
　五墳相近
高敬仲墓　臨淄東北二十里又名白兔冢左傳莊九
　年鮑叔曰管夷吾治於高傒即敬仲也
杞梁冢　臨淄東三里齊莊公襲莒杞梁死焉其妻迎
　其柩而哭之詳見檀弓左傳
黔敖冢　臨淄東九里齊饑黔敖設食於路以待餓者
蒯徹墓　臨淄東二里漢書徹范陽人高祖曰徹齊辨
　士故卒葬此胡氏管見曰韓信功齒三傑不可忘也
　迎陳之禮可贖自王之釁拒徹之意可免失期之罪
　未有反計則當侯以次國逆謀既露猶當宥其子孫
　愚謂韓信失職怨望者有之逆謀既露則無也以信
　之智料事成敗審矣背水之陣計曰信非得素撫循
　士大夫也所謂驅市人而戰非置之死地則走耳寧
　得用乎夫以大將握兵猶臂使指尚慮及此失職之
　後乃謀詐赦諸官徒奴欲以集事此鼠竊之慮耳連
　百萬之衆據三齊之勝制天下之權武涉蒯徹游說
　百端利害切至尚不肯變乃與陳豨挈手步庭令豨
　舉兵吾徒中起天下可圖此又臧獲之見也信謀果
　爾何前智而後愚哉信非蕭何不留及其失職怨何
　必深何嗾吕后殺信遂誣信反千載之下尚不覺悟
　信其寃哉
逢萌冢　郡志在濰州營陵古城中記在益都縣云高
　士冢
葵邱　臨淄西三十里古齊邑左傳莊八年齊侯使連
　稱管至父戍葵邱𤓰時而往及𤓰而代杜注在臨淄
　即此地齊桓公葵邱之會則在陳留
管仲墓　臨淄東南二十三里
晏子墓　臨淄古城北三里唐貞觀中禁十五步内不
　得樵採高密平原又各有墓與此為三欽按晉載記
　曰慕容徳登營邱望晏嬰冢顧謂左右曰禮大夫不
　逼城而葬平仲古之賢人達禮者也而生居近市死
　葬近城豈有意乎青州秀才晏謨對曰孔子稱臣先
　人之賢豈不知高其梁豐其禮蓋政在家門故儉以
　矯世存居湫隘卒豈擇地而葬乎所以不逺門者冀
　悟平生意也以謨考之臨淄墓為真
辟閭渾墓　壽光西南三十里俗呼釣魚臺渾晉幽州
　刺史慕容徳陷廣固殺之渾子道秀詣徳請與父俱
　死徳曰孝子特原之
臧臺　壽光西四十里舊有宋碑云是臧武仲之墓愚
　按左傳襄公二十三年臧紇致防而奔齊至昭公十
　年平子伐莒取郠獻俘始用人于亳社臧武仲在齊
　聞之曰周公其不饗魯祭乎是時武仲客齊已十八
　年其終不歸魯而卒葬于齊乎又西五里有馬陵臺
　水經注云不知是誰之冢世謂馬陵臺
熙熙臺　壽光北城上蓋取老子衆人熙熙如登春臺
　立名不知剏於何代
鳯凰臺　壽光西北三十里宋天聖間鳯凰下此因築
　臺有宋碑北有南皮臺前有東岳南岳行祠金永安
　二年碑刻在焉疑即古平望亭也平望亦漢縣見伏
　琛齊記
蒼頡臺　壽光西北洱水所經水經注謂孔子問經石
　室非也通志云蒼頡石室記二十八字在蒼頡北海
　墓中土人呼為藏書室周時自無人識逮秦李斯始
　識八字曰上天作命皇辟迭王漢叔孫識十三字豈
　孔子至齊亦嘗訪焉故有問經之目
過宋臺　壽光南二十五里
官臺　壽光北七十里有鹽官壽光古有灌亭豈灌轉
　為官亭廢為臺邪俗謂縣周回有十臺九城信然如
　熙熙過宋官臺之𩔖皆不可攷
任光冢　樂安城西二里俗𫝊任光冢按光南陽宛人
　更始初為信都太守從光武破王郎封阿陵侯卒子
　隗嗣隗仕至司空又傳三世至孫世徙封北鄉侯北
　鄉始為齊地自北鄉上官封無至齊者光何緣有墓
　在此豈北鄉侯冢邪
貝邱　博興南五里左傳齊侯田于貝邱見彘射之彘
　人立而啼乃公子彭生也即此地亦曰貝中聚
董永墓　博興南三十五里世説永東漢人鬻身以葬
　親般陽長山南又有冢廟皆出野語
青邱　樂安北清水泊蓋以青邱得名齊景公有馬千
　駟田于青邱與晏子游于少海皆此地少海謂渤海
　也
伯氏冢　臨朐古駢邑伯氏所食後為管仲所奪伯氏
　没齒無怨言故城西有其冢(路史齊遷莒郱鄑郚郱/本紀邑故城在臨朐東)
　(南/)
麓臺　濰州西孤山之麓一小阜下名麓臺村寰宇記
　云州西二十里高二丈三尺是𢎞墓也墓後有泉號
　曰補生泉九域志云公孫𢎞讀書處
王裒墓　濰州南三十里
徐幹墓　濰州東五十里俗呼為博士冢幹建安七子
　魏志云北海劇人卒葬此
伯牛阜　昌邑西北十里又東子騫阜古有閔子祠今
　名三阜南有子游祠竝見寰宇記今曰蓮花陂三阜
　者蓋亦三賢之意但未詳所始
逢丑文墳　昌邑南五里記謂丑文食邑都昌故墳在
　此然則般陽逢陵非其邑也
渠邱　密州安邱自漢有渠邱亭周武王封少昊之裔
　兹輿於莒初都計春秋時遷莒至莒子朱居渠邱成
　八年晉使申公巫臣如吳假道于莒與渠邱公立於
　池上
柴阜　密州安邱西五十里邴原之墓在焉
慈阜　柴阜之東齊記云營陵南今濰州昌樂四十里
　有慈阜魏奉常王脩葬此俗以脩至孝故此邱以慈
　表稱(脩母以社日亡每社設/祭悲泣鄰里為之罷社)
管寧墓　柴阜東十餘里蓋與原墓相近
王章墓　寰宇記云安邱縣西南四十里通志金石略
　云章碑在密州章仕至京兆尹日蝕上封事劾大將
　軍王鳯為鳯所陷下獄死初章為諸生學長安病臥
　牛衣中泣與妻訣妻怒曰朝廷尊貴誰如仲卿者病
　困不自激昂涕泣何也後章至京兆尹上封事妻又
　止之曰人當知足獨不念牛衣中涕泣時邪章不聽
　果死獄中妻子徙合浦鳯死始得還其妻亦賢矣哉
　因表而出之然章泰山鉅平人何緣葬此惜其碑㫁
　毁不可考也
孫嵩墓　安邱南四十里欽嘗寓宿太虛宫夢有趙先
　生者入謁謂欽曰聞君脩齊志僕有良友葬安邱其
　人節義高天下今世所無也請載之以勵衰俗欽覺
　而語梅仲昇以為鄉人趙伯善共訪之伯善愕然及
　閲趙岐傳始悟為孫賔石也嗚呼邠卿處複壁中著
　書以名世固奇士非賔石之高義則志弗克伸矣偉
　哉若人尤奇者斯夢也故識之
康成祠墓　膠州高密縣西北五十里劉宗山下山産
　磨石古礪阜也水經亦謂之碑産山高士傳云袁紹
　屯官渡逼𤣥隨軍不得已載病至元城率葬於劇東
　後因墓壞歸葬礪阜墓前有廟廟之南有唐開元碑
　縣西有鄭公鄉孔北海告高密縣所立者劇東舊葬
　地即今益都府東五十里鄭墓店是也因高密有鄭
　公鄉土人訛為鄭母云
古冢　郡國志云即墨城北有古冢或發之有黄牛從
　埏門出犯之即吼不可動又云縣有徐誕弟子夏侯
　臯墓臯死後有人遇臯以手巾寄信與誕乃棺中物
　也
雙女冢　膠州計斤城南耆舊相傳宋靖康間臨海王
　氏姊妹與姑避難為敵所得王氏謂曰汝放姑還者
　當從汝也敵縱姑去王氏姊妹罵曰我閥閲家豈為
　汝汙即投海而死居人得其屍而葬焉此與唐奉天
　竇氏二女無異惜乎不得其家世之詳
曹嵩墓　沂水縣南百二十里嵩操之父也避難琅邪
　操使迎之輜重百餘兩陶謙别將張闓襲殺嵩於華
　費間取其財物因奔淮南操引兵攻謙拔十餘城阬
　殺男女十餘萬口雞犬亦盡吁嵩居亂負乗操復讎
　濫殺闓貪財煽禍一事而作戒數端此之謂也
王祥墓　沂州北二十五里墓西戚溝湖孝感泉剖冰
　躍鯉之地傳云求忠臣於孝子之門祥至孝晩乃失
　節事晉郝陵川續後漢書列之簒臣惜哉余故表而
　出之為昏耄持禄者之戒
鯀墓　沂州東南百里羽山之下
奚公冢　滕州東南青邱村奚山下古奚邑
韋賢墓　鄒縣嶧山之陽石表大刻曰漢丞相韋賢墓
左邱明　嶧州東北七十里元和志東平平隂縣東南
　復有邱明墓
王肅墓　嶧州東南二十五里
劉靈墓　嶧州東北二十里已上並見寰宇記(靈墓所/今名劉)
　(曜/村)
淳于髠墓　般陽東六十七里史記
蔡相冢　萊州膠水西北金尚書右丞相蔡松年墓也
　松年自號蕭閑老人子珪亦好學博古第進士仕至
　禮部郎中出守濰州卒縣南復有蔡邕冢伯喈陳留
　圉人未嘗厯齊豈亦松年族人之墓遥祖伯喈邪
閔子祠墓　濟南府城東門外五里宋熙寧七年濟南
　太守李肅之即墓前置祠立碑蘇子由作記東坡書
　又濰州昌邑西北子騫阜上古亦有廟濮州范縣又
　云有墓未詳
陽貨墓　章邱西北十里高丈餘貨嘗奔齊又適晉趙
　未知死葬何地云此有墓未詳
房彦謙墓　章邱西南三十里唐刺史追封臨淄公𤣥
　齡父也墓有碑李百藥文歐率更書極精近聞村人
　以打碑之擾毁仆之良可歎已
鄒衍墓　章邱東十里
燕軍冢　長清縣南十五里寰宇記云謂是燕昭王者
　後人誤也恐是燕軍之冢耳
班超冢　寰宇記云在長清東北二十五里定逺扶風
　平陵人以和帝永元十四年八月徵還洛陽九月卒
　齊地曷為有墓豈以齊有東平陵而附會之邪
赫胥氏墓　章邱臨濟鎮東故朝陽城内
劉豫墓　濟南城西鵲山下墓中産蝎按宇文懋昭劉
　豫録云豫景州阜城人宋元符中登第累官至殿中
　侍御史被劾出為兩浙察訪至真州丁父憂居焉金
　兵陷河南高宗過維揚起復豫知濟南豫到郡金人
　利誘之百姓遮豫願以死守豫竟出降金人徙豫知
　東平節制河南兵馬及張邦昌廢豫使子麟以重賂
　結尼堪及其腹心高慶裔輩求僭號尼堪假以百姓
　推戴請于金主立豫為帝國號大齊改元阜昌初據
　東平繼遷于汴僉發鄉兵三十餘萬付子麟姪猊領
　之分道冦宋大敗而歸豫猶請戰不已金主下詔廢
　為蜀王父子竝徙上京豫僭位凡八年至上京改封
　曹王而死初豫僭立有醉民罵豫曰你是何人要作
　官家大宋何負於你進士邢希載等亦勸豫歸宋豫
　皆殺之豫父子嚴刑暴歛取快一時見兵士賣陵中
　玉椀即置淘沙官再發河南山陵及發民間無主墳
　墓行五等稅法民鬻子者皆税百錢下至倡優日有
　納課臣下納女獻妻者皆得遷官貰罪去汴之日金
　帛糧斛山積父子姬妾各百餘人食淫不道有如此
　者金皇統間沂州普照寺碑亦謂豫専以苛政理國
　知衆不附尤狹中多忌者足證其㬥云或問欽曰契
　丹入汴梁而民驚散金人入中原而民恐懼其勢一
　也契丹則以南帝啗趙延壽父子而終不肯立金人
　則始帝張邦昌又帝劉豫何也應之曰嘗聞蕭太后
　責延壽父徳鈞曰汝為人臣既負其主不能却敵又
　欲乗亂徼利所為如此何面目以求生其論甚正抑
　知帝王大器須英雄之人始克負荷豈叛降之人所
　能堪邪金人則不然乗高宗之懦且脅且和計議百
　出遂立劉豫為帝矣至如劉豫直以賂結權貴而得
　立其為卑猥又邦昌之所羞使高宗若稍有雄才擒
　之如獵狐兔元遺山取豫而黜石勒不知其何說也
　豫嘗游平隂龍泉寺有留題來者訕笑遺山復為解
　嘲云河邊羖䍽尚能飛無角無鱗自一齊甲子紛紛
　等兒戲壁間休笑阜昌題然則豫在當時自有定論
　遺山何故曲為之說黨惡如此豈不為㫁腕后所笑
　邪自古經生文士學博才高而性癖識陋害理者不
　少如遺山之流可不戒哉
婁敬祠墓　徳州徳平東南二十里祠在墓側五代周
　顯徳間建膠州復有奉春墓未詳
東方朔祠墓　徳州東四十里古厭次城北祠在墓南
　宋元符間封智辨侯顔魯公守平原書先生畫賛立
　碑祠下今碑移州署内□州陽信縣古邵城又云有
　墓益都壽光縣東方村又有廟先儒謂非高祖用子
　房乃子房用高祖欽亦謂曼倩非漢武所得御曼倩
　以智御漢武耳比子房赤松之遊其迹尤晦漢延爵
　禄惟此輩人不為所縻嗚呼高哉欽嘗過其廟有詩
　云甲乙不焚珠壁帳百錢囊粟且婆娑殿前怒擗黄
　金㦸天上偷將紫玉珂班固有評真率爾子雲禄隠
　果如何漢初除却椎秦手只許先生逸網羅
張騫墓　平原縣東北騫嘗窮河源平原河所經因附
　會耳
　　　風土
唐虞三代風化尚矣春秋以降列國殊俗去古未逺自
秦漢以後千八百年總天下風俗五變愈下蓋自漢至
西晉一變五胡南北至陳隋一變隋唐至安史之亂一
變五代一變宋金之交又一變安史滅君臣之義未盡
至五代則㡬矣五胡南北之路未㫁迨宋時則絶矣是
皆關天地之大運非若春秋戰國異政殊俗専可以人
事論也故今天下四海九州特山川所隔有聲音之殊
土地所生有飲食之異小小習尚不同謂之土俗可也
其大好惡大趣向則系乎一氣之運一代之治不得以
異俗書也然自漢史以來代存列郡之俗亦不得不攷
古以驗今至於土産亦略具前式以相證云
前漢地理志曰齊地虛危之分野也東有淄川東萊琅
　邪高密膠東南有泰山城陽北有千乗清河以南渤
　海之高樂高城重合陽信西有濟南平原皆齊分也
　少昊之世有爽鳩氏虞夏時有季萴湯時有逢公柏
　陵殷末有薄姑氏皆為諸侯國此地至周成王時薄
　姑氏與四國共作亂成王滅之封師尚父是為太公
　詩風齊國是也臨淄名營邱故齊詩曰子之營兮(師/古)
　(曰毛詩作還/齊詩作營)遭我乎嶩之間兮又曰竢我於著乎而
　此亦舒緩之體也(詩記曰前漢地理志載齊風俗俟/我於著乎而此亦舒緩之體雖非)
　(此篇所主然廣谷大川異制民生其間異俗剛柔輕/重遲速異齊皆學者所當觀也詩可以觀其此𩔖歟)
　(余按漢世去古未逺聲詩猶𫝊得其聲而味之/則知其為舒緩之體若以訓詁詞義求之逺矣)吳季
　札聞齊之歌曰泱泱乎大風也哉其太公乎國未可
　量古有分土亡分民太公以齊地負海舄鹵少五穀
　而人民寡迺勸以女工之業通魚鹽之利而人物輻
　湊後十四世桓公用管仲設輕重以富國合諸侯成
　伯功身在陪臣而取三歸故其俗彌侈織作冰紈綺
　繡純麗之物號為冠帶衣履天下初太公治齊修道
　術尊賢智賞有功故至今其士多好經術矜功名舒
　緩闊達而足智其失夸奢朋黨言與行謬虛詐不情
　急之則離散緩之則放縱始桓公兄襄公淫亂姑姊
　妹不嫁於是令國中民家長女不得嫁名曰巫兒為
　家主祠嫁者不利其家民至今以為俗痛乎道民之
　道可不慎哉(余按平隂廣里有巫兒山豈以主祠女/得名邪襄公鳥獸之行南山之詩刺之)
　(是已然近代齊俗婦女比之他郡容飾樸野淫風㡬/熄欽十五六嵗在鄉里時市井不聞猥言婦女亦簡)
　(出入三十年來俗為大變市有葫荽語邑/雜倡妓居漸與燕鄭同風矣是誠可憂也)昔太公始
　封周公問何以治齊太公曰舉賢而上功周公曰後
　世必有簒殺之臣其後二十九世為彊臣田和所滅
　而和自立為齊侯初和之先陳公子完有罪來奔齊
　齊桓公以為大夫更稱田氏九世至和而簒齊至孫
　成王而稱王五世為秦世滅臨淄海岱間一都會也
　其中具五民云
　　欽按論語曰齊一變至於魯魯一變至於道説者
　　曰夫子之時齊彊魯弱然魯猶存周公之法制齊
　　由桓公之霸為從簡尚功之治太公之遺法變易
　　盡矣故齊俗急功利喜夸詐乃霸政之餘習所謂
　　夸詐亦霸者假仁義之稱耳漢史直謂其失夸奢
　　言與行謬虛詐不情此汲黯詰公孫𢎞之言也𢎞
　　為宰相不能面折庭爭常背公卿正議阿順上指
　　黯目之曰詐當矣詐者𢎞也齊人豈盡然歟且如
　　婁敬亦縱横人也求見言事虞將軍欲與鮮衣敬
　　曰臣衣帛衣帛見衣褐衣褐見則其所守可知況
　　過於敬者可以詐㮣其俗乎夫自戰國以來天下
　　並爭惟齊魯之間學者弗廢漢興言易自淄川田
　　何言書自濟南伏生魯詩則浮邱伯齊詩則轅固
　　生春秋則齊胡母生論語則琅琊王卿膠東庸生
　　遭秦滅學傳經淑後多是齊人故史於齊魯之俗
　　獨曰好經術尚禮義他國則否亦可見其俗之美
　　也先王之化流風善政為世移易豈能無弊齊俗
　　之弊始於管晏較之王政為少差耳故經秦厯漢
　　敦經重義風俗不薄逆亂不萌漢武帝以燕王旦
　　上書欲圖為嗣怒曰生子當置齊魯禮義之鄉乃
　　置于燕果有爭心旦後欲反劉澤謀以臨淄應之
　　尋為雋不疑所誅先是七國作難齊亦不與唐世
　　藩鎮自河北淮蔡以至川蜀無不叛亂惟淄青一
　　鎮未嘗拏兵暨朱温圍昭宗于鳯翔詔徵諸道兵
　　莫有應者獨平盧節度使王師範奉詔感泣奮兵
　　討温事雖無成足表忠赤載諸史䇿斑斑可攷由
　　此言之忠義之風齊俗為多不幸逮金之亂李全
　　父子盜據此方戸編為兵人教之戰父叛于南子
　　叛于北衣冠之族變為卒伍忠義之俗染以惡名
　　全起羣盜的不知何人(維揚志云濰州人齊東野/語淄州人或又云萊州人)
　　(未知/孰是)養子璮本徐希稷之子又出異𩔖(齊東野語/云全養子)
　　(璮本徐希稷之子賈涉鎮維揚日璮與涉諸子同/學其後全無子屢託涉祝之涉以希稷舊與全稔)
　　(遂命與之/詳見後論)非齊氏族客亂山東刼民為逆自速誅
　　夷然敗俗汙善不可不辨或曰然則王著何如曰
　　著盜殺權臣蓋刺客聶政之流惡則惡矣豈璮畔
　　逆之比哉欽惟忠孝之道禮義之俗本諸人心況
　　去古未逺流風可尋非緣禍亂可得而泯也故愚
　　謂齊本詩書之國忠義之邦攷證史實非泛言者
　　嗚呼司馬温公有言上行下效之謂風薫陶漸漬
　　之謂化淪胥委靡之謂流民心安定之謂俗夫教
　　化薫陶固系于上不淪胥于弊陋不委靡于頽波
　　安乎忠孝定乎禮義俾俗不愧古此亦鄉賢之責
　　也
隋志曰齊郡舊日濟南其俗好教飾子女淫哇之音能
　使骨騰肉飛傾詭人目俗云齊倡本出此也祝柯縣
　俗賔婚大會餚饌雖豐至於蒸膾嘗之而已多則謂
　之不敬共相誚責此其異也大抵數郡風俗與古不
　殊男子多務農桑崇尚學業其歸於儉約則頗變舊
　風東萊人尤樸魯故特少文藝
　　愚按漢志趙女彈弦跕躧徧諸侯之後宫至隋則
　　濟南多倡豈亦高洋之遺風歟今齊俗比燕趙諸
　　郡號為樸野東方尤甚惟濟南水陸輻湊商賈所
　　通倡優游食頗多皆非土人欽佐廉察日朔望行
　　香三皇廟廟旁見倡家立命逐之逮今城中無此
　　輩上官賢牧存心風化此亦易事云
洛陽伽藍記(後魏楊/衒之撰)後魏太傅李延寔者莊帝舅也永
　安中除青州刺史將行奉辭帝謂寔曰懐塼之俗世
　號難治舅宜好用心副朝廷所委寔答曰臣年迫桑
　榆氣同朝露人間稍逺日近松邱臣已久乞閑退陛
　下渭陽興念寵及老臣使夜行罪人裁錦萬里謹奉
　明敕不敢失墜時黄門侍郎楊寛在帝側不曉懐塼
　之義私問舍人温子升子升曰吾聞至尊兄彭城王
　作青州刺史聞其賔客從至青州者云齊土之民風
　俗淺薄虚論高談專在榮利太守初欲入境百姓皆
　懐塼叩頭以美其意及其代下還復以塼擊之言其
　向背速於反掌是以京師謡語曰獄中無繫囚舍内
　無青州假令家道惡腸中不懐愁懐塼之義起在於
　此也潁川荀濟風流名士高鑒妙識獨出當世清河
　崔叔仁稱齊士大夫曰齊人者外矯庶㡬内懐鄙恡
　輕同毛羽利等錐刀好馳虛譽阿附成名威勢所在
　促共歸之苟無所資隨即捨去言囂薄之甚也
　　欽按此亦五胡南北離亂之際青有此俗蓋牧守
　　有賢否民心有好惡上之黜陟賞罰不足以厭其
　　心激之使然也甚則至於孫恩之醢縣令黄巢之
　　殺官吏豈特懐塼而已書云予視天下愚夫愚婦
　　一能勝予聖人之畏民如此寧有怒上之俗哉金
　　末内翰鄭子耼知沂州作十愛詞有云我愛沂陽
　　好民淳訟自稀誰言珥筆混萊夷行見離離秋草
　　鞠圜扉俗有登萊沂密腦後揷筆之語子耼治沂
　　民淳訟簡可比山谷江西道院之論故云後之為
　　牧疾民訟而無徳化専恃刑罰欲勝民者能無愧
　　乎
王曽沂公言行錄云沂公青州人宋真宗問曰卿鄉里
　諺云井深槐樹麤街闊人義疎何也曽對曰井深槐
　樹麤土厚水深也街闊人義疎家給人足也真宗善
　其對
　　余按古諺鄙齊俗之薄於義也齊自孟嘗任俠過
　　義後世反敗其俗至於近代不惟鄉義疎薄骨肉
　　之恩亦虧喪矣蓋因金亂瘡痍之餘重以李璮之
　　困民有跬地銖産必分膝下嬰孺亦於昆仲有彼
　　已之辨風俗大壊且五代干戈之際民有累世同
　　居旌表者在在紀之豈有承平百年風俗乃薄惡
　　如此可勝歎哉漢志曰南陽好商賈召父富以本
　　業潁川好爭訟分異黄霸化以篤厚君子之徳風
　　也然則齊俗之弊果不可變邪
　
　
　
　
　
　
　
　
　
　齊乗卷五
欽定四庫全書
　齊乗卷六　　　　　　　　元　于欽　撰
　　　人物
齊記補載漢少翁晉石崇云崇父苞為青州刺史生崇
于臨淄小字齊奴夫崇貪財賈禍至死不悟今流俗之
弊正坐此失苟得而不顧義務積而不務用財之所在
骨肉以之而離良心由是而死崇蓋守錢虜之作俑者
齊自太公之後管晏諸賢聖門高弟與夫漢世大儒鄭
康成諸公三國人才之冠琅邪諸葛高節蓋世北海管
寧此而不書顧彼之取何其謬哉至於神仙高尚之流
魯連安期豈不偉歟少翁之徒罔上被誅何足纂也故
曰人物非賢才不書此之謂也抑嘗論之人才之多寡
繫于教養之當否三代以學校養士迨乎春秋戰國之
際賢俊不可勝用皆周之遺才也漢尚經術光武明章
益崇儒學㡬復三代故漢世人才之多獨不愧古剪于
黨錮裂于三國名節愈厲英豪迭出皆漢之遺才也降
及隋唐始以詞章取士教養之道劣于古昔人才浸微
唐初惟齊州房𤣥齡宋惟益都王曽為齊士稱首較于
兩漢則不及矣以此卜之則知教養之道不可不當其
餘則各訂于後云
太公　後漢志琅邪西海縣太公吕望所出有東吕鄉
　廟舊在臨淄西營邱宋碑存焉冢在縣南十里與頃
　公冢相近愚按檀弓曰太公封于營邱比及五世皆
　反葬于周註謂太公受封留為太師死葬鎬京五世
　獻公以上皆從葬焉則齊無太公之墓或曰齊人思
　其徳葬其衣冠云(路史云名涓/字子牙汲人)
桓公　舊與太公同廟齊自太公為世胙之祖桓公為
　五霸之宗威王亦戰國賢主然以簒立義不敢取餘
　無可稱者
仲山甫　太公之後為宣王冢宰兼太保王命築城于
　齊尹吉甫作烝民詩以送之
管仲　本穎上人齊相墓在臨淄南牛山之阿(見史記/正義)
晏平仲　萊之夷維人故宅左臨淄小城北門即左傳
　近市宅也墓亦在焉
成覸　齊人謂景公曰彼丈夫也我丈夫也吾何畏彼
　哉可謂志士
鮑叔　墓在滕州北十五里　甯戚　墓在膠水縣西
　　隰朋　東郭牙　弦寧　王子成甫　新序曰管
　仲請於桓公以甯戚為田官隰朋為大行東郭牙為
　諫臣王子成甫為大司馬曰君欲治國强兵此五子
　足矣如欲霸王則夷吾在有司請吏公曰以告仲父
　又請公曰以告仲父如是者三在側曰一則仲父二
　則仲父易哉為君公曰未得仲父則難已得仲父何
　為不易桓公與羣臣飲酒謂鮑叔曰姑祝寡人鮑叔
　奉酒起而祝曰君無忘其在莒也管仲無忘束縛從
　魯也甯戚無忘飯牛車下也桓公避席拜曰寡人與
　大夫皆無忘夫子之言社稷必不廢矣
麥邱邑人　祝桓公無得罪於羣臣百姓者
郭墟野人　謂桓公善善不能用惡惡不能去所以亡
　者桓公賞焉
小臣稷　桓公曰士慠爵禄者輕其主主慠霸王者輕
　其士吾敢慠霸王乎五往始得見稷
石他人　陳恒弑簡公不肯盟而自殺又有子淵棲者
　恒以勇士刼之亦不從二人竝見新序
國成子高　齊大夫擇不食之地而葬見檀弓又有國
　昭子春秋有國書國佐皆其族也
陳文子　名須無齊大夫
齊太史　昆弟三人書崔杼弑君者左氏逸其姓名惜
　哉
徒人費　死襄公之難又有石之紛如孟陽皆襄公小
　臣亦死節
高柴　史記作鄭人家語曰齊人高氏之别族墓在沂
　州向子城側
公冶長　家語魯人史記齊人集註兩存之
樊遲　家語魯人史記齊人
陳亢　家語作陳人愚按檀弓亢乃齊大夫陳子車之
　弟疑是齊人
梁鱣　家語齊人
步叔乗　史記齊人
公折哀　家語齊人鄙天下多仕于大夫家者故未嘗
　屈節其亦汶上之亞歟墓在般陽城北
后豦　史記齊人　右八人聖門弟子
公孫丑　滕州北公村有墓
萬章　乃滕州南萬村有墓　右皆齊人孟子弟子餘
　見鄒廟從祀
滕文公　滕州有廟
蚳鼃　齊士師以孟子言諫齊王不用而去
匡章　齊人孟子禮貌之必有所取故集註云衆惡必
　察可見聖賢至公至仁之心
檀子　盻子　黔夫　種首　威王臣四子將照千里
　見通鑑
淳于髠　齊稷下學士髠衍輩七十餘人餘不取者大
　學衍義曰孔子没異端遂作鄒衍淳于髠田駢之徒
　各著書以干世主不可勝紀申不害商鞅其害尤甚
　孟子所深距者惟楊墨二氏程子所謂楊墨之害甚
　於申韓佛老之害甚於楊墨然則衍輩亦異端之流
　髠獨知尊孟子稱之曰夫子又一日而見七人於宣
　王差賢于諸子故取之或曰均異端也申韓則不闢
　而廢楊墨距之而熄佛老則闢而愈熾何邪蓋異端
　至佛老而極道至後世而晦如人元氣既衰痼疾可
　得療乎然闢之而不廓者其說有二夫鬼神祭祀之
　禮聖人所先制緣人情理明儀備殆戰國以降盟詛
　相持鬼神之理不明事鬼之情愈切佛氏乗之怖以
　死生誘以禍福凡古人之敬事鬼神齋戒禱祠報本
　祈福之意一歸于佛廣大包羅驅世有情信之事之
　此雖麤迹而勢不可廓聖賢有不動心之學世儒多
　務外馳於利害怵迫之餘見佛氏之堅定則灑然心
　服謂道在頓省之間不知吾道自有此理體用尤精
　舍已耘人往往皆是此為精微其理亦不易辨麤以
　籠愚精以釣賢非復三代之治而欲決此疾猶以杯
　水救輿薪之火也其熾宜矣
閭邱卬　年十八求仕於宣王王曰士亦華髮墮顛而
　後可用子年稚未可也卬曰尺有所短寸有所長華
　髮墮顛與臣何異宣王用焉
香居　諫宣王為大室者
王斗　皇甫士安高士傳齊隠士
黔婁子　齊隠士守道不詘威王師之
王蠋　臨淄畫邑人墓在愚山西
王孫賈　齊大夫奉母訓誅淖齒者
田單　臨淄人　愚按蠋以布衣死節賈以一夫討賊
　單之功偉矣所以勵齊人之氣未必非二子也故先
　之
孫武子　濰州昌邑縣北海濵有廟武孫臏齊軍師
司馬穰苴　並齊人
顔蠋　齊人晩食以當肉東坡所謂巧於貧者
子奇　齊人十八為阿邑宰出倉廩以賑貧乏邑内大
　化見説苑
無鹽女　齊人姓鐘離名春宣王后
宿瘤女　齊東郭采桑女閔王后並列女傳
貫珠人　諫齊王怒田單者
太史敫　莒人君王后父敫曰女不取媒自嫁汚吾世
　終身不見余謂後世外戚如楊國忠之流求通房闥
　不遺餘力敫真有守哉
雍門司馬　諫王建者惜逸其姓名
荀卿　少游學于齊三為稷下祭酒避讒適楚春申君
　以為蘭陵令
田文　齊靖郭君田嬰子
田横　元和志海州東海縣北五十七里有田横國即
　田横島
魯仲連　齊人
安期生　東郭先生　梁石君　右三人皆齊處士見
　蒯通傳安期又見列仙傳云琅邪阜鄉人賣藥海邊
　人言千嵗公始皇賜金璧棄去不受留書報曰後千
　嵗求我蓬萊山下　欽按神僊之説六經所無原於
　老子𤣥□抱一之論秦漢間怪迂之士設為誇大之
　言以徼當世多欲之君至有封侯尚主貴震天下如
　文成五利之徒終以詐誅故後世談僊者率歸誕妄
　至紫陽朱夫子以明理盡性之學會古今諸家而折
　衷之以為僊者匪難但偷生為不可見於感興之詩
　又隠名而校參同至取逺遊王子之言以為長生久
　視之要訣何也蓋僊者必有大賢明睿之資精察造
　化純一不離如釋氏之慧定又得明師訣其火藥毫
　釐不差根氣清厚福如王者庶㡬有成也(成謂能長/久雖與天)
　(地同弊亦不/能不散也)觀安期之筞撼項羽魯連之輕世肆志
　陳希夷之不帝而隠㮣乎其人下此則山林枯槁之
　徒嗇氣葆精差可少病以待天年冀其竊化機以出
　宇宙萬無一焉雖使紫陽復生亦必道還汝具一隻
　眼也
秦淳于越　齊人諌始皇曰今陛下有海内而子弟為
　匹夫卒有田常六卿之患何以相救事不師古而能
　長久者非所聞也始皇下其議為李斯所絀
茅焦　齊人諫始皇遷母者司馬温公有言風俗天下
　之大事也於茅焦亦見之矣自三代有殺身成仁之
　教至於戰國習以成風義之所在蹈死如歸奉起而
　力禁之誹謗者族偶語者棄市至戮諫者二十七人
　而茅焦猶諫蓋由當時風俗驅之見義而不見死故
　也秦能因俗以治三代可及必欲峻刑變俗以自蹙
　亡至於後世傷一諫臣沮一言者則天下從風而靡
　亦薄俗使然也
漢四皓夏黄公　留侯世家注云夏黄公姓崔名廣字
　少通齊人
蓋公　膠西人
婁敬　齊人通典曰齊俗人情變詐故高帝詈婁敬曰
　齊虜以舌得官夫敬料匈奴匿兵爭利智也勸帝勿
　擊忠也高祖不從致有白登之困高祖失言敬何詐
　之有
叔孫通　薛人
伏生名勝　濟南人墓在朝陽故城東五里見水經
東方朔　平原人
鄒陽　齊人傳有王先生公孫玃皆齊之智士故陽曰
　鄒魯守經學齊楚多辨智韓魏時有奇節而辨智者
　流於詐也
轅固　齊人漢武始好儒迂仲舒疾轅固公孫達于前
　張禹孔光顯于後西漢風俗不美良有以夫
鄒長倩　菑川人遺𢎞書曰公孫𢎞以元光五年為國
　士所推上為賢良國人鄒長倩以其家貧少自資致
　乃解衣裳以衣之釋所著冠履以與之又贈以芻一
　束素絲一襚撲滿一枚書題遺之曰夫人無幽顯道
　在則尊雖生芻之賤也不能脱落君子故贈君生芻
　一束詩人所謂生芻一束其人如玉五絲為䌰倍䌰
　為升倍升為緎倍緎而為紀倍紀而為緵倍緵而為
　禭此自少至多自微至著士之立功勲効名節亦復
　如之勿以小善不足脩而不為也故贈君素絲一襚
　撲滿者以土為器以蓄錢貝其有入竅而無出竅滿
　則撲之土麤物也錢重貨也入而不出積而不散故
　樸之士有聚斂而不能散者將有撲滿之敗可不誡
　歟故贈君撲滿一枚猗歟盛哉山川阻脩加以風露
　次卿足下勉作功名竊在下風以俟嘉譽欽纂齊乗
　凡書傳所通習如景公登牛山杞梁黔敖之𩔖則不
　詳載如此篇者蓋西漢奇文世所罕見且其積絲之
　喻撲滿之戒實古今之格言最有益於學者故備載
　焉𢎞開館延賢鄉有二奇士皆不知引之則所延者
　果何人哉此其有以為詐人也(撲滿吳人名曰藏瓶/次卿𢎞字漢書弗載)
公孫𢎞　菑川人開東閤以延賢人亦足以為百世宰
　相之師故載(路史淄州南四十/里大薛山𢎞生處)
兒寛　千乗人御史大夫
嚴安　臨淄人騎馬令
終軍　濟南人諫大夫墓在臨淄南牛山之西地名終
　村又厯城南九十里有終軍村
王訢　濟南人代田千秋為丞相封宜春侯
淳于意女緹縈　臨淄人
疏廣疏受　蘭陵人
于公　字定國丞相西平侯
匡衡　東海承人御史大夫
蕭望之　蘭陵人關内侯
王吉　字子陽琅邪臯虞人貢禹同鄉史稱王陽在位
　貢禹彈冠言其取舍同也然吉為宣帝言曰欲治之
　主不世出公卿遭遇其時未有建萬世之長榮舉明
　主於三代之隆者也其務在於期會簿書㫁獄聽訟
　而已此非太平之基也甚欲有所匡建與賈誼仲舒
　之意同宣帝乃以為迂禹為元帝言曰廏馬萬匹宫
　女數千園陵郡國廟皆當滅毁務遵儉約元帝悉納
　用其言蓋圖逺大者難為功舉細務者俗易從二人
　所見如此惡在其為取舍同也善乎司馬温公論曰
　孝元優游不㫁讒佞用權當時之大患禹不以為言
　恭謹節儉孝元之素志禹孜孜言之何哉使禹之智
　不足知惡得為賢知而不言其罪大矣余故黜禹以
　為人臣汎言塞責者之戒
諸葛豐　琅邪人司隸校尉孔明祖
田何　齊人以諸田徙杜故號杜田生守道不仕惠帝
　幸其廬以受業為易者宗見高士傳
儒林傳　易自田何後有琅邪人魯伯邴丹王横諸縣
　人梁邱賀父子東萊人費直　書自伏勝後有千乗
　人歐陽生子孫世學兒寛師也濟南人林尊齊人周
　堪　魯詩自浮邱伯後有琅邪王扶　齊詩自轅固
　後有琅邪人大司馬師丹皮容　韓嬰詩有淄川人
　長孫順三詩後世皆亡毛萇詩又得鄭康成箋行于
　世大戴禮琅邪人徐良　公羊胡母生之後有琅邪
　人王中公孫文東門雲筦路左咸淄川任公　穀梁
　有不其人房鳯皆齊人明經而伏生諸儒已載前論
　不復出焉
鄭崇　高密大族哀帝擢為尚書僕射納用其言每見
　喜曰我識鄭尚書履聲諫寵董賢浸疏之責崇曰君
　門如市何以禁切主上崇對曰臣門如市臣心如水
　上怒下獄死
眭𢎞　蕃人以明經為議郎至符節令元鳯三年上書
　被殺孝昭徵其子孟為郎
顔安樂　薛人眭孟姊子積學至齊郡丞
母將隆　蘭陵人京兆尹執金吾王莽秉政以隆少時
　不肯與交誣以罪免官徙合浦
鮑宣　渤海人司隸以忠直為王莽所殺妻桓少君
栗融　禽慶　蘇章　薛方　四人皆齊隠士去官不
　仕王莽見鮑宣傳
逄萌　都昌人學長安王莽殺子宇萌曰三綱絶矣不
　去禍將及人即解冠掛東都門隠勞山光武徵不起
　又有同郡徐房王君公與萌友善亦隠遯不仕君公
　儈牛自晦時人語曰避世牆東王君公或曰兩漢人
　才首蓋公與逄萌豈有意乎應之曰先輩有言能令
　漢家重九鼎桐江波上一絲風又曰世祖功臣三十
　六雲臺爭似釣臺高此之謂也萌墓在北海縣西南
　營陵城中
伏湛　琅邪東武人伏生九世孫傳經學仕至司徒清
　靜無競東州號曰伏不鬬子隆死節兄子恭𫝊齊詩
王良　蘭陵人王莽時寢疾不仕光武徵拜大司徒司
　直在位恭儉布被瓦器
衞宏　臨沂人序毛詩訓古文尚書光武拜議郎作漢
　舊儀載西京雜事傳于世
吳良　議郎
江革　世稱江巨孝並臨淄人
劉寵　東萊人號一錢太守姪劉繇漢末揚州刺史
曹裒　薛人明慶氏禮博物識古為儒者宗
寒朗　薛人為明帝辨楚獄者
侯史光　掖縣人散騎常侍與皇甫陶等持節循省風
　俗還奏事稱㫖遷少府卒家貧賜錢以葬
趙彦　琅邪人勸宗資發五陽郡兵從孤虛推遁甲破
　徐兖群盜
鄭康成　大司農高密人宋封高密伯
滕撫　北海劇人涿令破東南群盜者
王望　琅邪人青州刺史擅發廩賑饑者
淳于恭　北海淳于人以孝義徵為郎
童恢　琅邪姑幕人循吏
周璆　樂安人(陳蕃/傳)
公沙穆　膠東人明經舉孝廉遷鄫相
承宫　琅邪姑幕人中郎將明春秋
司馬均　東萊人隠居教授誠信行乎鄉里爭曲直者
　輒曰敢祝少賔乎心不直者終不敢少賔均字祝詛
　也
牟融　太尉　郎顗　明京房易
周澤　甄宇　二人皆博士明公羊傳
孫嵩　五人竝安邱人嵩安邱有墓
徐苖　淳于人累世相承皆以博士為郡守
諸葛武侯　琅邪人
孫乹　北海人事昭烈為秉忠將軍
禰衡　平原人文士才辨性多傲忽傲其儕輩而已衡
　敢罵辱曹操有威武不挫之志文人相輕者愧衡多
　矣
魏徵士管幼安　北海朱虛人
邴原　幼安同郡人魏丞相徵事
王烈　亦北海人漢末三人皆適遼東依公孫度以避
　亂度安其賢民化其徳
國淵　任嘏　並樂安人康成弟子俱仕魏
王脩　北海營陵人魏青州别駕母社日亡悲感鄰里
　為罷社
任旐　樂安博昌人黄巾賊到博昌聞旐姓名曰夙聞
　任子旟天下賢士那可入其鄉
王基　東萊曲城人魏征南將軍
諸葛誕　琅邪人揚州都督起兵討司馬昭不克而死
吳太史慈　東萊黄人建昌都尉孫筞曰聞君為太守
　刼州章赴文舉詣𤣥徳皆有義烈天下智士也
諸葛瑾　琅邪陽都人吳豫州牧孔明族弟吳志曰葛
　氏本諸人徙陽都陽都先有姓葛者故時人謂之諸
　葛
徐盛　莒人吳安東將軍
是儀　營陵人吳尚書僕射
滕𦙍　劇人吳都亭侯
晉羊祜　泰山南城人南城久廢地屬費縣祜費縣人
　也上征吳筞唐彬乃鄒人
司徒王導　臨沂人(南史弘融曇首儉僧/䖍恭志筠彬皆導族)
劉毅　東萊人尚書僕射謂晉武為桓靈者
任愷　博昌人侍中
光逸　樂安人八達
解系　濟南人守正不阿為趙王倫所殺
伏滔　安邱人大元中拜著作郎専掌國史領本州大
　中正子系之亦有文名
繆播　蘭陵人晉懐帝中書令掌詔命盡忠為國為東
　海王越所害朝野憤惋曰善人國之紀也而加害焉
　其能終乎越死贈衞尉
王尼　城陽人不拜東海王越越問之對曰公無宰相
　之能是以不拜
劉𦙍　掖縣人避亂依冀州刺史邵續續欲降石勒𦙍
　勸續歸晉元帝以𦙍為丞相參軍仕至江州刺史
王羲之　司徒導從子余按晉室清談王謝不能免羲
　之獨不為流俗所移觀其止殷浩北伐之書對謝安
　登冶城語真豪傑之士哉使其得君王謝不足多後
　世徒以書札掩其器識故朱子惜之
劉超　琅邪人蘇峻遷帝于石頭猶啓帝受經者
顔含　琅邪人
劉敏元　北海人忠義傳
徐邈　姑幕人儒林傳
左思　臨淄人作齊都及三都賦
石坦　劇人無居業不娶妻弔喪會葬同日共時處處
　見之姚萇之亂莫知所終蓋異人也(王隠/晉書)
秦王猛　劇人孫鎮惡宋史有傳孫憲後魏并州刺史
　北海公清身率下北史有傳九子世號九龍子晞曰
　非不愛作熱官但思之爛熟耳亦名言也或曰先儒
　謂孟子以後人物惟有子房孔明魏晉以降張賔崔
　浩皆比子房王景畧則謂如諸葛數子優劣果何如
　也愚曰孟子王佐之才使值炎劉之奮未必屑漢庭
　功業諸公皆功名士也故以才智相方不大相逺就
　其出處進退觀之則有間矣浩事暴君以殺身賔賛
　羯勒以傾晉景畧視二子為優比之諸葛則不能無
　愧嗚呼天下英才不遇者多矣幸而成功不一二數
　也景畧之儔容可棄乎
南燕晏謨　臨淄人撰齊記晉載記曰南燕主慕容徳
　登營邱問謨以齊之山川邱陵賢哲舊事謨厯對詳
　辨畫地成圖徳深嘉之拜尚書郎徳又因饗宴乗高
　逺矚顧尚書魯邃曰齊魯固多君子當昔接慎巴生
　淳于鄒田之徒䕃脩簷臨清沼馳朱輪佩長劒恣非
　馬之雄辭奮談天之逸辨指麾則紅紫成章俯仰則
　邱陵生韻至於今日荒草頽墳氣消烟滅永言千載
　能不依然
元魏賈思伯　益都人弟思同俱好經史思伯仕至都
　官尚書謙恭下士人曰公今貴重寧能不驕思伯曰
　衰至便驕何常之有世以為雅言思同仕至侍中今
　壽光南有墓碑
唐永　北海平壽人後魏北地良將性清廉無積蓄妻
　子不免饑寒二子陵瑾皆儒雅知名次子瑾宇文周
　賜姓萬紐于氏
王𢎞　臨沂人隠會稽釣魚采藥謝靈運顔延之竝相
　欽重(沈約/宋書)
王素　琅邪人隠東陽山山中有蚿蟲聲清而形醜作
　賦以自況
齊任昉　博昌人博學能文
明僧紹　平原人初隠勞山弟慶符以青州刺史罷任
　隨歸隠江東齊太祖稱為外臣
孟喜　蘭陵人父孟卿父子竝𫝊禮易
臧榮緒　莒人撰東西晉紀與關康之俱隠京口時號
　二隠
顔見逺　琅邪人南齊御史中丞蕭衍殺齊主見逺死
　之子協孫之推皆知名
諸葛璩　琅邪人齊梁徵辟皆不就隠居敎授妻子不
　見喜愠之容
梁孫謙　東莞人循吏
劉勰　東莞人撰文心雕龍
伏曼容　密州人臨海武昌太守解易詩論語老莊
隋隠士徐則　郯人隠縉雲山絶粒養性
杜松贇　北海人大業末賊攻北海執松贇使諭城降
　松贇罵賊而死
張軌　臨邑人與樂安孫樹仁為莫逆交每易衣而出
　以此見稱西魏恭帝時除隴右府長史卒家無餘財
　唯有書數百卷
張買奴　平原人高齊太常博士北史儒林傳云買奴
　經義該博門徒千餘人諸儒咸推重之尤精服氏春
　秋又云自晉杜預注左氏預𤣥孫坦坦弟驥在宋竝
　為青州刺史傳其家業故齊地多習之
孫益徳　樂安人其母為人所害益徳童幼復仇不避
　魏孝文后特免之見北史孝行傳(又北海王閭數世/同居有百口見節)
　(義/傳)
苟金龍妻劉氏　平原人苟為梓橦太守疾病賊圍城
　劉氏代帥將士拒戰賊奪水城中渴甚劉仰天號訴
　得雨以衣服懸絞取水卒完城北史烈女傳
宋劉穆之　東莞人左僕射
臧燾　莒人兄子質守盱眙拒魏太武者
徐廣　東莞人撰晉紀
顔延之　琅邪人作五君詠
段文振　北海人諫煬帝寵突厥者
唐房𤣥齡　齊州人墓在濟南東南采石山
秦叔寶　厯城人
羅士信　亦厯城人濟南府城中有羅姑井相傳士信
　故宅
段志𤣥　臨淄人房秦段皆凌煙功臣志𤣥孫文昌仕
　至太尉文昌子成式太常少卿並有才名
馬周　茌平人
杜伏威　章邱人大業末據淮南歸唐封太子太保兼
　行臺尚書令
任敬臣　棣州人五嵗喪母哀毁天至問父曰何以報
　母父曰揚名顯親可也乃刻志從學舉孝廉虞世南
　器其人薦為𢎞文館學士終太子舍人
員半千　齊州全節人武陟尉嵗旱勸令發粟賑民令
　不從及令謁州半千悉發之下賴以濟刺史怒囚半
　千于獄會薛元超持節度河責刺史曰君有民不能
　䘏使惠出一尉尚何罪釋之後仕至太子諭徳封平
　原郡公　或問先賢行蹟例多不載惟賑䘏一事自
　子奇王望半千三人皆詳書之何也對曰欽聞富鄭
　公不言使遼之功至知青州活饑民五十餘萬自謂
　賢於中書二十四考此豈細務哉延祐六年己未齊
　地大饑父子相食欽銜命賑䘏濟南六縣泊鹺竈饑
　民嘗以勸率富民出粟太多賑濟太廣見責于憲府
　時官僚有幸此凶嵗捐斗升以鬻子女舉曰過房悉
　輦以北欽則訪鬻子者為贖還之乃怒曰是違例徼
　譽也欽憤鬱久矣無從發之故於三子之事不自知
　其筆之瀆也嗚呼董煟有言人微無肯信其言官小
　莫能行其志微子墨卿吾誰與言歟
顔魯公　弟杲卿竝琅邪人
刺史蔣欽緒　萊州人與沂州蕭至忠姻家戒至忠曰
　君材不患不見用患非分而求耳至忠果附太平公
　主預禍
崔融　齊州人鳯閣舍人諸孫多顯宦
符令奇　臨沂人田悅反死節
張允濟　北海人循吏
顔師古　臨沂人注漢書其叙例諸家名氏有琅邪伏
　儼北海劉徳皆漢末注班書者因附見云
王仲邱　琅邪人明禮
王希夷　滕人為人牧羊取傭以葬親隠徂徠山𤣥宗
　訪以道義授朝散大夫聽還山
郭䖍瓘　厯城人右驍尉將軍兼北庭都䕶戰功甚多
王無競　東萊人監察御史臨朝斥宰相宗楚客偶語
　左遷太子舍人
高適　渤海人諫議大夫忤權近出刺蜀年五十始為
　詩即工
高沐　渤海人貞元中進士李師古辟署判官師道叛
　沐以誠欵結天子為師道所殺
盧惟清妻徐氏　淄州人惟清貶播州會赦徐迎惟清
　至荆州聞惟清死二奴將刼徐歸下江徐數其罪奴
　不敢逼徐倍道至播州得惟清尸還葬齊澣高其節
　作詩頌之
崔信明　益都人秦川令吟楓落吳江冷者
五代王凝妻李氏　青州人㫁臂者
石昂　臨淄人昂讀書好學不求仕進節度使符習高
　其行召為臨淄令入朝以公事謁監軍楊彦朗賛者
　以彦朗家諱石更其姓曰右昂昂責彦朗曰内侍奈
　何以私害公昂姓石非右也彦朗大怒昂即解官去
　語其子曰吾本不欲仕亂世果為刑人所辱
邊鳯　濵州人五世同居無異爨天子旌其門復其家
　(又王陶密州人數世/同居五代史孝友傳)
王師範　青州人　歐陽子曰孟子謂春秋無義戰予
　謂五代無全臣其仕不二代者以國繫仕非一代者
　作雜傳夫入于雜誠君子之所羞而一代之臣未必
　皆可貴欽按五代名節李氏尚矣青州五臣惟石昂
　有孝節稱疾辭禄及節度使王師範為可取其餘皆
　不足貴也史稱師範好學以忠義自許為治有聲績
　朱温圍鳯翔師範見詔書泣曰吾屬為帝室藩屏豈
　得坐視天子困辱雖力不足當死生以之遂起兵討
　温求助於楊行密斬朱友寧于青州及淮南兵歸力
　不能支遂降温為其所族嗚呼師範欠兵敗一死耳
　原其本心非朝梁而暮晉者故綱目特書曰平盧節
　度使王師範發兵討朱全忠又曰王師範以淮南兵
　擊朱友寧斬之曰討曰斬則與之之意可見矣況其
　處死不亂又毅然丈夫哉汩之雜傳則其志亦可哀
　也已故特表而出之
南唐韓熙載　青社人五代之亂熙載投南唐累官至
　中書侍郎多置妓妾晝夜歌舞謂僧徳明曰吾為此
　行正欲避國家入相之命僧問其故熙載曰中原常
　虎視於此一旦真主出棄甲不暇吾不能為千古笑
　端初熙載之走江南也李穀送别各言所志熙載曰
　江南果相我當以長驅定中原穀曰中原若相我下
　江南如探囊中物穀後相周世宗定江南而熙載之
　言不驗胡氏以為熙載文士高談非穀沈毅有智畧
　之比是故然已使世宗唐主易地而君熙載豈無能
　為者知時不可為而能沈晦以免禍其智亦足稱也
　繁欽於劉表數欲見奇杜襲喻之而止李驤為劉崇
　所殺至有吾負經濟之才乃為愚人謀事死固有甘
　心之歎然則熙載其賢乎
孫晟　密州人南唐宰相周世宗征淮南唐遣晟使周
　晟謂其副曰吾行必不免然終不負永陵一抔土後
　為世宗所殺正其衣冠南望拜曰臣以死報國乃就
　刑
宋傅霖　青州逸人乖崖稱曰傅先生天下士
王曽　益都人狀元丞相文正公弟皥字子融直集賢
　院初新舊五代史皆不與韓通立傳識者笑之皥著
　唐餘録有紀志傳又博采諸家說俲裴松之三國志
　附注於下表韓通於忠義傳冠以宋初褒贈之典新
　舊史皆所不及文正嘗言曽平生之志不在温飽皥
　器識若此可謂難兄難弟矣
蔡齊　萊州人狀元參政文忠公
吕夷簡　萊州人丞相文靖公六世孫伯恭號東萊先
　生(宋會要濵州有夷簡祠公通判濵/州奏不税農器王曽知其有相業)
王從善　青州人太宗雍熙二年始踰冠九經及第見
　長編
李之才　青州人師穆伯長博陳希夷先天易嘗謂邵
　康節曰科舉之外有義理學義理之外有物理學物
　理之外有性命學康節曰願受教遂傳易學
麻希夢　前青州錄事參軍年九十餘居臨淄太宗以
　高年詔至闕詢及人間利害敷對詳明訪以養生之
　理對曰臣無他術惟寡情慾節聲色薄滋味詔以尚
　書工部郎中致仕賜金紫子景孫興國中登進士甲
　科孫温其温舒祥符中相繼第三人及第衣冠以為
　盛事天下稱麻氏教子有法　孫仲英幼有俊才七
　嵗能詩以親亡禄不及養不復肯仕退居臨淄七里
　别墅博學高行鄉黨化服雖凶年盜不入其家富韓
　公文潞公龎莊公相繼鎮青皆致書幣薦其行義詔
　以為國子四門助教州學教授東方學者咸師之亦
　年九十餘卒
賈先　臨淄人登進士真宗賜名同改字希徳以扶道
　著書為己任著山東野録七篇頗𩔖孟子奏疏言丁
　謂造作符瑞以誣皇天以欺先帝今幸為姦發竄逐
　請明告天下還冦萊公以明忠邪終以孤直不偶官
　止殿中丞卒門人諡曰存道先生
王樵　字肩望淄川人性超逸深於老易善擊劒有㮣
　世之志廬梓桐山下不交塵俗山東賈同李冠皆尊
　仰之咸平中契丹内冦舉族北俘累年乃歸刻木為
　親葬奐山東立祠奉侍終身太守劉通詣樵踰垣遁
　去其後高弁知州事范諷為通判相與就見之李冠
　以詩寄之曰霜臺御史新為郡棘寺廷評繼下車首
　謁梓桐王處士教風從此重詩書晩自號贅世翁豫
　卜地壘石名繭室刻銘其上曰生前殺軀以虞不備
　没後寄魂以備不虞後感疾即入繭室中自掩戸乃
　卒命以古劒徇葬著遊邊集二卷安邊三筞説史十
　篇濟南李芝為贅世先生傳治平中淄川詩僧文幼
　即其地起祠祀樵其為世景慕如此
劉孟節　壽光人少師种放天姿絶俗篤古好學酷嗜
　山水青之南有冶原歐冶子鑄劒之地山奇水清叢
　筠古木氣象幽絶孟節欲隠其間富韓公為築室泉
　上詩以餞之曰先生已歸隠山東人物空其後范文
　正公文潞公皆優禮之欲薦之朝孟節懇辭少時嘗
　寓龍興僧舍往往凭欄獨立懷世事手拍欄干吁唏
　太息有詩曰讀書誤我四十年㡬回醉把欄干拍見
　司馬温公詩話
張荷　壽光人師事种放與吳遁魏野楊朴宋澥為友
　性高潔為文奇澁著過非九篇放謂隋唐以來綴文
　之士罕能及之終以運蹇不遇卒有詩文三卷見澠
　水燕談
蘇丕　青州人祖徳祥建隆四年狀元丕有高行少時
　一試禮部不中拂衣去居渳水之濵五十年不踐城
　市歐陽文忠公鎮青言於朝賜號沖退處士年八十
　餘卒
周起　鄒平人母感吉夢而生父異之謂必大其門因
　名曰起第進士通判齊州召直史館真宗東封羣臣
　多獻文頌起獨上書言天下之勢患於安逸而忽於
　兢業真宗佳之拜諫議大夫終樞密副使
劉廷式　齊州人蘇軾知密州廷式為通判初廷式未
　遇時約取鄉人之女及第後女喪明廷式卒娶之女
　死喪之踰年而哀不衰因不復娶軾問曰哀生愛愛
　生色君愛何從生哀何從出廷式曰吾知喪吾妻而
　已若緣色生愛緣愛生哀色衰愛弛吾哀亦忘則凡
　揚袂倚市目挑而心招者皆可以為妻邪軾深感其
　言廷式後監太平觀老于廬山絶粒不食而面目奕
　奕有光步峻坂如飛以壽終
姜遵　淄川人初舉進士為蓬萊尉以擊搏知名天聖
　七年拜樞密副使卒贈吏部侍郎
明鎬　密州人參知政事與文彦博同時
李常　字公擇登州人知齊州齊多盜常得黠盜刺為
　兵置麾下詢知弭盜之術姦無所容嘗為富鄭公客
　李師中榜其閭曰遺直坊東坡有詩
燕肅　字穆之青州人龍圖閣待制知審刑院請讞諸
　路寃獄有不當者釋其罪自是全活者衆肅有巧思
　嘗造指南車記里鼓及欹器蓮花漏世服其精
趙師民　字周翰臨淄人九嵗能文第進士官至龍圖
　閣直學士子彦若哲宗時翰林學士紹聖初章惇以
　彦若與修神宗實録貶死
李覺　字仲明益都人舉九經起家知泗州遷禮記博
　士
賀元　琅邪人真宗東封謁於道左曰晉水部員外郎
　賀元再拜東坡記詩云舊聞父老晉郎官已作飛騰
　變化看聞道東䝉有居處願供菽水看燒丹蓋僊人
　也
雪竇襌　居琅邪山身被布衫五十年不易向薌林嘗
　為青州雪竇布衫倡云趙州無義漢雪竇老婆襌一
　川風雨後明月却當天
周沆　字子真益都人累官至樞密直學士安撫使温
　公銘其墓云光昔通判并州事公於河東銘曰古之
　君子徳盛道尊望之儼然即之也温公正衣冠嚴不
　可干施之于政乃仁乃寛吏畏而悛民思弗諼欵銘
　垂美以告後昆碑今在益都城南駝山下
異人徐問真　濰州人與歐陽文忠善一日求去甚力
　歐公留之不可曰我友罪我與公卿遊公使人送之
　果有鐵冠丈夫長八尺餘俟於道周以瓢覆酒於掌
　中以飲提笥童子遣回不知所往童子徑發狂亦莫
　知所終嘗教歐公引氣愈其足疾東坡試之亦驗
于燾　字彭年壽光人博學能文頗喜言兵慶厯中元
　昊數冦邊敵人乗釁聚兵求關南地丞相吕文靖公
　召彭年計之彭年云宜治西北行宫若將親征者以
　壓其謀乃以大名府為北都二敵果請盟仁宗春秋
　高皇嗣未立登州岠嵎山數震彭年上疏曰岠嵎極
　東方殆東朝未建人心搖動之象宜早定儲以安天
　下齊宜為節度逮英宗入繼乃由齊邸人以先識稱
　之
張藴　淄川人咸平中契丹入冦淄川城壘不完刺史
　欲棄城奔南山藴時為郡兵馬監押按劒曰刺史若
　出吾當斬以徇卒完城後為環州馬嶺鎮監押雖處
　窮塞猶建孔子祠刻石為記范文正公書其碑隂以
　美之其後子孫皆以文學才行登侍從云
吕頤浩　齊州人南渡丞相忠穆公
内翰綦崈禮　高密人徙濰州北海故人稱北海先生
　崈禮隨高宗南渡掌王言凡下詔㫖讀者感動時議
　以為中興之功非特將士宣力詔令亦有助焉如陸
　宣公之在奉天也見重如此以忤秦檜位不進(翰林/侍讀)
　(袁伯長云北海子孫見/寓四明為衣冠名族)
辛幼安　濟南人宋名臣言行録黜稼軒不取朱文公
　稱曰稼軒帥湖南賑濟榜秪用八字雖只麤法便見
　他有才況其忠英之氣見于辭翰者不一嘗言曰敵
　人六十年後必滅敵滅而宋之憂方大其識如此宋
　人既以傖荒遇之而不柄用中原又止以詞人目之
　為可惜也故識之(宋實録載幼安賛韓侂胄用兵侂/胄敗幼安獲罪於士論非也稼軒)
　(豪傑之士枕戈待旦有志於中原久矣宋人舉國聽/之豈無所成侂胄之敗正陳同父所謂真虎不用真)
　(鼠枉用之所致/以此議公可乎)
金劉迎　東萊人太子司經有文集號山林長語章宋
　詔國學刋行
周馳　濟南人在太學以䇿論魁天下貞祐濟南破不
　肯降攜二孫赴井死
張行簡　莒州日照人詞賦第一人及第仕至翰林學
　士承㫖備於禮文之學典貢舉三十年門生遍天下
　弟行中亦進士仕至㕘知政事言虎賊必反抗權臣
　高琪為士論所稱(右四人並/見中州集)
李國維　淄川人進士厯符離葉二縣令著清名蚤年
　鄰家有窖銀者兵後無人國維掩而不發(見楊素菴/事言補)
楊𢎞道　字叔能淄川人金末補父廕不就與元遺山
　劉京叔楊煥然輩皆以詩鳴大為趙閑閑諸公所稱
　避亂走襄漢宋人辟為唐州司戸兼文學不久復棄
　去晩寓益都嘗一見李璮議不合為用事者所嫉浮
　沈閭里以詩丈自娛著小亨集事言補等書行于世
　延祐三年贈文節
　
　
　
　
　
　
　
　齊乗卷六
　齊乗後序
昔我先人為國子助教每謂潛曰吾日與諸生講習所
業暇則又與翰苑諸名公唱和詩章詩乃陶冶性情而
已若夫有關於當世有益於後人者宜著述以彰顯焉
吾生長於齊齊之山川分野城邑地土之宜人物之秀
此疆彼界不可不纂而紀之也迨任中書兵部侍郎奉
命山東於是周覽原隰詢諸鄉老考之水經地記厯代
沿革門分𩔖别為書凡六卷名之曰齊乗藏於家囑潛
曰吾或身先朝露汝其刻之先人既卒常切切在念第
以選調南臺又入西廣匆匆未遑遂志兹幸居官兩浙
始克撙節奉稟命工鏤板以廣其𫝊以光先徳㕘政伯
脩先生已詳序於前矣有仕於齊者願一覽焉至正十
一年辛夘秋七月奉訓大夫兩浙都轉運鹽使司副使
男潛百拜謹識
　齊乗釋音
卷一
　沿(音/緣)嚳(音/酷)析(音/錫)括(古活/切)萴(實側切虞/夏諸侯也)峴(胡典切山下/而險又曰嶺)
　(上平與/現同)莞(古桓切又胡官/切草可作席)辟(音/璧)要(去/聲)干寶(搜神記是/其撰作于)
　(非/)分(去/聲)殖(音/寔)沭(音述/水名)菑(音/緇)溡(音/時)貕(音/奚)朐(音/劬)酈道元(音/厯)
　(注水/經者)公玉帶(濟南人公玉姓/帶名玉一音璛)鬩(聲激切/訟也)頟(音/額)葷粥(與/獯)
　(鬻/同)蚌(步項/切)沐載(沐音木/姓也)劇(巨㦸/切)鸑鷟(音岳/濯)峱(奴刀切/山名)
　鬐(音/耆)衖(音/巷)□(音/包)黄能(奈平聲三足/鼈也或作熊)璮(音坦李全/之子也)不期
　(音/基)靭(音/仞)斥(充夜/切)罘(音/浮)蜃(音/慎)艘(音/騷)醝(才何切/鹽也)峆㠠(音合/閭)
　蹲(音/存)窪(音/蛙)澠(音/繩)窖(音/教)趵(音/豹)突宊(他骨切方言江湘謂/卒相見曰突一曰出)
　(貌/)云㐬(説文不順忽出也从到子易云突如其來如/不孝子突出不容於内也或从到古文子即)
　(易突字也今/俗作□非)駛(使去聲/疾也)
卷二
　龍且(子余切項/羽將也)淀(音/甸)耏(音/而)澅(胡卦切/水名)襌(去/聲)黔陬(音鉗/郡)
　洱(音/米)直固(當作/沽)滙(音/潰)漸(平/聲)祊(音/崩)涑(速搜/二音)圯(音移/橋也)承(音/澄)
　(又去/聲)般(音/盤)濼(音/粕)弇(音/掩)茌(仕之/切)殺(去/聲)
卷三
　嶷(岳力切小/兒有知也)并(去/聲)杼(音/佇)颿(與帆/同)鄆(音/運)員(音/運)伷(音/宙)睿(音/鋭)
　費(音/祕)嶧(音/亦)鄫(慈陵/切)僑(音/橋)鬲(音/隔)郳(音/倪)□(儒錐/切)浞(仕角/切)奡
　(音/傲)疃(吐管/切)輓(音/晩)嵎(音/愚)食其(音異基/人名)商(音滴今/作商)蓨(音挑/縣名)
　(周亞夫/所封)漯(音/㙮)卬(音/昂)昐(音/分)瑗(音/院)圯(音披上/聲壊也)漚(於候/切)蓍(音/詩)
卷四
　𤣥文(𤣥姓/文名)髠(音坤/人名)駢(音便平/聲人名)奭(音釋/人名)慎到(慎姓/到名)環淵
　(環姓/淵名)酅(音/攜)斟灌(斟姓/灌名)羿(音/義)澆(倪弔切浞之/子即奡也)璠(音/繁)□(才/賛)
　(切/)贛(古暗/切)驂(音/參)郱(蒲經/切)鄑(音/進)郚(午姑/切)郯(音/談)虺(音毁蝮/蛇也又)
　(人/名)沓(達合/切)鯀(音昆/上聲)殛(音/棘)炔(音桂/人名)㡉(音弦萊/州布名)唁(音/硯)磾(音/低)
　𣙜(音/角)舋(許慎/切)間(去/聲)斮(音/酌)胙(音/助)蓋(音/闔)殪(於計切/死也)苛(音/何)酺
　(音/蒲)蝝(音緣蝗/蟲子也)顓臾(音專/俞)皥(音/昊)盾(音/遁)韙(音韋/上聲)貺(音/況)
卷五
　楷(口駭切楷書也/木名又音皆)毅(音/義)勣(音/積)甍(音/盲)隳(音輝/廢也)輅(音/路)琛(丑/林)
　(切/)搏(音/博)猸(音/眉)禰(音宜/上聲)叵(音/頗)蒯(苦怪/切)釁(許慎/切)説(音/税)嗾(音/腠)
　(使犬/聲也)逄(音/龎)湫(音/啾)郠(音/梗)頡(胡結/切)迭(徒結/切)隗(五罪/切)鬻(音/育)嵩
　(音/崧)闓(音/凱)仆(音/付)徼(音/邀)狙(千余/切)羖䍽(音古/力)舄(音/昔)夸(音/誇)雋(徂/兖)
　(切/)攷(音/考)漬(音/恣)跕(都牒切/跕屧也)躧(所倚切/舞履也)輻(音/福)湊(千候/切)賈(音/古)
　恡(與吝/同)耼(他甘/切)珥(音/耳)
卷六
　俑(音/勇)謬(米幼/切)纂(作管切/集也)勝(平/聲)錮(音/固)鎬(音/浩)潁(庾頃/切)覸(音/間)
　(去/聲)隰(音習/人名)辟(音/避)鱣(張連/切)蚳鼃(音池/蛙)盻(匹練/切)鞅(音央/上聲)詛
　(音與/咀同)怵(音/出)熾(昌志/切)詘(音/屈)蠋(音/燭)賈(音/假)淖(音/閙)臏(音賔/去聲)穰(音/常)
　苴(七余/切)敫(音/皎)衷(音中又/音衆)嗇(音/塞)絀(音/出)蹙(音/促)沮(音/阻)倩(七性/切)
　芻(音/樞)撲(普木/切)襚(音/遂)䌰(音/聶)緎(音/域)緵(七公/切)竅(詰弔/切)緹(音/提)縈
　(娟營/切)舍(上/聲)眭(音/綏)儈(音/檜)裒(音/褒)邴(音/丙)嘏(音/假)旐(音/兆)弘(音與/𢎞同)曇
　(音/潭)矚(音/祝)璩(音/渠)勰(音/協)贇(紆倫/切)絞(音交/上聲)爨(音/竄)抔(蒲候/切)褒(博/毛)
　(切/)墅(音/聚)贅(音/綴)种(音/蟲)讞(音言/上聲)當(去/聲)諼(音/萱)綦崈(音其/崇)傖(鉏/庚)
　(切/)琪(音/其)
後序
　冶(音/野)調(去/聲)撙(音尊/上聲)奉(與俸/同)稟(與廩/同)鏤(音/漏)
