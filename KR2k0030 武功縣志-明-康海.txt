#+TITLE: 武功縣志-明-康海
#+DATE: 2016-06-11 12:21:48
#+SOURCE: github.com/kanripo/KR2k0030 master 8cdbf969                
欽定四庫全書　　　　　　史部十一
　武功縣志　　　　　　　地理𩔖三(都㑹郡縣之/屬)
　　提要
　　　　(臣/)等謹案武功縣志三卷明康海撰海字徳
　　　　涵武功人宏治壬戌進士第一授翰林院修
　　　　撰以救李夢陽事坐劉瑾黨削籍明史文苑
　　　　𫝊附見李夢陽𫝊中是志僅七篇曰地理曰
　　　　建置曰祠祀曰田賦曰官師曰人物曰選舉
　　　　凡山川城郭古蹟宅墓皆括于地理官署學
　　　　校津梁市集則歸于建置祠廟寺觀則總以
　　　　祠祀戸口物産則附于田賦藝文則用吳郡
　　　　志例散附各條之下以除冗濫官師則善惡
　　　　並著以寓勸懲王士禎謂其文簡事核訓詞
　　　　爾雅石邦教稱其義昭勸鑒尤嚴而公鄉國
　　　　之史莫良于此非溢美也志刻于正徳己夘
　　　　萬歴間再經刋行旋復散佚乾隆二十六年
　　　　武功知縣瑪星阿得抄本于孫景烈因為重
　　　　刋其圈㸃細評皆出景烈之手頗嫌疣贅又
　　　　王士禎稱武功志載璇璣圖而此本無之考
　　　　海孫吕賜嘗刻璇璣圖讀前有題識云余錄
　　　　先太史縣志真本悉依原編惟蘇氏詩未錄
　　　　非敢輕有變置故附數語錄本之末述先太
　　　　史之意冀来者之鑒余志也然則此本乃吕
　　　　賜所刋除矣明人好改古書乃至祖宗著作
　　　　子孫亦必變亂之惟庸故妄斯之謂歟乾隆
　　　　四十三年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
武功縣志原序
予嘗兩至武功涉漆釣湋陟雍丘逰鳳麓渡渭而尋太
白終南之竒北顧九嵕諸山則見碧流襟帶翠巘揖讓
珍木蔚薈灝光組繡風氣翕乎四來龍虎儼而交應未
嘗不臨景命筆而羡斯地之勝也及予訪后稷之墟覽
唐太宗之舊問蘓子卿之𦙍叅張横渠之象誦康尚書
之勛然後知斯地之效而對客談山言未或忘之夫美
稼不發墝埆修松不挺培塿斯已然矣若乃楨高而築
堵不繼表正而式影弗端則求諸嗣有政敎者焉夫后
稷政之祖横渠教之宗官無后稷之心者皆忍夫師無
横渠之志者皆貨客如仁義之有托即政教之咸興繄
兹人物有不恒茂者乎雖然政不必皆官識法者即可
立教不必皆師見道者即可端故王烈之政亦行太原
綿駒之歌能教齊右武功之志凡以憂夫此也志七篇
地理約而不漏建置則而有據祠祀先今而後古官師
直書而勸戒自形人物之志浩乎其無窮也君子于是
乎思古于是乎徵今于是乎開來其志已勤矣選舉崇
義而黜利葢志之良者也學者觀其志目亦思過半矣
是志也撰之者吾友康子徳涵刻之者邑侯西蜀馮玉仲則斯
政教也為有歸矣正徳己卯冬十一月甲寅涇野吕柟
書
武功康子作志七篇以記載武功之故緒理要會葢燦
然明備矣至其覈事顯義用昭勸鑒有可述焉夫先王
之政紀其山川辨其疆域程其土宜稽其俗尚肆其采
物以謹封守而察時變故書序九丘詩陳列國採風者
具其美惡董事者正其得失務在因道財化追俗為制
以施于久逺已爾夫天下之勢其所由來亡不有漸茍
非早見而力救之則其勢莫可回而患成循約而治厚
生而安其始未嘗弗一致迨于風尚澆淺而徳實靡波
其治不可長也户口繁增而生利蹙薄其安不可久也
可以弗愼其漸哉余覧康子之書其地畝則由狹而廣
户口則由寡而衆賦役則由省而興財費則由約而靡
其産業則由富而貧地利則由饒而減民性則由强而
弱風俗則由厚而漓吏治則由良而奸人才則由實而
虛文教則由振而委亡弗降本流末廢正趨弊者矣嗟
乎豈獨一邑然哉由此可以例諸四方矣正徳十四年
己卯冬十二月五日大復山人汝南何景明撰并書
欽定四庫全書
　武功縣志卷一
　　　　　　　　　　　　　明　康海　撰
　　地理志第一
夫武功古有斄氏之國也有斄氏有女曰姜原爲帝嚳
元妃生弃教民稼穡有功堯封于斄號曰后稷后稷卒
子不窋嗣不窋末年夏后氏政衰去稷不務乃奔于戎
狄之間周興爲岐豐之域平王東遷賜豐鎬于秦斄遂
爲秦邑至始皇列天下爲郡縣以斄爲榮漢改武功縣
𨽻右扶風去古斄城二十里王莽曰新光東漢復徙古
斄城魏置為武功郡領美陽縣晉改屬始平郡後魏復
爲武功郡周改雍州武帝建德三年復置武功郡治邰
城已而復爲縣隋改𨽻京兆郡唐武徳三年改置稷州
以武功好畤盩厔郿鳳泉𨽻之尋又析始平置扶風縣
四年以岐州圍川𨽻之七年又以𨽻岐州貞觀元年𨽻
雍州天授二年又置稷州領武功文明元年析以奉乾
陵乾寧二年以奉天置乾州領好畤武功盩厔醴泉而
屬京兆府後唐同光中𨽻鳳翔長興元年復立京兆而
以武功𨽻焉後晉置武功郡後周復改爲縣宋𨽻永興
軍路京兆府政和八年同醴泉移𨽻醴州金改武亭縣
元復爲武功𨽻乾州明興因之而通屬西安府廣四十
五里袤五十里東興平東南鄠南盩厔西南郿西扶風
西北麟遊北乾州東北醴泉城圍三里二百二十步半
附雍原之麓元末張良弼李思齊增築以據守者循原
又列十有二城洪武九年長興侯弟都督忠奉詔屯戍
于此以控制闗内復增築之諸城皆至今存舊志云雍
州之域井鬼之次有平原控其東鳳岡翼其西長川帶
其北終南太白揖其南葢古形勝之區强武之國也治
凡十五里(里名見建置/志社學下)
舊志有山原七川六太乙山屬盩厔太白武功兩山與
衺谷水屬郿五丈原屬岐三畤原屬扶風故俱不復載
載其今有者
東原在縣東其南與雍原相直或曰通西原皆謂雍原
云
雍原即縣西原城所附者古周原也鳳岡者原北行岡
也
武亭川縣川也其南十二里古川口葢漆水川也
漆水縣東門外水今謬爲武水者也自豳岐之間來
縣北受浴水南受湋水入渭鄭漁仲序地里略謂天下
如指諸掌而信漆由富平入渭之説葢括地志未審豳
岐涇渭脉絡所在富平在涇東漆在涇西安有岐梁之
水越涇而東再至富平始入渭也漁仲誤且如此况其
餘乎詩曰自土沮漆書曰斄在漆縣今邰(與斄/同)封里有
漆村是也
浴水乾州西夾道水也亦從豳西梁山來意此或即沮水
闗西人讀浴若于于沮固易訛耳漁仲亦以東自富平
入渭殊誤
湋水即圍川水自扶風東門外受鳳泉水至縣南從漆
水入渭
建子溝在縣南十七里近慶善宫
美陽故城在縣西原八里後漸徙鳳泉東則今扶風境
内也
古斄城在縣南八里漆村東古有斄氏之國也今縣西
南三十里亦有斄城者前漢徙置之爾
高泉宫在古美陽城秦宣太后宫也
慶善宫在川口東南今沒於渭唐高祖故宅武徳六年
改名慶善宫太宗所生宅也貞觀六年幸之宴從臣賞
賜閭里同漢沛宛帝歡甚賦詩曰壽丘唯舊跡豐邑乃
前基粤予承累聖懸弧亦在兹弱齡逢運改提劍鬰匡
時指麾八荒定懷柔萬國夷梯山咸入欵駕海亦來思
單于陪武帳景逐衛文螭端扆朝四岳無爲任百司霜
節明秋景輕冰結水湄𤣥黄變原隰儲峙積京坻共樂
還譙燕歡此大風詩起居郎吕才被之管絃爲功成慶
善樂名九功之舞十一年冬獵于武功賦冬狩詩曰(烈/烈)
(寒風起慘慘飛雲浮霜濃凝廣隰氷厚結清流金鞍移/上苑玉勒騁平疇旌旗四望合罝網一面求楚踣爭麑)
(殪秦亡角鹿愁獸忙投宻樹鳴鶩起沙洲騎歛原塵靜/戈迴嶺日收心悲洛汭逸意在渭濵遊禽荒非所樂撫)
(轡更/招憂)因再幸慶善宫上更賦詩曰(代馬依朔吹驚禽愁/昔叢况茲承睿徳懐)
(舊感深衷積善忻餘慶暢武悦成功垂衣天下治端拱/車書同白水廵前跡丹陵幸舊宮列筵歡故老高宴聚)
(新豐駐蹕撫田畯迴輿訪牧童瑞氣縈丹闕􁀭烟散碧/空孤嶼含霜白遥山帶日紅於焉歌擊筑聊以詠南風)
帝又有過武功舊宅詩二篇許敬宗上官儀應制奉和
焉今悉著于篇可以覩見當時之盛云(帝詩其一新豐/停翠輦譙邑駐)
(鳴笳園荒一徑斷臺古半階斜前池消舊水昔樹發今/花一朝辭此地四海遂成家其二金輿廵白水玉輦駐)
(新豐紐落藤披架花殘菊破叢庭鋪荒草蔓流竭半池/空紉佩蘭凋徑舒珪葉剪桐昔地一藩内今宅九圍中)
(架海波澄鏡韜戈器反農八表同文軌無勞歌大風敬/宗詩飛雲臨紫極出震表青光自爾家寰海今兹反帝)
(鄉情深感代國樂甚宴譙方白水浮佳氣黄星聚太常/參鳳鳴層閤酆雀賀雕梁桂山猶總翠蘅薄尚流芳攀)
(鱗有遺皓沐徳忭稱觴儀詩石闗清晩夏旋輿御早秋/神麾颺珠雨仙吹響飛流沛水祥雲泛宛郊瑞氣浮大)
(風凝漢筑叢烟入舜球翠梧臨鳳邸滋蘭帶鶴洲偃/伯歌元化扈蹕頌王遊遺簮謬詔奨珥筆荷㤙休)宫
後又改爲慈徳寺史逸其年今竇村北仍有寺名慈徳
葢沒而遷者也
斄亭在縣西南三十里漢地理志載亭長事者也東漢
徙縣古斄城而以爲亭也今屬扶風縣
高望亭在縣東二十五里唐天后武氏行宮世説中宗
築以望乾陵者
緑野亭今在縣南郭東外爲宋儒張子子厚寓所張子
與武功簿張山甫厚故武功弟子因從子厚逰亭此講
學焉𢎞治八年冬户部尚書沁水李瀚時以御史廵按
至諸生以白御史御史廼謀於提學副使今少傅吏部
尚書楊公一清楊公以知縣學通有良治能用其民一
以責學通踰年乃成改曰緑野書院擇師授徒文教彬
彬然勃然興焉書院前爲堂祠祭子厚而後建講堂學
舍故禮部尚書吳文定公(寛/)有碑(碑曰闢中有大儒曰/横渠張先生當宋之)
(盛以道學鳴於時君子以其徳尊與孟子比夫自堯舜/至于孔子率五百嵗而道一𫝊孔子没而道無所屬此)
(孟子之自叙而其自任之意亦可見也至昌黎韓氏以軻/之死不得其傳則直歸之孟子然至其時已千歲矣所)
(謂以其數則過矣者而秦漢以下儒者亦多而曰不得/其𫝊則孟子豈易比哉自唐至于宋又五百嵗始得濓)
(溪周子河南程子先生實並時而出而君子獨以先生/比之孟子雖程子亦推稱之則其人品之髙豈非振古)
(豪傑之士哉故當是時學者爭師宗之人至于今過其/地仰其人肅然起敬不能自己武功爲西安屬縣城南)
(有緑野亭先生之遺迹也葢先生少時學尚未醇及至洛/中見程子論易自以爲弗及乃遂西還以與學者講究)
(後既出仕於朝他日治獄外郡而還即移疾屏居南山/下以事著書葢史之所記大略如此緑野之跡豈其西)
(還與屏居之時乎陜西提刑按察司副使楊君應寧由/近臣出領學政公勤善教士子經指授者輒取科第君)
(曰此非所以教學者也甞行縣顧瞻山水明麗可愛所/謂緑野亭者歲久既毁而遺址猶存先賢風旨宛然如)
(見始謀即其地構屋以祠先生别爲屋俾士子講習其/中庶幾仰止景行之意諸生聞之相與感激言於廵按)
(御史李君叔淵雅重風敎乃下其事于君君以縣令宋/學通嘗復古廢祠亦知急先務者復以事委之學通方)
(經度財用而邦人士咸樂相助數月而功畢名之曰緑/野書院擇士子充于其中而以縣學訓導趙文傑為之)
(師俾日講性理之學凡縣學諸生則三日一至聴講其/規約大率與白鹿睢陽類未幾若西安鳳翔諸生聞風)
(就學者踵至君時坐堂上躬督勸之渢渢乎道學之流/行也君既喜其志之成間以書請記夫養士于學校取)
(士于科第此固朝廷今日之法然學校之所講習者皆/經傳之精微欲用其人特以科第取之耳爲士者昧其)
(意以聖賢之言止用以資為利祿之計而不知道與法/之不相背也今幸賢憲臣有見于此革其故習特爲此)
(舉以作興之學政之大無踰于此其用心可謂至矣使/今之領學政者皆如君之用心風敎其丕變也乎雖然)
(聖賢之言學者于此無弗當講者而横渠先生尤吾今/日臯比之師也其書則正蒙西銘具在因其言求其心)
(反之于躬見之于事而又謹其節文循其以禮爲敎之/規㧞于流俗為世醇儒此固賢憲臣所望於士子者也)
(于是取科第出為世用以行其所學賢憲臣之意亦豈/爲士子禁哉書院建于𢎞治九年六月工畢于是年十)
(二月明年十/月癸未記)今去改建才二十三年矣其廢壞已十四
五况久逺乎緑野亭故在漢義勇武安王廟後稍北原
屵下有古洞成化末猶傳有石刻亭記居民惡其害己
也乃投其石于井中宋侯欲去狹隘且厭與細民爭校
故移之于此此故葆真庵宋侯易民田恢闊耳何若仍
置諸屵下為實録近理也(縣學訓導趙文傑詩城南百/歩路西村四五常開小洞門)
(緑野有名亭已沒荒碑少字石猶存經霜栢老乾坤影/繞帶河流今古痕仰止横渠尋未得日中立馬到黄昬)
(正徳壬申翰林院修撰高陵吕柟于緑野書院謁横渠/先生祠詩二月入武功載謁横渠祠春桃雜芳澗好鳥)
(鳴夭枝緑野終南翠含情實在兹昂求曾夙夜人亡道/未涯徹臯下程氏執禮西仲尼表時脱支蔓訂頑那有)
(私瞻依眞氣象無復夢中疑兹邦有君子跡殊路不岐/豪邁存餘烈高懐有我知鵬飛要扶摇鯤化自天池斯)
(文應不斬白/日令見之)
韋應物宅應物長安人漁陽兵亂後流落失職始更折
節讀書屏居于武功然莫知何里其經武功舊宅詩云
(兹邑昔所遊嘉會常在目歴載俄二九始往今來復慼/慼居人少茫茫野田緑風雨經舊墟毁垣迷往躅門臨)
(川流駛樹有羇雌宿多累恒悲往長/年覺時速欲去中復留徘徊結心曲)
姜原墓舊志云在上南門外南去三百六十步又西四
十步有三坎墓在坎上與東原梅家莊直
隋殤帝墓在縣西原武徳五年八月辛亥唐高祖葬帝
于此
蘓武墓在縣北
蘓許公墓在縣西南博村其神道碑在新寨西道南博
游師雄墓在縣西北八里碑為耕者没之地華表存焉
東漢地里志曰斄在漆縣其民有會日中以相與夜中
市如不爲則有災咎故志曰風俗剛勁不事華侈務學
力農有古人之風漢志亦曰好稼穡務本業有先王遺
風然風俗與時推移繫諸習尚自予所聞見今已數變
矣其可以定論哉成化時人重使氣不肯順理豪傑者至
於把持治吏鄉人皆相推畏高之或至武斷于鄊今即
有寃者不敢正目下吏矣𢎞治時習侈善饗無豐儉之
節日日擊鼓聚㑹靡有厭飫少年得分銀尺布則弗計
蔬饌置酒弹絃不避長老時節逰衍男女率冶容祅服
佔佔自見或又好爽快爲賢多言習禮送死奢靡擬諸
王侯壻奠婦翁至于傾産葢承平之久法制明白貪官
汚吏毋所肆意百姓富庶靡有他慮要之天下皆然不
獨此也今或不能供賦役葺田廬矣然人事日趨諸簡
約斯亦反古之漸也
　　建置志第二
縣署在城西北北抵城西抵后稷廟下原麓東抵文廟
洪武初知縣祀重建倉二俱在署内原麓下草場一在
城隍廟西(圍一百/八步)唐有柳子厚縣丞㕔壁記(殷頌曰邦/畿千里周)
(制千里之内曰甸服穀梁謂之寰内諸侯為王内臣其/制甚重今京兆府理京師部二十有三縣幅員之廣其)
(猶古也縣吏之長曰令曰丞丞之位正八品下盖丞述/六職以輔其令也秦漢有丞相今尚書有左右丞御史)
(中丞至于九卿之列亦皆有丞下以達天下之縣政有/大小其旨同也武功為甸内大縣按其圖古后稷封有)
(邰之地秦作四十一縣邰美陽武功各異至是合焉蓋/嘗為稷州已而復縣其土疆沃美高厚有丘陵墳衍之)
(大其植物豐暢茂遂有秬秠藿菽之宜其人善樹藝其/俗有禮譲宜乎大雅之遺烈焉貞元之十五年改邑於)
(南里既成新城凡官署舊記壁壊文逸而未克繼之者/後三年而潁州陳南仲居是官邑人宜之號為簡靖因)
(其族子存持地圖以來謁予為記夫以武功疆理之大/人徒之多而陳生以簡靜輔其理斯固難矣漢高帝嘗)
(詔天下凡以戰得爵七大夫公乗以上令丞與抗禮故/為吏益難今天子崇武念功與漢初相𩔖分禁旅以守)
(縣道武功為多陳生為丞于是而又職盗賊/其為理無敗事吾庸可以度哉為之記云)宋有游
靖重修縣㕔碑(大觀四年夏六月汝陽劉侯幹以承事/郎來宰是邑侯喜於事功臨政不苟夙)
(夜憂勤以身任責整案牒决訟獄事無巨細靡不究心/明年改元政和治行稍著士樂教養農勤田畝強悍者)
(屏息良善者安處老有養疾有醫官無調發民無積逋/闔境歡戴政益閒暇一日侯謂同僚曰有官守者常樂)
(因循而憚改作事漏弗塡忽傾弗支期以代去自為得/計其或好遊觀務将迎起臺榭陂池之役倚勢作威因)
(縁為奸至于公宇之敝徃徃引嫌而不加意是誠何心/哉及其屋壞垣頺蒼皇失措又負偃植疲民蠧財不可)
(勝計如是則公府奚頼予待罪于此既喜民之易治又/喜前人之用心顧瞻庭宇華屋在前金碧輝映乃開封)
(高士徹所建手詔亭也堂皇在後規模簡約乃藍溪吕/義山所新正寝也淮陽錢秉創鑒口堂大梁李宗作清)
(心堂河南趙茂曾增修錢庫及居養院陽翟孟通廣闢/庾舍内外完葺煥然一新惟令㕔湫隘敝陋殆不堪處)
(騐其故記寔天聖中种公世衡改造迄今八十餘年侯/復歎曰不廢不興不敝不新舍此而不事不惟有愧于)
(前人之用心亦何異夫樂因循而憚改作者邪矧是㕔/也頒詔出令承流宣化之所臨制劇邑絡繹兩川喉襟)
(數路正當四達之衝亦必有以稱矣于是慮材鳩傭徹/去棟楹梁桷之折撓與夫葢瓦級磚之缺者躬自經營)
(悦使有術人不以爲勞增廣制度壯偉閎耀人不以為/侈㕔既成侯會賔僚落之是日也黄童白叟闐溢庭下)
(瞻仰咨嗟始知公府之嚴令尹之尊也如是嗚呼當是/職者必有以處是㕔也處是㕔者必有以任是責也侯)
(之祖坦踐厯中外為時聞人嘗受知于仁廟有醇儒循/吏之稱所賜飛白宸翰至今寳之侯念徳不怠果能任)
(責以孚民望眞可謂善世其家者也則斯文之作豈特/記新㕔之嵗月揚厲侯之盛美又得發明名邑之因以)
(詔後人故係之以詞其詞曰太白崢嶸作鎮坤靈武功/山連亘古長青堯封后稷周賜秦嬴作邑於此因山命)
(名漢自渭南徙古邰城宇文造周易治中亭中亭之川/原隰砥平唐為稷州作輔陪亰復𨽻天府邑是以寧鳳)
(岡西拱武水南傾人尚禮遜俗務農耕神堯誕聖瓌頲/騰聲姚合發詠栁子詳評我侯臨莅訟簡刑清民無調)
(發兵無戰征匪植其私匪僥其榮克紹祖徳允協民情/恢廣制度新于其㕔㕔非侈已乃尊朝廷吏振其職民)
(樂其成載瞻載仰政治惟/馨敢告来者無忘經營)
儒學在縣署東北抵城東西皆抵民廬而獨堂西七丈
許抵北街洪武初知縣祀建正統時知縣俊重修宋有
縣令趙茂曾碑(士志于道者常患乎不得遂其學得遂/其學者常患乎不得信其志遂其學矣)
(時能信之則君子以為榮遇焉此武功縣學之興而銘/序之所以作也建中靖國元年夏四月知京兆府孫公)
(覽奏以壽春縣令趙茂曾知武功事秋八月公去崇寧/元年春三月茂曽始来是秋貢士府十四縣懸格所取)
(武功居多時歎息其遺者尤衆既冬邑人相謂曰戢盗/賊撫良善政令之所在也孝弟婣睦以考其行絃誦講)
(習以和其心性命道徳以進其學實士人之所望焉乃/謀葺孔子廟聚生徒而淺陋不可居十二月有詔建州)
(學縣學養士之法同僚相語以州縣吏雖尊賤有次其/申明孝弟孰後先耶茂曾戄然以興曰疇敢不祗若王)
(之休命明年春訪隙地禀于府願易廟西樓店基為學/舍知府事虞公䇿從之徹木于淫祠經費于計臺轉運)
(副使許公天啟可所請即日給官錢五十四萬資其用/度於是築新基南向為麗澤堂左右前廡玦布八齋名)
(之以道徳皆新作也其東宣聖殿小學職掌之位庖㕑祭/器𨽻者所直舊舍足焉補缺益卑與新允稱總五十楹)
(基長二十有五尋廣十有二尋餘六尺經始于二月乙/丑落成于三月癸巳嗚呼學校為事必興于聖人極盛)
(之時三代可監也葢備所養以期所用今吾君待天下/之士厚矣天下之士宜思所以副之茂曾何人獲宣聖)
(化且得効犬馬之力于其間爲遇爲榮㒺可言計謹拜/稽首叙事勒銘著之金石以告學者銘曰夏后庠序商)
(邦瞽宗周王頖宫申之孝弟漸摩仁義名殊迹同明明/我主超三邁五人才是隆民有彛則好是懿徳合由以)
(容家黨術國塾庠序學慨然聿崇遞升次舉匪私是與/允期于公咨爾有衆學以致用勿尸厥中入孝出弟居)
(仁由義敏則有功以副盛/時允能庶幾三代之風)據碑則今之縣署乃學不知
何時改易之豈金元兵燹之餘草昧之際縣廢而學存
治事者姑且居之乃其後竟因而不返與正徳八年知
縣劉紹重建眀倫堂十三年御史張文眀行縣以廟學
頽敝命知縣昌修理更以渭源度頭抽分益之昌憂去
明年御史張欽行縣見其益敝乃與守廵參政畢昭副
使楊鳳謀通借咸陽行筏抽税屬同知趙錦監抽會都
御史鄭陽檄至嘉啟厥工提學副使何景明知府劉祥
又通責諸知縣瑋兹方集工舉事未巳云倉一在堂西
南
税課局正統二年罷
邰城驛在城東南洪武初知縣祀建驛倉即堂左右廂
驛草場在驛東南城隅
長寧驛在縣東三十五里俗曰東扶風鎭軍站也成化
中移置清水石嘴
陰陽學在縣門外今廢為縣獄
醫學在大十字東舊有地三間今存其半俱知縣祀所建
僧㑹司在報本寺
道會司在鴻禧觀
申明亭在縣門外與旌善亭同處舊志言遊鳳有古旌
善亭又有古倉在社學之西
諸行署布政司在宣化街按察司在縣署西東面府署
在縣南北面長寧分司即故長寧驛也敝則與興平縣
合力修之(禮部侍郎河東薛文清公瑄過武功書按察/分司㕔壁持節西来過武功扶桑日出曉光)
(紅渭河水逺波聲小太白山高樹影重遺趾已無慈德/寺居人猶説有斄封東行無限前朝事盡在黄塵緑野)
(中都御史郴陽曹璉次韻后稷封斄萬世功登臨偏感/夕陽紅風生武水波千尺雲鎖香山樹幾重唐宅基湮)
(青草合許公碑古碧苔封行人欲問當年事都在漁樵/晩笛中侍郎南陽張周幹次韻南有名山號武功渭河)
(水浸曉霞紅煙迷隋塜高千尺雲鎖邰封厚幾重比屋/詩書多巨室滿城桃李總花封太宗唐主曾生此猶説)
(遺踪在寺中都御史淳安方漢次韻誰向兹原啓聖功/周人王業伴殘紅猶瞻王氣千年迥誰道名山萬里重)
(慶善有宫留佛住姜嫄無廟任雲封連城舊跡知多少/都入荆榛瓦礫中知縣宋學通次韻公暇循阡遍武功)
(滿川春雨落花紅泉通玉井三千丈雲鎖連城十二重/郿伯遺亭書綠野姜嫄荒塜倚邰封大唐天子讀書處)
(遺跡猶存/上閣中)
諸急遞鋪總鋪在府衙西迤東三鋪抵興平曰韓店可
會長寧迤東北一鋪抵乾州曰董鼂
諸社學舊惟儒學西有故税課局址爾𢎞治癸丑知縣
學通以提學條約則里置一學又遴選其子弟可教者
里設一師已乃時督率之學各有所在今得詳之有興
復者庶幾因而求焉(在城西即儒學西者坊廂里在布/政分司之西俱得里在王宅村遊)
(鳳里在遊鳳集奉安里在奉安村韓店里在可曽鋪西馬/午里在故長寧驛西興城里在焦上村顯義里在燒香臺)
(渭源里在東渭源村㑹同里在鄭村永豐里在張捕村/永安里在南姚安村邰封里在髙村姚安里在鏡照村)
演武教場在東郭門北外
養濟院在邰城驛西
漏澤園在東郭門南外
市集在縣方内者三而縣不論最大者長寧集月無間
日遊鳳集普濟集以日相遞而已
　　祠祀志第三
文廟在縣署東宋知武功趙茂曾建元世祖十五年
至元戊寅縣令王君營復之尋擢行䑓掾去長安杜
淵繼為令力成其役宋有大觀聖作之碑天下皆
有刻兹不載元有李顒碑洪武初知縣祀更建正
統巾知縣俊加葺治焉有訓導曲新碑(二碑文辭/鄙冗故不)
(載/)
社稷壇在北郭門外
風雲雷雨壇在南郭門外
厲壇在小北門外
城隍廟在東門内成化時知縣璲重修正德初知縣鍾
仁嗣修焉
姜原廟長安志在城外西南原麓間傍有后稷廟今俱
亡矣今后稷祠在城内西上故寳意寺址也𢎞治丙辰
知縣學通改建祠後又作姜原祠(修撰吕柟登謁后稷/祠詩夫子天下烈播)
(穀廣炎皇苴茅當兹土種徳邈無疆有口咸食力㒺極/齊穹蒼二月武功曲鸚鳴栁半黄星言拜古祠陟山雲)
(中翔烟川睇春縣覧極獨慘愴風塵翳寰/宇嬴黎裂予腸緬惟躬稼澤誰可使均穰)
唐高祖祠在鳳岡之巔前則太白行祠也太白葢封内
故山漢永平八年建祠于此洪武丙辰都督耿忠以縣
有高祖故宅故祠高祖于太白廟堂之後而别自為太
白祠記(洪武九年春予欽承上命領兵来戍陜右操練/屯田以為邉備東自臨潼櫟陽髙陵涇陽三原)
(醴泉興平乾州武功西抵鳳翔岐山扶風南至郿縣盩/厔等處悉致屯所農作既興厄于亢陽種未得下逺近)
(咸以為憂詢諸故老皆曰西南太白乃本邑之名山上/有湫池歳旱則奉迎是水每禱輒應粤以四月中旬擇)
(日齋戒躬致祝辭遣僧覺用等齎香帛祝□詣山頂投/辭請水既至率官僚吏䘚暨郡民數百千人備鼓吹郊)
(迎展祭於武功太白之神祠是夕大雨滂霈三日乃止/逺近㒺不周沃及六月又旱禱請如前復獲沾足秋八)
(月禾将垂實旱甚復請禱之大雨隨至變枯槁為欣榮/易呻吟為歌嘯感神之賜甚渥也越明年丁巳夏四月)
(六月俱旱復奉迎請禱如前嵗之儀而亦兩蒙靈貺雨/皆尺餘關輔之中軍民鼓舞二嵗之間凡五禱于神其)
(感應前後一如影響百穀咸成年嵗豐登靈貺駢臻曷/伸報答先是鳳岡上舊有神之行祠歳代綿逺廟貌傾)
(損門廡廢闕乃命工匠士卒補完而增修之圖繪兩壁/裝塑神像煥然一新又令人于武功故城得神之碑誌)
(於遺廟之側具載太白古今顯靈之跡并厯代加封徽/號盖自唐𤣥宗天寳中勑建廟貌封神應公宋仁宗嘉)
(祐初封濟民侯七年改封明應公神宗熈寧八年進封/神應王其所以衛國濟民靈應昭晰祀典秩然厯厯可)
(見嗚呼人敬神而獲福神依人而廟享人以誠感神神/以靈佑國此幽明自然之理也今以神前後靈感顯應)
(之跡直書刻石置于廟壁庶/使後之觀者亦知所崇敬云)唐有李白登太白峰杜甫
喜達行在所詩因并附之(李白詩西上太白峰夕陽窮/登攀太白與我語為我開天)
(關願乗泠風去直出浮雲間舉手可近月前行若無山/一别武功去何時復見還杜甫詩西憶岐陽信無人遂)
(却回眼穿當落日心死著寒灰霧樹行相引蓮峯望忽/開所親驚老瘦辛苦賊中来其二愁思胡笳夕凄涼漢)
(苑春生還今日事間道暫時人司𨽻章初睹南陽氣已/新喜心翻倒極嗚咽泪沾巾其三死去憑誰報歸来始)
(自憐猶瞻太白雪喜遇武功天影静千官/裏心蘓七校前今朝漢社禝新数中興年)
唐太宗祠在北郭内鴻禧觀三清殿後宋元祐戊辰直
龍圖閣游師雄建有趙茂曾碑(粤有大寳聖人守焉上/惟軒義𫝊記㒺悉道徳)
(乎堯舜仁義於禹湯文王有周大勛集武而幽厲廢之/侯國蜂聚七雄蟻爭以㗖祖龍而二世亾之漢承秦虐)
(俯首以取權操與備因漢弱而攘裂晉則虚誕不支而/宋齊梁陳潰墊于西陲正統墜絶有唐階暴隋以興僖)
(昭寖衰五代竊據天開地泰乃歸于有宋之眞人焉顧/若相因迭為興廢者得明主賢臣可取法有暴君汙吏)
(足為戒皆所以資我聖時為永永無窮太平之治具也/然歴觀前史惟其有甚棼亂之患然後生大英傑之君)
(故必能措海内于昇平拯黎庶于塗炭則漢之髙祖唐/之太宗其倫乎按唐記太宗文皇帝以隋開皇十八年)
(十二月戊午生于武功之别舘有二龍戱門外三日乃乃/去是以京兆府武功縣之南有唐慶善宫今為慈徳寺)
(其所也北曰報本寺神堯之舊宅焉先是縣圖雖載厥/事而祀秩無文龍閣游公慨然興歎率里人即報夲北)
(隅經始廟貌法大壮以建殿宇想天日而形塑繪左右/壁間悉圖貞觀朝臣英姿凛然彷彿見當時之盛於是)
(肅嚴致敬有所實元祐三年戊辰嵗也後十四載洛陽/趙茂曾被命長邑一日至祠下而龍閣公弟師韓語之)
(故且求以記遂諾之曰僕元祐末典獄平涼見君之伯/氏為使者愛民以道率吏以誠觀其激風俗敦教化使)
(法令美意下浹于田父野老之肌骨雖古昔召父杜母/之流莫可過者若夫執律馭師則折衝尊爼笑談帷幄)
(豫計勝否騐若符契致朝廷威靈逺震于遐荒重譯之/巢穴雖前世班超李牧之輩無以尚矣我思其致今也)
(則亡常企慕之恨不得述其梗概兹幸君之及此也昔/梁州人侯柏年以亷泉之名誇其閭里而史筆書之不)
(遺矧公肇是祠宇俾後世識者以人物稱其風氣則追/逺厚俗之意豈淺也哉故論前世治亂之迹見文皇帝)
(之英傑因記其祠之者名氏云㳺公名師/雄字景叔大宋崇寧元年中元日謹記)不知何時作
觀祠前洪武初都督耿忠重修而仍圖凌烟功臣二十
四人于左右壁其上各書唐史本𫝊乃更刻太穆皇后
𫝊及帝世系于舊刻帝幸慶善宫詩碑隂跃諸後曰(洪/武)
(丙辰春忠欽承上命領兵萬餘來闗中悉建屯戍因駐/武功而控制之武功實有唐太宗誕育之地山川孕靈)
(篤生賢聖信不誣也暇日尋訪故基得古碑於城南榛/莽中上刻太宗御製詩二首乃舊立于慈徳寺而更樹)
(于安養堂者碑隂載順聖皇后傳嵗代綿邈字畫磨滅/殆不可辨于是感文皇之聖孝慨盛迹沉湮遂命工重)
(為摹勒復置于城北鴻禧觀葢太宗遺像在焉庶使後人/益知所敬而𫝊之永久云時洪武丁巳正月十有九日)
(也康長公謁祠詩隋日生靈極羣雄問獨夫八荒歸聖/厯數語見皇圖李宻終潛洛鄒陽肯事吴瓣香陳閟殿)
(想像賦/懸弧)
名宦祠在縣署内儀門東外所祀古今三十三人
鄊賢祠在文廟㦸門西外所祀古今三十八人
報本寺高祖别宅也在北門外慈徳寺見慶善宫寳意
寺見后稷祠横渠先生祠見緑野書院太白行祠見高
祖祠鴻禧觀見太宗祠外有東嶽廟在東郭外漆水東
關王廟在南郭西外坎下火星廟在小北門外東北野
田中(無名氏慈徳寺詩昔年高祖宅今日梵王宫塔聳/白雲外僧行緑樹中眞容唐列聖墨蹟宋諸公半)
(日休心處烹茶話祖風韋應物經寳意上方詩翠嶺香/臺出半天萬家烟火照晴川諸僧近住不相識且聽微)
(鐘記徃年康長公寳意寺詩傷秋人事絶習静入招提/掃葉坐松下看書忽日西青雲雙翼歛白髪近年齊欲)
(别浮生者悠悠向爾栖前人同高令登太白祠覧李思/齊故城元命厭天紀八表靄同昏羣雄各自起天眷安)
(所存李生效時哲攬轡來此軍崇墉俯深壑飛鳥不能/伸自謂險宜恃寧知君欲仁古帝發淮浦禆将入咸秦)
(一鼓事乃定初接身已殉寃魂夜夜哭血風千里聞國/不務𢎞逺險阻何足云前人書鴻禧觀戴法師壁結髪)
(尚兹道半百靡所指因喜宫殿清常陪隐逸士翳言談/真詮清心詣𤣥理雲𠖇雙鶴歸露下繁蛩已媿爾烟霞)
(人安得從圭匕康阜觀東嶽廟賽神鳴鑼擊鼓天黄昬/老姆稽首如蟻蟠板呼喊盆震地起鬼怪嶢﨑相鏖吞)
(女児百十擁隊出拽朱㸃翠如天孫神祗若来雲若垂/節拍未竟新者奔君不見豐年黍稌未彌壠夜半催科)
(方椓/門)
　
　
　
　
　
　
　
　
　
　
　
　
　
　
　武功縣志卷一
欽定四庫全書
　武功縣志卷二
　　　　　　　　　　　　　眀　康海　撰
　　田賦志第四
洪武二十四年田凡一千八百九頃一畝六分七釐永
樂十年增二十四頃二畝八分𢎞治十五年增二十九
頃三十畝一分正徳七年計一千八百六十二頃三十
四畝五分七釐
戸正徳七年一千九百七十有八口二萬七千四百三
十有一視𢎞治十五年戸增二十一口增二百五十七
視永樂十年户增二百八口增九千八百五十四視洪
武二十四年户增二百九十五口增一萬四千七百四
十一(民户九百七十七軍户九百一十九匠户三十三/名尉力士户五厨户一打捕隂陽醫户各二樂户)
(九/)
賦𢎞治已上不論論今所賦者一萬七千二百二十七
石八斗二升九合九勺一抄七撮該夏七千七百二石
三斗八升三合九勺八抄七撮秋三千五百二十五石
四斗四升五合九勺三抄綿布一千三百五十匹二丈
四尺有桑七千二百八十株該絲綿二百三十九斤三
两五錢課程鈔商税九千四百貫三百文酒課三百七
十貫四百文水磨課六百九十一貫水磨與其户今亡
六七十年而課鈔猶存乃繼徵之其里人人不能自備
田賦庸調又安能他及此此積弊深逺民由之而不知
者也
正賦之外有驢馬牛站五年一易易者又五年已又代
之五年之内諸丁賦嵗調力役事無一免焉故站户多
至流移豪右者或據其業為已有不然即張大聲勢流
移者懼自恐弗逺遭逼也故益抵僻壌有終其身不能
問墳墓識田廬者矣
丁賦有户口食鹽鈔八萬九千三百一十六貫貫折銀
三釐計二百六十七兩九錢四分八釐栢子仁五十斤
貝母七斤石膏二斤菖蒲五斤瓜蔞根七斤金銀花四
斤共折銀七兩綿羯羊十隻十兩又有軍器銀四兩布
價銀六兩通計二百九十四兩九錢四分八釐而其餘
嵗調不與焉賦役之事徃予不可曉也自所及見者其
紛紜謬亂何可勝道予竊傷之焉長吏乍服官政平居
未嘗覘識民隠一旦據案執筆老書黠算反覆相幻
則不勝其煩懣至有舉手以付者矣豪民巧為規避交
倚貴重買官鬻吏無所不至户以已為昂而已反趨低
故低者益昂昂者益低愚民輾轉相慕至以為能不如
此不可以自快也此其敝豈一日之漸哉
物産五穀皆美種而瓜果蔬菜亦嘉木宜桑柘榆栁椿
樗桐栢楸梓白楊竹藥稱芫花小薊甘遂地黄半夏香
附車前益母薄荷鳥獸惟所恒畜亦有狐兎鸛鵲鳩隼
鶉雁燕雀然在在有之非特産也地東南大宜木綿桑
故蠶織之業廣焉然多為細人覬覦營利故其人反貧
甚至寒不得衣紲綈諺曰物豐於所聚利竭於所産豈
不誠然乎
　　官師志苐五
唐韋維字文紀進士對䇿高第擢武功主簿督役乾陵
㑹嵗飢維均力勸功人不知勞終太子右庶子與宋之
問同時
駱賔王義烏人七嵗能賦詩初為道王府屬王令賔王
自陳所能不答厯為武功主簿裴行儉總管洮州辟掌
書奏不應調長安簿徐敬業敗賔王亡命不知所之
毛若虛絳州太平人眉長覆目性殘鷙天寳末為武功
丞年六十餘肅宗還京師擢監察御史後至御史中丞
有罪貶賔化尉死
李憕并州文水人舉明經高第授成安尉會母喪免自
武功尉以政尤異遷主簿累官京兆尹祿山䧟東京蔣
清害之贈司徒諡忠懿
薛播河中寳鼎人擢進士累授殿中侍御史遷武功令
温敏而裕與人交有常官至禮部侍郎卒贈本部尚書
張署貞元中舉進士博學宏詞為校書郎尋為武功尉
治有政績擢監察御史貞元十九年貶郴州臨武令尋
移江陵掾京兆府司録參軍遷尚書刑部員外郎出為
䖍州刺史與韓退之同時終河南令
陳南仲潁川人貞元十八年為武功丞邑人宜之號為
簡靖
姚合硤石人中書令元之孫也元和中進士及第調武
功尉善詩世號姚武功遷監察御史累轉給事中厯陜
虢觀察使終秘書監合有武功縣居詩三十首宋張及
王頥為令皆繼刻石置縣署中(縣居詩其一縣去京城逺/為官與隠齊馬隨山鹿放)
(雞雜野禽棲連舍惟藤架侵堦是藥畦更思嵇叔夜不/擬作詩題其二方拙天然性為官是事踈惟尋向山路)
(不寄入城書因病多収藥縁溪學釣魚飬身成好事此/外更空虛其三微官如馬足秪是在泥塵到處貧隨我)
(終年老趁人簿書消眼力盃酒耗心神早作歸休計深/居飬此身其四簿書多不會薄俸亦難消醉卧慵開眼)
(閒行懶繫腰移花兼蝶至買石得雲饒且自心中樂從/他笑寂寥其五曉鐘驚睡覺是事便相關小市柴薪貴)
(貧家砧杵閒讀書多旋忌賖酒數空還長羡劉伶醉高/眠出世間其六性疎常愛卧親故笑悠悠縱出多携枕)
(因衙始裹頭上山方覺老過寺暫忘愁三考千餘日低/腰不擬休其七客至皆相笑詩書滿卧床愛閒求病假)
(因醉棄官方鬂髮寒惟短衣衫瘦漸長自嫌多檢束不/似舊來狂其八一日看除目終年損道心山宜衝雪上)
(詩好帯風吟野客嫌知印家人笑買琴只都隨分過已/是錯彌深其九隣里皆相愛門開數見過秋涼送客逺)
(夜靜詠詩多就架題書目尋欄記藥窠到官無别事種/得滿庭莎其十窮達天應與人間事莫論微官長似客)
(逺縣豈勝村竟日多無食連宵不閉門齋心調筆硯唯/寫五千言其十一縣僻仍牢落逰人到便回路當邉地)
(去村入郭門来酒户愁偏長詩情病不開可曾衙小吏/恐為踏青苔其十二自下青山路三年著緑衣官卑食)
(肉僭才短事人非野客教長醉高僧勸早歸不知何計/是免與本心違其十三日出方能起庭前看種莎吏来)
(山鳥散酒熟野人過岐路荒城少烟霞逺岫多同官数/相引下馬上西坡其十四作吏荒城裏窮愁欲不勝病)
(多惟識藥年老漸親僧梦覺空堂月詩成滿硯氷故人/多得路寂寞不相稱其十五誰念東山路栖栖守印床)
(何年得事盡終日逐人忙醉卧誰知呌閒書不著行人/間長檢束與此豈相當其十六朝朝眉不展多病怕逢)
(迎引水逺通澗壘山髙過城秋澄照樹色寒雨落池聲好/是吟詩夜披衣坐到明其十七簿籍誰能問風寒趁早)
(眠毎旬常乞假隔月探支錢還徃嫌詩僻親情怪酒顛/謀身須上計終久是歸田其十八閉門風雨裏落葉與)
(堦齊野客嫌盃小山翁喜枕低聽琴知道性尋藥得詩/題誰更能騎馬閒行祗杖藜其十九腥羶都不食稍稍)
(覺神清夜犬因風吠隣雞帯雨鳴守官常卧病學道别/稱名少有洞中路誰能引我行其二十宦名渾不計酒)
(熟日開封晴月消燈色寒天挫筆鋒驚禽時並起閒客/數相逢舊國蕭條思青山隔幾重其二十一假日多無)
(事誰知我獨忙移山入縣宅種竹上城墻驚蝶遺花蕋/遊蜂帯蜜香惟愁明早出端坐吏人傍其二十二門外)
(青山路因循自不歸養閒宜縣僻説品喜官微淨愛山/僧飯閒披野客衣惟憐幽谷鳥不觧入城飛其二十三)
(一官無限日愁悶欲何如掃舍驚巢燕尋方落壁魚從/僧乞凈水慿客報閒書白髮誰能鑷年來四十餘其二)
(十四朝朝門不閉常似在山時賔旅抽書讀兒童斫竹/騎久貧還易老多病懶能醫道友應相怪休官日已遲)
(其二十五戚戚常無思循資格上官閒人得事晩常骨/覓仙難愁卧疑身病貧居覺道寛新詩久不寫自算少)
(人看其二十六謾作容身計今知拙有餘青山迎驛使/白髪憶山居道友憐蔬食吏人嫌草書須為長久事歸)
(去自耕鋤其二十七主印三年坐山居百事休焚香開/敕庫踏月上城樓飲酒多成病吟詩易長愁慇懃問漁)
(者暫借手中鈎其二十八長憶青山下深居遂性情疊/堦溪石淨燒竹竈烟輕㸃筆圖雲勢弹琴學鳥聲今朝)
(知縣印夢裏百憂生其二十九自知狂僻性吏事固相/疎祗是㸔山立無因出縣居印朱沾墨硯户籍雜經書)
(月俸尋常請無妨乏斗儲其三十作吏無能事為文舊/致功詩標八病外心樂百憂中拜别登朝客歸依鍊藥)
(翁不知還徃内誰與此心同又有㳺春詩十二首皆作/尉時詩也其一正月一日後尋春更不眠自知還近僻)
(衆説過如顛看水寧依路登山欲到天悠悠芳思起多/是晩風前其二卑官常少事僻縣又無城未曉衝寒起)
(迎春忍病行樹枝風掉軟菜甲土浮輕好箇林間鵲今/朝足喜聲其三詩酒相牽引朝朝思不窮苔痕雪水裏)
(春色竹烟中迎雨緣池草催花倚樹風盡非名利事愛/此少人同其四塵中主印吏誰遣有髙情趁暖簷前坐)
(尋芳樹底行土融凝野色氷敗滿池聲漸覺春相泥朝/來睡不輕其五疎頑無異事隨例但添年舊厯藏深篋)
(新衣薄絮綿暖風渾酒色晴日暢琴絃同伴無辭困遊/春貴在先其六看春常不足豈更覺深勞寺裏花枝凈)
(山中水色髙嬾雲輕似絮新草細如毛併起詩人思還/應費筆亳其七悠悠小縣吏顦顇入新年逺思遭詩惱)
(閒情被酒牽戀花林下飲愛草野中眠疎懶今成性誰/人肯更憐其八處處春光遍逰人亦不稀向陽傾冷酒)
(看影試新衣嫩樹行移長幽禽語旋飛同來皆去盡衝/夜獨吟歸其九朝朝看春色春色似相憐酒醒鶯啼裏)
(詩成蝶舞前摘花盈手露折竹滿庭烟親故多相笑踈/狂似少年其十卑官還不惡行止得逍遥晴野花侵路)
(春陂水上橋塵埃生暖色藥草長新苖看却烟光散狂/風處處飄其十一身被春光引經時更不歸嚼花香滿)
(口書竹粉沾衣弄日鶯狂語迎風蝶倒飛自知踈懶性/得事亦應稀其十二曉脱青衫出閒行氣味長一瓶春)
(酒色數頃野花香朝客聞應羡山僧見亦狂不将僮僕/去恐謂損風光書縣丞舊㕔宫殿半山上人家向下居)
(古㕔眠易魘老吏語多虛雨水澆荒竹溪沙擁廢渠聖/朝收外府皆是九天除縣中秋宿皷絶門方掩蕭條作)
(吏心露垂庭際草螢照竹間禽棋罷嫌無/月眠遲聴盡碪還知未離此時復更相尋)
宋張及舉進士爲殿中丞祥符八年出爲武功令有政
績喜文學及慕姚武功之爲人於是刻姚武功縣居諸
詩四十餘首于石
种世衡洛陽人放兄子也初以放䕃補將作監主簿天
聖中知武功天性嚴眀政令皆縁人情本土俗凡所行
先與民約度其可必行始布下之民以為便已也乃更
求民所疾苦與祛洗之夏人犯邊自新平以下時被屠
掠民洶洶莫能自保或欲避南山嶮僻中世衡集僚佐
父老告曰敵所以敢凌我者徒以民未習戰騎射儉寡
爾顧關中人何有難是者於是選其子弟可教者數千
人置標的與子弟約束騎射乃鑄金錢懸標的上令曰
中錢孔者以錢予之初三四人中錢孔各予一錢數日
則三四十人中錢孔再踰月則數百人皆連中錢孔故
當時稱武功人無弗善射者世衡之所教也初武功人
數拒吏治吏苦于追集世衡曰官慢令易信故百姓不
就此長吏之罪也我今請易之有所呼集但以片紙榜
其門曰縣追某人期某時到追者即持所榜趨縣毋後
期者其威信在人如此至今猶𫝊之後置制環慶鄜延
邉事皆有竒績官止東染院使環慶路兵馬鈐轄卒贈
成州團練使羌人朝夕哭臨者數日青澗及環人皆畫
像祠之
王頤為大理丞治平中遷武功令端重該博治有良績
以縣故有姚武功詩刻久且蝕矣乃更以五體書刻而
識之
高士徹開封人為令有治績遷監察御史後復貶知縣
事已而復遷御史給事中官至御史大夫
呂義山蘭谿人擢進士初爲涇陽主簿遷知武功百姓
親之後遷監察御史至户部侍郎
錢秉淮陽人知武功愛民愼罰民畏之如神眀私無敢
犯令者三年卒于官
李宗大梁人舉進士爲鄠簿厯岐山武功令所至有政
聲後知慶陽卒
趙茂曾洛陽人先為壽春令建中靖國元年知京兆府
孫覽奏更武功崇寧元年春始至官用法平恕三年治
成百姓咸服
孟通陽翟人以仁厚治縣號為得體民樂其用修繕城
郭官署學校不刑一人人趨事赴工唯恐有不悦也官
至諫議大夫
劉幹汶陽人大觀四年知武功臨政不茍行已治事以
身為先時民感焉詳見㳺靖碑
張山甫偃師人熈寧間除武功主簿時朱光庭簿萬年
程伯淳簿鄠三子者齊名闗中號三傑焉與張子厚善故
武功因有子厚緑野亭
元王君志失其名世祖至元中為武功令建置廟學工
欲成擢行臺掾去
杜淵長安人繼王君知武功能繼成王君之事
明興有耿忠者鳳陽人長興侯從弟也洪武九年詔統
鳳陽軍萬餘人屯戍關内而居控于武功號令嚴明士
無敢易暇日問俗廣教民忻忻興禮譲焉學校城郭皆
所議置旋師之日父老送者以數萬計民至於今猶稱
之曰耿三官人云終都督僉事滸西子曰耿都督非武
功吏以有治及武功故予得載之焉
知縣自建置初至撰志時得之於故志及父老所談説
與所身見者二十有七人具以所聞者稍列其行事
嚴祀鳳陽人洪武初除故志稱其臨事簡愛民誠然官
署學校與壇墠祠廟皆所創作草昧更革之際而能如
此則可以知其志矣
賴禮南康人第進士除知武功故志稱惠焉
宫廷靜樂人有明政予少時于父老聞其事實今㤀之
矣終九年無細過去
曹俊靜樂人父老云其行事無忝於官亦九年去
蘓孝澠池人正統時除有平政於民民徳之嚴公以後凡言
知縣者無以加蘓公也然善亷克謹事無大小無敢忽即
不怒民無弗威弗恵民無弗懷天順壬午卒於官卒之日百
姓若喪考妣故志載禱神事絶騐其精誠所感豈不信哉
今可以附見其微細正統甲子當鄉試蘓公夢神人告曰汝
縣合舉二人明日萃當試者十一人置十一􁡂以二花事内
之曰得花者舉已而李紀張翺得後果二子得舉
寇如圭宜賔人性剛毅明辨迎事而決無有㽞滯甞曰
細民何可令耐煩如許九年致仕去民咸思之
劉志河内人為人仁厚有禮凡所施行務存長者民服
其教毋忍私違也嘗值嵗旱聞太白靈湫身徃禱之或
以山多隂氣恐其羸憊冒寒别有他咎止之不聽卒致
湫來雨隨至各沾足其所未至則絶無㳙滴百姓迎勞
道左以數萬計見雨來則爭以雨具授公公麾去曰此
神貺我民者我何可䙝易不敬九年致仕去老幼婦子
哭逐扳號者不可勝數語曰民可以誠動不可以詐劫
其言豈不足信哉
李玉西江人
張英沁水人
孟琰大名人三子者雖少不逮前數公要其無惡聲云
邉鐸藁城人善罵尠威儀以贓罷去
劉彛鹽山人美儀宇治尚整肅民敬畏之
高璲繁峙人爽慨明允政無冗焉
張宏内鄉人成化中除為政嚴毅有斷凡所約束民畏
之猶鬼神嘗曰守令之職治民事神而已治民弗以禮
敎是棄民也事神不能蠲㓗職業雖誠然猶慢也夫刑
罰以禁姦止邪或加諸無辜則何以訓方來故其行事
皆于言毋少戾矣予少時聞長老談述張公之事則私
自識記為政有綱紀文章若張公其庶乎哉後乃以誹
罷去至今咸以為寃成化時知縣能顯名久逺者顧獨
有張公
劉翼介休人朴魯無威儀乃為百姓侮成蠱腫亟歸則
死諸塗中
陳潤泗水人好俠喜用計數民初亦易之然能先人急
難仗義有口成化甲辰歳大饑民相食流移者十已六
七潤集父老豪傑垂涕告曰潤雖不才尚頼倉有餘粟
可以活父老子弟今悉去將安舍之况父老素無資蓄
一旦他委溝壑何若死首丘乎於是發倉賑焉士大夫
百姓頼以活者萬計而其家實不肯私納一錢是時盗
賊恣横屬豪傑者四捕之雖束薪立磔諸市由是比縣亦
無盗矣乃喜怒無常遇士大夫或尊禮已甚即又嫚罵
無忌已即又佯若未罵者故士大夫多不直云官至應
天府推官
王翼遼東人成化末除寛易善謔好遇士大夫必尊禮
之焦上村逆旅主人隂殺旅人匿其貨置屍遍滿數井
翼悉發治之時以為能
王琰祥符人𢎞治二年除目盲不能任事居兩年以憂
去
宋學通字文淵永川人𢎞治四年除善治威儀與人接
言笑一無所茍左右雖久侍莫能揣摩意向性蠲㓗謹
守畏法令嘗曰政在去其所害而興其所利耳他皆細
故雖多無足校也於是極意砥礪至里老書算與諸在
官人終其官莫得民杯酒者矣諸賦役事期在均平或
百方籌計善奸極巧之人毋能肆其夤縁呼集公事簡
約省易止責諸直年餘盡燕坐無擾地里逺近皆有定
約故卒無後期者又喜勸勵學校日自督責諸生諸生
即有所毁譽心不以易也曰我職葢若此后稷祠緑野
書院皆所創建民歡忻向工若赴綯塗居九年以誣罷
去人莫不寃之然益可以證其行事矣滸西子曰予為
生員時宋侯執守莊嚴蓋凜不可易云有貴勢者得罪
人之賂以宋侯與善也託解之焉侯卒不肯或曰此不
可失歡者公升止旦夕倘弗利奈何侯曰彼良善無辜
而死覬有以雪之今予明知其事又茍且弗决是上負
邦典下負無辜鬼神謂何竟坐法不少貸後所以成是
誣者此貴勢隂為之爾宋侯去後遺法故行中材之吏
取而行之亡弗效者至正德十二年始盡變無有矣語
曰知之非艱行之惟艱行之非艱守之為艱豈不誠然
乎
党茂忻州人𢎞治十二年除性淳篤質直而善緘黙御
吏治民不責於人情之外事完令行而已中更剛正不
畏强禦譽來不喜謗至不怒有長者之道焉當路者以
為才劣于縣改渭源檄至嘅然委任以去人至今稱其
賢茂後九年而有濮劉氏益表表然長者也
歐陽讓吉水人𢎞治十五年除能揣摩事體凢有所施行
惟所私計計定即羣呼噪於前佯唯唯耳卒不以易也
事大小多寡亡有與吏一語者吏饒敏慧給辨莫能窺
識所指故吏皆殊窮浸潤者終其官雜費無紀實不能
鈎致一錢嘗自言曰已既不能亷又使人縱虐下民此
何為者去之日民亦無有怨者
王志遼州人𢎞治十八年除尋以憂去改南鄭遷金州
知州
谷鍾仁字壽卿臨潁人正徳元年除有竒志喜張大炫
燿凡所設施惟恐人弗駭異也中顧好賢樂士暇則延
士大夫置酒高會賦詩言志其樂陶陶然其意翛然非
筐篋刀筆所拘縶也再踰年以憂去
崔傑定州人正徳四年自鳳翔丞遷未幾以病罷去
劉紹字繼芳濮人端謹誠篤人也正徳五年除有書手
作弊紹發治之踰月書手死其家人誣以為杖死也舁
其屍來請金為葬寮佐怒欲治之紹不肯曰人死杖木
之下者宜不少設果非病死吾為民父母何忍其死無
葬也於是以金予之哀矜惻怛猶數月未平也紹在官
當塗者咸禮重已甚而居已治民乃一切以長厚臨事
又能鎮靜㒺躁壬申癸酉之際蜀漢有警西征將士供
億不可勝冗他邑皆先期飭備人不堪命而至多弗稱
紹待其至始徐為之民不知勞而士皆稱足曰民不可
先事久勞人情勞久則避故弗能為用也與人無間言
接士大夫恭而有禮公私宴㑹輒引飲不辭即甚醉益
從容不放閒居未嘗出一妄言十二年以病告歸小大
一誠終始無媿古稱淑人君子其儀一兮心如結兮盖
紹之謂也至其犯而不校毁譽不形雖故稱長厚者亦
未能或之先也
孫昌字啟宗陜州𢎞農人正徳十二年除明年有憂報
至即日解印持喪然貧莫能歸昌因士大夫告廵撫公
廵撫公乃移檄縣吏約為治行典史張進者隂狡無状
人也適代署縣事新與昌忌昌曰若予典史治吾事吾
亡行之日也於是索其派户來自治之或多所低昂民
由是益不直昌或怨言矣進又妄把持昌至指為䟱闕
不得行士大夫以理喻之始已易曰苦節不可貞貧蹇
屯乏之際誠已難居者哉
馮瑋字玉仲遂寧人正徳十三年除
縣丞有襄陵賈盛南陽冦銓蜀蔡華田濟項城魏信任
丘劉琮汾州吕彦士鄧州劉欽清平王江惟銓信終九
年去而彦士能禁輯强横凡所施行㨗于影響有機辯
人咸畏之雖亷介不足亦一時之能吏也居三年以憂
去欽繼之能道説法令有犯者雖過誤悉按法不少貸
今有劉㫤鈞州人正徳十二年自三原簿遷
典史有董英常泰郭自經董廣劉英張儀張進董英沁
人有才畧民敬畏之及罷去猶服用毋敢後也董廣藁城
人與宋侯同時宋侯恒用之二董之後畧無足觀者張儀
儀封人刻薄狡險善虐其民取之極骨髓及語百姓則
曰吾為吏廉士大夫不知也即有弗亷我安敢昧城隍
城隍靈當使我父子横死同日不踰年果父子同日死
壯兵祗候儀宅者是夜未寐見二長鬚人皂衣持鎻突
入儀寢兵以為同事者俄傳儀子死兵亟尋持鎻者内
無有也乃儀亦暴死日中張進固安人科索歳無虗日
民不能堪也乃益恣肆不悛至長吏不敢制或有所不
稱數持刃擊令丞户兇狠百種罵令丞夜以繼日毋有
倦也孫昌為令時進以私贓舉發已逃去一年及覘知
定妥乃復來昌矜其逋久且貧委曲與収俸治事及昌
憂去乃更以虚妄把持昌明年御史行縣汰去夫進視
儀其惡甚不少也顧其報獨淺於儀何哉
教諭有謝茂實富順人性嚴重不茍為笑語日雞鳴而
起寒暑風雨無少怠是時士習尚俠重武後則多畏憚
不敢肆矣
楊春安岳人勤以教人而嚴以守之士畏敬感激無異
存日
王文解人頗以剛毅自居然善忌多疑所私比者往往
隂中人過失文即以為謗已謾罵無已以此士多不直
或怨憾矣
林士雲卭人勤學善教嵗無暇日陳潤知縣時有所㑹
集僚佐及諸學官或不敢正目而士雲獨易之陳亦不
以為慢已也九年致仕而去
劉相成都人性樂易有容喜論説終日千萬言無倦也
又克勤善教士多愛之後累遷唐府右長史
曹山字東陽蜀榮縣人性敏易有學善問辯理道教人
懇懇亟亟惟恐弗皆賢也當是時士習尚漸實不浮靡
放恣矣曹先生繼林劉二君而造詣更逺故士益趨於
學浩浩乎莫之能禦也滸西子曰曹先生時余正為生
員親被其教其同時有趙先生為訓導邃庵虎谷兩君
子又躬自督責士之遭際已過盛矣故宜其汲汲於學
也曹先生後至工部員外郎
俞鼎字伯器洛陽人能使諸生亡犯所令至號整齊六
年遷鑑安知縣有政績尋改咸寧再遷甘肅行太僕寺
丞
金嘉玉字廷獻富順人正徳十二年補除
訓導李善者楚人也有盛徳克勤善教今去已百年而
人思之如在後又有曲沃人田禮曲新二子皆有令名
其萊蕪人張顯孟人張憲泌陽人魯文蜀人周吉不聞
其行事故無能述焉
金鼎字大器榆次人頎貌偉容博學善辯以條理約束
諸生故諸生毋敢違者日坐齋室心休休焉弗知其卑
官矣
趙文傑字士英内江人性直遂㒺計而甘貧嗜學寒署
顛沛不少易也初來時察諸生皆可教乃殫盡心力敢
後者則痛撻之諸生方喜縱恣自得故亦多私怨謾趙
先生者趙先生乃不嫌其怨謾已顧督責益嚴時邃庵
先生以緑野書院新成士就學者日廣方遴擇學官知
無如趙先生者於是以趙先生主緑野書院趙先生益
自砥礪故諸生至今能趨向於學焉滸西子曰昔余為諸
生時趙先生顧獨愛余特厚為責索余時視科舉績學
若秋毫浮烟以趙先生為厲已也或數梗之趙先生乃
遂讐視余而余亦數年不直趙先生然趙先生意在研
精覃思以成余之恢廓也顧余卒戾其指意今夷思其
行事黙數其所恒覩其何能彷彿趙先生孟子曰執徳
不囘非以干祿葢趙先生之謂矣後趙先生遷雲夢知
縣有悍民趙先生力竄徙之後竟以其黨所䧟罷去此
故成敗之際何可論趙先生也
陳厚字熈載合州人承諸先生之後其學又富贍可師
也故諸生咸愛敬之其同時有王廷鳳宜陽人後又有
建昌李咸蔚州張仁然安能若陳先生者今有楊錦榮
河人
醫雖小道然有足觀者其表表然顯名于時若扁鵲倉
公列諸遷史况郡縣乎今得其二人附官師之末楊珣
長安人以名醫召入太醫院授武功醫學訓科診治殊
騐所著有傷寒撮要針灸詳説行于世康佐余從祖也
以醫推擇為訓科善方脉能與病者踰年决死生歴千
百人亡一謬者有醫問三卷雜治畧五卷診法一卷
　
　武功縣志卷二
欽定四庫全書
　武功縣志卷三
　　　　　　　　　　　　　　明　康海　撰
　　人物志第六
史記后稷名棄其母有邰氏女曰姜原姜原為帝嚳元
妃姜原岀野見巨人跡心忻然說欲踐之踐之而身動如孕
者居期而生子以為不祥棄之隘巷馬牛過者皆辟不
踐徙置之林中適㑹山林多人遷之而棄渠中氷上飛
鳥以其翼覆薦之姜原以為神遂収養長之以初欲棄之
因曰棄棄為兒時屹如巨人之志其游戯好種樹麻菽
麻菽美及為成人遂好耕農相地之宜播穀者稼穡焉
民皆法則之帝堯聞之舉棄為農師天下得其利有功
封棄於邰號曰后稷帝舜曰棄黎民始饑爾后稷播時
百穀别姓姬氏后稷之興在陶唐虞夏之際皆有令徳
后稷卒子不窋立
唐高祖神堯皇帝姓李氏諱淵字叔徳隴西成紀人涼
武昭王暠七代孫自暠五世有名天賜者為魏幢主生
虎有功于周與李弼等八人皆拜柱國號八柱國周受
魏禪追贈唐國公虎生昞昞生髙祖獨孤皇后髙祖之
從母也故文帝與高祖相親愛大業中為岐州刺史治
于武功而家焉所謂慶善宫也太宗實生于此大業十
三年髙祖為太原㽞守時煬帝南遊盗賊蜂起太宗知
隋必亡隂結豪傑舉大事懼帝不從因與裴寂選晉陽
宫人私事帝乃告之五月以詐殺副㽞守王威髙君雅
與突厥連和遂起兵而有天下在位九年𫝊之太宗
太宗皇帝諱世民神堯次子母曰太穆后竇氏開皇十
八年己卯十二月戊午生帝于武功宅有二龍之瑞方
四歲有書生謁髙祖曰公在相法貴人也必有貴子及
見太宗曰龍鳳之姿天日之表年幾冠必能濟世安民
書生去高祖懼其語泄使追殺之不知所徃因以為神
乃採其語名之曰世民大業中突厥圍煬帝于雁門帝
年十六應募往救遂𨽻將軍雲定興部下設疑示突厥
遂引去後高祖起兵狥西河斬其郡丞高徳儒至霍邑
㑹天久雨高祖欲還兵太宗諫曰義師為天下起也宜
直入咸陽號令天下今守一城是為賊耳高祖不納太
宗哭于軍門髙祖大驚召問之曰還則衆散于前敵乘
于後死亡須臾所以悲耳髙祖悟曰起事者女也成敗
惟女遂進兵克長安定四方累進中書令初髙祖起太
原非其本意而事出太宗及取天下太宗功益髙髙祖
屢許以為太子建成懼廢與齊王元吉日謀害太宗九
年六月太宗以兵入𤣥武門殺太子建成及齊王元吉
高祖聞之大驚遂以太宗為皇太子八月甲子即皇帝
位帝聦明英武其除隋之亂比迹湯武致治之美庶幾
成康自古功徳兼隆漢以來未之有也
史𫝊周富辰襄王大夫也襄王十三年鄭人伐滑王使
㳺孫伯服如鄭請滑鄭人不聽王命而執二子王怒
將以翟伐鄭富辰諫曰凡我周之東徙晉鄭焉依子頽
之亂又鄭之由定今以小怨棄之王不聽十五年王降
翟師以伐鄭王德翟人將以其女爲后辰又諫王王弗
聽後大叔通于翟后王絀翟后翟人來誅殺譚伯富辰
曰吾數諫王不從如是不出王以我為懟乎乃以其屬
死之
漢蘓建其上世因封居故蘓城蘓忿生為周司冦居河
内後徙武功杜陵故建或稱為杜陵人以校尉從大将
軍青擊匈奴封平陵侯以將軍築朔方後以衛尉爲逰
擊將軍從大将軍出朔方後一歲以右将軍再從大将
軍出定襄亡翕侯失軍當斬贖為庶人後為代郡太守
卒官有三子嘉奉車都尉賢騎都尉中子武自有傳
蘓武字子卿少以父任為郎稍遷至栘中廏監時漢連
伐匈奴通使相窺匈奴留漢使前後十餘輩及匈奴使
來漢亦留之天漢元年且鞮侯單于初立恐漢襲之乃
盡歸漢使武帝嘉其意遣武以中郎将使持節亦送匈
奴使歸因厚賂答單于單于見漢幣遺益驕方欲發使
送武等會緱王與虞常謀反匈奴中單于使衛律論虞
常欲因以降武武不動律更曲為説武武罵絶之律知
武終不可脅白單于單于益欲降武置武大窖中絶其
飲食天雨雪武卧齧雪與旃毛并咽之數日不死匈奴
以為神乃徙北海上牧羝羝乳乃歸李陵降後單于又
使陵徃説武陵因武有悲心焉昭帝即位遣使求武陽
言天子射上林得雁足繫帛知武所在單于驚始還武
及其官屬尚在者恵等九人始元六年春武至京師拜
典屬國子元坐法死以别子通國為郎
趙禹以佐史補中都官用亷爲令史事太尉周亞夫亞
夫為丞相禹為丞相史府中皆稱其亷平武帝時禹以
積勞遷為御史上以為能至中大夫與張湯論定律令
禹為人亷裾為吏以來舍無食客公卿相造請禹終不
行報謝務在絶知友賓客之請孤立行一意而已嘗中
廢已為廷尉始條侯以禹賊深及禹為少府九卿酷急
至晩節事益多吏務為嚴峻而禹治加緩名為平王温
舒等後起治峻禹禹以老徙為燕相數歲誖亂有罪免
歸後十餘年以壽卒于家
後漢蘓竟字伯况平帝時以明易為博士講書祭酒善
圖緯能通百家之言王莽時與劉歆共典校書拜代郡
中尉時匈奴擾亂北邊多罹其禍竟終完輯一郡光武
即位就拜代郡太守尋拜侍中以病免初鄧仲况擁兵
據南陽隂縣為冦而劉歆兄子龔為謀主竟時在南陽
以書曉之於是仲况龔降竟終不伐其功濳樂道術作
記誨篇及文章𫝊于世年七十卒于家
蘓純字桓公建六世孫也有高名性强切而持毁譽士
友咸憚之至私相謂曰見蘓桓公患其教責人不見又
思之三輔號為大人永平中為奉車都尉出擊北匈奴
車師有功封中陵鄉侯官至南陽太守
李育字元春少習公羊春秋沉思専精博覧書𫝊知名
太學深為同郡班固所重固奏記薦育于驃騎將軍東
平王蒼由是京師貴戚爭往交之州郡請召育到輒辭
病去常避地教授門徒數百頗涉獵古學嘗讀左氏𫝊
雖樂其文采然謂不得聖人深意以為前世陳元范升
之徒更相非折而多引圖讖不據理體於是作難左氏
義四十一事建初元年衛尉馬廖舉育方正為議郎後
拜博士四年詔與諸儒論五經于白虎觀育以公羊義
難賈逵徃返皆有理證稱為通儒再遷尚書令及馬氏
廢育坐為所舉免歸嵗餘復徵再遷侍中卒于官
蘓章字孺文純子也少博學能屬文安帝時舉賢良方
正對策髙第為議郎數陳得失其言甚直出為武原令
值歲饑輒開倉廩活三千餘户順帝時遷冀州刺史故
人為清河太守章行部按其姦臧乃請太守設酒肴陳
平生之好甚歡太守喜曰人皆有一天我獨有二天章
曰今夕孺文與故人飲者私恩也明日冀州刺史案事
者公法也遂舉正其罪州境望風畏肅改幷州刺史以
摧折權豪忤㫖坐免隠身鄉里不交當世後徵為河南
尹不赴卒於家
蘓謙章兄孫也初為郡督郵時魏郡李暠為美陽令與
中常侍貝瑗交通貪暴為民患前後監司畏其勢援莫
敢發問及謙至部案得其臧論輸左校謙累遷至金城
太守去郡歸鄉里後私至洛陽暠為司𨽻校尉為暠所
害
蘓不韋字公先謙子也年十八徵詣公車會謙見殺載
其喪歸瘞而不葬仰天歎曰伍子胥何人也乃藏母於
武都山中變姓名募劍客刺暠不克又潛鑿地旁逹暠
寢殺暠值暠在厠止殺其妾及其子留書而去更以其父
首祭謙暠因憤恚死不韋始改葬行喪後不韋竟以暠
客䧟死
魏蘓則字文師漢平陵侯後也少以學行聞舉孝亷茂
才辟公府皆不就起家為酒泉太守轉安定武都所在
有威名太祖征張魯過郡悦之使為軍導魯破徙金城
太守太祖崩西平麴演文帝以其功加䕶𦍑校尉賜爵
闗内侯後演復結旁郡為亂則悉平之進封都亭侯邑
三百户徵拜侍中董昭嘗枕則膝臥則推下之曰吾膝
非佞人枕也初則及臨菑侯植聞魏代漢皆發服悲哭
文帝聞植不聞則也問曰吾受禪而有哭者何也則鬚
髯悉張方正論極對傅巽搯曰不謂卿也於是乃止文
帝以前燉煌獻徑寸大珠復欲求市則對曰陛下化治
中國即不求自至求而得之不足貴也帝黙然後從帝
獵槎桎㧞失鹿帝怒収督吏將斬之則稽首曰陛下欲
隆唐堯之化而以獵戲殺羣吏臣敢以死請帝曰卿直
臣也遂赦之然以此見憚黄初四年左遷東平相未至
道病薨諡剛侯
晉蘓愉字休豫魏侍中則第二子也兄恬襲侍中爵為
都亭侯恬死無子愉更襲封都亭侯晉受魏禪以為太
常卿遷光祿大夫至尚書卒
後魏蘓稚字天祐魏侍中則之後位至中書侍郎玉門
郡守
蘓祐稚子也官至泰山郡守
蘓協亦稚子爲武功郡守
蘓亮字景順祐子也少通敏博學好屬文善章奏與弟
湛讓及從弟綽皆著名西土初舉秀才齊王蕭寳夤引
為參軍寳夤敗孝武西遷遷吏部郎中大統二年拜給
事黄門侍郎領中書舎人宜都王為秦州刺史文帝以
亮為司馬謂亮曰黄門侍郎豈可為秦州司馬直以朕
愛子出藩故以心腹相委耳賜以御馬八年封臨涇縣
子除中書監領著作修國史亮有機變善談笑周文帝
為丞相甚重之有所籌議率脗會其旨記人之善㤀人
之過薦逹後進如恐弗及故當世敬慕焉歴秘書監大
行臺尚書出為岐州牧七年徵拜侍中卒所著文都數
十篇行于世子師嗣起家黄門侍郎
蘓湛字景儁少有志行頗涉羣書年二十餘舉秀才除
奉朝請領侍御史加員外散騎侍郎蕭寳夤討闗西以
為行臺郎中寳夤反令姜儉報湛湛舉聲大哭儉止之
湛曰百口居家即時屠滅云何不哭王以窮鳥依人朝
廷假王羽翼榮寵至此今國步多虞不能竭忠報徳乃
欲乗人間隙以羸敗之兵守闗問鼎破亡之期不旋踵
矣湛不能以積世忠良之基為王族滅也願乞骸骨還
鄊里寳夤知湛不為已用於是聽還武功寳夤敗荘帝
徴湛拜尚書郎謂之曰聞卿答蕭寳夤甚有美詞湛頓
首謝曰臣與寳夤周旋契闊言得盡心而不能令其守
節臣之罪也莊帝大悅加散騎侍郎尋遷尚書孝武初
以疾卒扵家贈散騎常侍鎮西將軍雍州刺史
蘓讓字景恕幼聰敏好學初為本州主簿稍遷别駕武
都郡守鎮逺將軍金紫光祿大夫周文帝為丞相引為
府屬甚見親待出為衛将軍南汾州刺史有善政卒於
官贈車騎大将軍儀同三司涇州刺史
後周蘓綽字令綽後魏武功郡守協子也綽少好學博覽
羣書尤善算術從兄讓為汾州刺史周文為魏丞相餞
於都門外謂曰願言君家子弟可任用者讓因舉綽召
為行臺郎中凡臺中公文皆綽與條式臺中稱能焉僕
射周恵達與文帝論事乃綽所量定文帝異之曰孰與
為此議者恵達曰郎中綽也後文帝與公卿觀魚昆明
池問故倉地得綽對愈益敬禮乃更泛論天地造化之
始歴代興亡之故並馬徐行及池不漁而返詢訪政道
夜以達曙整衣而坐不覺其膝之前也即拜大行臺左
丞參典機宻大統十一年授大行臺度支尚書領著作監
司農卿文帝方欲革易時政務行强國富民之道故綽
益盡智能牧守令長非通綽六條及計帳不得居官文
帝厭文章浮蕐因魏帝祭廟羣臣畢至乃命綽為大誥
奏行之其文與六條俱見本𫝊綽性儉素不事產業家
無餘財以海内未平常以天下為已任文帝亦推心委
任十二年卒于位年四十九也子威嗣
蘓椿字令欽綽弟也性亷愼沉勇有决斷魏正光中關
右賊亂椿應募討之受盪冦將軍以功累遷中散大夫
賜爵美陽子大統初拜鎮東将軍金紫光祿大夫除都
督行𢎞農郡事椿當官强濟特為文帝所知十四年置
黨州鄉師自非鄉望允當衆心不得預焉乃令驛追椿
領兵其年破槃頭氐有功除散騎常侍加大都督十六
年征隨郡軍還除武功郡守既為本邑以清儉自居小
大之政必盡忠恕進爵為侯位驃騎大将軍開府儀同
三司大都督卒子植嗣
隋蘓威字無畏魏度支尚書綽子也襲爵美陽縣公仕
郡功曹周革命宇文䕶以其女新興公主妻焉初威惡
䕶專權乃逃入山中未幾授使持節車騎大將軍儀同
三司改封狄道縣公宣帝嗣位就拜開府高祖為丞相
高熲屢言其賢召入臥内與語大悦髙祖受禪徵拜
太子少保追贈其父為邳國公以威襲焉尋兼納言民
部尚書多讜言直論語在本傳煬帝立加威上大将軍
楊𤣥感反帝曰此兒聦明將不為患邪威諷之曰所謂
聦明者識是非審成敗也𤣥感麤何謂聦明直恐亂自
此階耳與宇文述對盗賊事威曰徃但據長白山今近
在滎陽泗水耳復問伐遼東威請赦羣盗遣討高麗上
益怒值御史大夫裴藴希㫖劾威詔威除名尋從幸江
都帝欲復用威藴等奏威昏耄乃止宇文化及弑帝以
威為光祿大夫開府儀同三司化及敗歸李宻宻敗歸
東都越王侗以為上柱國邳公王世充僭號署太師太
宗平王世充威請謁見稱老病不能拜起太宗遣人數
威曰公隋室宰輔政亂不能匡救遂令品物塗炭君弑
國亡見李宻王世充皆拜伏舞蹈今既老病無勞相見
也尋歸長安請見高祖高祖又不許卒於家年八十二
嵗
蘓䕫字伯尼威子也起家為太子通事舎人楊素竒之
素毎戲威曰楊素無兒蘓䕫無父後與鄭譯何妥議樂
不行著樂志十五篇以自見仁壽三年詔天下舉達禮
樂源者晉王昭為雍州牧舉䕫與諸州所舉五十餘人
謁帝帝指䕫謂侍臣曰唯此一人稱所舉於是拜晉王
友煬帝嗣位歴太子洗馬鴻臚少卿關中盗起詔䕫廵
關中以功進位通議大夫坐父事除名後會丁母憂不
勝哀卒時年四十九
唐劉文靜字肇仁父韶仕隋戰死贈上儀同三司文静
以死難子襲儀同倜儻有氣畧大業末為晉陽令與晉
陽宫監裴寂善寂夜見邏堞傳烽歎曰天下方亂吾將
安舎文静笑曰如君言英豪所資也吾二人可終羇賤
乎高祖為唐公鎮太原文静察有大志深自結納既又
見秦王謂寂曰唐公子非常人也豁達神武漢高祖魏
太祖之徒歟俄坐李宻親繫獄秦王顧它無可與計者
私入視之文静喜挑言曰喪亂方剡非湯武高光不能
定也王曰今過此非児女子相愛直欲與共大計文静
曰上南幸兵填河洛盗賊蜉結大連州縣小阻山澤誠
能投天㑹機奮義大呼則四海不足定也今汾晉避盗
者文静素知其豪傑一朝號召十萬衆可得也加尊公
府兵數萬一下令誰不願從鼓而入闗以震天下王業
成矣王笑曰君言正合吾意于是卒起兵以文静為司
馬竟平隋有天下後為裴寂所搆與弟文起並坐法貞
觀十三年詔追復官爵
蘓世長祖彤仕後魏通直散騎常侍父振周巖州刺
史建威縣侯父死王事詔世長襲爵入隋為長安令大
業末為都水少監煬帝被弑發喪慟聞行路更為王世
充太子太保戍襄陽高祖與之舊數遣使喻降世長輒
殺之洛陽平始歸帝帝誚世長世長對曰古帝王受命以
比逐鹿一人得禽萬夫歛手豈有獲鹿後忿同獵者問
爭肉罪耶帝笑釋之授玉山屯監引見𤣥武門與語平
生後又拜諫議大夫帝欲獵武功時武功新經突厥之
冦世長諫之不聽後與宴披香殿世長曰此殿煬帝作
耶何雕麗底此帝曰卿好諫似直然詐也顧以我所作
為煬帝邪對曰臣聞瓊宫鹿臺非受命聖人所為者陛
下武功舊第才蔽風雨時以為足今天下方厭隋侈以
歸有道宜刈淫奢復樸素乃雕飾如此欲易其亂得乎
帝咨重其言歴陜州長史天策府軍咨祭酒引爲學
士貞觀初使突厥與頡利爭禮不屈拒却賂遺朝廷壮
之出為巴州刺史舟敗溺死
蘓朂字慎行武徳中為秦王咨議典籖文學舘學士尚
南康公主拜駙馬都尉遷魏王泰府司馬博學有美名
泰重之勸開館引文學士著書名家歴吏部侍郎太子
左庶子卒
蘓良嗣世長子也高宗時為周王司馬王年少不法良
嗣數諫王以法繩府官不職者甚見尊憚帝異之遷荆
州長史帝遣宦者采竹蒔上苑所過縱暴至荆良嗣囚
之上書言状帝下詔慰奨取竹棄之徙雍州垂拱初遷
冬官尚書拜納言封温國公留守西京賞遇尤渥尚方
監裴匪躬建言鬻諸苑果蔬儲利良嗣曰公儀休㧞葵
去織未聞天子賣果蔬與人爭利遂止遷文昌左相同
鳳閣鸞臺三品遇薛懷義于朝懷義偃蹇良嗣怒叱左
右批其頰曳去武后聞之戒曰第出入北門彼南衙宰
相行來毋犯之載初元年罷左相加特進仍知政事與
韋方質素不平方質坐事誅引逮之后辨其非良嗣悸
謝不能興輿還第卒年八十五詔百官徃弔贈開府儀
同三司益州都督
蘇瓌字昌容隋僕射威曽孫也擢進士第厯朗歙二州
刺史來俊臣貶州參軍人懼其復用多致書請瓌瓌叱
其使曰吾忝州牧能過待小人乎俊臣恨之由是連外
徙不得入神龍初始入為尚書右丞再遷户部尚書拜
侍中㽞守京師中宗復政力敺鄭普思流儋州累拜尚
書右僕射同中書門下三品進封許國公中宗崩遺詔
太后臨朝相王以太尉輔政宗楚客阻之瓌正色曰遺
制乃先帝意安得輒改韋氏敗睿宗即位進左僕射景
雲元年老病罷為太子少傅卒年七十二贈司空荆州
大都督謚曰文貞開元二年擢中子乂左補闕六年詔
配享睿宗廟庭太和中録舊徳官其四代孫翔
蘓幹瓌從父朂子也擢明經授徐王府記室參軍王好
畋毎諫止之垂拱中遷魏州刺史河朔饑前刺史苛暴
百姓流徙幹檢吏督姦勸課農桑由是流冗盡復以治
稱拜右羽林将軍遷工部尚書來俊臣素忌之誣幹與
琅邪王冲通書繫獄發憤卒
蘓頲字庭碩瓌子也幼敏悟一覽千言能覆誦第進士
調烏程尉再遷監察御史被詔覆來俊臣寃獄多所洗
宥遷給事中修文館學士拜中書舎人時瓌同中書門
下三品父子同在禁苑朝廷榮之𤣥宗平内難凡制詔
皆頲所為又遷工部侍郎以父喪不拜終制後詔以為
中書侍郎知制誥始給政事食尋襲封許國公開元四
年進同紫微黄門平章事修國史與宋璟同當國璟剛
正多所裁决頲能推其長帝前敷奏璟有不及輒助
成之故帝皆納焉璟曰吾與蘓氏父子同為宰相僕射
長厚自是國器若獻可替否事至即斷公不顧私則今
丞相過之八年罷為禮部尚書又檢校益州大都督長
史按察節度劍南諸州從封太山詔頌朝覲壇世咨其
文還分主十銓事卒年五十八詔贈右丞相諡曰文憲
文章與張説齊名時號燕許大手筆云
蘓詵字廷言頲弟也舉賢良方正高第累轉給事中時
頲為紫微侍郎固辭帝曰朕自用詵卿奚不若祁奚也
出為徐州刺史治有良迹贈吏部侍郎
蘓震詵子也以䕃補千牛十餘嵗强學有成人風累遷
殿中侍御史長安令祿山䧟京師震與崔光逺殺開逺
門吏棄家出奔會肅宗興師靈武震晝夜馳赴行在帝
嘉之拜御史中丞遷文部侍郎廣平王為元帥以震為
糧科使二京平封岐陽縣公改河南尹累封岐國公拜
太常卿代宗幸東都復以為河南尹未行卒贈禮部尚
書
富嘉謨舉進士長安中累轉晉陽尉時新安吴少微亦
尉晉陽既相友善有魏谷倚者為太原主簿並負文辭時
稱北京三傑天下文章尚徐庾浮俚獨嘉謨少微本經
術雅厚雄邁人爭慕之號呉富體豫修三教珠英韋嗣
立薦嘉謨少微並為左臺御史已而嘉謨死少微方病
聞之為慟亦卒
蘓源明初名預字弱夫少孤寄居徐兖工文辭有名天
寳間及進士第更試集賢院累遷太子諭徳出為東平
太守召為國子司業祿山䧟京師源明以病不受偽官
肅宗復兩京擢考功郎中知制誥值禁中禱祠窮日夜
而史思明䧟洛陽詔幸東京親征源明上疏極諫帝嘉
其切直遂罷東幸以秘書少監卒
蘓弁字元容瓌從孫也擢進士調奉天主簿徳宗出狩
縣令計事在府官屬皆惶恐欲遁走弁曰昔肅宗幸靈
武至新平安定二太守坐伏匿斬以狥諸君知之乎衆
乃定車駕至儲偫畢給帝嘉之試大理司直朱泚平
進監察御史累擢倉部郎中判度支裴延齡死帝召弁
見延英賜紫衣金魚以度支郎中副知度支事位郎中
上度支有副自弁始弁通學術吏事精明承延齡後平
賦緩役畧煩苛人頼其寛久之遷户部侍郎判度支改
太子詹事尋坐腐粟貶汀州司户參軍是時兄衮為賛
善大夫冕京兆士曹參軍以弁故貶衮永州冕信州皆
司户參軍衮年老暝不能視帝閔之聽還又有稱冕才
者帝悔不用重追冕遂不復用數年起弁為滁州刺史
卒弁聚書至三萬卷手自讐定當時稱與秘府埒云
蘓鶚未詳其行事崔豹古今註云有行義集十卷
元讓擢明經以母病不肯調侍膳不出閭數十年母終
廬墓次廢櫛沐飯菜飲水咸亨中太子監國下令表闕
于門永淳初廵察使表讓孝弟卓越擢太子右内率府
長史歳滿還鄉里人有所訟皆詣讓判中宗在東宫召
拜司議郎入謁武后望謂曰卿孝於家必能忠於國宜
以治道輔吾子尋卒
蘇檢字聖用舉進士厯中書舍人昭宗天復二年拜工
部侍郎同中書門下平章事朱全忠崔𦙍反復為姦朝
廷急於累卵檢以韓偓有才辨數言于李茂貞欲以相
偓偓隂附𦙍知事不可不肯拜初茂貞與諸宦者恐上
自别用人故協力薦檢明年二月丙子𦙍與全忠竟害
檢
夫蘇氏除世長至弁史各有𫝊予讀唐書宰相世表覩
其人至繁衍顯盛也今畧序之使好事者得誦説焉按
表蘓氏猶有秘書監一人踐言都督一人琛駙馬都尉
二人彥伯雲郎中二人綰(工部/)獻(駕部/)刺史八人亶(台/)
(州/)澄(沁州/)均(䖍州/)務寂(梓州/)妙(泉州/)易(黄州/)奕(光州/)繫
(滁州/)太府卿一人憻太守一人顔(淮安/)驍衛將軍一人
韙國子司業一人䖍王傅一人盈而其系推自平陵侯
檢别為蘇氏非平陵侯後
宋蘇曉字表東父瓚仕後唐厯秘書少監曉宋初為淮
南轉運使嵗入百餘萬緡開寳三年遷司勲郎中改西
川轉運使仍掌京城市征發李守信贓拜右諫議大夫
判大理寺卒年七十三然深刻少恩非長者云
游光濟官至大理寺丞贈朝請郎子師雄最知名
蘇昞字季明與㳺師雄同學于張載乃後昞又卒業二
程元祐末吕大忠薦之起布衣為太常博士坐元符上
書入邪籍編管饒州卒
游師雄字景叔第進士為儀州司户參軍徳順軍判官
與鄜延諸将計議邊事頼以無患元祐初為宗正主簿
議棄四砦事甚力執政弗從遷軍器監丞夏人謀分據
熈河師雄語劉舜卿制之之策已而皆大㨗斬獲幾四
千人擄鬼章及其大首領九人遷陜西轉運判官提㸃
秦鳳路刑獄夏人侵涇原復入熈河師雄議於定西通
渭之間建三栅及䕶耕七砦以固藩籬為無窮之利詔
以師雄議付范育入拜禮部員外郎加集賢校理為陜
西轉運使計轉輸事上皆從之有詔詣闕哲宗勞之曰
洮州之役可謂雋功但恨賞太薄耳拜衛尉少卿上數
訪邊防利病師雄具慶厯以來邊臣施置之臧否朝廷
謀議之得失及方今禦敵之要凡六十事名曰紹聖安
邊䇿上之出知河中府進直龍圖閤知秦州未至夏人
擾邊詔攝熈河與使者及秦帥共謀之師雄志在築城
守禦而使者方鋭於討擊然卒用師雄策自復洮州之
後于闐大食佛林邈黎諸國皆懼悉遣使入貢未幾還
秦徙知陜州卒年六十師雄慷慨豪邁少有文學事横
渠張載益得其奥及被委用有志事功議者以用不究
才為恨弟師韓亦以英俊知名子靖竑􁟜竚竦皆舉進
士𫝊其家
游靖舉進士為河南府佐軍廵判官管勾秦鳳路機宜
文字有學行克肖厥父文章簡易順理時以為工
元康氏諱廷瑞字子安讀書長寕西門原上有弟子數
百人宗師子安明性理之學於是稱之曰西原先生後
辟為興化訓導其行事見於家譜大𫝊孫諱汝楫在皇
明最有勲徳
皇明康氏諱汝楫字濟川洪武初舉明經為縣學訓導
太祖皇帝選天下文學知名之士教太子諸王乃以訓
導為燕王相參録其軍國事洪武末出為安岳知縣靖
難後太宗皇帝徵赴行在拜刑部左侍郎留北京輔皇
太子凡城守置治事皆聽便宜行之侍郎有大勲徳上
将封之為侯固死不拜比卒又上表乞勿賜贈諡上竟皆
允之一日上召其子俱來值中子年賈在外乃以長子
諱爵為上林苑監左監正季子禋為監副又賜中子年
千金鏹數十千貫勅闗津吏徃來不得詰察上謂廷臣
曰侍郎忠其子孫必忠聞侍郎尚有孫俟長當并官之
又曰二子初仕或未諳悉法禁錦衣衛可記名有過勿
刺洪熈元年贈工部尚書諱爵字以徳在上林即條陳
山西苑户久役之苦上皆從之累遷南京太常寺卿禋
字以敬有文名官至右通政太常子諱健字自强天順
初有詔起尚書孫應祀者受通政司知事知事子諱鏞
字振逺世稱康長公以文章名世目曰關西夫子仕為
平陽府知事其言語行事並見家譜大𫝊子阜字德瞻
七嵗能詩十八嵗死以次子海贈翰林院修撰
馬京字子髙少學於康尚書以文學知名洪武十三年
進士及第授翰林院編修永樂初拜行部右侍郎未幾
卒仁宗皇帝贈少傅禮部尚書諡文簡京為人方正有
才思立朝多所建明上嘉納之然取之囹圄之中而卒
于效用之始故其美大莫究時論惜焉子健以䕃為太
常寺典簿後至兵部主事天順末主事孫昭舉鄉試後
為武邑知縣昭子安以例為國子生終榮河知縣
列女帝嚳元妃姜原有斄氏女也初無子與帝嚳禋祀
郊禖以求有子出遇巨人跡悦而踐焉震動有孕乃生后
稷是為周人生民之祖詩曰厥初生民時維姜原葢此
之謂也餘見史記周本紀
太姜者周太王妃有邰氏女也生太伯仲雍王季太姜
有色而貞順率導諸子至於成童靡有過失太王謀事
必於太姜太姜相太王修復后稷之業積徳行義至其
孫武王遂有天下此太姜之徳也
苻秦竇滔妻蘓氏名蕙字若蘭陳㽞令武功蘓道質第
三女也年十六歸於竇氏滔甚敬之苻堅冦襄陽以滔
為安南将軍留鎮襄陽滔携寵姬趙陽臺徃蘓氏怨之
不肯與俱而滔竟與斷音問後蘓氏悔恨自傷因織錦
為回文縱廣八寸計八百餘言縱横反覆皆成文章因
以寄滔襄陽滔覽之感其意於是迎蘓氏來襄陽而歸
陽臺於闗中恩好愈篤焉著有文詞五千餘言隋亂不
𫝊止𫝊其囘文囘文有武后記言蘓氏事甚詳
皇明丁氏喬銓妻銓死無子守節四十餘年始終無玷
正徳二年知縣鍾仁以聞後八年命始下知縣紹表其
門
喬氏李鋭妻鋭死貧無以依挈其女居故族兄祿家織
絍自活幾四十年女子已嫁值壻死乃更與女居節操
莊嚴士大夫累言諸有司知縣瑋至始上聞於朝云
王氏周村人郝讓妻讓少喪父母武氏年二十餘寡居
辛苦萬状匍匐至讓成立為娶婦有子子夭乃讓亦死
王氏親黨多勸之嫁不從曰有姑在不可無與養也姑
乃更勸之王氏曰姑昔值舅亡有盛年艾容誓死不更
人所以極辛苦者徒以讓爾今讓不幸死無能終老母
之養妾為之婦忍姑更匍匐耶於是卒意自守力作養
姑終身不衰
　　選舉志第七
武功代有豪俊其被與選舉要不尠矣自傳記所覩載
者魏有蘇則舉孝亷後魏有蘓亮蘇湛舉秀才唐蘓瓌
蘓頲蘓踐言蘓綰蘓獻富嘉謨蘓弁蘓亶蘓奕蘓憻蘓
顔蘓䖍蘓檢舉進士蘓幹元讓蘓澄蘓均蘓務寂蘓
妙蘓易蘓繫擢明經蘓詵蘓盈舉賢良方正宋㳺師雄
游靖游竑游􁟜游竚游竦元張泰皆舉進士泰子張緝
孫張顯舉鄉貢明興科舉之制未定其舉明經有先尚
書公舉進士有馬文簡公舉人材有吉安府同知王璽
瑞州府同知文顯徳安倉大使康舉自科貢之制定士
非此不能仕今列諸科貢者於篇使後世足覽焉
科洪武十二年一人馬京(見/前)三十年二人黄琮(岳州府/通判)
成禮(涪州/訓導)三十三年三人張羽(顯子文水/縣知縣)李源(高唐州/吏目)
董嚴(長清縣/知縣)
永樂元年一人舒忠(朔州學/訓導)三年一人李欽(驍騎衛/經厯)六
年一人景昇(房山縣/主簿)九年二人張純于岩(武邑縣/學訓導)十二
年一人趙庸十五年二人魏浩譙忠十八年三人楊時
張敏武成二十一年二人劉徵(引禮/舍人)王兟
宣徳元年一人符信(以子泰封鄭/府右長史)
正統三年一人符泰(洪洞永平學訓導林偃/城學教諭鄭府右長史)六年一人
丁璿(乙丑進士行/人司行人)九年二人張翺(清逺肅寜縣縣/丞絳州判官)李紀
(趙州學/訓導)十二年一人景丙
景泰元年二人張輔(羽子太原/府推官)劉縉(臨縣/知縣)四年二人陶
清馬昭(京孫武邑/縣知縣)七年一人馬驥(潞城學訓導房/山南部縣知縣)
天順三年一人丁仕能(璿從子灘縣平陸富順/學教諭大同縣知縣)六年一
人李琳(蠡武强/縣知縣)
成化元年二人李得春(平陽南陽府學訓導/壺闗榆次縣學教諭)馬騆(驥弟/二十)
(年進士户部主事員外郎河南按察司僉事布/政司右參議四川左參政進右布政使致仕)七年一
人魏璽(潞城鹿邑學訓導吴江商河學教諭宻/雲衛學教授國子監助教代府右長史)十六年
一人文朴(顯從曾孫浮/山縣知縣)
𢎞治二年二人侯相(蒲州學正湯/隂縣知縣)楊和(閬中臨淮訓導/玉田縣知縣謫)
(涪州/判官)十一年三人楊秉中(舟子正徳六年進士行/人司行人監察御史)康海
(十五年進士/翰林院修撰)劉臣(丹稜縣/知縣)十四年一人李堯賔(得春/子)十
七年三人康浩(鑾中子正徳六年/進士户部主事)吳世瞻(銅梁縣/知縣)張舜
舉(羽𤣥孫太原麻城學教/諭儀封内鄉縣知縣)
正徳二年一人趙雍熙(壺闗任丘學教/諭清逺縣知縣)五年二人楊瑁
(景懷子許/州學正)朱維屏(聦子伊陽/縣學訓導)十一年二人牛兆祥(經/子)李
朝綱(陽曲縣/學教諭)十四年二人耿儒耿朝用
貢洪武時十人鄭岩(十七年安/邑縣知縣)張憲(十九年刑/部主事)袁溥(二/十)
(一年浙江按/察司僉事)王裾(二十三年仁/壽縣知縣)崔裕(二十五年榮/曷學訓導)楊貞
(二十七年/户部照磨)王用(二十九年刑/部員外郎)鄧忞(三十一年山四/按察司經厯)楊凱
(三十三年銅/梁縣知縣)張貞(三十/五年)
永樂時十八人張謙(二年廣南/府檢校)鄭訥(四/年)耿輝(六年府軍/前衛經厯)
王郁(八/年)劉鈞(十年定興/縣縣丞)楊沂(十二年留守/千户所更目)徐智(十四/年)何
玉(十六年四川/安撫司吏目)馬健(十八年鴻臚/寺引禮舍人)虎文(二十/年)
洪熈時一人文郁(元年隰/州吏目)
宣徳時六人李璿(二/年)宋瑀(四/年)王佐(六/年)何著(八年墊江/縣主簿)朱
琛(九/年)董璉(十/年)
正統時十四人鄧信(元/年)李茂(二/年)宇文泰(三年光祿寺監/事徐州判官)
馬良(四/年)包整(五年富/州吏目)宇文政(六/年)李恭(七/年)李俊(八/年)段暹(九/年)
(曲陽縣/主簿)李耔(十年平陽/府通判)殷倫(十一/年)張本(十二年三萬衛/經歴四川布政)
(司都/事)王瑾(十三年/府典儀)　張隆(十四/年)
景泰時七人趙興(元年大/同縣丞)許敬(二/年)劉福(三年江都/縣主簿)党恵
(四年澤州學訓導/隆慶衛學教授)鄭荘(五年榆/社縣丞)馮寅(六年内鄉縣丞/贈兵馬副指揮)張
鳳(七/年)
天順時四人曹俊(二/年)李永(四年順慶/府推官)王翰(六年江寧/縣主簿)申
靖(八年荻水/鎮廵檢)六年又許貢四十已上者十人郭維新(東/昌)
(府知/事)尚望(中城兵馬副指/揮順天府推官)侯清(䝉城/縣丞)茍容(綘州税課/局大使)李
尚義葛瑶(衛輝遞運/衛大使)寗春楊福(河隂縣/訓導)劉彧(温江縣/主簿)任
和
成化時十一人張繪(二年安慶府山/口鎮河泊所官)于壽(四/年)李文圓(六/年)
(序班臨胊/縣主簿)康長公(諱鏞八年/見前志)馬負圖(十年杞/縣丞)康演(舉曾/孫十)
(二/年)段子玉(十四年修/武縣主簿)康錫(長公弟十六/年藁城縣丞)張通(十八年岳/池縣主簿)李
迪(二十年衛/輝府知事)劉振(二十二年䕫/州府檢校)
𢎞治時十一人閻秀(元年夏/縣主簿)楊舟(三年夏縣學訓/導封監察御史)張巽
(羽孫/五年)丁丙(七年大同左衛學/訓導鄭府伴讀)李本(九年金堂/縣主簿)朱聦(十年/貴州)
(蠻夷長官/司吏目)牛經(十一年常/州府經歴)康錦(長公季弟十二/年長洲縣丞)党資禄
(十三年富/順縣丞)劉大經(十五年大/同縣丞)馮義(寅子十七年南城/兵馬司副指揮)
正徳時張鸞(翺繼子元年朔/州山隂學訓導)蔡蘭(三年宜陽/學訓導)康永嘉(演/子)
(五/年)符珽(泰子五年/西鄉貢)趙章(七年奉化/學訓導)楊珂(景隆子九年順/慶府學訓導)
党旺(恵子十一年/汜水學訓導)張儒珍(十三年河/間縣訓導)張秉(翺中子/十五年)
武功之士所進用於昌時者如是而已舊志不列其行
事夫國家承平百五十年諸君子豈無表然在人者今
已不述後何以觀焉余於是懼因鄉先生各道其所知
乃畧著其行事於乎盛哉録不及其存者君子事定於
葢棺之後也
張憲美儀羽倜儻有氣年十八嵗貢入太學太祖愛之
以為刑部主事上每以部中事問憲憲應對殊有條理
同官有罪者或引及憲上曰是我小主事邪必非若比
遂置不問乃後竟以引逮謫戍鞏昌至𤣥孫瑛有功陞
百户
袁溥字汝公為浙江按察司僉事有令名訟者至則迎
刃而决無有凝滯以罣誤左遷吳縣知縣後又坐解户
失金謫戍
黄琮字伯玉通周易為岳州通判能其官人稱亷平歸
時行李蕭然若諸生時也
張羽字仕儀為文水知縣政令嚴眀發摘若神桀民有
稱十虎三彪一太嵗者羽悉按法徙之時以為能
王用初為刑部主事用法平恕私門無所交接事聞太
祖皇帝嘉賞之因遷員外郎
李耔為平陽府通判平陽人云有遺愛焉
符泰字伯亨信子也舉時年十八在太學聞母憂徒跣
至家廬居墓側者五百日父命徙歸乃更廬於中門外
免喪除洪洞訓導能以禮教諸生自令丞士大夫以下皆
殊敬之有繼母憂改永平學天順初上言十一事極論
時政得失訓導滿遷林縣教諭先是吏部以泰擬選御
史㑹目眚不預再有繼母憂改偃城攝偃城縣民以為
平乞為令廵撫累疏薦補不報教諭滿乃拜鄭府右長
史在鄭府多有諫正王敬納之詳見家集泰篤厚恭謹
孝友天成居鄉守官人無間言年六十七卒于官子珽
為西鄉學生正徳五年貢太學
丁璿字大器第進士除行人為人温恪㒺躁所交人無
小大皆敬信之卒後士大夫過者必哭加賻焉成化甲
辰饑李侍郎來賑關中行縣至則首訪其家拜其妻歎
曰吾大器乃如此天乎善人何尤即以所有資俸盡與
之後其妻亦以貧死子紹先讀書無成死無子
張翺字鳳儀為清逺縣丞有恵政士大夫至今傳誦其
賢改肅寕治效若清逺後遷絳州判官益為絳人所愛
子秉鸞皆嵗貢
李紀以貧為趙州訓導質朴無華教人勤懇詳至罷歸
後乃益貧又不欲干謁人猶聚徒教授取給焉可以知
其志矣
馮寅字子敬未仕時聚童子為小學之教凡灑掃應對
之屬曲盡其節後為内鄉丞歸已足以自飬矣猶孳孶
敎人不憚煩碎有古昔鄉先生之風焉今士大夫謝仕
以居者或不欲自課其子孫况凡民童子哉
尚望字周臣為中城兵馬副指揮有膽氣能不奪於豪
貴禁奸止暴令出唯允中城人殊敬畏之至今猶以為
良兵馬云有劉原者故無子以養子治業及原有子原
未幾死矣養子私其蓄積毋肯與原子原妻厯訴皆為
養子請託失理一日妻夢原令訴望所妻來訴望已先
夢原訴指其匿貨所在隨發得之人以為神遷順天府
推官致仕年七十卒
馬驥字漢房潞城訓導遷房山知縣有父憂改南部性
爽慨重然諾好義有氣鄰里婚喪多所成助出百金急
人之難無恡色篤愛同氣老而不悔罷南部歸日與士
大夫故舊遊宴相樂曰嵗月如坂上走丸直不可不遣
也年六十五卒于家
楊福字宗善甘貧嗜學居寳意上方從游及門者若將
百人福毎雞鳴而起寒暑風雨無所間後除河隂訓導
以所教於寳意者教之士子沛然從焉至今河隂人猶
稱福善教不㤀也福後卒于河隂
李得春字時魁初為平陽訓導年甚少也能自治威嚴
諸生咸畏憚之後改南陽金城段先生堅知南陽獨禮
重之段先生號有理學故得春益造詣㒺謬遷壺關教
諭以憂改榆次致仕歸貧至居敝不葺人以為難未嘗
請託長吏聞居詠歌古昔絶不談世事年八十卒
魏璽字廷寳厯潞城鹿邑訓導吳江商河教諭所至皆
有嚴憚遷國子助教再遷代府右長史卒于官璽為人
質直好義嗜學秉禮平日未嘗妄言謾論聞非禮之言
則耳頰俱赤待人無衆寡小大各得所敬曰施報之際
固宜若此耳年六十八卒
侯相字良弼以親老求為蒲州學正學正滿遷湯隂縣
知縣湯隂道衝政繁相欲以簡易為理遇當塗者或至
濶畧體面當塗者乃以為迂相益自信不肯易居二年
有憂歸尋罷縣貧居尚志年五十八卒
其以例入監者天順六年四人王聚(大同府/知事)張禮(南皮/縣縣)
(丞/)宇文縉(大寧前衛經歴/廣安州同知)宇文慶(通江縣/主簿)
成化二十年八人郭友(鴻臚寺/序班)王縉(聚子鴻臚/寺序班)馬萬國
(驥子雙流/曹縣主簿)馬萬衢(驥子清豐/縣主簿)陳紀伊徳馬安(昭子東安/主簿萊縣)
(縣丞榮河/縣知縣)王大經(聚子伊府/典儀正)
正徳三年十人王佩(昭子/)馬萬域(驥子/)魏鏷(璽子/)劉璣
(大經/子)馬執中(騆侄/)王官丁誥(紳子/)張世翀王繼祖(大經/子)
王堂(璣子/)十年三人張仲儒馬正中(騆子/)馬存信(安子/)
掾史入官者成化以上縣不過數人今益多不可勝紀
矣取其卓然名于官者列諸篇焉
張輝(廣陵縣/典史)李能(内鄉縣/典史)楊景隆(鳳陽廣濟闗/河泊所官)景徳章(南/樂)
(縣縣/丞)楊景懷(光祿寺監事/涿州判官)丁紳(邯鄲縣/典史)賀澄(蠡縣/典史)楊景新(河/津)
(縣主/簿)王昭(丹稜縣/典史)張翺(濟南遞/運大使)宋得山(溧水縣/典史)魏經(髙縣/典史)
武職趙興(蔚州衛指/揮同知)靳通(定遼後衛/指揮僉事)秋敬(會州衛/千户)王大
(秦州衛百户至子/英陞洮州衛千户)杜安(開平衛/副千户)馬記(留守前衛/副千户)張瑛(憲/𤣥)
(孫鞏昌/衛百户)佘四(涼州衛/百户)李貴(寛河衛/百户)賀胡兒(河州衛/百户)李忠
(興隆左/衛百户)
封贈尚文英(望父贈中城兵/馬司副指揮)馬肅(騆父贈户/部主事)康鑾(長公/弟浩)
(父贈户/部主事)
耆民馬宗祿(有信義持是非鄉人/服焉年九十三殁)康和(舉子長厚有禮/於物無所忤常)
(自言曰人唾吾拭人打吾避人罵/吾謝吾何較乎人至今稱其言)党端(富財好義喜怒/不形有偷兒夜)
(入其廥端察得之謂曰不足何不告我而若此更/以所偷令子弟予而遣之終身不肯言偷兒名)喬鼎
(謹厚詳審于人無所爭弟鼒並有良名/又皆頎貌美髯鄉人目曰大髯小髯云)張朋舉(親宗睦/鄰無所)
(怨惡殁時年/八十有九)
滸西子曰余為武功志其義例皆見諸篇余不知其詳
與畧也故猶望後之君子繼而正焉志作于正徳十四
年秋七月朔日成於是秋八月三日冬十月十九日隴
郡馮韶書成入梓
　
　
　武功縣志卷三
