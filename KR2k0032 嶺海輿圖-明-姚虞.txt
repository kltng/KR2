#+TITLE: 嶺海輿圖-明-姚虞
#+DATE: 2016-06-11 12:21:48
#+SOURCE: github.com/kanripo/KR2k0032 master 56eac0a2                
欽定四庫全書　　　　　史部十一
　嶺海輿圖　　　　　　　地理𩔖三(都會郡縣之/屬)
　　提要
　　　　(臣/)等謹案嶺海輿圖一卷明姚虞撰虞字澤
　　　　山莆田人嘉靖壬辰進士官至淮安府知府
　　　　是編乃其官監察御史時巡按廣東所作凡
　　　　為圖十有二首為全省圖次十府十圖終以
　　　　南夷圖圖各有叙叙之例首述沿革形勢利
　　　　病次州縣次户口次田糧課税次官兵馬疋
　　　　其總圖則首以職官以布政按察二司分統
　　　　之盖其時撫按皆為使臣而未定為守土官
　　　　也其南夷諸國列通貢者於前而通市者亦
　　　　附後為海防之計不論其奉朔否也大㫖畧
　　　　於前代而詳於當代畧於山川而詳於扼塞
　　　　畧於官職而詳於兵馬錢糧畧於文事而詳
　　　　於武備於志乘之中别為體例然較之侈山
　　　　水誇人物輯詩文者其有用無用則逈殊矣
　　　　意古者輿圖不過如是後來者踵事増華失
　　　　其本耳前有嘉靖壬寅湛若水序極稱之錢
　　　　曽敏求讀書記亦稱其簡而要云乾隆四十
　　　　六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
嶺海輿圖原序
甘泉子曰以予觀於嶺海輿圖而知王政之易易也夫
嶺海輿圖何為者也眀心也昭制也眀心也者以言乎
其致善也昭制也者以言乎其行法也吾於嶺海輿圖
之編也而知澤山姚侍御之善於巡廣之政之要也故
以千言之博汎濫而寡要不若一圖之約目擊而意全
有叙有紀皆所以眀圖也是故觀斯圖者其愛民憂國
之心油然而生矣雖欲勿善得乎其大綱小紀之制昭
然而見矣雖欲勿法得乎故澤山子本孟氏而言曰徒
善不足以為政徒法不能以自行一以治善一以治法
法善兼全政治畢舉故曰以予觀於是圖而知王政之
易易也吾於是編之簡約也而知澤山侍御之善於巡
廣之政之要也人謂澤山公發奸摘伏如神者非以是
耶考圖撫景自布按都三司而府而州而縣而衛所而
合屬稗官某也賢某也否而懲勸焉則其職官率屬信
民之政舉之矣入觀其疆而考其山川而物產而田里
而戸口而錢糧課稅之贏縮而振作焉則其足食之政
舉之矣觀其府州縣之官兵而考軍人民壯之消長馬
匹器械之張弛而脩舉焉則其足兵之政舉之矣於制
森然於心惕然而善法具備本未兼該内聖外王之道
舉之矣雖以措之天下𫝊之後世其可也獨嶺海云乎
哉是故觀言不如觀圖觀圖不如觀意故曰書不盡言
圖不盡意以意盡圖以圖盡言後之君子當以是觀西
村胡郡守鳳存心善政賛美斯圖請梓以廣其𫝊乃俾
陳司訓大章於甘泉之野請序其意于簡端云嘉靖壬
寅季秋四日増城湛若水序
有一鄉之政有一國之政有天下之政有一時之政有
一代之政有千萬世之政政者正也正已以正人也作
用岐途古今異尚久暫殊功心一而已子孟子涵泳聖
涯抱道不辰藐一鄉一國天下之士而尚論焉誦詩讀
書必求知其人七篇之說仁義道徳藹如也其論政則
曰有其心無其政是謂徒善有其政無其心是謂徒法
徒善不足以為政徒法不能以自行於戲盡之矣豪傑
之士守而勿替措諸當世往往有大過人者先天下之
憂而憂有本者如是茍亦徒法其曷以臻茲總總黔首
孰非同胞故君子雖棲遲畎畆恒志在天下國家樂堯
舜之道將以唐虞斯世不肯自隘且自私焉矧既委質
官箴以人事君謇諤匪躬分也又矧厥監使一方慘舒
攸繫引養引恬保合其民而容蓄之每懐靡及周爰咨
諏皇華王命若是其重雖假寐有弗遑者疇非此心之
運昔者宣公陸子嘗告徳宗矣曰五術省風俗八計聴
吏治三科登俊乂四賦經財實六治保罷瘵五要簡官
事經濟莫備焉斯一國一代之政推諸天下後世無弗
凖矣六者皆羽翼孟氏鑿鑿可行贄其天下士哉顧為
政在人事豫迺立有宣公之䇿無文正之憂徒法也有
文正之憂無宣公之䇿徒善也徒法則渙渙則民弗從
徒善則執執則民弗喻二者得失相因故君子懐古慨
今與其渙也寧執予按廣今茲且朞年所謂民隠吏治
梳之爬之以求仰答皇上惓惓斯民之念少逭涓埃萬
一之責惟時家室溱溱嵗無荒癘蠣田蠏窟蕉林茘浦
聖化所被逖哉均矣過河洛而歌禹功有遐思焉爰即
所履考成籍酌時宜作嶺海輿圖凡十有二幅各繫以
叙以紀俾昕夕顧諟以警惕厥衷予何人哉一鄉鯫生
一時管見敢曰一國之政乎又敢以達諸天下後世乎
我憂孔疚將無徒法爾乎是故甚不得已也迺君子觀
象考文沿時揆事神㑹而加之意亦或少補于政其視
十眉五客輞川愈疾雲漢北風生熱生寒重輕緩急則
自謂有間因屬胡守鳳梓之以吿各郡之守土者於戲
輪轅之飾厚顔于有道者吾知不免諒其心則幸矣姚
虞序
　　凡例(諸圖不盈方尺故未盡者載諸叙叙或遺者/載諸紀凡以翼圖也隨事起義有攸繫焉故)
　　　(先之以/凡例)
一封疆廣袤形勝展促江海源委路道通塞闗隘重輕
　民夷界限圖紀叙互詳焉若山則圖其大者(如羅浮/庾嶺五)
　(指之/類)難枚舉也
一布按二司各道俱詳著于總紀政所出也
一各府衛首領并儒學司獄司隂陽醫學僧綱道紀司
　各州縣所屬印信衙門原有定額通省俱同茲不復
　贅止書倉場鹽場逓運所稅課司巡司河泊所水馬
　驛以其額設不同難以例見且闗係兵食地里者故
　不可略(各州縣有倉/無官者不書)
一戸口田糧屯徵農桑豆麥商税魚課并雜課各府既
　詳仍括其數于總紀以便稽覈其雜課俱不分𩔖但
　彚計之從約也
一前項等數雖各府所屬但總計之其詳則有司存
一官軍馬匹器械止據額數書之中間贏縮不常難以
　見在局之其達官旗目舍皆每年續撥來者原無成
　額今但録其見在者以俟稽查其軍器各衛所俱同
　額數止括計于總紀下省文也
一各印信衙門已于圖中標出後仍紀其總額并轄于
　某衙門雖營堡闗隘亦然不嫌冗瑣互相考見也
一叙紀中于各府衛及合屬印信衙門俱界以方格别
　省亦然其山海營堡闗隘外國猺黎則界以圓圈别
　内外也
一民壯弓兵闗係地方故特書之
一隘塞闗津必詳標于圖以嚴備守其不能盡載者則
　詳于叙叙或不及詳者皆有總數表之若廣肇恵潮
　瓊等府屬縣多者亦每遺之勢也
一各府圖叙俱擇其鄉賢名宦流寓人品功業之卓然
　者表之景賢示勸徵文獻也
一南夷圖止據本朝曽經奉貢及載在祖訓㑹典者書
　之其山川境土去廣邈逺皆難悉知今但據舊文附
　入亦不敢盡信若每嵗進貢方物原無額數畨船往
　來亦無定期故舶課止録其㮣云
一圖叙紀所載諸事皆得之一時耳目未必無遺尚賴
　同志求其所缺于冊外可也
欽定四庫全書
　嶺海輿圖
　　　　　　　　　　　　　明　姚虞　撰
　
　
　
　
　
　
　
　
　　嶺海總圖說
廣東雖古百粤地書載唐堯命羲叔宅南交史稱蒼梧
九疑韶石皆舜跡所至之地不得為荒服周宣時召穆公
虎疆理淮濆遂至于南海肆入秦併廼郡邑于厯代幅
員寖廣居嶺海之間受天地之盡氣(丘文莊/舊志)封疆跨躡
海陸㑹同(唐王/勃記)而地靈人傑罔下中州古稱樂土焉北
負雄(南雄/府)韶(韶州/府)以臨吳(江/西)楚(湖/廣)東肩潮(潮州/府)惠(惠州/府)
以制甌閩(福/建)高(高州/府)亷(亷州/府)門户西排交(交/趾)桂(廣/西)之梯
航嶺(嶺東兵備嶺南兵備嶺/西兵備雷廉四府參將)海(海道副使嶺南/兵備崖州參將)藩籬外
扼黎(諸黎/猺)夷(諸外/夷)之喉舌矧征蠻重兵據蒼梧上流舶
𣙜鹽徵魚蛤諸課之羨頗貸餉乏前此真一大都今則
否矣生齒日繁官輸日重嚚訟日滋無經日耗師旅因
仍漁獵踵至而游民逐末山海礦冶厲階番舶釁端時
復汪洋巉屼蜂聚狐潛噪呼羣起剽掠無忌而戎事且
弛凡此民患十郡符合卧榻隱憂噬臍後禍豈獨黎獠
夷酋已哉外馳富饒内實貧困今之廣東蓋甚有可慨
焉者我有官君子仰藉神祖混一偉功列聖承平之福
皇上宵旰南顧為民任人俾皆粱肉大厦泮奐兹土匪
民曷依於戯靖共爾位無或素餐覽圖稽叙若紀安養生
息理亂利弊刑賞攻守思過半矣司馬公曰有治人無
治法君子念之樂土其漸復乎
　　嶺海輿圖總紀
布政司(嶺南道/糧儲道)　(嶺東道/清軍道)　(嶺西道/督糧道)
按察司(嶺南道/清軍道)　(提學道/海東道)　(屯田道備鹽法道/嶺南兵  道)
　　　(嶺東道兵備帶管/海北道兵備帶管)　(嶺西道兵備帶管/海南道兵備帶管)
領府十(州七縣/六十五)鹽課提舉司二(廣東所屬場十四/海北所屬場九)
　市舶提舉司一
都司領衞一十五(屬所一百零/五直𨽻所九)
戸口
　官吏軍民匠役校尉力士竈蛋等戸共四十九萬一千三百
　　一十二戸口共二百零二萬零一百一十九口
田糧
　官民田地園塘池灣埔港共二十五萬六千七百四
　　頃七十五畝三分
　夏税麥共該正耗税四千三百九十六石四斗一升
　　六合九勺七抄　豆共該正耗税八斗一合二勺
　　　米共該正耗税一千六百五十一石二斗四合
　　二勺五抄九撮八圭六粟五粒
　秋糧共該正耗糧一百零一萬一千七百九十八石
　　一斗四升四合五勺九抄八撮六圭一粟四粒
　農桑本色米共三百零七石五斗一升六合四勺六
　　抄
　商稅等鈔共六十一萬一千八百零八貫三百八十
　　五文
　魚課折色米共三萬五千零一十八石五斗三升三
　　合二勺一抄
　魚膠翎毛銅鐡黄麻等料課共折價銀五百八十四
　　兩九錢二分一釐九毫七絲二忽(外高州府原止/計斤數未筭折)
　　(價詳在本/府紀下)
　廣東鹽課提舉司共稅熟鹽八萬九千二百八十五
　　引零二百四十五斤六兩三錢六分
　海北鹽課提舉司共稅熟鹽一萬三千一百七十五
　　引零五十九斤八兩
　屯糧共一十八萬三千二百九十五石五斗一升一
　　合七勺一抄五撮
官兵馬匹器械
　都司合屬額設官一千八百六十八員旗軍三萬九
　　千七百七十名見在六百五十四匹
　見在達官指揮千百户鎮撫共一百七十一員總小
　　旗頭目達舎共七百九十四名
　每衛六瓣明襯盔各二十頂齊腰甲二十付角弓五
　　十張弦一百條破甲鐡箭三千九百七十六枝皮
　　撒袋五十付腰刀五十把斬馬刀二十把勒甲皮
　　帶二十條虎頭牌四十面朗機銃管二十把提銃
　　一箇神機螺螄箭各二百五十枝鈎刀十張眉刀
　　二十張短鎗五十根弩五十把
　毎千戶所六瓣明襯盔五頂齊腰甲五付角弓十五
　　張弦三十條破甲鐡箭八百八十二枝皮撒袋十
　　付腰刀十把斬馬刀五把勒甲皮帶五條虎頭牌
　　十面朗機銃管十把提銃一箇神機螺螄箭各一
　　百枝鈎刀五張眉刀十張短鎗二十根弩二十把
　額編民壯共一萬八千一百一十三名弓兵共六千
　　九百三十二役
　
　
　
　
　
　
　
　
　　廣州府圖說
廣州府古揚州南境秦始置南海郡趙佗實據之山川
緬邈(元南/海志)上據石門之隘下瞰扶胥之險長江天塹壁
壘完整(舊/志)國朝為府(元以前沿革不一/以下列郡俱同)領州一(連/州)縣凡
十有四(附郭南海番禺外順德三水從化東莞増城龍/門香山新㑹新寧清逺陽山連山三縣𨽻連州)
包山帶海羣邑羅衛外郡倚以為重故于此置省而責
亦重焉黄涌(順徳/地)白墳(波羅/海口)南岡(鹿歩海口已上三營/俱守備指揮防禦)
廣海(衞近/新寧)大鵬(千戶所/近東莞)香山厓門(新㑹/地)沿海東南戍守
之嚴湟川(連州古名有/守備都指揮)陽(陽/山)連(連/山)朱岡星子(俱廵司/𨽻陽山)西
北叢嶂實湘(臨武江華俱湖/廣衡州屬縣)桂(賀縣懐集俱廣/西平梧屬縣)咽喉殆
亦次之而三水參巨浸之派胥江(新㑹/地)當三鎮(廣韶/肇)之
中帆檣上下烏合突來樓船屯哨其可緩乎環郡大洋
萬支莫測風濤千里皆盗賊淵藪英(英德縣/𨽻韶州)陽(陽/山)之交
移山藉火民猺糅居水陸恒病故清逺慶安(東莞/古名)各轄
以兵憲重臣其勢均也然兵食相須官民一體番(番/禺)南
(南/海)邑若獨大而當省會民亦獨勞曷以節之東(東/莞)増(増/城)
順(順/德)會(新/會)僅充歳用曷以贏之香(香/山)清(清/逺)而下疲亦久
矣曷以舒之均之惟兹陶(晉桓公侃/廣州刺史)宋(唐宰相璟/廣州都督)韓(唐/昌)
(黎公陽/山令)向(宋丞相敏/中知廣州)丼棠冉冉濂溪(時為/運判)南軒(隨父寓/連州)
逺流道澤而清獻(宋丞相崔與/之增城人)所謂諸賢寛得一分則
民受一分之賜仰止羣哲典刑伊邇尚亦鑒哉
　　廣州府圖紀
領州一縣十二(税課司永豐倉各一逓運所二各州縣/廵檢司四十九倉十水馬驛一十八河)
　　(泊所/八)
戶口
　戶一十八萬七千九百六十八　口五十九萬八千
　　四百九十
田糧課税
　官民田地山塘灣八萬五千四百四十七頃五十一
　　畝一分六釐八毫七忽
　夏稅荳八斗一合二勺　米八百七十石七斗七升
　　五合七勺
　秋糧米三十一萬二千四百九十一石五斗五升五
　　合八勺
　農桑本色米二十一石六斗七升四合
　商税等鈔二十六萬一千四百六十六貫一百三十
　　六文
　魚課折色米一萬一千零四十三石六斗五合五勺
　　零
　魚膠熟鐡翎毛共折價銀一百零七兩四錢九分七
　　釐一毫一絲五忽
　廣州左衛合屬屯田額徵二百頃三十三畝零細糧
　　五千五百五十六石八斗七升四合八勺
　右衛合屬屯田額徵三百四十六頃五十九畝八分
　　零細糧一萬零三百四十二石零二升六合七勺
　　三抄八撮
　前衛合屬屯田額徵三百四十四頃七十二畝三分
　　零細糧九千九百九十五石一斗八升八合四勺
　　一抄
　後衛合屬屯田額徵二百四十六頃四十畝細七千
　　三百三十五石零八升三合七勺六抄七撮
　南海衛合屬屯田額徵二百六十八頃八十畝細糧
　　八千零五十四石
　廣海衛合屬屯田額徵二百二十頃九十六畝細糧
　　一萬二千七百六十八石
　清逺衛合屬屯田額徵細糧六千八百六十九石五
　　斗一升九合八勺
　增城所屯田額徴八十一頃細糧二千九百五十八
　　石
　從化所屯田額徴一百零三頃六十畝零細糧六千
　　七百二十石
　新㑹所屯田額徴六十三頃六十畝細糧二千零一
　　十六石
官兵馬疋
　廣州左衛額設各官共八十四員　旗軍一千三百
　　四十六名　馬八疋
　右衛額設各官共八十四員　旗軍一千七百七十
　　六名　馬八疋
　前衛額設各官共八十四員　旗軍一千五百三十
　　一名　馬十九疋
　後衛額設各官共八十四員　旗軍一千三百一十
　　七名　馬八疋
　南海衛額設各官共六十九員　旗軍一千五百五
　　十四名　馬一十七疋
　東莞大鵬二所額設各官共三十員　旗軍六百二
　　十四名　馬十疋
　廣海衛額設各官共六十九員　旗軍二千三百八
　　十三名　馬十疋
　新寜香山海朗三所額設各官共四十五員　旗軍
　　七百七十名　馬無
　清逺衛額設各官共八十四員　旗軍六百四十五
　　名　馬三十三疋
　增城所額設各官一十五員　旗軍七百五十六名
　　馬十一疋(直𨽻/都司)
　從化所額設各官一十五員　旗軍三百七十五名
　　馬無(直𨽻/都司)
　新㑹所額設各官一十五員　旗軍六百七十九名
　　馬二疋(直𨽻/都司)
　廣州四衛達官旗目舍共三百七十六員名
　民壯四千八百四十四名
　弓兵二千三百五十五役
　
　
　
　
　
　
　
　
　　韶州府圖說
韶州府本南海郡地漢平粤𨽻于荆(湖/廣)之桂陽郡(桂陽/州衡)
(州府/屬)自呉厯梁俱楚疆隋罷郡始以其地還屬番州唐
武德中初置韶州附以四邑五季而上其地屢叛宋元
廼定國朝為府降英州(英德/舊名)為縣歸始興于南雄領縣
凡六(曲江英徳翁源/樂昌乳源仁化)據廣上游北嶺峭嶮南谷平易
(唐徐浩張/文獻公碑)控扼五嶺韶為交衝唇齒江(江/西)湘(湖/廣)咽喉交
(安/南)廣(二廣宋余靖/修州衙記)亦重地也浛洸(英德/古名)之南蔓延徭峝
樂(樂/昌)仁(仁/化)則逼境郴(湖廣/郴州)桂(桂/陽)勢不兩轄而茂林層巒流賊
常擾編氓亦彼此搆隙不時廼湘韶之通患故兩鎮兵
備湖南則駐于郴陽嶺南則駐于清逺曲江雖曰附郭
猺山宻邇皆腹心後疾翁源僻在東南二廵司(桂山了/黄岡)
居扼塞之區六關隘(圖畧/載)當異境之㑹英樂乳仁皆不
建兵署所藉以外禦者弓兵(各廵司/見圖)營卒而已豈恃萬
人城以内固乎(英德湞山有趙佗/所築萬人城遺址)抑役民于農而專生
財計乎不可恃者彰彰徵矣所謂生財吾亦惑焉六邑
惟曲英差豐餘則漸敝田弗糞農之下也䘮必宴奢之
薄也乳源豪商(江西/人)蠶食既久廼有客强主弱之諺之
數者奚其富惟兹金鑑有堂(府治西宋取唐相張九/齡千秋金鑑録因建)家
山有墓(府城西有宋尚書余/靖墓二公俱曲江人)巍蘶百粤嶺海同長監
門(宋鄭俠以上流/民圖編管英州)廷丞(宋吕祖儉上書語侵/韓侂胄安置韶州)忠國之風
餘馨尚播文不在兹乎
　　韶州府圖紀
領縣六(倉一河泊所一廵/司十四水馬驛六)
戶口
　戶一萬七千九百三十四　口九萬六百五十八
田糧課税
　官學軍餉輕齎民僧田地山塘一萬一千五百九十
　　頃三十二畝六分九釐七絲三忽
　夏税絲折米一十石一斗一升三合　麥二百三十
　　二石三斗九升八合六勺
　秋糧米五萬七百八十六石八斗六升一勺六抄六
　　撮四圭二粟二粒
　農桑本色米三十石九斗一升五合五勺
　商税等鈔八萬五千三百九十九貫八百五十二文
　魚課折色米二千四百零六石三斗八合三勺
　黄麻魚線膠熟鐡兵折價銀七十八兩八錢三分九
　　釐九毫
　韶州所屯田實徴八十頃細糧二千五十二石
官兵馬疋
　韶州所額設各官一十五員　旗軍三百七十三名
　　馬無(直𨽻/都司)
　民壯一千七百五十名　弓兵五百八十役
　
　
　
　
　
　
　
　
　　南雄府圖說
南雄府本始興縣地隋以前俱𨽻衡桂唐武德中又𨽻
韶州南漢始割湞陽(保昌/古名)始興置雄州宋開寳以河北
亦有雄州因加南以别之𨽻廣東道元為南雄路國朝
為府領縣二(保昌/始興)居五嶺之首為二廣之衝羣山環
拱三水合流控帶群蠻襟㑹百粤(本/志)韶石突兀聳其南
庾嶺嵳峩峙其北(舊/志)匡廬㑹稽洞庭鄱陽長江一帶皆
限此巨關(庾嶺有關曰/嶺南第一關)而交南朝鮮諸國臣服西來踰
嶺則北望天府衣冠文物凡海内大都足以歆其畏慕
莫或覬覦焉者必暫劄於懐逺樓(在郡城南建/以舘夷人者)雄其五
嶺要地乎但境聮二省毎苦流賊雖保昌差寜而始興
之陽山坑河溪廟沙田花腰猪子峽(已上隘俱/通江西)等隘堠
斥未嚴唇齒固不得偏安也紅梅百順平田(俱𨽻/保昌)黄塘
清化(俱𨽻/始興)數巡司已不講訓練又况一所(南雄千/戶所)官軍
老羸並計數隊止矣皆久玩無事戈塵甲□以屯餉為
騙局聚正分竒盲盲胡知且以一郡才領二蕞邑提封
廣袤僅四百里夏秋公租不過三萬有竒未當江南一
縣之饒而送往迎來為東廣九郡傳郵但幸𣙜料一線
之利存焉耳省城畨舶不通將安以支兵食内憂雄實
為甚然則奈何𫝊曰備預不虞國之善經又曰常形人
不形於人
　　南雄府圖紀
領縣二(逓運所一税課司一倉/一廵司五水馬驛一)
戶口
　戶八千二百九十七　口二萬四千六百九十九
田糧課税
　官民僧道田地山塘九千五百二十一頃四十三畝
　　九分七釐八毫六絲九忽四微七塵
　夏税米四十四石八斗五升四合一勺
　秋糧米三萬四千八百八十四石五斗六升六勺
　農桑本色米八十石
　啇税等鈔一萬七千六百二十六貫一百四十七文
　魚課折色米二百零六石四升五合八勺九抄
　生銅魚膠翎毛共折價銀八兩二錢零八釐九毫
　南雄所屯糧二千九百四十八石五斗九升九合八
　　勺
官兵馬疋
　南雄所額設官一十五員　旗軍三百六十名　馬
　　二疋(直𨽻/都司)
　民壯四百六十六名　弓兵二百五十役

　
　
　
　
　
　
　
　
　　惠州府圖說
惠州府故南海郡地厯代相沿梁始置梁化郡隋罷郡
為循州省龍川入河源復改龍川郡随改海豐郡又復
為循州南漢徙循州治于龍川而於舊地置禎州(即今/歸善)
宋以州名避仁宗諱改惠州國朝為府領縣七(歸善/博羅)
(海豐河源龍/川長樂興寧)正德間增置和平(十三年南贑廵撫都御/史王守仁平龍川浰頭)
(賊奏/立)皷角(山/名)導其前羅浮(山/名)擁其後漢之名部越之沃
野(宋余靖普/安寺記)東扺潮西連廣北接贑南極於海(惠大/記)廣
袤幾千里提封次於瓊廣河(河/源)龍(龍/川)長(長/樂)興(興/寜)和平各
居郡上游嵠峒絡繹多潛不軌而興寧龍川則比肩南
贑曩於閏餘地立新邑以斷北臂職此故耳五邑礦民
(歸善河源龍/川長樂海豐)𩔖多異省逋徒紏合土著嘯聚登隴斷以
規利嬴則賈縮則冦往年作耗雖經撲㓕禍根未芟故
長吏不得已有封礦之議欲塞利孔㧞民罪梯見損忘
益勢而已矣惟博羅人稠地瘠民復慆淫毎稱難治海
豐差饒可逃菜色第東南濵海碣石(衛縣/東南)㨗勝(在衛/南)平
海(在縣/西南)甲子門(在衛北已上/俱千戶所)皆瞬息生變惠潮守備所
以劄於衛治龍川之猺皆别地來者聽調輸租主之以
土官可無慮矣然自長樂設以兵備漸亦按堵有備無
患諒哉念厥小民待哺殷實剜肉補瘡歳無月贍蛋戶
請貸悍客(江西/人)易舟傳食辱及妻女市井奸宄黨結東
莞貫盈無藉為穿窬謀大家之隙難投所以並雞豚烟
火而罄起者胥棲棲之㷀獨先集惟霰故常厪有司者
憂惟兹學士之居跨鶴峯(城東白鶴峯東坡安置惠州/卜居於此後因立祠祀之)
以長瞰江流君子欲考德問業而於文忠遺編以求廼
心政其庻幾乎
　　惠州府圖紀
領縣八(倉八廵司十七河泊/所三水馬驛十八)
戶口
　戶二萬三千八十二　口一十二萬三千二百二十
　　七
田糧課税
　官民田地山塘二萬八千四百二十八頃六十九畝
　　七分九釐六毫一絲八忽五㣲
　夏税米二百四十石三斗九升二合四勺九抄七撮
　　一圭四粟二粒
　秋糧米六萬六千一百七十七石五斗七升四合八
　　勺四圭八粟二粒
　農桑本色米五十八石九斗三升
　啇税等鈔四萬一千五百四十一貫三百九十文
　魚課折色米二千八百八十石九斗三升九合四勺
　　四抄
　魚線膠熟鐡黄麻共折價銀三十兩六錢三分八釐
　　九毫
　惠州衛合屬屯田額徴三百八十三頃四十四畝四
　　分細糧一萬三千七百七十一石五斗五升
　碣石衛合屬屯田額徴一百五十九頃八十四畝九
　　分零細糧一萬六千一百二十八石
官兵馬匹
　惠州衛并合屬額設各官共八十四員　旗軍一千
　　零四十七名　馬五匹
　河源龍川長樂三所額設各官共四十五員　旗軍
　　六百三十五名　馬七匹
　碣石衛并合屬額設各官八十四員　旗軍一千二
　　百四十五名　馬四十三匹
　甲子門海豐㨗勝平海四所額設各官六十員　旗
　　軍一千八百八十一名　馬三十一匹
　民壯二千零六十五名　弓兵八百六十役
　
　
　
　
　
　
　
　
　　潮州府圖說
潮州府故南海郡掲陽縣地晉始置義安郡梁為東陽
州為􁧤州尋復義安隋罷置潮州唐因之南漢析程鄉
為敬州宋改敬為梅宣和中析海陽置掲陽是謂三陽
國朝為府領縣凡七(海陽潮陽揭陽程鄉饒設/平大埔惠來上二縣近)當閩
南西越之界西北接贑汀漳三郡限以髙山疊嶂合贑
汀漳所出之水㑹遶州治之東以趨於海内包沃野川
原廣衍實廣惠之襟喉嶺東之巨鎮(俱本/志)惟程鄉惟員
子嶺(通福建/江西)惟饒平惟柘林澚(海賊倭冦/常泊舟)惟惠來惟梅
林(盗賊/巢穴)神泉(瞭/望)赤沙灣惟大埔之隘凡二十有竒皆山
海要區枕吭撫背之防未可一日緩者惟黄岡(廵司𨽻/饒平通)
(福建詔/安政和)峒谷邃險兩地肘掣營堡罔濟議者欲於潮增
設捕盗府倅挈家駐之環以墩戍兼鎮南北而裁饒丞
及諸冗員以易之一舉固三得矣若靖海(潮陽/西)海門(潮/陽)
(南/)蓬州(海陽/南)大城(饒平東已上/四千戶所)又皆跬歩海濤所頼以
近保三陽逺衞東嶺者也今亦多士卒止諳本等藝畧
而水軍之法則踈以靜制動以佚待勞廼施於多筭取
勝之後非漫浪倉卒然者其可忽哉礦塲七邑居五(惟/潮)
(陽惠/來無)利害與惠同猺獞種𩔖頗繁號輋戶斗老與三大
姓者(盤藍/雷)尤桀驁難訓雖有綂者而狼性亢悍先幾而
慮廼克有終惟兹刺史餘芳(唐昌黎公上佛骨表/貶潮州刺史除鱸害)山斗
峩峩千載一日文山(宋丞相/文天祥)趙(宋相鼎忤秦/檜安置潮)陸(宋丞相/秀夫墓)
(在海/嶼上)忠貞之氣烱乎日星惟潮過化惟今民力滋疲四
賢靈爽將謂之何哉
　　潮州府圖紀
領縣七(逓運所一倉七廵司十六/河泊所一水馬驛十一)
戶口
　戶八萬九千三百一十二　口五十一萬八千七百
　　九十四
田糧課稅
　官民僧道竈田地山塘二萬九千二十五頃五十七
　　畝七分八釐三毫
　夏稅麥四千一百六十石一斗五升九合三勺
　秋糧米一十六萬三百七十六石五斗六升六合五
　　勺
　農桑本色米五十二石四升九合九勺三抄
　啇稅等鈔五萬八千一百零九貫四百九十文
　魚課折色米五千五百二十二石三斗三升七合
　魚膠熟鐡生銅翎毛黄麻共折價銀九十九兩五錢
　潮州衞合屬屯田額徴細糧一萬七千四百七十二
　　石
官兵馬匹
　潮州衞并合屬額設各官共八十四員　旗軍九百
　　零五名　馬七十八匹
　蓬州海門靖海大城程鄉五所額設各官共七十五
　　員　旗軍一千七百五十二名　馬六十一匹
　民壯一千八百九十三名　弓兵七百四十役
　
　
　
　
　
　
　
　
　　肇慶府圖說
肇慶府本漢蒼梧郡髙要地劉宋置建綏郡(以居交/州流寓)厯
齊陳隋唐宋雖建置不一俱為端州元符中以潛邸舊
號升興慶軍又改肇慶唐以前皆𨽻廣西元再更尋復
屬廣東國朝為府領州一(德慶/州)縣十(高要四㑹新興/陽春陽江高明)
(恩平瀧水封川開建/上三縣俱𨽻德慶)控江帶山延袤千里(本/志)據全省上
游受湘(桂林以上/俱湘江)潯(潯州至/栁慶江)衆委州邑境内猺峒纍纍
棧居陸梁䖍劉我民嶺西用武地也東北界于清逺或
稍寧戢東南以降雙魚(近陽/春)海朗(近恩平俱/千戸所)恩平(恩平/屬)
海陵(陽江屬/俱廵司)恩(恩/平)陽(陽江/陽春)之濵㓂棹常擾而高(高/要)新(新/興)
開(開/建)封(封/川)銅陵(陽春/古名)瀧水德慶則半西土為獠穴經年
固蔕之憂何時則釋嘗稽往牒審時宜凡關隘營堡尺
寸不可失者髙要三(白坭逕雲/初大石)恩平三(白䝉逕石/岡那關)陽春
三(古良錢/鑿三甲)髙明二(文隴/朱塘)封川二(西河/迪田)開建一(賀縣東安/鄉大灘)
瀧水三(鐡塲雲/青龍角)德慶三(羅傍緑/水大刀)其恩陽(陽/江)㑹處(鹿圍黄/竹槁)
為髙雷亷瓊要衝昔固有張幟横行者若新(新興黄三/坑要地)
髙(高/要)各邑險扼雖多而端溪(德慶/古名)獨以百計故鎮以守
備爰轄外戍復綂于叅將(署在/府治)制于兵備(署在/府治)法蓋宻
矣議者欲于西山(陽春/地)四峒(雲廉叅大小龎/相思湖東戈鐡)平曠之地
提兵據其腹心羅傍西去三十里峝曰下城地廣田腴
天險四設欲徙兵署(千戸/所)及廵司(都/城)控之皆長䇿也廼
若變通宜民恩平則時詘舉贏當截新㑹有餘以濟燒
眉仍節縣驛之費于往返蒼梧諸司或亦小補云惟兹
孝肅(宋待制包拯/嘗為州刺史)遺愛洽于民夷八賢(八賢祠祀唐中/書令張東之太)
(尉李紳宋少師劉摯右正言鄒浩學士/胡寅編修胡銓丞相留正少傅張世傑)勸旌久而益振
當必有慕而推諸政者
　　肇慶府圖紀
領州一縣十(倉八廵司二十一河/泊所四水馬驛十三)
戸口
　戸五萬二千一十六　口二十一萬七千一百四十
田糧課税
　官民僧尼道竈田地山塘三萬八千五百一十二頃
　　三十二畝九分二毫六絲四忽
　夏税麥一百零四石九斗八升六合二勺七抄七撮
　　九圭三粟
　秋糧米一十六萬一千四百八十四石七斗八升一
　　合五勺一抄六撮二圭六粟
　農桑本色米一十五石九斗四升七合三抄
　商稅等鈔四萬一千二百三十七貫九百七十一文
　魚課折色米三千九百七十二石一斗九升四合
　黄麻熟鐡魚膠共折價銀一百二十四兩八錢七分
　　七釐九毫
　肇慶衞合屬屯田額徵細糧一萬八千三百八十石
　新興所屯田額徴八十頃二十畝細糧三千三百六
　　十石
　陽江所屯田額徴四十八頃九十畝細糧一千四百
　　六十六石
　德慶所屯田額徴細糧二千零一十六石
官兵馬匹
　肇慶衞并合屬額設各官六十九員　旗軍七百九
　　二名　馬十匹
　四㑹所額設各官十五員　旗軍二百五十五名
　　馬無
　新興所額設各官十五員　旗軍二百四十五名
　　馬無(直𨽻/都司)
　陽江所額設各官十五員　旗軍三百八十一名
　　馬三匹(直𨽻/都司)
　德慶所額設各官十五員　旗軍二百九十名　馬
　　無(直𨽻/都司)
　瀧水所額設各官十五員　旗軍三百五十五名
　　馬無(直𨽻/都司)
　肇慶衞德慶所達官旗目舍共四十員名
　民壯二千九百四十九名　弓兵一千一百三十七
　　役
　
　
　
　
　
　
　
　
　　高州府圖說
高州府漢末孫權以合浦之高凉縣置高凉郡梁置高
州厯隋五代炎宋因革屢異元為路𨽻海北道國朝為
府洪武八年改為州尋復以化州及二縣來屬凡領州
一縣五(茂名電白信宜吳川/石城二縣俱𨽻化州)土厚而山環遶(寰宇/記)州
居三廣之間郡據叢山之險(圖/經)東聫肇廣西達雷亷北
枕蒼梧南憑溟海梁太守李遷仕曾以其地叛自洗氏
(梁高凉太守馮寳妻/後封石龍太夫人)祖孫(馮盎高州總/管洗孫也)立竒功宇廼寖
寧惟郡北猺山充斥直踵于西賊熖時張歳為民厲列
邑固均信宜尤慘人亡則田隨以據池魚林木後殃邇
在潘州(古/名)之蕭牆故廵司要守則中道(信/宜)凌禄(石/城)平山
林(茂/名)梁家沙(化/州)營隘重地茂名則四十有竒電白則三
十有竒化州石城則逺近相半而良化黄海連峒七甲
天門金岡石村三橋陸觀關塘平定獅子等屯猺峒通
衢我疆域剥牀之災也議者欲復高凉舊邑于電白之廢
基以控諸寨衛府城招集狼人土猺于信宜久失之地
以耕以守以攻以恢我舊物復裁三合僻驛之供以募
驍勇立堠斥是或一道焉其寧村(吳川/地)赤水(茂名地/俱廵司)之
墟倭變或生于肘腋神電(衛在電/白縣)所轄一帶海澚防禦
號令兵符重寄尤不當托之匪人守疎則釁益熾功成
而農亦妨詩曰百室盈止婦子寧止又曰知我如此不
如無生古今人情全不隔絶繭絲保障顧吾所以慎之
何如耳
　　高州府圖紀
領州一縣五(遞運所一倉六廵司/七河泊三水馬驛六)
戶口
　戶二萬二千八百四十八　口八萬六千零六十七
田糧課税
　官民田地山塘一萬四千九百二十九頃二十八畝
　　七分五釐四毫九絲四忽
　夏稅米八十四石七斗二升三合六勺
　秋糧米六萬七千九百四十六石三斗八升二合一
　　勺四抄九撮
　農桑本色米三十六石
　商税等鈔二萬六千零五十貫五百五十二文
　魚課折色米二千四百一十四石七斗六升八合五
　　勺
　熟鐡八千九百一十三斤八兩六錢魚膠六十四斤
　　五錢一分一釐黄麻一千九百八十一斤二錢七
　　分五釐六毫
　神電衛額徵細糧一萬一千四百二十四石
　高州所額徵細糧五百四十六石
　雙魚所額徵細糧六百三十石
官兵馬匹
　神電衛并合屬額設各官六十九員　旗軍九百六
　　十八名　馬二十一匹
　高州雙魚信宜陽春寧川五所額設各官共七十五
　　員　旗軍一千九百二十名　馬三十四匹
　神電衛達官旗目舍共二十八員名
　民壯六百五十九名　弓兵一百九十役

　
　
　
　
　
　
　
　
　　廉州府圖說
廉州府古合浦郡吳為珠官郡尋復劉宋置越州郡厯
隋梁唐各易置貞觀中改廉州宋改太平軍尋復之元
置路我國初為府洪武八年復為州以欽州為縣并合
浦靈山石康領之以𨽻于雷十四年仍歸為府欽仍為
州凡領州一(欽/州)縣三(合浦靈/山石康)成化間賊破石康遂裁
省焉鑿山為城威服蠻夷(元/志)山勢起伏川流灣迴為嶺
海邊方之壯(本/志)寧(廣西南/寧府)横(廣西/横州)高(高州/府)梧(廣西梧/州府)環
拱郡治層巒巨浸逺鎮交南蓋全廣重輕海北扼塞兩
有攸寄者故兵備特劄于靈山達堡增屯于衛北合一
州二邑編戶不滿百里夏秋所入總三萬六千常厪海
㓂峝獠外夷之憂獨勞于三嶺(嶺東嶺/南嶺西)茍非近裁鎮守
宦臣抑開池冗費通鹽課商利以緩斯民旦夕之命則
其轉溝壑者久不旋踵矣安有今日於戱此聖人惠安
元元萬世澤也守臣果能仰承德意俾重地如天板(關/欽)
(州/地)管界長墩(俱廵司/屬欽州)防城(欽州堡已上/俱近安南)内安外攘而林
墟西鄉(俱廵司/屬靈山)洪厓石隆(俱堡屬/靈山)永平(廵/司)新寮(軍哨堡/新立)
革木山口木港(俱堡𨽻/合浦)那暮(欽州/堡)實八達之衢㓂穴所
通防則必嚴其永安(千戶所/衛東南)高仰珠場(俱廵司/屬合浦)如黄沿
海(俱廵司/屬欽州)川江乾禮(俱堡屬/合浦)備倭之責尤重且均若夫
猺峒(合浦二靈山/二十有八)又為臟腑之蠧並交海而注念焉者
安得常如四峒之歸(嘉靖辛丑大司馬毛公伯温蔡公/經奉朝命征安南安南懼請降歸)
(四峒地/于欽州)使銅柱(漢馬援平交趾立銅柱于/欽州誓曰銅柱折交趾㓕)再標于青牛
(古/城)以光伏波之烈議者又謂博白(廣西梧/州府屬)界于高廉之
間自石城至合浦陸程五百餘里經其地者二日往來
疲困欲以肇之開建易博白在梧肇不為損在廉則甚
利也惟兹布衣有疏(宋吕祖泰請誅韓/侂胄配欽牢城)司諫有録(宋陳/忠肅)
(公瓘論熈豐事貶/廉嘗作尊堯録)上下媚川(江/名)而射珠彩爭光百倍具
眼者當自覔之
　　廉州府圖紀
領州一縣二(倉三廵司八河泊/所二水馬驛六)
戶口
　戶八千一百六十五　口五萬四千一百九十
田糧課税
　官民田地塘六千五百八十二頃二十三畝六分二
　　釐九毫
　夏税麥三石二斗七升四合七勺七抄　米九十四
　　石五斗八升九合五勺五抄七撮一圭
　秋糧米二萬五千九百七十九石九斗九升三合一
　　勺五抄一撮
　商税等鈔一萬一千五百八十一貫零七十七文
　魚課折色米八百零七石五斗九升三合五勺
　魚膠翎毛共折價銀一十四兩三錢七分五釐七毫
　海北司所屬十五埸共人戶丁八千四百八十一丁
　　共税熟鹽一萬三千一百七十五引五十九斤八
　　兩
官兵馬匹
　廉州衛并合屬額設各官五十四員　旗軍一千零
　　三十三名　馬二十八匹
　永安欽州靈山三所共官四十五員　旗軍一千一
　　一百零四名　馬三十一匹
　廉州衛達官旗目舍共三十九員名
　民壯一千零五十名　弓兵二百役

　
　
　
　
　
　
　
　
　　雷州府圖說
雷州府漢置徐聞縣屬合浦郡厯齊梁陳始為雷州更
合州唐復為雷州厯代因之元初置安撫司尋改路立
海北道宣慰司轄六路三軍州事國朝為府洪武九年
以亷州及四縣來𨽻後取囬領縣三(海康徐/聞遂溪)地濵炎
海多平田沃壤有海道可通閩浙三面並海(圖/經)正北枕
髙州之石城東西兩隅陸程直達寧川(千戸所吳/川治内)永安
(千戸所廉/州東南)此三道實䇿應之地無此則背水可憂也雷
之形勝可險亦可不險焉是故遂溪首當藩屏而湛川
潿州(俱廵司/𨽻遂溪)横山(堡郡/西北)樂民(千戸所/遂溪境)以及四十餘隘之
重地所以合衞三道門戸以尊堂室者勿為支撑目前
計可也若錦囊(徐聞/境)海安(徐聞/南)海康(海康西已上/俱千户所)黑石
清道(俱海/康屬)寧海東清(俱徐聞屬已/上俱廵司)并齊康(海康/古名)徐聞錦
囊之隘所以協防環郡海澚以操縱反側子于吾頥指
氣使間俾不敢游心注盼焉者顧容若世禄鄙夫齷齪
玩愒而徒為囊槖謀哉凡此亡命罔非赤子居重馭輕
識蚤圖素長民若兵者責也詩曰迨天之未隂雨徹彼
桑土綢繆牖戸凡此下民誰敢侮予惟兹西湖之濵(郡/城)
(西湖上有旌忠祠/祀宋丞相㓂萊公)歳寒脩竹枯而復青潁濵嗣之(城西/南隅)
(有潁濵祠祀宋門下侍郎/蘇子由二公皆以貶至雷)愈布佳䕃雷其永芘矣乎
　　雷州府圖紀
領縣三(倉六廵司六河泊/所三水馬驛五)
戸口
　户二萬四千三百九十二　口六萬五千九百七十
　　七
田糧課稅
　官民田地山塘一萬二千三百四十四頃九十二畝
　　六分二釐一毫
　夏税米四十五石二斗九升一合三勺八抄八撮
　秋糧米四萬六千一百六十九石七斗九升一撮五
　　圭
　商税等鈔二萬一千四百九十八貫一百一十九文
　魚課折色米一千三百二十一石二斗二升一合二
　　勺八抄
　魚膠黄麻熟鐡翎毛共折價銀四十三兩一錢三分
　　一釐七毫
　雷州衞屯田額徵三百一十九頃六十畝細糧五千
　　五百六十二石
官兵馬匹
　雷州衞并合屬額設各官六十九員　旗軍八百九
　　十三名　馬十五匹
　石城錦囊海安海康樂民五所額設各官共七十五
　　員　旗軍一千四百六十九名　馬三十八匹
　雷州衞達官旗目舍共三十五員名
　民壯七百五十四名　弓兵一百八十役
　
　
　
　
　
　
　
　
　　瓊州府圖說
瓊州府自漢罷珠崖梁闢儋耳置崖州厯唐始置瓊州
宋為瓊管元為路為軍民安撫司國朝為府領州三(儋/州)
(萬州/崖州)縣凡十(瓊山澄邁臨高文昌樂㑹㑹同定安昌/化𨽻儋州陵水𨽻萬州感恩𨽻崖州)
背阻大海限以天塹三面俯臨軍州勢若建瓴廣藩西
南此為雄郡(外/紀)緜亘三千餘里五指(表鎮/大山)腹心反為黎
據故郡邑封疆無不濵海者漸綏附版為吾聲教地形
勝廼甲于天下否則險終在人元事有烱鑑也(元時黎/㓂海南)
(盡陷止/餘瓊)惟瓊山川澤崇深害浮于利外邑倚為安危文
武守臣責實重焉黎防之制瓊(瓊/山)澄(澄/邁)臨(臨/髙)樂(樂/㑹)文(文/昌)
定(定/安)諸地舊有營戍事久寖弛而倭備亦然守禦廵司
總轄之寄當圖新效不可咎前人之失䇿也五指羣峝
定安尤險唯㑹同文昌四野民村又藉清瀾(千戸/所)之衞
獨稱樂土唯儋州獠種雖繁土曠田饒自經大征梗化
者七坊一峝而已領昌化之版籍善黎彌望赤鹵厚儲
備邊其良圖哉萬州海山四錯黎無綂轄陵水疆域似
萬關係猶崖若珠崖(古/名)則黎悍而夥長技負固攖之者
摧恒勤我兵近雖大定(嘉靖壬寅大司馬蔡公經/大舉兵討平之亘古未有)然種
𩔖生齒履霜之漸不可忘也故議者于羅活峝欲據以
重兵遲以歳月廼置官兵鎮之其陵水要區之鄰于崖
者則界以十字路截其往來竄伏計若得矣任人為難
矧占城暹羅諸畨東南對峙時飄風突來暸望實艱邇
駐叅將于崖(嘉靖辛丑黎/人亂乃設)責任有攸兼也感恩黎衆民
稀無城池兵甲恐非長䇿夫以瓊之沃壤中飽豺狼之
吻藩籬稍踈時且厲我抱大志者每欲批穴擣巢使幕
南空庭不戢自焚而為元人之攻取(元取黎/地極多)達時機者
必曰勞來柔誨俾格心向化儕吾赤子而守國初之昭
安大率只此二端然其既也各亦有弊於戯嚴武備馭
定邊宏綱細目文莊(大學士丘公濬瓊/人也有名當時)之經濟固存執
而弗泥變而弗暌可與從政矣
　　瓊州府圖紀
領州三縣十(逓運所一税課司一倉七廵/司七河泊所七水馬驛十二)
戸口
　戸五萬五千五百七十五　口二十六萬九百五十
　　八
田糧課税
　官民田地山園塘二萬三百一十六頃四十三畝八
　　分三釐三絲
　夏稅米一百五十九石四斗六升四合七勺一抄九
　　撮七圭
　秋糧米八萬五千五百二十二石五斗一升九合六
　　勺六抄九圭五粟
　農桑本色米一十二石
　商税等鈔四萬七千二百九十七貫六百五十一文
　魚課折色米四千四百四十三石五斗一升九合八
　　勺
　魚膠翎毛共折價銀七十七兩八錢五分一釐八毫
　海南衞屯田額徵四百九十九頃四十畝細糧一萬
　　四千九百八十二石
官兵馬匹
　海南衞并合屬額設各官共八十四員　旗軍一千
　　六百一十名　馬三十四匹
　清瀾萬州南山儋州昌化崖州六所額設各官共九
　　十員　旗軍二千二百六十九名　馬一百三十
　　七匹
　民壯一千六百八十三名　弓兵四百四十役

　
　
　
　
　
　
　
　
　　南夷圖說
先民有言九服之有要荒如晝之有夜隂之有陽故盛
世恒治以不治要在修明内治焉耳古之聖王胥由此
選曰食哉惟時柔逺能邇惇德允元而難任人蠻夷率
服曰惟德動天無逺弗届曰無怠無荒四夷來王曰明
王慎德四夷咸賔故有德者以所樂樂人無德者以所
樂樂身睠兹南海諸夷懷德畏威恪謹包茅亦既有年
著之祖訓㑹典撫恤獨至而懋遷有無以資我軍國之
需亦未嘗不利王者無外何可絶也顧此編氓自决堤
坊罔恤狐兎時或椎髪環耳侏􁍜入羣鄉導奸利或誘
以婦女易以竒貨陳以官司重輕人情好惡凡我虗實
皆了然已久往歳寳安之變(正德間佛朗機夷人紿稱/入貢突入東莞大肆刼掠)
盈耳未逺杞人有憂正在叵測君子不可謂之迂也是
故審夷情占輿地講制馭稽政教廣幅員儲財用綏逺
人尊中國懷方氏恒托寄譯而導使星務俾節鉞丕植
獻納必嚴以無愧子卿鄭公或若童貫使遼以為宋無
人者亦懼而朂焉則是圖也豈曰小補
　　南夷圖紀
安南國本漢交阯地(語見/事紀)中國嘗以為郡縣宋始為徼
外封為國王國朝洪武二年遣使朝貢(其物有金銀器/皿熏衣香降真)
(香沉香速香木香黑線香白絹犀角象牙紙扇舶使毎/至廣永樂中又郡縣之宣德五年復封為國王正德十)
(年黎氏滅其臣莫登庸據而有之貢使不至嘉靖二十/年大司馬毛公伯温蔡公經奉朝命興師討罪莫登庸)
(懼獻四峝地請降詔授都/統使二品銜銀印世襲)
占城國本古越裳氏之界在廣之西南東至海西至𤓰
哇南接真臘北連安南東北至廣東舟行順風可半月
程至崖州可七日程周顯德宋開寳中嘗遣使來貢(其/物)
(有通犀帶菩薩石犀牙龍腦香藥孔雀馴象熈寧中令/於廣州置驛以歸國朝洪武二年其主阿荅阿者首遣)
(其臣虎都蠻來朝貢其物有象犀象牙犀角孔雀孔雀/尾橘皮抺身香龍腦熏衣香金銀香竒南香土降香檀)
(香栢香燒碎香花梨木烏木蘇木花藤香蕪蔓畨紗紅/印花布油紅綿布白綿布烏綿布圓璧花布花紅邉縵)
(雜色縵畨花手巾帕兠羅綿被洗白布泥使回令於廣/東布政司管待十四年復來朝貢成化末其國王古來)
(嘗至廣/州云)
暹羅國本暹與羅斛二國在占城南國朝洪武四年其
國王參烈昭毘牙遣使臣柰思俚儕刺識悉替等來朝
貢進金葉表(其物有象象牙犀角孔雀尾翠毛龜筒六/足龜寳石珊瑚金戒指銅鼔片腦米腦□)
(腦腦油腦柴檀香速香安息香黄熟香降真香羅斛香/乳香樹香木香烏香丁香阿魏薔薇水丁皮琬石柴㹴)
(藤竭藤黄硫黄没藥烏爹泥肉豆䓻胡椒白豆䓻蓽撥/蘇木烏木大楓子苾布油紅布白纒頭布紅撒哈剌布)
(紅地絞節智布紅杜花頭布紅邉白暗花布乍連花布/烏邉葱白暗花布細棋子花布織人象花文打布西洋)
(布織花紅絲打布剪絨絲雜色紅花被靣織雜絲竹布/紅花絲手巾織人象雜色紅文絲縵使回令於廣東布)
(政司/管待)
真臘國本扶南屬國東際海西接蒲甘南連加羅希北
扺占城唐武德宋政和中嘗遣使來貢國朝洪武六年
其國王忽兒那遣其臣柰亦古郎等來貢(其物有象象/牙蘇木胡椒)
(黄蠟犀角烏木黄花木土降香寳石/孔雀翎使回令於廣東布政司管待)
爪哇國古本闍婆國東扺古女人國西扺三佛齊國南
扺古大食國北界占城國宋淳化大觀中嘗遣使朝貢
國朝洪武三年其王昔里八達剌遣其臣八的占必等
來朝貢(其物有胡椒蓽茇蘇木銅鼔黄蠟烏爹泥金剛/子烏木畨紅土薔薇露竒南香檀香麻藤香速)
(香降香木香乳香龍腦血竭肉豆䓻白豆䓻藤竭阿魏/蘆薈没藥大楓子丁皮畨木鼈子悶虫藥碗石蓽澄茄)
(烏香寳石珎珠錫西洋鐵鐵鎗摺鐵刀苾布油紅布孔/雀火鷄鸚鵡玳瑁孔雀尾翠毛鶴頂犀角象牙龜筒黄)
(熟香安息香使回令於廣東布/政司管待永樂二年復來朝貢)
滿剌加國在占城南前代不通中國國朝永樂三年其
國王西剌八兒速剌遣使奉金葉表來朝貢(其物有畨/小厮犀角)
(象牙玳瑁鶴頂鸚鵡黑熊黑猿白麂鎻袱金母鶴頂金/廂戒指撒哈剌白苾布薑黄布撒都細布西洋布花縵)
(片腦梔子花薔薇露沉香乳香黄速香金銀香降真香/紫檀香丁香胡椒血竭烏爹泥象牙肉豆䓻珠母殻没)
(石子阿魏窩鉛片腦肉菓馬腦珠丁皮□速香竹布蘇/合油烏木蘇木大楓子畨錫畨鹽使回令於廣東布政)
(司管待正統/間復來朝貢)
三佛齊國本南蠻别種在占城南宋建隆初嘗遣使朝
貢國朝洪武四年其國王哈剌札八剌卜遣其臣玉的
力馬□亦里麻思奉金字表來朝貢(其物有黑熊火鷄/孔雀五色鸚鵡諸)
(香兠羅綿被苾布白獺龜筒胡椒肉/豆䓻畨油子米腦六年復來朝貢)
浡泥國本闍婆屬國在西南大海中去闍婆四十五日
程去三佛齊四十日程去占城三十日程宋太平興國
元豐中嘗遣使來貢國朝洪武四年其國王馬謨沙遣
其臣亦思麻逸朝貢(其物有珍珠寳石金戒指金縧環/龍腦牛腦梅花腦降香沉香速香)
(檀香丁香肉豆䓻黄蠟犀角玳瑁龜筒螺殻鶴熊皮孔/雀倒挂鳥五色鸚鵡黑小厮金銀八寳器永樂六年率)
(其妻子來朝卒/於南京會同館)
錫蘭山國前代無考國朝正統十年其國王遣其臣耶
把剌謨的里啞等來朝貢(其物有寳石珊瑚水晶金戒/指撒哈剌象乳香木香樹香)
(土檀香沒藥西洋細布藤竭蘆薈硫黄烏木胡椒碗石/使回令於廣東布政司管待天順三年復遣使來貢)
蘇門荅剌國前代無考國朝永樂三年其國王鎻丹罕
難阿必鎮遣其臣阿里來朝貢(其物有馬犀牛龍涎撒/哈剌梭眼寳石木香丁)
(香降真香沉速香胡椒蘇木錫水晶瑪瑙畨刀弓/石青回回青硫黄使回令於廣東布政司管待)
大坭國稱𨽻暹羅助貢國分節年來貿易出產(胡椒乳/香血竭)
(降香沒藥烏丁泥土檀香蘇木沉香黄檀香藤黄木食/子龜筒象牙打麻畨牛角灰筒沉粟香西洋布茭張蓆)
(寳石蓽撥珠母殻明乳香竹布/片腦檀香丁香皮烏木玳瑁)
急蘭丹國正德四年來貿易出產(胡椒烏/木丁皮)○(已上二國/舊誌俱不)
(載今常來貿易故亦存之嘉靖二年禮部照發附本布/政司入貢惟暹羅占城滿剌加𤓰哇真蠟五國勘合號)
(簿五扇收候來貢比號其佛朗機國前此朝貢不與正/德十二年自西海突入東莞縣界守臣通其朝貢厥後)
(刼掠地方乃逐/出今不復來)○(廣州舶船出虎頭門始入大洋東洋/差近周歳即回西洋差逺兩歳一回)
(東洋船有鶴頂龜筒玳瑁等物西洋船有象牙犀角珍/珠胡椒等物其貴細者往往滿舶若暹國產蘇木地悶)
(產檀香其餘香貨各國皆有之若沉香有黄沉烏角沉/至貴者蠟沉削之則卷嚼之則柔皆樹楛其根所結惟)
(竒南木乃沉之生結者犀角有烏犀花犀通天犀復通/犀花犀者白地黒花通天犀黒地白花復通犀則通天)
(犀白花中復有黒花此皆希世之貴也鶴頂龜筒玳瑁/見說可合惟犀角不苟合故公服以玉與犀為帶貴其)
(不茍合之義也凡舟之來最大者為獨檣舶能載一千/婆蘭  胡人謂三百斤為一婆蘭  次曰牛頭船比獨)
(檣得三之一又次曰三木舶曰料河泊逓得之三紹興/十七年詔三路舶司畨商販到龍腦沉香丁香白豆䓻)
(四色並抽/解一分)
　
　嶺海輿圖
