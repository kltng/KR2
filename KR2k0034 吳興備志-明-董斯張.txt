#+TITLE: 吳興備志-明-董斯張
#+DATE: 2016-06-11 12:21:48
#+SOURCE: github.com/kanripo/KR2k0034 master c4685f09                
欽定四庫全書　　　　　史部十一
　吳興備志　　　　　　　地理𩔖三(都㑹郡縣之/屬)
　　提要
　　　　(臣/)等謹案吳興備志三十二卷明董斯張撰
　　　　斯張字遐周烏程人是編輯錄湖州故事分
　　　　二十六徵曰帝胄曰宫闈曰封爵曰官師曰
　　　　人物曰笄褘曰寓公曰象緯曰建置曰巖澤
　　　　曰田賦曰水利曰選舉曰戰守曰賑䘏曰祥
　　　　孽曰經籍曰遺書曰金石曰書畫曰清閟曰
　　　　方物曰璅曰詭曰匡籍采摭極富于吴興一
　　　　郡遺聞瑣事徵引畧備每門皆全錄古書載
　　　　其原文有所考訂則附著于下葢張鳴鳳桂
　　　　故桂勝體例如是而斯張因之雖意主博奧
　　　　不無以泛濫為嫌然當時著書家影響附㑹
　　　　之談剽竊撏撦之習實能一舉而空之故所
　　　　摘錄𩔖皆典雅確核足資考据明季諸書此
　　　　此為差有實際黄茅白葦之中可以謂之翹
　　　　楚矣乾隆四十二年八月恭校
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書　　　　　史部十一
　呉興備志目錄　　　　　地理𩔖三(都㑹郡縣之/屬)
　　卷一
　　　帝胄徵
　　　宮闈徵
　　　封爵徵
　　卷二
　　　官師徵
　　卷三
　　　官師徵
　　卷四
　　　官師徵
　　卷五
　　　官師徵
　　卷六
　　　官師徵
　　卷七
　　　官師徵
　　卷八
　　　人物徵
　　卷九
　　　人物徵
　　卷十
　　　人物徵
　　卷十一
　　　人物徵
　　卷十二
　　　人物徵
　　卷十三
　　　笄褘徵
　　　寓公徵
　　　藝術徵
　　卷十四
　　　象緯徵
　　　建置徵
　　卷十五
　　　巖澤徵
　　卷十六
　　　田賦徵
　　卷十七
　　　水利徵
　　卷十八
　　　選舉徵
　　卷十九
　　　戰守徵
　　卷二十
　　　賑恤徵
　　卷二十一
　　　祥孽徵
　　卷二十二
　　　經籍徵
　　卷二十三
　　　遺書徵
　　卷二十四
　　　金石徵
　　卷二十五
　　　書畵徵
　　　清閟徵
　　卷二十六
　　　方物徵
　　卷二十七
　　　璅徵
　　卷二十八
　　　璅徵
　　卷二十九
　　　璅徴
　　卷三十
　　　詭徴
　　卷三十一
　　　詭徴
　　卷三十二
　　　　匡籍譌
吳興偹志自序
志吳興者韋昭而下若而人僅談氏見明志曰九江勞
氏曰婁浦氏而鄉先生唐氏書後見浦之以帝紀紀郡
非古也其剏為表志粲矣大率病勞氏之蕪求以簡勝
而刻削不中程使人咨嗟焉往古之蹟浸以微此寓公
徐長谷氏掌故之所由作也志金石山墟因乎談氏勞
氏餘則仍其半而博取他𫝊記附益之其匠之獨者則
水利土風雜攷之屬在唐志出較浦志如秦變周幾不
可復識而間捃徐氏之什二漢沈瑜古遺孝也章華陳
之又一泄冶也而不書堂邑令有諫顔尚書西亭有記
録循良也陸魯望賦蠶刺時事也亦不書聞栗侯請志
乎唐先生先生病矣無何竟不祿其門人王某李某輙
成書詭先生草以報或曰其序例先生手定草也或曰
否侯屬先王父序之王父遊先生之門懼失侯指不敢
訟非唐氏書序中苐微言病不與聞云而郡之士大夫
求故寔者愈藉藉長谷氏書嵗甲寅余始讀掌故甚偉
之廼稍取史籍比勘其軼而未甄者不乏也已補之為
一家言得六卷㑹病書竟罷今天啟甲子相去十年有
問居士疾者語及此書惜余不竟其業數責余黽勉將
事百許日再得七卷家苦少書間有儲久已佚去又病
不能就人借借鮮應者閔子康侯氏聞而傷之遺予書
曰夫人習乎近者其避古也若仇某及竑􁃳兄懐此舊
矣足下不起而成此書足下起而成此書亦可與存古
也即須書某及子京弟人生生甫姪為役乃出其藏書
幾五百種示余又居恒齋中所讀書有闗郡事者立書
赫蹏相寄或雪夕叩闗余輙起篝火冩之凡數月得十
有六卷嗣張子殷子所借書亦皆至最後得叢録一書
則康侯及其兄竑􁃳氏舊所輯也讎余書芟其複復益
三卷其白法志及藝文補别行復如干卷而余之補徐
氏書始克成嗟乎世之盗稱賢逹驕吝滿胸視成人尺
寸之羙如騶虞殺竊脂榖者豈少哉康侯其幾於晰無
我者也書成名曰偹志為徴者二十有六以匡籍譌終
之凡某事出某書某人出某書眉列其下人不敢軒輊
事不敢論斷以須夫志乎志者之采焉而已矣後之君
子得是書為唐氏徐氏翼且復乎婁浦氏表志之故烺
乎其足述哉然則志如是不已繁乎志也者外史氏上
之太史者志而史偹志而志竑􁃳名光徳康侯名元衢
子京名元京人生生甫名自寅及申皆余同邑人
欽定四庫全書
　吳興偹志卷一　　　　　明　董斯張　撰
　　帝胄徴第一
陳達始家長城生丞相掾康康生盱眙太守英英生尚
書郎公弼公弼生歩兵校尉鼎鼎生散騎侍郎髙髙生
懐安令咏咏生安成太守猛猛生太常卿道巨道巨生
文讃武帝皇考也(陳/書)
陳武帝微時常遊義興館于許氏夜夢天開數丈有數
人朱衣捧日而至令帝開口納焉(上/)
陳文帝梁太清初夢兩日鬭一大一小大者先滅墮地
色正黄其大如斗帝三分取一懐之(上/)
武帝未貴時直閤吏史溥夢有人朱衣執玉簡自天而
降簡上金字書曰陳氏五世三十四年遂凌空而上及
後主降隋史溥尚在(獨異/志)
髙祖追封世子克為孝懐太子王子立為豫章王諡曰
獻權為長沙王諡曰思(陳/書)
衡陽王昌薨諡曰獻無子文帝以第七皇子伯信嗣伯
信字孚之為西衡州刺史及隋師渡江與臨汝侯方慶並
為東衡州刺史王勇所害
　侯景平衡陽王昌拜長城國世子吳興太守時年十
　六神情秀朗明習政事髙祖遣陳郡謝哲濟陽蔡景
　厯輔昌為郡又遣吳郡杜之偉授昌以經書昌讀書
　一覧便誦明于經義剖析如流(陳/書)
南康愍王曇朗武帝母弟忠壯王休光之子也曇朗少
孤有膽力善綏御武帝誅王僧辨留曇朗鎮京口紹泰
元年除中書侍郎監南徐州二年齊兵攻逼建業因請
和求武帝子姪為質乃遣曇朗恐曇朗憚行帝自率歩
騎京口迎之使質于齊齊背約遣蕭軌等渡江武帝大
破之俘蕭軌東方老誅之齊人亦害曇朗于晋陽時陳
與齊絶勿之知武帝踐祚猶以曇朗襲南康郡王奉忠
壯王祠禮秩一仝太子天嘉二年齊人結好始知其亡
詔贈開府儀同三司南徐州刺史諡曰愍子方泰襲封
方慶臨汝縣侯
鄱陽王伯山字靜之性寛厚羙風儀又于諸王最長後
主深敬之每朝廷有冠婚饗宴恒使為主居喪以孝聞
子君範仕隋為温鄉令
岳陽王叔慎字子敬宣帝第十六子也十嵗能屬文時
後主尤愛文章叔慎與衡陽王伯信新蔡王叔齊等日
夕陪侍賦詩恒被嗟賞禎明元年出為湘州刺史加都
督及隋師濟江楊素遣將龎暉畧地至湘州州内將士
尅日請降叔慎置酒㑹文武酒酣嘆曰君臣之義盡于
此乎長史謝恭伏而流涕湘州助防遂興侯正理在坐
起曰主辱臣死諸君獨非陳國臣乎縱其無成猶見臣
節青門之外有死而已今日後應者斬衆咸許諾乃刑
牲結盟遣人詐奉降書于龎暉叔慎伏甲待之暉入伏
兵發縛暉等以殉皆斬之叔慎詔士衆數日中兵至五
千人隋遣薛胄為刺史益請兵胄擒叔慎秦王斬之漢
口
　按叔慎正理亦陳氏之北地王也李延夀云磐石維
　城岳陽近之郡志載其畧復遺遂興予故詳著之惜
　哉宜黄為烈不終然賢于諸王侯逺矣
陳慧紀字元方武帝從孫也渉獵書史負材任氣從武
帝平侯景帝踐祚封宜黄縣侯禎明三年隋師渡江慧
紀率將士三萬人沿江而下欲趨䑓城遣南康太守吕
肅將兵據巫峽隋楊素擊之四十餘戰隋軍死者五千
餘人既而隋軍屢㨗獲陳之士三縱之肅收餘衆東走
慧紀時至漢口為隋秦王俊拒不得進聞肅敗偽引兵
東下推湘州刺史晋熈王叔文為盟主水軍都督周羅
㬋守江夏及建業平隋晋王廣遣一使以慧紀子正業
來喻又使樊毅喻羅㬋上流城戍悉解甲于是慧紀慟
哭而降入隋授儀同三司子正平頗有文學(上/)
新蔡王叔齊字子肅七嵗能誦六經既悟𤣥寂又曉詩
賦入隋為國子司業常推屈原之㫖著籟記三卷盖縁
氣𩔖之動以觸身世之感上述廟社下傷宗親雖詳寓
乎興替亦自見其窮愁(沈志道新/蔡王墓志)
吳興王𦙍字承業後主長子也後主即位為皇太子𦙍
性聰明好學執經肄業終日不倦博通大義兼善屬文
為張麗華所搆廢為吳興王入隋終長安
陳亡諸王隨後主入長安並配隴右及河西諸州各給
田業以處之大業二年煬帝以後主第六女婤為貴人
絶愛幸召陳氏子弟盡還京師隨才叙用由是並為守
宰徧于天下(南/史)
陳叔達字子聰陳宣帝第十六子也在陳封義陽王十
餘嵗常侍宴賦詩十韻便就僕射徐陵甚竒之歴侍中
丹陽尹都官尚書入隋為絳都通守義師至絳叔達歸
欵封漢東郡公武徳四年拜侍中叔達明辨善容止毎
有敷奏縉紳屬目江南名士薄遊長安者多薦㧞之五
年進封江國公常賜食御前得蒲萄執而不食髙祖問
其故對曰臣母患口乾求之不能致欲歸以遺母髙祖
喟然流涕曰卿有母可遺乎因賜物百叚貞觀初拜禮
部尚書建成元吉疾太宗隂行譛毁而髙祖惑其言叔
達固諫乃止至是太宗勞之曰武徳時危難潜搆知公
有讜言今之此拜有以相荅諡曰忠有集十五卷(舊唐/書)
陳君賔陳鄱陽王伯山子也仕隋為襄國太守武徳初
以郡歸欵封東陽公累轉鄧州刺史州邑喪亂之後百
姓流離君賔至纔期月皆來復業天下諸州並遭霖澇
君賔一境獨免太宗下詔勞之蒲虞等州戸口盡入其境入
為太府少卿轉少府少監
陳京字慶復宜郡王叔明五世孫父兼右補闕翰林學
士京善文詞常衮妻以兄子擢第累遷太常博士徳宗
在奉天聞叚秀實為賊害七日不朝宰相謂方多難不
宜壅萬幾京曰宰相言非也夫褒大節䘏賢臣天下所
以安況卓卓特异者乎帝曰善還京師擢補闕帝以盧
杞為饒州刺史京劾杞固寵要位帝不聽京爭之帝大
怒左右辟易京極道不可以死爭杞遂廢帝迎訪太后
久不得意且怠京宻白第遣使物色以求帝大悟終代
不敢置帝器京有宰相才欲大用㑹病勿果自考功員
外再遷給事中皆兼集賢殿學士(新唐/書)
　　宫闈徴第二(公主附/)
　　　公主非吳興産而食邑于郡者例得書
陳武宣章皇后本姓鈕父景明為章氏所飬因改章少
聰慧羙容儀手爪長五寸色並紅白每有期功之服則
一爪先折武帝先娶同郡錢仲方女早卒後乃聘后后
能誦詩及楚辭永定元年立為皇后拜后母蘓安吉縣
君追封后父景明廣徳縣侯諡曰温族兄鈕洽官至中
散大夫(陳/書)
文帝沈皇后武帝踐阼為臨川王妃文帝即位為皇后
廢帝即位尊為皇太后時宣帝與到仲舉劉師知並受
遺命輔政師知仲舉恒居禁中叅决衆事而帝為揚州刺
史居尚書省師知忌帝權重矯勑令還東府理州務宣
帝稱疾召師知留與語使毛喜先入言于后后曰伯宗
年幼政事並委二郎此非吾意喜出報帝帝因囚師知
自入見后仍自草勅請畫以師知付廷尉賜死自是政
歸宣帝后計無所出乃宻賂宦者蔣裕令誘建安人張
安國使據郡反兾因此圖帝事發被誅時后左右頗知
其事后恐逮黨與並殺之宣帝即位以后為文皇后陳
亡入隋大業初歸江南
後主沈皇后身居儉約衣服無錦繡之飾左右近侍纔
百許人惟尋繹圖史及釋典為事常遇嵗旱自暴而誦
釋經應時雨降無子飬孫姬子𦙍為已子與後主俱入
長安(並/上)
太宗賢妃徐氏名恵右散騎常侍堅之姑也父孝徳試
擬楚辭太宗納為才人俄拜媫妤再遷充容及太宗崩
追思頋遇之恩哀慕愈甚發疾不自醫病甚謂所親曰
吾荷顧實深志在早歿魂其有靈得侍園寢吾之志也
因為七言詩及連珠以見志永徽元年卒時年二十四
(舊唐/書)
代宗睿真皇后沈氏吳興人開元末以良家子入東宫
太子以賜廣平王寔生徳宗天寳亂賊囚后東都掖庭
王入洛復留宫中時方北討未及歸長安而河南為史
思明所沒遂失后所在(新唐/書)
　自武宣后以下郡志載而不詳故偹録
天福八年十一月戊子吳越王元佐納妃仰氏仁銓之
女也(資治/通鑑)
　　以下公主
宋武帝第二女吳興長公主諱榮男適王偃常裸偃縛
之庭樹時天夜雪噤凍久之偃兄恢排閤詬主乃免(宋/書)
文帝女長城公主適謝緯
孝武帝女安吉公主適蔡約(並/上)
太祖賞佐命之功禇淵王儉等進爵增户各有差處士
何㸃謂人曰吾作齊書已竟賛云淵既世族儉亦國華
不賴舅氏遑恤國家儉母武康公主故云然(資治/通鑑)
武帝女武康公主適徐演(南齊/書)
長城公主適何敬容(上/)
武帝女臨安安吉長城三公主並有文才安吉最得令
稱安吉主適王寔長城主適桞偃(梁/書)
武帝女㑹稽公主適沈君理(陳/書)
蔡凝羙容止博學有詞章以名家子選尚信義公主拜
駙馬都尉(文帝/女)
侯鎮子淨藏尚世祖第二女富陽公主除員外散騎侍
郎
富陽公主適桞盻
　按淨藏尚富陽公主矣盻之適豈再降耶(盻桞/后弟)
到都彭城人尚文帝妹信義長公主官至中書侍郎出
為宣城太守
陳文帝長女豐安公主配留異第三子貞臣(並/上)
髙宗女樂昌公主適徐徳言(孟啟本事/詩詳璅徴)
徐綜吳興人始安太守尚永嘉公主(吳興統記叅/徐文公碑)
後主第六女婤(見/前)
唐西河公主降吳興沈氏後再降郭曖子汾州刺史某
(沈亞之郭公墓志/按公主表適沈翬)
徳清公主昭宗女(唐/書)
　　封爵徴第三
　　　爵隆五等昉虞夏郡人得封者書食邑于郡者
　　　書
吳伐越墮㑹稽獲骨節専車吳子使來好聘且問之仲
尼曰骨何為大仲尼曰禹戮防風氏其骨節専車客曰
防風氏何守也仲尼曰汪芒氏之君也守封隅之山者
也(國語山汪芒長翟國名/封隅  在吳永安縣)
　吳興郡禹貢揚州之域防風氏國也(唐十/道志)
楚滅越封越王無疆之子蹄于烏程歐餘山之陽為歐
陽亭侯子孫因以為氏(談志本/路史)
漢文帝封東海王摇之子為顧余侯即烏程之西余山
也(輿地/志)
烏程本烏程氏國秦為縣(路/史)
漢徐鴻立節校尉海西侯(長城人/談志)
錢咸林𤣥孫旗門將軍髙宻侯(長興/志)
錢讓富春公(談/志)
沈戎封海昏縣侯辭不就(宋書/自叙)
萬豪驃騎將軍東海侯(安吉/志)
抗徐字伯徐丹陽人鄉邦稱其膽智後為中郎將宗資
别部司馬擊太山賊破之封烏程東鄉侯五百户遷長
沙太守(後漢書度尚/𫝊叅謝承書)
　張按文獻通考亦逸此録
孫堅靈帝中平間録前後功封烏程侯(吳/志)
孫皓封烏程侯遣就國西湖民景飬相皓當大貴皓隂
喜而不敢泄(吳志之此西湖/長城  西湖也)
吳朱治毘陵侯徙故鄣侯(子才嗣/才子琬)
沈珩永安鄉侯(沈約/自叙)
朱然永安侯改當陽侯(子績嗣/吳志)
鈕詳富春縣侯(談/志)
鈕淑尚書令臨水侯(子瑒嗣/談志)
徐詳都鄉侯(吳/志)
孫謙永安侯(吳/志)
沈曼定陽侯(沈約/自叙)
沈矯吳立武校尉偏將軍封列侯(吳/志)
劉超臨沂人以文帝佐命功封原鄉亭侯諡忠子訥嗣
(晋/書)
錢廣長城人永世縣侯(宜興志/叅晋書)
丁潭永安伯(晋/書)
周玘以討陳敏定江南功封烏程縣侯子勰嗣
周札以討錢璯功封東遷縣
周賛大將軍從事中郎封武康縣侯
孔瑜建興初以討華軼功封餘不亭侯(並/上)
鈕𦙍東遷侯(談/志)
王􁄉字世將瑯琊人元帝時為左衞將軍封武康縣侯
(晉/書)
錢彌長城人豫章縣侯(談/志)
施先安吉人歴青州牧封安吉侯子彬封中蠲侯(談/志)
宋邱淵之給事中龍鄉侯(談志叅隋/經籍志)
沈淵之封繁峙縣五等侯
沈田子晉初封營道縣五等侯宋改封漢夀縣伯
邱道䕶新安太守條陽侯(吳興/統記)
沈慶之南昌縣公進晉安郡公改始興郡公(宋/書)
沈法系平固縣侯
沈攸之平樂縣五等侯進東興縣侯再進貞陽縣公
王道隆吳平縣侯子法嗣
王宜興長夀縣男
沈演之吉陽縣侯
沈叔慎新寧縣男子融之嗣孫暢之曾孫曅
沈文耀永陽縣侯
沈曇亮廣興郡公
沈懐明吳興縣子
沈文秀新城縣侯(並/上)
沈文季宋初封山陽縣五等伯進建安縣侯改封畧陽
縣侯齊改封西豐縣侯(叅宋齊/二書)
姚郢五城侯(後周/書)
齊茹法亮吳興武康人永明二年以權倖封望蔡縣男
(南/史)
梅蟲兒吳興人東昏時以恩倖封竟陵縣男(上/)
梁徐整直閣將軍慈源縣侯(張九/齡碑)
姚宣業吳興郡公(唐宰相/世系表)
沈約建昌縣侯子旋嗣旋子寔(梁/書)
庾信字子山新野人侯景之亂奔江陵梁元帝承制除
御史中丞及即位轉右衞將軍封武康侯(後周/書)
陳武帝初封長城縣侯進封義興郡公(陳/書)
陳文帝初封長城縣侯
梁散騎常侍平圮將軍兖州刺史長城縣公陳道譚
梁侍中驃騎將軍南徐州刺史武康縣侯陳休先
　道譚武帝兄後封始興王休先武帝弟後封南康王
　休先一作休光
陳胡頴字方秀漢陽侯子六同嗣東遷人(六同文獻/通考作商)
錢道戢字子韜永安侯長城人子邈嗣
周文育封東遷縣侯
章昭達字伯通封欣樂縣侯改邵武縣侯進邵陵郡公
子大寳嗣位豐州刺史
沈法深封建城縣侯子欽孫觀嗣
沈君理初封永安亭侯賜爵望蔡縣侯諡貞憲
章景明封廣徳縣侯(本姓/鈕)
明盛將軍原鄉侯沈烱諡恭
東興侯沈恪諡元子法興嗣(並/上)
章道勇封原鄉縣侯(談/志)
　張按章昭達父名道盖勇疑當作盖
後周姚僧垣北絳郡公子察察弟最嗣(後周/書)
唐吳興郡王淑順宗孫(唐/書)
錢九隴字永業郇國公改封巢國公(上/)
徐堅慈原縣子進縣伯再進東海郡公(張九/齡碑)
陳叔達漢東郡公進江國公(唐/書)
徐嶠慈源縣公(談/志)
姚思亷豐城縣男(舊唐/書)
陳君寔東陽郡公(上/)
姚惲待寳郎襲豐城縣公(思亷子系唐/宰相世  表)
陳岌武帝裔長城公(上/)
義寧初光祿大夫李神符封安吉郡公(舊唐/書)
杜淹封安吉郡公
　張按唐設州而郡廢安吉又古縣名也此系郡公于
　安吉之下殊不可曉
沈琳睿真后曾祖封徐國公
姚班累封宣城郡公
姚璹吳興伯諡成
姚崇初封梁縣侯進封梁國公
朱克融幽州節度使檢校司空吳興郡王
廣明三年邠寧節度使朱玫進封吳興侯(並/上)
沈叔明武康人潭州都督封吳興郡公(西吳/里語)
昭宗大順元年八月制加錢鏐吳興郡開國男(吳興/偹史)
吳越錢偡吳興郡王(見談志寺院/下别見郡守)
宋慶元二年三月己亥進封弟柄為吳興郡王
　黄疇若字伯庸豐城人將作監丞許奕字成之簡州
　人校書郎並兼吳興郡王府教授(見宋/史)王炎亦吳興
　郡王教授(見新安/文獻志)
穆陵既正九五皇兄濟王竑出判宛陵辭不就史彌逺
以其有逼近之嫌徙寓于霅城西寳慶元年潘甫起兵
尋事平史彌逺遣其客余天錫來遂縊于州治之便室
貶王為巴陵縣公夫人吳氏賜度牒為女冠移居紹興
(癸辛/襍識)
　徳祐二年詔濟王特封鎮王賜諡昭肅(宋/史)
趙伯圭字禹錫嗣秀王後判大宗正事超拜太師寧宗
詔賛拜不名追封崇王諡憲靖師揆字元輔歴陞節度
使檢校太保開府儀同三司襲封贈太傅澧王諡恭恵
師禹至開府儀同三司襲封贈太傅和王諡端肅師嵒
師彌與澤與檡相繼嗣封彌至保寧軍節度使累遷太
傅與澤贈少師追封臨海郡王與檡為浙江閩廣察訪
使(宋/史)
孟彦弼贈太師吳興郡王洛州人昭慈聖獻皇后母弟
也(孫覿秦國/夫人墓志)
沈該歸安縣侯進吳興開國公(玉堂/雜記)
施鉅文安郡開國侯(安吉/州志)
沈振字發之錢塘人長興縣男(萬善同歸序/叅雲巢集)
沈括字存中錢塘人長興縣男(沈括除翰林/學士笏記)
沈遘字文通振從子長興縣開國伯(西溪/序)
沈起字興宗(闕二/字)人長興縣男(沈括/集)
周淙長興縣男(宋史/新編)
葛立方越國公(陳正/齋集)
葛邲廣陵郡開國公(上/)
孟珙初封漢東郡公進封吉國公(宋/史)
　珙父宗政寓吳興
丁勝封濟陽侯(烏青/志)
吳淵封金陵郡侯進爵為公
吳潜封許國公
李彦頴吳興郡公(談志徳/清學)
盧革濮陽縣開國子(吳郡/文粹)
劉岑吳興郡開國侯(金陵梵刹志/詳書畫徴)
曾炎家徳清曲阜縣開國男進封子(詳寓/公)
錢象祖吳興郡開國公(真西/山集)
　象祖即與史彌逺殺韓平原者
邢煥字仲文開封人詔以其女為康王妃王即位封徳
清縣開國子(宋/史)
凌時中吳興郡侯(勞/志)
孟淳贈吳興郡公(勞/志)
黄鑄追封江夏郡公黄溍追封江夏郡公(詳人/物)
王伯顔至正巾贈太原郡侯子禎襲(元/史)
趙師垂趙希永累贈吳興郡公(孟頫祖/元史)
趙與訔贈吳興郡公加封魏國公
趙孟頫贈魏國公諡文敏(並/上)
陸垕字仁仲江隂人贈吳興郡侯諡莊簡(南畿/志)
程䋲翁郇父封烏程縣男(黄溍/集)
竒塔特章厯事四朝封徳清王(學/海)
耿炳文長興侯(開國功/臣録)
徐理西平人封武康侯(河南/通志)
施史君縉雲人吳興郡公
　
　
　
　
　
　呉興備志卷一
欽定四庫全書
　吳興偹志卷二　　　　　明　董斯張　撰
　　官師徴第四之一
　　　節度使
　　　制置使
　　　承宣使
　唐曰忠國軍吳越曰宣徳軍宋曰昭慶軍李師恱加
　建牙焉錢氏時屹為重鎮宋初節度使無所掌其政
　咸屬郡守命曰知軍州節度使特虚銜耳或以恩倖
　遥領之或為大臣責降散官承宣使制置使亦如之
　雖然其名未可湮也于是乎志
唐李師恱工部尚書檢校太保忠國軍節度使(談志乾/寧三年)
　徐州小吏李師恱得黄巢偽符璽獻于朝拜湖州刺
　史昭宗時授節度使(西吳里語/詳見郡守)
　按温公通鑑師恱以中和將破巢功得刺湖與此小
　異
李彦徽前綿州刺史起復襲父位權兵馬留後(吳越偹/史作繼)
(徽/)
　按英華載張𤣥晏授李繼徽泰州節度使制則繼徽自
　一人當以彦徽為正
乾寧四年命海昌鎮將髙彦為湖州制置使(吳越/偹史)
蔡卞字元度仙遊人紹聖中歴尚書左丞専托紹述中
傷善𩔖徽宗時知樞宻院尋罷拜昭慶軍節度使進檢
校少保開府儀同三司政和末贈太傅諡文正髙宗朝
追貶單州團練副使(宋/史)
初欽宗内侍昭慶軍承宣使容機圍城中時乞致仕髙
宗命起之右諫議大夫兼侍讀衛膚敏言自古帝王未
有求閹寺于閒退而用者遂寢(宋/史)
錢偡檢校太尉宣徳軍節度使(談/志)
沂王柄領昭慶軍節度使贈太保諡靖恵(宋/史)
趙不儔宋宗室除昭慶軍節度使遷檢校少保贈髙平
郡王(宋/史)
趙令碑宋宗室昭慶軍節度使(趙明道/墓志)
趙士歆宋宗室昭慶軍承宣使(上/)
趙不􁬺字仁仲濮王之裔紹興中進士歴江西轉運判
官累昭慶軍承宣使居官所至有聲立朝好指畫天下
事孝宗嘉其直諒毎與宴禁中帝顧謂皇太子曰此賢
宗室也(南昌/府志)
　不􁬺贈開府儀同三司崇國公(見葉水/心集)
韓世忠字良臣延安人歴檢校少保武寧昭慶軍節度
使(宋史叅新/安文獻志)
　張按宋之世忠安化武寧二鎮節度非昭慶軍也録
　以存疑
楊存中本名沂中字正甫代州人
張俊字伯英成紀人累功除檢校少保昭慶軍節度使
(南昌/府志)
楊倓存中子簽樞昭慶軍節度使(宋/史)
紹興中太傅昭慶軍節度使開府儀同三司平樂郡王
韋淵請建家廟賜以祭器(文獻/通考)
劉茂昭慶軍節度使(周必大玉/堂𩔖藁)
楊次山字仲甫上虞人恭聖仁烈皇后兄也歴太保授
昭慶軍節度使改封㑹稽郡王(上/)
俞昭顯字紹明婺源人駙馬都尉乾道元年兼授武徳
大夫昭慶保康保寜三鎮節度使控制河右(徽州/府志)
董仲永昭慶軍承宣使(大慧/語録)
霍汝弼昭慶軍承宣使(見洪括進萬首/唐詩絶句表)
丼昇内侍省押班遷昭慶軍承宣使(玉堂/𩔖藁)
紹興三十一年幸醫昭慶軍承宣使王繼先坐事貶福
州居住上
王徳謙嘉邸都監遷昭慶軍承宣使(宋/史)
淳熈十三年正月庚子以昭慶軍節度使士峴為開府
儀同三司十六年三月甲寅進少保
淳熈十六年正月戊寅以昭慶軍承宣使郭師禹為保
大軍節度使
　　　安撫使
　安撫掌一路兵民以便宜裁斷吳興自錢信後不獲
　見非常員也
　浙江路帥府杭州要郡平江湖州次要郡秀州(李忠/定見)
　(議/)
宋錢信太平興國三年授宣徳軍安撫使知湖州(見談/志碑)
(碣𩔖又為節度使/詳談志寺院𩔖)
元史樞字子明燕之永清人署安吉州安撫使時新附
之民所在依險阻自保樞以誠信招懐之復業為民者
以千萬計(元/史)
　　　監司
　　　觀察使　轉運使　浙江提刑　浙西提舉
　　　浙西亷訪僉事　運判　觀察判官
　秦有監察史監諸郡漢置諸州刺史常以八月廵行
　所部郡國録囚徒考殿最唐有採訪使觀察使宋有
　轉運使及浙西提刑檢察所部財賦訟獄舉刺官吏
　又置提舉常平茶鹽公事凡州縣之不加恤者皆劾
　以聞髙宗嘗曰監司朝廷耳目得其一人則一路安
　不可不擇明興以臬董之駐其地獄訟自鬼薪以上
　無不聞任綦重也前志闕焉無紀䝉竊惑焉今自唐
　以下摭其一二有闗吾湖者若明興賢監司不乏豐
　碑所紀耆彦所𫝊竢有事于志者
唐湖州觀察使崔黯(歐陽脩/集古録)
大厯七年真卿刺是邦時浙西觀察判官殿中侍御史
袁髙廵部至州㑹于杼山(顔真卿杼山/妙喜寺碑)
浙西觀察使韓臯封杖决湖州安吉令孫澥四月内死
(元稹/集)
太平興國七年轉運使髙冕奏析烏程置歸安
曾致堯為兩浙轉運使常上言去嵗所部秋租惟湖州
一郡督納及期而蘓常潤三州悉有逋負請各按賞罰
太宗以江淮頻年水灾蘓常特甚致堯所言刻薄不可
行詔戒之倍加安撫勿得騷擾(容齋/隨筆)
　曾致堯字正臣南豐人太平興國八年進士歴太常
　博士性剛率好言事前後屢上章奏詞多激訐真宗
　即位累遷户部員外郎因抗䟽狂躁被黜致堯頗好
　纂録所著有仙鳬羽翼廣中台志清邊前要西陲要
　紀為臣要紀(宋/史)
沈立字立之歴陽个遷兩浙轉運使蘓湖水民艱食縣
戒强豪民發粟以賑立亟命還之而勸使自稱貸湏嵗
稔官為責償茶禁害民山塲𣙜多在部内嵗抵罪者輙
數萬而官僅得錢四萬立著茶法要覧乞行通商法三
司使張方平上其議後罷𣙜法(宋/史)
劉從廣字景元歴浙西觀察使仁岳法師年老還鄉霅
守請至祥符命從廣為奏從廣後贈昭慶軍節度使(佛/祖)
(統紀叅/宋史)
余端禮之宰烏程也有富估抵罪本部詳刑使者張宗
堯以書解免之端禮不啟視竟置之法(楊萬里余/公墓志)
　張宗堯字淵道泰州人朱熹榜進士(見宋登/科録)
　秦檜深忌趙鼎張浚鼎謫吉陽軍門人故吏皆不敢
　通問惟廣西帥張宗元時饋醪米鼎既死而浚獨存
　未快其意江西運判張常先箋注前帥張宗元與浚
　詩言于朝連逮者數十家將誣以不軌獄既具檜死
　得免(宋/史)
　通判江州豫州守張宗元忤檜或中以飛語事下漕
　臣張常先宗元道九江常先檄義問拘其舟義問投
　檄曰吾寜得罪不為不祥常先白檜罷去(宋/史)
張杓字定叟湖北提舉常平奏事帝大喜諭輔臣曰張
浚有子如此改浙西督理荒政蘇湖二州皆缺守命兼
攝焉有宰執姻黨閉糶杓首治之帝奬其不畏强禦遷
兩浙轉運判官未幾以直徽猷閣陞副使(宋/史)
張體仁淳熈十六年提舉浙西常平行部捐米五百石
于湖學收養貧民之棄其子者(談志詳/賑恤徴)
孫子秀字元寔餘杭人紹定進士為浙西提刑冐暑周
行郡縣獄為之清安吉州婦人愬人殺其夫與二僕逮
繫者拷掠莫得其寔子秀宻訪之乃婦賂宗室子殺其
夫僕救之并殺以滅口一問即伏逺近稱神明後進太
常少卿(浙江通志/黄氏日抄)
陳塤字和仲鄞人試禮部第一歴浙西提刑安吉州俞
垓與丞相李宗勉有連恃勢黷貨塤禁革之弓手戴福
以獲潘丙功為副尉宗勉倚為腹心暴横貪害民所不
堪塤將捕治福聞風而遁塤遺宗勉書曰塤治福所以報丞相也
𫝊聞走丞相府賢輔弼不宜有此宗勉荅書曰福罪惡貫
盈非君不能治宗勉雖不才不敢庇奸凶惟君留意及
獲福于隆興衆欲殺之塤曰若是則刑濫矣乃加之墨
狥于市囚之圜土以吏部侍郎召及為國子司業諸生
咸相慶以為得師(宋/史)
董敦逸字夢授永豐人第進士為湖州運判累遷侍御
史瑶華秘獄成詔詣掖庭問敦逸察知寃狀上䟽謂臣
恐得罪天下哲宗怒用他事出知興國軍徽宗立召為
左諫議大夫敦逸極言蔡京蔡卞過惡遷户部侍郎(宋/史)
趙良淳知安吉州徳祐初元兵南下良渟日營守禦之
偹尋以徐道隆為浙西提刑以輔良淳皆殉難道隆字
伯謙武義人(上/)
韓鏞字伯髙濟南人天厯元年僉浙西亷訪司事繫奸
暴黜貪墨時舉烏程縣尹于文𫝊治行為諸縣最所至
郡縣為之肅然(元/史)
至元後二十三年八月蘇湖多雨傷稼百姓艱食浙西
道提刑按察司雷應請于朝發廩米二十萬石賑之江
淮行省以發米太多議存三之一應曰布宣皇澤恩養
困窮行省臣職耳豈可效有司出納之吝耶行省不能
奪悉給之(通/鑑)
行省右丞董摶霄磁州人以儒生起家為能吏㑹天下
亂乃復以武功自奮從平章嘉琿征安豐奉命移軍援
江南至徳清而杭州已䧟嘉琿問計摶霄曰賊見杭城
子女玉帛必縱酒戯婦女不為偹宜急攻若退保賊乘
鋭趨京口則江南不守矣諸將難之嘉琿不能决摶霄
曰公江浙相君方面失䧟不能取誰任其咎㧞劍目諸
將令必前曰相君在是慢令者斬進兵杭州賊迎敵摶
霄麾壯士特前十戰七勝復杭州(元史又詳/見輟耕録)
　　　郡守(東/晉)
太安二年石氷作亂前吳興内史顧祕起義兵討之祕
檄葛洪為將兵都尉攻氷别帥破之遷伏波將軍氷平
洪不論功賞徑至洛陽欲搜求異書以廣其學(晉書叅/恵帝紀)
(及葛洪傳亦見/抱朴子自叙)
　周玘𫝊石氷畧有揚土玘及吳興太守顧祕都督揚
　州九郡軍事斬氷所置吳興太守區山
　顧衆吳人父祕曾蒞吳興吳興義故共遺衆錢二百
　萬一無所授後王敦欲以衆為吳興内史衆舉桓彛
　彛亦讓衆事並不行(上/)
　顧祕字公真歴交州刺史陸機贈之以詩云顧侯體
　明徳清風肅已邁發跡翼藩后改授撫南裔(晉百官/名參陸)
　(士衡/集)
周玘字宣佩義興人征西將軍處子也行建武將軍吳
興太守諡忠烈(並/上)
　初吳興人錢璯起兵誅陳敏朝廷命為建武將軍使
　率其屬㑹于京都璯至廣陵聞劉聰逼洛陽畏愞不
　進朝廷促以軍期璯乃反時王敦遷尚書當應徴與
　璯俱西璯隂欲殺敦藉以舉事敦聞之奔告于朝璯
　遂殺度支員外陳豐焚燒邸閣自稱平西將軍周玘
　率合鄉里義衆討平之
周勰字彦和玘子也時中國亡官失守之士避亂來者
多居顯位駕御吳人吳人頗怨勰因之欲起兵潜結
吳興郡功曹徐馥馥家有部曲勰使馥矯稱叔父札命
以合衆豪傑樂亂者翕然附之以討王導刁協為名孫
皓族人弼亦起兵廣徳以應之馥殺吳興太守袁琇有
衆數千將奉札為主時札以疾歸家聞而大驚乃告亂
于義興太守孔侃勰知札不同不敢發兵馥黨懼攻馥
殺之孫弼亦潰(上/)
　沈陵永安人元帝為鎮東將軍陵叅軍事徐馥之亂
　陵討平之(沈約/自叙)
　懐帝永嘉五年蝘鼠出延陵郭景純筮之曰此郡東
　之縣當有妖人欲稱制者亦尋自死矣其後吳興徐
　馥作亂殺太守袁琇馥亦尋滅是其應也(晉五/行志)
周札字宣李玘弟也性矜險好利外方内荏少以豪右
自處州將辟命皆不就察孝亷除郎中徐馥平以札為
奮武將軍吳興内史(上/)
周筵處孫也卓犖有才幹歴黄門侍郎時周勰謀作亂
欲奉叔札為主札不應札子續潜聚衆應之馥已潰滅
而續兵未解丞相睿議發兵討之王導謂發兵不易續
從兄筵忠果有謀請獨使筵往足以誅續從之筵與義
興太守孔侃協謀即侃坐上叱使人格殺之因欲誅勰
札不聽而止筵不復過家省母長驅而去其公忠如此
遷太子右衛率轉吳興内史王敦難作時叔札以右將
軍都督石頭諸軍事筵聞札開門延盗憤叱慷慨形于
詞色敦既得志忌周氏强盛于是筵與叔札兄懋皆遇
害(上/)
　㑹稽内史周札兄子筵吳興内史王敦使人告札及
　諸兄謀不軌殺之敦死札筵故吏頌其寃宜加贈諡
　下八座尚書卞壼議以札石頭之役開門延冦遂使
　賊敦志亂札之責也追贈義所未安懋筵兄弟宜復
　本位(册府/元龜)
周鎮字康時陳留尉氏人清約寡欲所在有異績罷臨
州郡還都未及上住泊清溪渚王丞相往看之時夏日
暴雨卒至舫至狹小而又大漏殆無復坐處王曰胡威
之清何以過此即啟用為吳興郡(晉中/興書)
王羲之字逸少瑯琊臨沂人吳興太守歴右軍將軍㑹
稽内史(晉/書)
王獻之字子敬羲之第七子也草𨽻骨力不及父而頗
有媚趣才器髙邁風流為一時冠起家州主簿祕書丞
尚新安公主除建威將軍吳興太守徴拜中書令諡曰
憲(晉/書)
沈嘉字長茂吳興太守(書記/洞詮)
殷康陳郡人吳興太守有集五卷(續晉陽秋/參隋書)
謝安字安石陽夏人吳興太守歴太傅諡文靖有集十
卷(晉/書)
穆帝升平二年八月以吳興太守謝萬為西中郎將豫州
刺史(晉書歴謝萬字萬石/安弟  散騎常侍)
　謝萬作吳興郡其兄安時隨至郡中萬眠嘗晏起安
　清朝便往牀前叩屏風呼萬起(俗/說)
　謝萬才器雋秀善自衒耀致有時譽兼善屬文能談
　論時人稱之(晉中/興書)
　車𦙍字武子南平人隆安初遷吳興太守辭疾不拜
　加䕶國將軍丹陽尹(晉/書)
　㑹稽王世子道子以西陽王羕𤣥孫珣之為後珣之
　歴吳興太守劉裕伐闗中以為諮議叅軍時帝道方
　墜珣之為宗室之羙與梁王珍之俱被害(上/)
　桓𤣥簒晉使御史中丞祖台之奉輔國將軍司馬
　珣之居䘮無禮坐廢徙(宋/書)
謝邈字茂度安從子也性剛鯁無所屈撓頗有理識累
遷侍中後為吳興太守(上/)
　謝邈姪方明隨邈在吳興郡時孫恩冦東土諸郡皆
　響應吳興民邱尫胡桀郜驃破東遷縣方明勸邈避
　之不從賊至被害方明逃竄遂免初邈舅子長樂馮
　嗣之及北方學士馮翊門生仇𤣥逺俱往吳興投邈
　並舍之郡學禮待甚簡三人並愠與恩通及郜驃等
　攻郡並預其謀恩入海嗣之等不得同去方更聚謀
　方明結邈門生義故得百餘人掩討嗣之等悉擒而
　手刃之
朱序字次倫義陽人孝武帝寜康二年長城錢歩射錢
洪等作亂以序為中軍司馬吳興太守討擒之歴豫州
刺史(叅孝武帝紀/及朱序傳)
王坦之字文度太原人歴左衛將軍坦之有風格尤非
時俗放蕩不敦儒教著廢莊論簡文帝臨終詔大司馬
温依周公故事坦之自持詔入于帝前毁之乃改詔焉
温死與謝安共輔幼主遷中書令都督徐兖青三州諸
軍事北中郎將諡曰獻(上太談志云坦之吳/興  守出歴官記)
王胡之字修齡臨沂人弱冠有聲譽歴侍中郡守丹陽
尹素有風痃疾發動甚數而神明不損石虎死朝廷欲
綏輯河洛以胡之為西中郎將司州刺史假節以疾固
辭未行而卒(晉/書)
　胡之吳興太守見談志
　謝太傅稱王脩齡曰司州可與林澤遊或問林公司
　州何如二謝曰故當攀安提萬(世/說)
　胡之性簡逹好𤣥言(宋明帝/文章志)
　胡之治身清約以風操自居(胡之/列𫝊)
虞潭字思奥㑹稽人以討沈充功進爵零陵縣侯歴散
騎常侍出為吳興内史徴拜尚書諡孝烈(晉/書)
　吳興太守虞潭討蘇峻潭母孫氏謂潭曰吾聞忠臣
　出于孝子之門女當舍生取義勿以吾老為慮也盡
　遣家僮從軍鬻珮環以給軍實時㑹稽内史王舒遣
　子允之為督䕶與允之合勢潭乃率衆攻賊(潭子/名楚)
陶囬丹陽人吳興太守在郡四年徴拜散騎常侍囬性
雅正不畏强禦徙䕶軍將軍封安樂伯諡曰威(晉/書)
　囬字公淵見何氏語林
江灌字道羣陳留人有才器與從兄逌名相亞仕尚書
中䕶軍(晉中/興書)
　灌吳興太守見晉書逌子蔚亦守吳興
　劉尹道江道羣不能言而能不言(世/說)
孔愉字敬康㑹稽人累遷吳興太守沈充反棄官還京
師歴御史中丞尚書令恪勤貞固始終不渝尋除左光
禄大夫諡貞(晉書云入新安/山中改姓孫氏)
孔坦字君平愉從子歴咸和中為吳興内史嵗饑運米
以賑窮乏百姓賴之封晉安男加建威將軍尚書諡簡
(晉書叅/杭州志)
　孔坦遷侍中時成帝每幸丞相王導府拜導妻曹氏
　有同家人坦切諫及帝既加元服猶委政王導坦發
　憤以國事為己憂常從容言于帝曰陛下春秋已長
　聖敬日躋宜博納朝臣咨諏善道由是忤導出為廷
　尉(上/)
孔巖字彭祖愉從子有才學歴丹陽尹尚書西陽侯在
朝多所匡正為吳興太守大得民和(中興書嚴晉/書巖作)
　殷浩臨揚州請孔巖為别駕遷尚書左丞時朝廷崇
　樹浩以抗擬桓温温不平浩又引荒人謀立功于閫
　外嚴言于浩曰當今時事艱難使君屈已應務屬當
　其㑹聖懐所以日昃匪懈每欲深根固本靜邊寜國
　耳内外之任各有攸司深思亷藺屈伸之道平勃相
　和之義然後乃可保大定功平濟天下也哀帝踐祚
　太和中拜吳興太守加秩中二千石(晉/書)
　簡文言謝安南清令不如其弟學義不及孔巖居然
　自勝(世/說)
胡巖字起祖左遷吳興太守(談/志)
　張按晉書無胡巖豈孔巖字彭祖之誤耶姑以俟洽
　聞者
孔廞㑹稽人琳之父吳興太守遷廷尉歴光祿大夫(晉/書)
(叅南/史)
庾義穆帝時為吳興内史(晉書字義一/作羲  叔和)
張𤣥之字祖希吳郡太守澄之孫也少以學顯歴吏部
尚書出為冠軍將軍吳興太守卒于郡(續晉/陽秋)
　司空顧和與時賢共清言張𤣥之顧敷是中外孫年
　並七嵗在牀邊戯于時聞語神情如不相屬瞑于燈
　下二兒共叙客主之言都無遺失顧公越席提其耳
　曰不意衰宗復生此寳(世/說)
虞􁑉字思行歴尚書郎吳興太守徴為金紫光禄大夫
王導常謂􁑉曰孔愉有公才而無公望丁潭有公望而
無公才兼之者其在卿乎(晉/書)
　􁑉虞翻曽孫潭兄子也雖機幹不及潭而素行過之
　(虞光/祿𫝊)
王藴字叔仁太原人孝武定皇后父也補吳興太守屬
郡荒人饑輙開倉賑恤朝廷以違科免藴官士庶詣闕
訟之左降晉陵太守復有恵化定后立封建昌縣侯歴
尚書左僕射(上/)
袁湛字士深陽夏人也少為謝安所知安以兄子𤣥女
妻之義熈中守吳興蒞政和理為吏民所稱入補中書
令累遷太尉司空諡敬(上/)
元興初桓𤣥反殺吳興太守髙素劉牢之北府舊將也
(上/)
晉譚聨吳興内史(萬姓/統譜)
談全為吳興太守後辭疾隱武義小姬山(金華/府志)
　
　
　
　呉興備志卷二
欽定四庫全書
　吳興俻志卷三　　　　　明　董斯張　撰
　　官師徴第四之二
　　　郡守(宋齊梁/陳隋)
　郡志載宋謝莊謝澹陳周文育周䂮沈君理張攷沈
　約姚思亷李延夀三書莊君理皆吳郡守非吳興也
　澹及二周𫝊亦無守吳興語不敢濫入王秀之已載
　掌故
劉子頊字孝列宋孝武第七子大明四年封歴陽王仍
為冠軍將軍吳興太守歴雍州都督應晉安王子勛舉
兵兵敗遇害(以下並/宋書)
劉子真字孝貞孝武第十一子大明五年封始安王仍
為輔國將軍吳興太守
劉景素建平王宏子也少愛文義太宗初為冠軍將軍
吳興太守歴南徐州刺史元徽三年舉兵被殺
劉休若孝建初封巴陵王大明五年為左右郎將吳興
太守泰始元年領安東將軍督吳吳興晉陵三郡歴車
騎大將軍江州刺史為太宗所忌徴還賜死
　以上四人並遥領太守
劉韞字彦文長沙王孫宣城太守晉安王子勛為亂大
衆屯據鵲尾攻逼宣城于是四方牧守莫不同逆惟韞
棄郡赴朝廷太宗嘉其誠孝建初以為侍中南兖州刺
史吳興太守昇明二年以與討蕭道成遇害
劉勰字彦和韞弟侍中吳興太守
劉顥字彦明勰弟冠軍將軍吳興太守未拜元徽四年
卒
劉遵考宋武帝族弟也封營浦侯元嘉二十一年為五
兵尚書遷吳興太守二十五年徴為領軍孝建元年魯
爽臧質反為征虜將軍率衆屯臨沂縣仍除吳興太守
明年徴為湘州刺史歴侍中左光祿大夫諡曰元公
王裕之字敬宏胡之孫也晉世除太尉從事中郎出為
吳興太守宋世歴吏部尚書諡文貞
劉瑀字茂琳彭城人穆之孫式之子也少有才氣為太
祖所知遷御史中丞瑀使氣尚人為憲司甚得志彈王
僧達云藴籍髙華人才冗末朝士莫不畏其筆端尋轉
右衞將軍瑀願為侍中不得謂所親曰人仕宦不出當
入不入當出安能常居户限上因求益州遷吳興太守
歴吏部尚書
劉延孫彭城人孝建元年遷丹陽尹臧質叛上深以東
土為憂出為冠軍將軍吳興太守置佐吏事平徴為右
僕射歴尚書左僕射東昌侯諡文穆
向靖字奉仁小字彌山陽人世居京口與髙祖少從游
平京邑加寧逺將軍為吳興太守義熈十年髙祖北伐
督北青州諸軍事髙祖受命封曲江縣侯彌治身儉約
不營室宇無田園商賈之業時人稱之
張永字景雲吳人能文章善𨽻書騎射兼善雜藝受知
于文帝帝毎得永表啟輙執玩咨嗟嘆供御者不及也
歴御史中丞廢帝永光三年出為吳興太守太宗即位
除吏部尚書復以為吳興太守未拜徙為吳郡太守以
破薛索兒功封孝昌縣侯
王恵字令明臨沂人恬靜不妄交游未嘗有雜事宋武
帝聞其名以問其從兄誕誕曰恵後來秀令鄙宗之美
也永初三年遷詹事轉尚書吳興太守歴吏部尚書
王曇生臨沂人好文義以謙和見稱歴吏部尚書太常
卿出為吳興太守明帝初與四方同逆戰敗歸降被宥
王謙之字休光臨沂人晉司州刺史胡之曾孫也孝建
初歴驍騎將軍御史中丞吳興太守以南下之功封石
陽縣子贈前將軍諡肅
謝瞻字宣逺陽夏人見弟晦權遇已重言于髙祖曰臣
本素士父祖位不過二千石弟年始三十志用凡近榮
冠䑓府特乞降黜以保衰門前後屢陳髙祖以瞻為吳
興郡又自陳請乃為豫章太守
周嶠汝南安城人尚髙祖第四女宣城徳公主二女適
建平王宏廬江王禕以貴戚顯官元嘉末為吳興太守
賊劭弑立隨王誕舉義于㑹稽劭加嶠冠軍將軍誕檄
又至嶠素懼却回惑不知所從為府司馬丘珍孫所殺
朝廷明其心國婚如故
王韶之字休泰臨沂人晉世遷黄門侍郎領著作為晉
史序王珣貨殖王廞作亂珣子𢎞廞子華並貴顯韶之
懼為之䧟深結徐羡之傅亮等景平元年為吳興太守
羡之被誅王𢎞入為相領掦州刺史韶之在郡常慮為
𢎞所繩夙夜勤厲政績甚美𢎞亦抑其私憾在任積年
稱為良守加秩中二千石徴為吏部尚書元嘉十二年
再為吳興太守
謝述字景先陽夏人封吉陽縣侯歴中書侍郎左衞將
軍補吳興太守在郡清省為吏民所懐卒官䘮還未至
都數十里殷景仁劉湛同乘迎赴望船流涕
蕭恵明南蘭陵人思話次子也有世譽歴黄門郎御史
中丞吳興太守
殷沖字希逺陳郡長平人歴御史中丞出為吳興太守
遷度支尚書
　孝武帝即位偽司𨽻校尉殷沖賜死沖為元凶劭草
　立符文又妃叔父也(並/上)
王奐字彦孫恵從孫昇明末為吳興太守入齊歴左僕
射出為雍州刺史(叅宋齊/二書)
孔山士吳興太守歴丹陽尹(見沈麟士及陸澄/二𫝊  宋書作□)
　山士歴顯位侍中㑹稽太守坐小弟駕部郎道穰逼掠
　良家子女白衣領郡(宋/書)
㑹稽孔愉愉子安國愉生靖靖子山士靈符四世五人
為本郡太守
邵道䕶黄門侍郎出為吳興太守(談/志)
梁大同七年東宫直沈文沖表曰祖吳興太守道思少
躭𤣥黙宅舍為觀即徳清紫極觀也(吳興/統紀)
顧琛字𢎞偉吳人討元凶劭事平遷吳興太守孝建元
年封永興縣五等侯大明中仍為吳興太守歴中散大
夫(宋/書)
張瓌字祖逸永子也封平都侯遷侍中出為征虜將軍
吳興太守烏程令顧昌言有罪瓌坐不糾免官後為光
祿大夫
孔靖字季恭㑹稽人晉義熈中吳興太守歴尚書令
　謝康樂有戯馬䑓送孔令詩即靖也
孔琳之字彦琳山隂人吳興太守歴御史中丞直法無
所撓武帝行經蘭䑓親加臨幸卒贈太常琳之不事産
業家尤貧素
張劭字茂宗吳人歴征虜將軍雍州刺史後為吳興太
守諡簡伯子敷字景𦙍父在吳興亡報以疾篤敷往奔
省自發都至吳興成服十餘日始進水漿葬畢不進鹽
菜遂毁瘠成疾世祖即位改其所居為孝張里
沈文季武康人元徽中轉祕書監出為吳興太守文季
飲酒至五斗妻王錫女亦至三斗文季在郡與妻對飲
竟日而視事不廢昇明元年沈攸之起兵齊髙帝加文
季冠軍將軍督吳興錢塘軍事(别詳人/物徴)
禇淵字彦回陽翟人尚宋文帝女南郡公主駙馬都尉
累遷吏部尚書淵初為吳興太守齊髙帝餉物别淵語
人曰此人才貌非常將來不可測也卒佐齊簒宋歴太
宰司徒諡文簡
王延之字希季裕之孫也宋世為後軍將軍吳興太守
累遷吏部尚書太祖輔政與王僧䖍中立無所去就時
人語曰二王持平不送不迎入齊歴左僕射諡簡(通/志)
蕭子晉臨川王映長子歴東陽吳興二郡太守遷左民
尚書
王瑩字奉光臨沂人宋駙馬都尉入齊為吳興太守有
能名召還太子詹事中領軍東昏時徐孝嗣誅瑩頗綜
朝政啟取孝嗣所居宅從弟亮謂曰此非盛徳也瑩怒
曰我昔從東度為吳興束身登㟁徐時為宰相不能見
知相用為領軍長史今住其宅差少快意時人咸謂失
徳諡靖恭
徐孝嗣字始昌小字遺奴東海郯人宋孝武時尚康樂
公主仕齊轉御史中丞出為吳興太守王儉贈四言詩
曰方軌叔茂追清彦輔柔亦不茹剛亦不吐時人以比
蔡子尼行狀也歴吏部尚書封枝江縣侯(南齊/書)
　徐孝嗣復故封使故吏吳興邱叡筮之當𫝊幾世叡
　曰恐不終尊身孝嗣容色甚惡徐曰緣有此慮故令
　卿决之東昏時賜死華林園和帝贈太尉諡文忠
王敬則射陽人性倜儻好刀劍屠狗商販徧于三吳宋
明帝以為直閣將軍齊髙帝受禪以佐命封潯陽公為
吳興太守歴司空太尉武帝嘗令羣臣賦詩敬則曰臣
若解詩不過作尚書都令史耳那得今日
袁彖字偉才陽夏人少有風氣善談𤣥為冠軍將軍監
吳興郡事彖性剛常以微言忤世祖又與王晏不協世
祖在便殿用金柄刀子治𤓰晏在側曰外間有金刀之
言恐不宜用此物世祖愕然窮問所以晏曰袁彖為臣
說之上銜怒久之彖到郡坐過用祿錢免官累遷太子
中庶子
孔琇之山隂人靖孫有吏能歴尚書左丞左民尚書出
監吳興郡尋拜太守政稱清嚴明帝輔政防偹諸藩致
宻㫖于上佐使便宜從事隆昌元年遷琇之晉熈王冠
軍長史欲令殺晉熈王琇之辭不許遂不食而死
張岱字景山永弟也宋泰始末為吳興太守齊武帝即
位再為吳興太守岱晚節在吳興更以寛恕著名遷南
兖州刺史
何戢字慧景廬江人歴吏部尚書出為吳興太守尚山
隂公主善姿容與禇淵善目為小禇諡懿子
王僧䖍臨沂人泰始中出為輔國將軍吳興太守秩中
二千石僧䖍不禮佞人阮佃夫佃夫言于明帝使御史
中丞孫􁑢奏僧䖍前蒞吳興多有謬命檢到郡至遷凡
用功曹五官主簿至二禮吏署三𫝊及度與弟子合四
百四十八人又聽民何系先等一百十家為舊門委州
檢削坐免官後歴開府儀同三司諡簡穆(南齊/書)
謝朏字敬冲陽夏人十嵗能屬文永明中遷都官尚書
中書令侍中出為吳興太守歴司空諡靖
　朏在吳興論啟公事稽晩㵸輙代朏為啟上知非朏
　手跡被問見原初朏在吳興㵸于征虜渚送别朏指
　㵸口曰此中惟宜飲酒
謝㵸字義潔遷司徒左長史出為吳興太守歴太子詹
事諡簡長城縣民盧道優家遭刼誣同縣殷孝悌等四
人為刼㵸收付縣獄考正孝悌母駱詣登聞訴稱孝悌
為道優所誹謗横劾為刼一百七十三人連名保徴在
所不為申理㵸聞孝悌母訴乃啟建康獄覆道優理
窮欵首依法斬首有司奏免㵸官
王琨臨沂人初名崐崘宋始為吳興太守入齊歴光祿
大夫(南/史)
　琨𫝊吳郡太守琨守吳興别見吳慶之𫝊
李安民南蘭陵人齊髙祖私人吳興太守封康樂侯歴
尚書左僕射諡肅
　安民李延夀以唐諱易為安人今據齊書正之
　吳興有項羽神䕶郡聽事太守不得上太守到郡必
　須祀以軛下牛安民奉佛法不與神牛着屐上聽事
　又于聽上八闗齋俄而牛死葬廟側今呼為李公牛
　塜
蕭恵休蘭陵人永明四年為廣州刺史罷任獻奉傾貲
上勅茹法亮曰可問蕭恵休故當不侵私耶吾欲分受
之也永元元年從吳興太守徴為尚書右僕射吳興郡
項羽神舊酷烈人云恵休事神謹故得美遷于時朝士
多見殺二年恵休還至平望帝令服藥而卒
謝覧字景滌陽夏人㵸子也覧尚齊錢塘公主仕梁歴
吏部尚書出為吳興太守卒于官贈中書令
蕭子顯字景陽齊豫章王子也齊世封寜都侯入梁歴
國子祭酒吏部尚書子顯簡通賔客不畏鬼神愛山水
為伐社文以見其志飲酒數斗頗負才氣及掌選見九
流賔客不與交言但舉扇一撝而已衣冠竊恨出為吳
興太守以恃才傲物諡驕
蕭正仁字公業為吳興太守有治能天監十年諡哀(臨/川)
(王宏/子)
蕭映字文明新渝侯普通二年為吳興太守郡累不稔
大通三年野榖生武康凡二十二處自此豐穰映製嘉
榖頌以聞
蕭昻字子明梁宗室普通四年出為吳興太守累官領
軍將軍封湘隂侯諡曰恭
王彬字思文臨沂人(闕/)　文章習篆𨽻與兄志齊名時
人語曰三眞六草為天下寳尚齊高祖女臨海長公主
入梁為呉興太守歴吏部尚書諡惠彬立身清白推賢
進士有古君子風
王騫字𤣥成臨沂人歴度支尚書中書令出為吳興太
守復徴為尚書郎給事中諡安
孫亷字思約東莞人天監初傾意貴要得為列卿歴晉
陵吳興太守然處官平直遂以善政稱武帝嘗曰東莞
謙亷而已謙即亷叔父也
孟侯亶字世龍譙人歴都官尚書給事累遷吳興太守
豫州刺史豐城縣公諡襄
元景仲魏文裔也以父法僧來歸封枝江縣公歴廣州
刺史侯景作亂遣信誘之景仲乃舉兵將下應景㑹江
西督䕶陳覇先等起兵攻之覇先狥其衆曰朝廷以元
景仲與賊連從謀危社稷今使曲江公勃為刺史鎮撫
此州衆聞之皆棄甲而散景仲乃自縊而死
蕭琛字彦瑜蘭陵人守宣城後為吳興太守郡有項羽
廟土人名為憤王甚有靈騐遂于郡㕔事安牀幕為神
座公私請禱二千石皆于㕔拜祠而避居他室琛至著
屐㕔事聞室中有叱聲琛厲色曰生不能與漢祖爭中
原據此㕔事何也因徙之于廟琛歴特進光祿大夫諡
曰平(以下並/梁書)
蔡撙字景節濟陽人歴侍中吳興太守累遷中書令諡
康
張稷字公喬瓌弟也梁武起兵稷弑東昏迎梁武封江
安縣子歴吳興太守徴僕射後為青冀二州刺史為州
人所害
張嵊字四山稷子也嘗為湘東王長史王暇日𤣥言因
為之筮得節卦謂嵊曰卿後當東入為郡恐不得終其
天年嵊曰貴得其所耳還為太府卿吳興太守殉侯景
之難賊平元帝追贈侍中開府儀同三司諡忠貞子
裴之横字如岳聞喜人少好賔重氣俠不事産業兄之
髙乃為絞被疏食以激厲之横嘆曰大丈夫富貴必作
百幅被後為吳興太守作為百幅被以成其志後沒蘄
城之難贈司空諡忠壯
張纉字伯緒范陽人尚富陽公主封利亭侯起家秘書
郎出為吳興太守歴雍州刺史侯景之難為岳陽王詧
所害諡簡憲
紹泰元年震州刺史杜龕舉兵攻信武將軍陳蒨于長
城義興太守韋載據郡以應之丁丑韋載降義興平遣
晉陵太守周文育率軍援長城太平元年正月鎮東將
軍震州刺史杜龕降詔賜死曲赦吳興郡(梁/書)
王勱字公濟臨沂人博渉書史恬然清簡梁世以國子
生舉髙第歴五兵尚書紹泰元年以侍中中書令兼丞
相長史時吳中遭亂民多乏絶乃以勱監吳興郡入陳
歴尚書左僕射諡曰温(以下/陳書)
袁樞字踐言昻孫紹泰中歴吏部尚書吳興太守遷尚
書左僕射諡簡懿
吳明徹字通昭泰郡人天嘉元年遷吳興太守及引辭
之郡帝謂曰吳興雖郡帝鄉之重故以相授後以功封
南平郡公進司空南兖州刺史
沈不害字孝和武康人大建中為戎昭將軍監吳興郡
事
徐度字孝節安陸人紹泰二年除信威將軍郢州刺史
兼領吳興太守歴司空諡忠肅子敬成大建五年除貞
威將軍吳興太守歴安州刺史諡忠
杜稜字維盛錢塘人少落魄游嶺南從髙祖恒典書記
陳受禪歴中領軍侍中天嘉元年封永城縣侯大建中
出為鎮東將軍吳興太守累官光祿大夫諡成
桂陽王伯謀字深之大建十年出為持節都督吳興諸
軍事中郎將吳興太守
新安王伯固字牢之世祖第五子大建元年授使持節
督吳興諸軍事平束將軍吳興太守
武陵王伯禮字用之大建初為吳興太守在郡恣行暴
掠為有司所劾
徐綜稜威將軍駙馬都尉出為吳興太守(談/志)
　綜堅之曽祖也見文苑英華别見宫闈徴
周寳安字安民義興人父文育縶于王琳除員外散騎
侍郎文育歸復除貞威將軍吳興太守文育為熊曇朗
所害徴還天嘉二年重除雄信將軍吳興太守襲夀昌
縣公歴衞尉卿諡成子䂮嗣位晉陵定逺二郡(陳書寳/南史)
(安/𫝊)
　寳安兩任吳興觀史始曰除繼曰復除三曰重除自
　明若初任屬之文育則宜即書文育𫝊矣何文育逃
　歸下南史云請罪詔不問復其官爵陳書云尋授使
　持節散騎常侍鎮南將軍開府儀同三司耶談志能
　致疑而不能讀史并載其父子及孫三世又先䂮而
　後寳安殊可笑也(元/衢)
任忠字奉誠小字蠻奴汝隂人以戰功封梁信郡公出
為吳興内史及隋師濟江忠自吳興入赴屯兵朱雀門
忠議固守䑓城苦請勿戰後主從孔範言乃戰及軍敗
忠降隋
胡頴字方秀吳興東遷人天嘉元年除散騎常侍吳興
太守諡壯
錢道戢大建二年除仁威將軍吳興太守未行改授郢
州刺史
常鼎字超盛杜陵人梁開府叡孫鼎博渉經史明隂陽
逆制善相術仕梁起家湘東王叅軍陳武帝受禪拜黄
門侍郎大建中為聘周使歴臨海王長史行吳興郡事
入為太府卿至徳初鼎盡質貨田宅寓僧寺友人毛彪
問其故答曰江東王氣盡此矣吾與爾當葬長安期運
將及故破産耳初鼎聘周常與髙祖遇鼎曰觀公容貌
不久必大貴貴則天下一家嵗一周天老夫當委贄願
自愛及陳平馳召之授上儀同三司(隋/書)
李徳林字公甫車博陵安平人徳林能文章隋有天下為
内史令封安平縣公每賛平陳之計後出為湖州刺史
贈大將軍諡曰文(隋/書)
　
　
　
　
　
　
　
　呉興備志卷三
欽定四庫全書
　吳興偹志卷四　　　　　明　董斯張　撰
　　官師徴第四之三
　　　郡守(唐/)　(呉越/)
武徳載河南緱氏人天后從父弟湖州刺史(唐武元/衡𫝊)
崔元譽清河人崔順博陵人陸海吳郡人竇季安洛陽
人楊鑑馮翊人並湖州刺史(唐宰相世系表並以上/五人蒞任年月  不詳)
韋章韋敬先京兆人並出逍遥公房湖州刺史韋明敭
京兆人出鄖公房守湖州歴華州刺史(以上四人蒞任/年月載談志)
徐嶠之開元十三年自吉州刺史授(談/志)
　嶠之字惟嶽㑹稽人見徐浩𫝊即浩父也
杜位襄陽人考功郎中湖州刺史(唐宰相/世系表)
　張按舊唐書李林甫子壻杜位為補闕少陵有杜位
　宅守嵗詩云守嵗阿咸家又有寄位詩云近聞寛法
　離新州想見歸懐尚百憂盖位以林甫故得竄至乾
　寜中朝廷寛其罪移之于近郡也少陵寄位詩正渠
　刺湖州時耶
周擇從自饒州刺史移湖州有令聞歴尚書禮部侍郎
(談志叅顧况刺史㕔壁/記栁宗元龍安禪寺碑)
獨孤問俗上元元年自明州刺史授(談/志)
　李史魚遷侍御史充幽州行軍司馬隔于兇盗詔不
　下達公與獨孤問俗宻結壯俠志圖博浪之舉間遣
　表章請固河潼之守帝用深嘉吾謀未行(梁肅李史/魚墓志)
宜興髙智周作相同邑蔣繒往見之智周妻以女生子
挺歴湖延二州刺史(宜興/志)
　明皇時監察御史蔣挺坐法勅令朝堂杖之張守珪
　奏曰御史憲司清望耳目之官有犯當殺即殺當流
　即流不可决杖士可殺而不可辱也(唐/書)
徐元之建昌人年十七第進士累遷監察御史諫議大
夫開元七年出為湖州刺史有集十卷(一統/志)
鄭繇者鄭州滎陽人北齊吏部尚書述五代孫也繇嗣
聖元年進士工五言詩開元初岐王範刺岐州繇為長
史範失白鷹繇為失白鷹詩當時以為絶唱後為湖州
刺史(舊唐/書)
徐煇開元二十三年自登州刺史授不曾之任轉洪州
刺史(談/志)
唐沛郡武太冲為吳興太守增葺舊㕔棟宇既就有大
白蛇長數丈横于㕔前筮者曰此項王神也不宜損宜
奠祀之太冲以為正以勝邪吾以子養百姓蛇何能為
有頃蛇遂死(談/志)
盧㓜平寳應三年自杭州刺史授(談/志)
令狐綯字子直華原人平章事楚之子也太和四年登
進士第㑹昌五年自户部員外郎出為湖州刺史大中
二年召拜考功郎中尋知制誥充翰林學士四年改兵
部侍郎同中書門下平章事輔政十年累官吏部尚書
右僕射涼國公先是宣宗謂白敏中曰憲宗葬道遇風
雨六宫百官皆避見頎而髯者奉梓宫不去果誰耶敏
中曰令狐楚上曰有子乎敏中曰緒少風痺不勝用綯
今守湖州因曰其人宰相器也即召之(舊唐書令狐綯/白敏中二𫝊)
顔真卿轉湖州刺史政尚清靜長孤養老徹冗浚湟式
亷明進賢碩特責大指而已郡人恱之立碑頌徳(令狐/峘魯)
(公神/道碑)
　公字清臣小名羡門子别號應方(魯公/行狀)
　大厯八年癸丑公年六十五正月至任七月追建放
　生池碑銘十二月有沈氏述祖徳記九年甲寅公年
　六十六作妙喜寺碑十一年丙辰公年六十八十二
　年丁巳公年六十九四月有栁惲西亭記元載誅楊
　綰薦公四月召于湖州四月有項王碑行述八月為
　刑部尚書(魯公/年譜)
蕭定字梅臣瑀曾孫歴湖州刺史朱泚反詭姓名為張
誕不凂于賊後擢太子太師(唐/書)
　邵說為吏部侍郎薦户部郎中蕭定自代不許
裴清刺湖州始進金沙泉表上之清在郡時嘗撰吳興
太守歴官記(叅談志顧應/祥長興志)
第五琦字禹珪長安人少以吏幹進頗能言强國富民
術歴户部侍郎判度支進同中書門下平章事累封扶
風郡公坐與魚朝恩善刺括州徙饒湖二州後為太子
賔客(唐/書)
袁髙字公頥滄州人歴御史中丞建中二年出為湖州
刺史尋拜給事中貞元元年徳宗復用盧杞刺饒州命
髙草詔髙執不可改命舍人草之詔不下仍陳京等論
奏髙又爭論于上遂追饒州制翌日遣使慰髙云朕思
卿言深理切當憲宗朝宰相李吉甫常言髙忠鯁詔贈
禮部尚書(叅兩/唐書)
范傅正字西老順陽人舉進士又以博學宏詞登甲科
歴歙州刺史轉湖州以政事修理聞擢為歙宣觀察使
受代至京師憲宗聞其里第過侈薄之因拜光祿卿傅
正精悍有立好古自勵及為亷察頗事奢侈(唐/書)
李齊運拜禮部尚書無學術不知大體薦李琦為浙西
觀察使受賂數十萬計舉李詞為湖州刺史既而邑人
告其賍犯上以齊運故不問而遣之(舊唐/書)
于頔字允元河南人湖州刺史歴左僕射平章事燕國
公諡曰思
　頔改蘇州追憾湖州舊尉封杖以計强决之(文獻/通考)
辛秘字藏之隴西人貞元中登開元禮科髙郢為太常
卿嘉其禮學授太常博士元和元年刺湖州祕以平李
錡功天子親以金印紫綬賞之僉曰秘才堪將帥急徴
為河東軍司馬兼御史中丞歴官工部尚書潞州節度
使久歴重任家無豐財為時所稱諡曰昭(舊唐書叅牛/僧孺辛秘碑)
(祕平李錡/詳戰守徴)
顔防為湖常二州刺史(見舊唐書温公資治通鑑宋髙/僧𫝊及文苑英華李紳辛祕二)
(碑/)
　勞志及唐志俱以為顧防誤防以永貞元年四月自
　澧州刺史授除常州刺史明載談志中勞志雖誤以
　顔為顧幸猶存常州一事可以通鑑諸書考証之若
　唐志則盡去其除目即謬誤何從辨之乃知昔之人
　明載遷除日月良有逺識在古書真不可妄删字句
　也李錡恃恩驕恣猖狂弄兵幾效吳濞故事當時非
　防之竒謀矯制馳檄同仇則辛祕輩亦如蘇州刺史
　李素見縛賊營生致錡幕矣是役也保障江南防功
　第一祕次之當時祕有金紫之賞而顔防者殊寂寂
　未聞豈史偶失書耶抑在朝諸君子祖匡衡故智反
　以矯制為戎首耶防故一竒士刺湖時必有殊績作志
　者且并其姓亦誤書非牛李二丞相劉太保通慧禪
　師司馬公諸書顔公與曹蜍李志等耳
崔元亮字晦叔磁州人貞元初進士歴湖曹二州太和
中為諫議大夫鄭注誣宋申錫捕逮倉卒内外震駭元
亮率諫官叩延英苦諫帝感悟頃之移疾歸東都召為
虢州刺史卒贈禮部尚書元亮晩好黄老清靜術故所
居官未久輒去(叅兩/唐書)
　元亮刺湖州聚羡財而代逋租謹茶法以防黠吏脩
　堤塘以偹嵗旱罷民賴之如依父母(白居易崔/公墓志)
張文規河東人宰相𢎞靖子也歴吏部員外郎右丞韋
温劾之云長慶中𢎞靖䧟在幽州文規徘徊京師不尋
赴難不宜塵汚南宫出為安州刺史累遷御史中丞(舊/唐)
(書/)
　文規嘗刺湖州著吳興雜録
薛戎字元夫寳鼎人居陽羡江西觀察使李衡辟置幕
府累衢湖常三州刺史遷浙東觀察使戎為吏不尚約
束詭名譽其有善歸之所部故居官時無灼灼可驚者
已罷則懐之俸入之餘散于宗族身沒之後人無譏焉
(叅兩/唐書)
　公年四十餘始脫褐衣為吏歴刺三州所至以亷貞
　寛大稱朝廷嘉之(韓愈薛/公墓志)
　公移刺湖州其最患人者荻塘湖水瀦淤逼塞不能
　負舟公濬之百餘里(元稹薛公/神道碑)
楊漢公字用乂𢎞農人擢進士釋褐為李絳興元從事
絳遇害遁而獲免歴湖亳蘇三州擢荆南節度使召為
工部尚書或劾漢公治荆南貪降祕書監更天平宣武
節度使(舊唐/書)
　王仲脩收唐湖州刺史楊漢公書有鍾法(米襄陽/志林)
　漢公汝士弟樂天之内弟兄也(見長/慶集)
鄭仁規滎陽人宰相肅孫也仁規有俊才文翰髙逸累
遷拾遺補闕尚書郎湖州刺史(舊唐書/鄭肅𫝊)
　仁規守湖與陸龜䝉友善見龜䝉紀事詩載掌故
陸龜䝉少髙放通六經大義尤明春秋舉進士一不中
往從湖州張博游博歴湖蘇二州辟以自佐(新唐/書)
韋珩太和五年自江州刺史授未視事卒(談/志)
杜牧字牧之舉賢良方正俄而澤潞平畧如牧䇿歴司
勲員外郎兼史職改吏部乞為湖州刺史踰年遷中書
舍人牧剛直有竒節不為齪齪小謹敢論列大事指陳
利病尤切至少與李甘宋祁善其通古今善處成敗甘
等不及也(唐/書)
王鉅厯駕部員外郎中中書舍人知制誥見英華錢珝制
　鉅湖州刺史載郡志
姚朂字斯勤崇裔孫長慶初擢進士累遷諫議大夫更
湖常二州刺史為宰相李徳裕厚善及徳裕為令狐綯
等譛逐摘索支黨無敢通勞問既居海上家無貲病無
湯劑朂數餽餉候門不薄時傳為厚終䕫王傅自作夀
藏于萬安山南原崇瑩之傍署兆曰寂居穴坟曰復真
堂中剟土為牀曰化䑓而刻石告後世(唐/書)
　鹽鐵判官姚朂知河隂縣嘗雪寃獄鹽鐵使崔珙奏
　加酬奬令權知職方員外郎韋温執奏曰國朝已來
　郎官最為清選不可以賞能吏乃改朂檢校禮部郎
　中翌日帝謂楊嗣復曰韋温不放姚朂入省有故事
　否嗣復對曰韋温志在銓擇清流然姚朂士行無玷
　梁公元崇之孫自殿中判鹽鐵案陛下奬之宜也(韋/温)
　(傳/)
杜孺休乾符元年自户部郎中授選司勲郎中中和三
年再授(談/志)
　孺休字休之累擢給事中大順中錢鏐遣弟球攻蘇
　州破之以海昌都將沈粲行刺史事而昭宗更命孺
　休為之以粲為制置指揮使鏐不恱宻遣粲害焉(唐/書)
　(宰相世系表/云襄陽人)
乾寜三年十一月湖州刺史李師恱求旌節詔置忠國
軍于湖州以師恱為節度使賜告身旌節者未入境戊
子師恱卒楊行宻表師恱子前綿州刺史彦徽知州事
(資治/通鑑)
　中和四年武寜將李師恱與尚讓追黄巢至瑕邱敗
　之巢衆殆盡
　乾寜二年董昌搆湖州刺史李師恱率兵四千餘人
　侵我封境三年正月楊行宻將安仁義出戰船從湖
　州將渡江以應董昌王命許再思等禦之仁義竟不
　敢渡(吳越/偹史)
鮑君福清泰元年自鎮海軍節度副使授(談/志)
　君福餘姚人性淳厚有膽氣能馬上舞雙劍從錢鏐
　征伐有功累遷保順軍節度使檢校太尉諡忠壯(一/統)
　(志/)
　光啟二年錢鏐自諸暨越平水鑿山開道五百里出
　曹娥埭浙東鎮將鮑君福帥衆降之(資治/通鑑)
　鮑家田吳越相鮑慶臣采地也(西湖游覧志/慶臣君福子)
湖州刺史李繼徽以州附淮南牙將沈攸拒之繼徽遂
奔王親廵吳興取繼徽家屬凡二百餘人而還湖州平
王命海昌鎮將髙彦為湖州制置使(以下吳/越偹史)
　髙彦字子竒海鹽人前後從征悉有功及繼徽棄郡
　奔淮南王親廵吳興其將沈攸等皆以已功有代守
　之望王遂題詩一章于嬰蘭堂在湖州東南溪次末
　云須將一片地付與有心人衆亦不測王將登舟始
　言曰吾以此郡付汝宜善撫之彦性淳厚居十一載
　政頗簡便將終有道塲山僧如訥訥口能容拳手垂
　過膝及入州城彦以師事之一日彦與之語訣别未
　幾而卒
梁開平三年十月湖州刺史髙澧二于我遣其黨焚義
和臨平等鎮王命弟鏢率師討之四年二月澧導淮南
將李簡陳璋入其境都將盛師友沈行瑜閉城不納王
遣子元璙禦之淮人挾澧而遁(澧髙彦/第三子)
梁開平四年三月癸巳王廵吳興命弟鏢為刺史癸卯
至自吳興乾化元年鏢酗酒殺人恐王罪之十月辛亥
殺都監潘長推官鍾安徳奔于吳(吳越偹史叅/資治通鑑)
錢元瓘吳越王子也乾化三年湖州刺史(資治/通鑑)
吳越司賔使沈韜文湖州人有㳺西湖詩云菰米蘋花
似故鄉不是不歸歸未得好花明月一思量武肅憫其
思鄉授以湖州刺史(古今詩話/詩遺一句)
吳越王錢鏐卒子元瓘立内牙指揮使劉仁杞及陸仁
章久用事為衆所惡一日諸將共請誅之元瓘喻之曰
二將事先王久吾方圖其功汝曹乃欲逞私憾而殺之
可乎吾為汝主汝當禀吾命不然吾歸臨安以避賢路
衆懼而退乃以仁章為衢州刺史仁杞為湖州刺史(宋/史)
右統軍使胡進思湖州人開運二年十一月吳越王𢎞
佐出進思為湖州刺史既而復以他故留(進思始末詳/載資治通鑑)
　進思髙澧舊將也(談/志)
　進思字克開妻杜氏子璟工部尚書(龔茂良靈/昌廟記)
錢偡年十八出為湖州刺史有妖巫登大樹恣為鬼神
語州人驚畏偡曰妖由人興命注弩而射巫果請命因
鞭之州人大服(吳越偹史/浙江通志)
錢儼字誠允俶異母弟本名信淳化初改焉開寳三年
代兄偡知湖州充宣徳軍安撫使太平興國二年從俶
之請授新媯儒等州觀察使仍知湖州(宋/史)
　
　
　
　
　
　呉興備志卷四
欽定四庫全書
　吳興偹志卷五　　　　　明　董斯張　撰
　　官師徴第四之四
潘慎脩字成徳莆田人歴知湖梓二州淳化中祕書監
李至薦之命以本官知直祕閣慎脩善奕棋太宗屢召
對奕因作棋說以獻大扺謂棋之道在乎恬黙而取舍
為急仁則能全義則能守禮則能變智則能兼信則能
克君子知斯五者庶幾可以言棋矣因舉十要以明其
義太宗覧之稱善歴兩浙廵撫副使(宋/史)
齊廓字公弼㑹稽人舉進士歴知明湖舒三州積官光
禄卿廓寛柔恭謹人犯之不校弟唐為吉州司理參軍
嘗與賢良方正對䇿入等越州蔣堂奏廓及唐父母垂
老窮居鄉里二子委而之官唐復久不歸省于是罷唐
令歸侍養廓方使湖南雖置不問然士論薄之(宋/史)
丁度字公度祥符人累遷中書舍人時葉清臣請商州
置監鑄大錢以一當十度奏曰漢之五銖唐之開元及
國朝錢法輕重大小最為折衷歴代改更法雖精宻不
能期年即復改鑄議者欲䋲以峻法革其盗鑄昔漢變
錢幣盗鑄死者數十萬唐鑄乾元及重輪乾元錢錢輕
幣重嚴刑不能禁止今禁旅戍邊月給百錢得大錢裁
十不可畸用舊錢不出新錢愈輕則芻糧增價臣嘗知
湖州有扺茶禁者受千錢立契代鞭昔在京西有盗殺
人取其敝衣直不過數百錢盗鑄之利不啻數倍何以
禁止度叅知政事諡文簡(宋/史)
楊紘刑部郎中至和元年十一月視事轉兵部郎中(談/志)
　紘字望之浦城人億從子為億後用廕補官歴江東
　轉運按察使屬嵗饑開倉賑濟之吏持不可紘曰義
　倉為民也稍稽人將殍矣紘用法嚴急與王綽王鼎
　號江東三虎官至太常少卿平生集書數萬卷手抄
　寔事名窺豹篇(宋史八/閩志)
王鬷字總之趙州人曹利用得罪鬷以所厚出知湖州
歴叅知政事知樞宻天聖中鬷嘗使湖北見曹瑋謂曰
君異日當柄政願留意邊防鬷曰何以敎之瑋曰嘗使
人覘元昊狀貌異常他日必為邊患鬷未以為然比再
入樞宻元昊反帝數問邊事鬷不能對及西征失利議
刺鄉兵又久未决鬷出知河南府始嘆瑋之明識贈户
部尚書諡忠穆(宋/史)
章岷字伯鎮司馬温公有送章伯鎮知湖州詩江鄰幾
有晩赴館宿覩吳興太守章伯鎮題壁記詩
　岷以集賢校理知湖州(談/志)
　岷浦城人舉進士與范仲淹同賦鬭茶歌岷詩先就
　仲淹覧之曰此詩真可壓倒元白官至光祿卿(八閩/通志)
刁衎字元賔冀州人大理寺丞獻文四十篇召試授殿
中丞通判湖州歴比部員外郎充崇文院檢討(宋/史)
　衎後知湖州見郡志
胡宿字武平晉陵人知湖州歴樞宻副使太子太師諡
文恭宿清謹忠寔内剛外和羣居不譁笑言必思而後
對故臨事重慎不輙發發亦不可囬止居母䘮三年不
至私室少與一僧善僧有祕術化金石為黄金且死將
授宿使葬之宿曰後事當盡力他非所冀也
　宿知湖州前守滕宗諒大興學校費錢數十萬通判
　寮吏皆疑以為欺不肯書歴宿誚之曰君輩佐滕侯
　久矣苟有過曷不早正乃隂拱以俟其去而非之豈
　昔人分謗之意乎坐者大慚謝其後湖學為東南最
　宿之力為多(西吳/里語)
嘉祐中鮑軻知湖州購秀州田十頃為學糧嵗可食百
員(顧臨湖/學田記)
　軻永嘉人歴太常少卿(葉水心鮑/清卿墓志)
徐起字豫之鄄城人舉進士終知湖州有善政(宋/史)
馬尋鄆州須城人歴兩浙轉運使歴知湖州州饑人或
羣入富家掠囷粟獄吏鞫為强盗尋曰此脫死耳情與
强盗異奏得減死論著為例終司農卿(浙江/通志)
　馬尋字子正祥符初進士授吳江簿兄彛戒之曰到
　任半載可誦律書為治民之本後彛至縣詰之荅曰
　治在孔道疲于賔餞未暇及也彛不恱尋曰少緩期
　諷之至冬果精律學繼登朝籍久叅法寺有平允之
　譽累著治聲彛之力也(姑蘇/志)
謝泌字宗源歙州人少好學有志操第進士累遷殿中
丞獻所著文十篇古今𩔖要三十卷召試中書直史舘
進銀䑓司出知湖州歴太常少卿判吏部銓卒年六十
三泌性端直為政有恵愛頗好方外之學疾革服道士
服端坐而逝(宋/史)
張昷之字景山滌人進士及第歴河北轉運使保州卒
殺通判石待舉為亂昷之自魏馳至城下召諸將部分
攻城平之後以事被謫歴知湖州以光祿卿致仕昷之
善吏事所至有聲(宋/史)
鮑當以職方員外郎知湖州有清風集一卷(談/志)
　鮑當善為詩景徳二年進士第及為河南府法曹薛
　尚書映知府事當失其意初甚怒之當獻孤雁詩天寒
　稻粱少萬里孤難進不惜死君庖為帶邊城信薛大
　嗟賞不復以掾屬待之(温公/詩話)
張田字公載澶淵人歐陽脩薦其才歴提㸃湖南刑獄
唐介與司馬光狀其傾險改知湖州歴直龍圖閣知廣
州田伉直自喜好嫚罵氣陵其下然臨政以清作欽賢
堂繪古清刺史像日夕師拜之蘇軾嘗讀其詩以侔古
亷吏云(宋/史)
盛申甫司封員外郎集賢校理嘉祐三年十月視事五
年十月罷治平二年五月再任(談/志)
　申甫餘杭人叅政盛度子嘗為福建轉運使頗以修
　潔稱(宋史/新編)
陳亞字亞之揚州人慶厯三年以金部郎中知湖州仕
至太常少卿近世滑稽之雄也嘗著藥名詩百餘首行
于世若風月前湖近軒忩半夏凉棋怕臘寒呵子下衣
嫌春暖宿紗裁及贈祈雨僧云無雨若還過半夏和師
晒作葫蘆羓之𩔖極為膾炙亞嘗言藥名用于詩無所
不可或曰延胡索可用乎亞朗吟曰布袍袖裏漫懷刺
到處遷延胡索人此可贈游謁窮措大聞者莫不大笑
(青箱雜記迂叟/詩話叅談志)
　亞喜蓄書家蔵數千卷(見青波/雜著)
　亞詩如浪平天接影山盡樹囬身皆深得作者之格
　又有惜竹詩云出檻亦不剪從敎長瘦叢年年當盛
　夏葉葉是清風句清格老皆此𩔖(墨客/揮犀)
龎籍字醇之武城人仁宗朝歴同中書門下平章事以
使相出知湖州累封潁國公諡莊敏籍曉律令長吏事
治民頗有恵愛(宋/史)
　按籍之守湖僅載沈括夢溪筆談及攷仁宗紀第云
　皇祐五年龎籍罷知鄆州籍本𫝊復云歴知并州青
　州秀州(闕/)州初未言涖湖也然存中嘉祐二年登第
　莊敏事其所目擊者又家錢唐去吳興僅百里寜有
　父母之邦而紀載舛錯乃爾豈托克托輩脩史時删之
　耶
唐淑問字士憲江陵人介子也第進士擢監察御史裏
行歴數中丞滕甫之短神宗以為邀名出刺復州歴知
湖州哲宗立司馬光薦其行已有恥召為左司諫(宋/史)
滕宗諒字子京河南人舉進士累遷左司諫坐言宫禁
事降知信州徙湖州問民疾苦省視風俗請胡瑗為敎
授歴天章閣待制知蘇州宗諒尚氣倜儻自任及卒家
無積財所涖州喜建學而湖州最盛所著有諫疏二十
餘篇(宋/史)
　宗諒在湖州進柑子詩仁宗賜奬諭勅書(談/志)
陳侗字成伯太常博士集賢校理知湖州(東林/山志)
　侗莆田人富弼知汝州辟侗從事官至寳文閣待制
　(八閩/志)
孫覺字莘老髙郵人熈寜二年詔知諫院王安石早與
覺善驟引用之將援以為助青苗法行覺條奏其妄安
石覧之怒出知廣徳軍哲宗即位遷右諫議大夫論宰
相蔡確韓縝進不以徳擢御史中丞紹聖中以元祐黨
奪官徽宗即位復之(宋/史)
　莘老至嵗適大水湖人饑將相率亡去莘老大振廪
　勸分躬自撫循勞來出于至誠富有餘者爭出粟以
　佐官所活不可勝計(墨妙亭記/薛文忠集)
李常字公擇建昌人熈寜中為右正言疏言均輸青苗
歛散取息傅㑹經義何異王莽猥拆周官片言以流毒
天下安石見之遣所親宻諭意常不為止落校理通判
滑州元豐中詔遷禮部侍郎哲宗立進户部尚書所著
有文集奏議詩𫝊元祐㑹計録常與孫覺齊名俱受知
呂公著其論議趨舎大略多同(宋史/)
　常與覺皆知湖州歴中丞常黄庭堅母舅覺庭堅婦
　翁尤可異也公擇在吳興政尚寛簡日與賔客笑咏
　吏民安樂之郡以大治(秦少游李/公行狀)
陸元光字䝉老長興人熈寜中進士歴吳興知州軍事
朝奉大夫集賢院學士提舉南京鴻慶宫(東林山志叅/西吳里語)
余中字行老宜興人熈寜五年偕兄貫試禮部中領選
而貫黜請自黜以薦兄有司雖不許而士論嘉之次年
魁廷對紹聖三年使金還奏河朔城隍墮圯乞從宻院
行下葺治以戒不虞宣靖間金人長驅直入城守多不
固議者始思其言以霅川守致仕(宜興/志)
章惇字子厚浦城人父俞徙蘇州惇初生時父母欲不
育浸以水盆後復育之熈寜初王安石恱其才為三司
使吕恵卿去位鄧綰論惇同惡出守湖州嘗以詩寄東
坡坡用其韵和之曰方丈仙人出淼茫髙情猶愛水雲
鄉云云絳闕雲䑓總有名應須極貴又長生云云前一
詩言其出𣺌茫而終貴顯後一詩言其好爐火而餌茯
苓皆善謔也子厚得詩不樂數日(宋史叅菊坡叢/話全詩入藝文)
王異司封郎中充秘閣校理治平四年七月視事(談/志)
王介性輕率出守湖州荆公以詩送之云吳興太守美
如何桞惲詩才未足多遥想郡人迎下擔白蘋洲渚正
滄波其意以水值風起波也介喻其意遂和十篇盛意
而頌于荆公其一曰吳興太守美如何太守從來惡祝
鮀生若不為上柱國死時猶合代閻羅荆公笑曰閻羅
見闕請速赴任(東軒/筆録)
　介字石甫常山人性强記負直氣累官至祕閣校理
　與安石甚欵未嘗降意相下初安石屢召不起後受
　學士之命介以詩寄之有云草廬三顧動春蟄蕙帳
　一空生曉寒盖有所諷云(石林/詩話)
蘇軾元豐二年己未年四十四嵗四月二十日到湖州
五月五日同王子立子敏及兒子邁徧遊湖城小城看
荷花作詩是月過賈耘老水閣作詩又次前韵耘老少
伎號雙荷葉作詞又至黄龍洞祈雨七月七日作文與
可畵篔簹偃竹記是月何大正舒亶李定言公作為詩
文謗訕朝政國子博士李宜之狀亦上七月三日進呈
奉㫖送御史䑓勘二十八日皇甫遵到湖州追攝過南
京張文定公上劄范蜀公上書救之郡人懐徳作消灾
道塲(東坡/年譜)
　皇甫遵追攝蘇軾軾在告祖無頗權州事(孔平仲謹/苑詳𤨏徴)
唐詢字彦猷錢塘人以父肅任為將作監主簿天聖中
詔許天下士獻文章應詔者百數有司第其善者詢數
人而已詔賜進士及第知長興縣工部員外郎直史舘
知湖州歴知制誥以叅知政事曾公亮親嫌出知蘇州
從杭青二府進翰林侍讀學士進給事中贈禮部侍郎
詢晩改節知湖州納官妓為妾好蓄硯著硯録子坰(宋/史)
唐坰字林夫元祐八年以左朝散郎知湖州(談志叅樓/㵸䟦唐林)
(夫父/子帖)
　唐坰以父任得官熈寜初上書云秦二世制于趙髙
　乃失之弱非失之强神宗恱其言又云青苗法不同
　宜斬大臣異議如韓琦者數十安石尤喜之薦使對
　賜進士出身為崇文校書上薄其人除知錢塘縣安
　石欲留之乃令鄧綰薦為御史遂除太子中允數月
　將用為諫官安石疑其輕脫將背已立名不除職以
　本官同知諫院非故事也坰果怒奏二十餘疏論時
　事皆留中乃因百官起居日叩陛請對至御座前搢
　笏展疏目安石曰王安石近御座聽劄子大聲宣讀
　凡六十餘條大畧以安石専作威福曾布等表裏擅
　權天下但知憚安石不復知有陛下王珪曲事安石
　無異厮僕且讀且目珪珪慚懼俯首元絳薛旬陳繹
　安石頥指氣使無異家奴張琥李定為安石爪牙張
　商彛乃安石鷹犬至詆為李林甫盧杞上屢止之坰
　慷慨自若讀已下殿再拜而退侍臣衛士相顧失色
　閣門糾其凟亂朝儀貶潮州别駕鄧綰申救之且自
　劾繆舉安石曰此素狂不足責改監廣州軍資庫
王安禮字和甫臨川人安石弟直集賢院出知湖州歴
尚書左丞安禮偉風儀論議明辨頗以經綸自任而濶
畧細謹常救蘇軾之獄劾舒亶䇿徐禧必誤國沮李憲
節度(宋/史)
刁約字景純天聖中進士蘇子瞻有答湖守刁景純書
(載藝/文)
　約康定中與歐公同在舘閣修禮書後直史舘浩然
　有山水志掛冠而歸築室潤州號藏春塢日游息其
　中東坡題云年抛造物甄陶外春在先生杖屨中(氏/族)
　(大/全)
　景純與東坡同年舉進士熈寜中為於潜令軾倅杭
　時行縣為賦野翁亭詩云有我來觀政問俗謡皆云
　吠犬足生氂之句其行政恵利可見(杭州/府志)
閭邱孝直字公顯元豐中知湖州嘗知黄州後致仕居
吳中東坡有水龍吟詞贈之(談志叅東/坡全集)
　孝直一作孝忠見坡詩集註
晁補之字無咎鉅野人舉進士第一神宗閱其文曰是
深于經術者元祐初遷校書郎知湖州歸葬因自號歸
來子補之文章竒卓出于天成尤精楚詞集屈宋以來
賦咏為變離騷安南用兵著罪言一篇議者以為通逹
世務(宋/史)
林希字子中長樂人元祐元年以集賢修撰知湖州歴
同知樞宻院事諡文節(宋史叅/談志)
　林氏野史八卷林希撰希不得志于元祐起從章惇
　甘心下問遷西掖草諸賢謫詞者也而此書記熈寜
　元豐以來事頗平直不類其所為或言此書作於元祐
　之前其後時事既變希亦隨之書藏不毁久而時事
　復變其孫懋于紹興中始序而行之耳(文獻/通考)
馬瑊字忠玉荏平人元祐中兩浙提刑歴湖北憲副紹聖
三年知湖州劾禮部侍郎朱服罷之累知荆州黄庭堅
自蜀出峽與瑊相從歡甚多酬唱庭堅與趙挺之有怨
挺之執政庭堅覊置宜州瑊坐庭堅善置海州(瑊一作/珹忠一)
(作中宋史叅談志黄山谷年譜/欒城集西掖誥詞墨莊漫録)
　張按忠玉以山谷故逺謫行中之竄亦坐從子瞻游
　瑊之彈服殆兩賢相厄哉
王安上宣徳郎紹聖元年視事(談/志)
　安上字純父安石第七弟(見曾鞏王益墓志王/安石㳺褒禪寺記)
　安上嘗守和州見黄庭堅與郭英發書又歴江東提
　刑見東軒筆録按東都事畧王安石弟安禮以直集
　賢院出知湖州未知訛安上于安禮抑兩人皆知郡
　事而並𫝊歟候攷之
吕嘉問字望之夀州人崇寜元年以中大夫知湖州歴
户部侍郎龍圖閣學士(宋史叅/談志)
　嘉問公弼從孫附安石惇卞致髙位吕氏號為家賊
　吕嘉問提舉市易務三司使曾布劾其違法荆公惑
　黨人之說反以罪三司布既罷朝請而嘉問治事如
　故劉邠聞而嘆曰豈應曾子避席望之儼然
章綡字子上浦城人樞宻楶之子也第進士為户部員
外郎中書侍郎劉逵之妻綡姨也逵漸復元祐之政綡
多賛之蔡京欲擠逵且惡綡不附已使其黨攻之出綡
湖州及京復相遂興制獄綡一門流竄張商英入相始
辨其寃仕終龍圖閣直學士所著有蜀漢書浩堂類藁
行于世(宋史叅鴻慶/集建寜志)
章援浦城人惇子知湖州終校書郎(宋史叅/談志)
　援字致平嘉祐四年進士見東坡荅書
張詢字仲謀浦城人元祐中以佐朝請郎視事嵗饑命
司録邊裕賑之全活甚衆(詳曹/希下)
　蘇軾嘗過吳興偕劉景文輩㑹碧瀾堂軾為賦六客
　詩遂以六客名堂焉(談志蘇文忠/集姑蘇志)
徐鐸字振文莆田人熈寜九年進士第一紹聖末以給
事中直學士院蹇序辰建議編類元祐諸臣章牘事狀
詔鐸同主之凡一事施行文書摭拾附著纎悉不遺遷
禮部侍郎徽宗立御史中丞豐稷論鐸編類事狀率視
章惇好惡為輕重存沒諸臣横罹竄斥序辰既放歸田
里鐸之罪不在其下詔落職知湖州崇寜中拜禮部尚
書(宋/史)
豐稷字相之鄞人元符元年以龍圖閣待制知湖州歴
工部尚書嘗論蔡京曾布奸狀舉司馬光吕公著配享
哲宗京得政除名徙建州髙宗朝追復學士諡清敏初
文彦博嘗品稷似趙抃及賜諡皆以清得名稷三任言
責每草疏必宻室退多焚藁未嘗以時政語人云(宋史/叅談)
(志/)
葛勝仲字魯卿丹陽人歴國子祭酒再知湖州時羣盗
縱横聲摇諸郡勝仲修城郭治戰艦閲士卒賊知有偹
引去嵗大饑發廪賑之民賴以濟(宋/史)
　勝仲歴太常卿承詔續太常因革禮三百卷諡文康
　(一統/志)
梁端朝請大夫直祕閣建炎元年到任二年正月捕獲
叛兵特恩轉中大夫三年以協助勤王陞直龍圖閣(談/志)
曾紆字公卷南豐人有志節建炎間常力勸湖州郡
將梁端起兵勤王官至直寶文閣知衢州(一統/志)
　曾紆工詩詞號空青先生布第四子也汪彦章志其
　墓云公才髙識明悟及書史為家賢子弟以文章翰
　墨風流藴籍為時名勝以精明强力見事風生為國
　能吏(氏族/大全)
盧秉知渭州守邊久以父老乞歸移知湖州未至復詔
還渭(宋史詳/人物徴)
宇文時中紹興六年十一月以左中奉大夫直寳文閣
視事(談/志)
　時中蜀廣都人兄左丞粹中樞宻虚中時中賜進士
　第後以直龍圖閣知漢川(費著蜀/氏族譜)
鄭滋字徳象福州人知湖州(郡/志)
趙明誠靖康二年秘閣修撰知江寜府仍兼江南東
路經制使改湖州(應天/府志)
　明誠字徳甫宻州諸城人故相挺之之子也所蔵三
　代彛器及漢唐前後石刻為目録十卷辨證二十卷
　紹興中其妻易安居士李清照表上之(洪适/𨽻釋)
　易安有祭湖州文云白日正中嘆龎翁之機㨗堅城
　自墮憐杞婦之悲深(四六/談麈)
　嘗怪徳甫歴官二千石好古博雅史不立𫝊又不附
　其父清憲公僅于李格非𫝊後因妻以見名建炎己
　酉被㫖知湖州郡志莫攷復從易安金石録後序祭
　湖州文及應天府志知之豈以未嘗蒞任乎何湖州
　之文名灼人耳目也雖然有妻能文免仝秋草嗜竒
　者得焉更侈為勝談也(元/衢)
周常字仲脩浦城人熈寜六年進士第以所著檀弓義
見王安石安石稱之補太常博士歴中書舍人禮部侍
郎蔡京用事不能容以寳文閣待制出知湖州尋奪職
(八閩通志/建寜府志)
李光字泰發上虞人知湖州歴吏部尚書叅知政事秦
檜以親黨鄭億年為資政學士光于榻前面折之因曰
觀檜之意欲盗弄國權懐奸誤國不可不察檜大怒明
日光引去髙宗曰卿昨面叱秦檜朕退而嘆息方寄卿
腹心何乃引去光曰臣與宰相爭不可留章九上除資
政殿學士後安置瓊州孝宗朝諡莊肅光有易𫝊十卷
(宋/史)
陳與義字去非洛人知湖州髙宗如平江拜翰林學士
尋叅知政事時趙鼎言中原有可圖之勢宜便進兵上
曰今梓宫與太后淵聖皆未還若不議和則無可還之
理與義曰若和議成豈不賢于用兵萬一無成則用兵
必不免既而從帝如建康扈蹕還臨安以資政殿學士
再知湖州提舉洞霄宫與義平居謙以接物然内剛不
可犯其薦士于朝退未嘗以語人士以是多之(宋/史)
　陳與義紹興二年轉大中大夫知湖州陛辭上勞問
　甚渥且云姑遂雅志行復用卿矣于是公疾益侵遂
　請閒是年十一月薨于烏墩之精舍詔贈特進令有
　司給葬事葬湖州歸安縣上强里之岩山(張嵲陳君/墓志銘)
常同字子正臨卭人紹興初乞郡得彬州召還首論朋
黨相攻豢成禍患今國歩艱難而分朋締交背公死黨
者固自若也上曰朋黨亦難破對曰朋黨之結盖緣邪
正不分但觀其言行之寔察其朋附之私則邪正分而
朋黨破矣四年除中書舍人史館脩撰先是同嘗上疏
論神哲二史悉出一時奸人之論望精擇史館修定上
嘉納至是命同修撰七年擢御史中丞顯謨閣直學士
知湖州(宋/史)
　同在湖州郡有賢明之謡復召請祠貧無立錐寄居
　海鹽天寧僧舍十年自號虛閒居士卒贈少師諡忠
　毅(海鹽/志)
朱勝非字藏一蔡州人建炎中同中書門下平章事時
員外郎江端友請營宗廟議者謂國家期于恢復不常
厥居勝非方主和議遂白上營宗廟于臨安時御史魏
矼劾罷之紹興五年起知湖州引疾秦檜得政勝非遂
廢居卒諡忠靖(宋/史)
王欽字承可分寜人以父䕃歴官敷文閣直學士知湖
州(南昌/府志)
勾濤字景山成都人除荆湖北路安撫使知潭州秦檜
嘗令人道意欲與共政濤以書謝之檜諷言者劾濤不
報濤疏論時事之害政者有五帝嘆忠直賜繒綵茶藥
秩滿與祠久之帝謂檜曰勾濤久閒性喜泉石可進職
與一山水近郡檜對永嘉有天台雁蕩之勝帝曰永嘉
太逺其以湖州命之俄卒年五十九(宋/史)
汪思温字汝直鄞人吳興擇守有言公三衢治狀者除
直徽猷閣知湖州吳興地汙下故有溝以走潦水而並
溝之居嵗久填淤或置屋其上遇甚雨則水及半扉公
按尋道跡撤屋除地復還故道水患遂除歴太府少卿
直顯謨閣贈少師(孫覿汪公誌樓鑰安康夫人/狀及朝議大夫王正已志)
周葵字立義宜興人紹興中為侍御史欲奏論户部尚
書梁汝嘉汝嘉致辭于秦檜出葵知湖州檜蓄怒未已
又易平江值兩浙運使李椿年行經界法欲增田租三
十萬葵辨其不可忤椿年椿年還都希檜意奏葵罷之
居閒十五年後歴官叅知政事著聖𫝊詩三十篇文集
三十卷奏議五卷晩號惟心居士諡簡恵(宋史浙江通/志一云字惇)
(義/)
趙不迹鉛山人太宗(闕/)世孫隆興元年進士知湖州(鉛/山)
(志/)
蕭振字徳起温州人入太學登進士歴監察御史振本
趙鼎所薦後因秦檜引入䑓除徽猷閣待制知湖州將
行白檜曰宰相如一元氣不可有私私則萬物為之不
生檜不恱振至州檜欲取羡餘振遺檜書謂財用在天
下如血氣之在一身移左以寔右則病矣檜屬以私事
又不克盡從以親老乞祠許之後知成都府安撫制置
使帝嘉振治行謂宰相曰四川善政前有胡世將今有
蕭振振有文集二十卷(宋/史)
胡交脩字已懋晉陵人登崇寜進士授泰州推官試詞
學兼茂科給事中翟汝文同知貢舉得其文曰非吾所
能及也置之首選歴右文殿修撰知湖州終兵部尚書
翰林學士(宋史晉/陵志)
　宗愈至交脩世將皆在禁林中興以後學士三入者
　自交脩始交脩裒次為書號曰世絲綸集(宋/史)
王師心字與道金華人政和八年進士知湖州救水旱
饑荒仕至宣奉大夫贈少師諡莊敏(談/志)
汪藻字彦章饒陽人舉進士第一紹興中藻言自元符
以來並無日厯此國之重事願留聖心上納之既而宰
執請擇所付上曰無以易藻矣出知湖州詔領日厯如
故辟官屬二員且賜史館修撰餐錢後以郡人顔經投
匭訴其數糶軍實遂貶秩(言行録/叅宋史)
　藻通顯三十年無室廬以居博極羣書老不釋卷尤
　喜讀春秋左氏𫝊(宋/史)
　藻前後典六州先恵愛重名教有古循吏之迹守湖
　朝廷和糴米六萬斛公視湖六縣民力所堪鐫三之
　一而上書自劾詔勿問居嵗餘除户部被㫖降本錢
　復糴數萬斛嵗適大稔物估自當如數而辦例進一
　官公曰吾常以減糴待罪得䝉恩貸今豈可復受賞
　耶三辭卒不拜(孫仲益/汪公志)
秦梓字楚材登進士歴知台秀袁太平常湖六州除翰
林學士出知宣州民請留再移湖州告老贈光祿大夫
(苕/記)
　秦檜弟梓兼崇政殿說書每除言路必侍經筵後以
　端明知湖州進大資致仕(宋史職/官表)
秦棣紹興十三年二月以右朝奉郎充集賢修撰視事
(談/志)
　許搏莆田人宣和中在太學時秦檜弟棣犯學規王
　希亮充直學申堂司檜折簡為棣援搏曰事到堂上
　豈容私檜怏怏而去(八閩/志)
　張按吳興南渡股肱郡也鎮茲土者前乎弟乎檜者
　後乎弟乎檜者目中猶有趙哉危矣
張宇字泰定晉陵人紹興十四年移知湖州治道清淨
不事聲華整齊大體濶畧細故不治苞苴奉權貴不飾
厨𫝊稱使客奉治循理期于不擾至今以愛利為人所
思(孫仲益/張公志)
汪勃黟人紹興二年登第歴官權參知政事尋以端明
殿學士領外祠後起知湖州為政安靜不事鞭扑未嘗
妄費一錢民至鋟木為語掲于家曰賢哲太守福夀千
秋天子聞之進秩三等
　汪勃建炎十九年簽書樞宻院檜黨也(見宋/史)
　朱敦儒𫝊云諌議大夫汪勃希檜意劾之南畿志云
　勃與檜異數志家曲筆耳
　勃字彦及知湖州亷儉至骨不費公使一物内屛燭
　反燃以代燎政以慈愛為主勸兩訟勿爭詞致殷重
　其人感恱合掌結歡而散霅上相語莫激惱這佛(葉/水)
　(心汪/公志)
曾逮字仲躬其先贑州人徙河南禮部侍郎文清公敏
之子也能世其家淳熈中歴知湖州終敷文閣待制(文/獻)
(通考叅宋史/河南志談志)
　紹興末有韓慥者賣卜臨安多竒中曾侍郎仲躬嘗
　詣其肆問之慥曰命甚佳有家世有文學有政事亦
　有官職只欠一事終身無科第耳仲躬累舉進士不
　第竟以廕至從官(癸辛/雜識)
水待問永嘉人隆興元年省元狀元光宗時知湖州尋
以引嫌改知婺州(見攻/媿集)
王正已字伯仁鄞人歴荆湖轉運判官移知湖州未半
年罷版曹以全年逋欠奏正已鐫兩秩不辯也尋除廣
南運判歴祕閣修撰正已剖符數郡所至無聚斂省鞭
扑薦舉必公按刺至寡而端毅簡黙望風畏之藏書至
二萬卷手抄為多號酌古居士(攻媿/集)
王炎字晦叔婺源人乾道五年進士歴吳興郡王府教
授改知湖州湖甲浙右素號難理炎不畏强禦邸第貴
介有撓法者炎注于牘曰汝為天子親亂天子法炎為
天子臣正天子法浙右人多誦之竟以謗罷炎初著易
解未竟病革夜分祝天願須㬰無死以成書卒如其言
(胡升王/大監𫝊)
程克俊字元籲浮梁人宣和間進士調湖州刑曹改太
學録被薦召對論事訐直擢給事中歴端明殿學士兼
權叅知政事上曰如卿數人可致太平以疾辭得祠起
知建康改湖州召拜叅知政事紀綱振舉諡章靖所著
有易通解詩文諸書(饒州/府志)
盧襄靖康元年以徽猷閣待制知江寜府改湖州(應天/府志)
　襄字賛元三衢人錦繡萬花谷載襄西征記一卷盧
　賛元宣和末為吏部侍中詩篇極多嘗得其數十篇
　皆清㧞可喜尚記其贈鼔琴者曰試將鍾子山水意
　一洗退之氷炭腸(庚溪/詩話)
張震字彦亨歙人知湖州踰年公私富羡乃捐府帑八
萬緡代倚郭烏程歸安兩縣民輸免丁錢一年又餘九
萬緡為餘邑代輸罷四安鎮商稅置酒坊以補課額政
聲籍甚官至朝議大夫(歙/志)
王十朋字龜齡樂清人自䕫州移至湖州召對劉珙請
留之上曰朕豈不知王十朋顧湖州被水非十朋莫能
鎮撫至郡户部青苖虚逋三十四萬命吏持劵往辦不聽
即請祠去起知泉州十朋前在湖割俸錢剏貢院又為
泉建之尤宏壯凡歴四郡布深恩恤民隱士之賢者詣
門以禮致之所至人繪而祠之饒久旱入境雨至湖積
霖入境即霽凡禱必應其至誠不獨感人而亦動天地
鬼神(宋/史)
陳之茂字草卿無錫人為太學生與張九成同廷對之
茂所對忤權相黜之九成第一叩頭殿堦曰陳之茂能
言人所不敢言宜奬不宜黜髙宗覽對悚然曰忠言也
賜同進士出身經學為諸儒倡以左承議知湖州仕至
吏部尚書(一統志/叅勞志)
趙伯驌字希逺太祖七世孫以父任補承節郎監湖州
商稅歴浙西提刑蘇湖缺守皆公兼攝晝夜服勤庭無
留訟潔已裕民財用贍足吳興學生犯法公命敎授笞
以學規其愛惜士類如此或得盗賊囊槖治不少恕特
轉和州防禦使伯驌博洽藴藉長于歌詩自號無隱居
士(周必大趙/公神道碑)
趙師䕫字汝一嗣秀王伯珪子直徽猷閣知湖州時歸
附從軍而廪于湖者衆不能給師䕫請增廪仍别給僦
屋錢以安其心帝稱善詔諸將行之郡宅東舊有燕堂
師䕫改名晝錦贈新安郡王諡恭榮(宋/史)
孟浩字養直宜春人乾道五年進士歴國子監丞出知
湖州以忤權貴罷後復起官至直祕閣所至捐廪不妄
取予强明精敏洞見事情為文章有法度所著有鼯坡
集(袁州/志)
鄭作肅字恭老蘇人宣和三年進士知湖州隆興二年
嵗歉民貧有生子不舉棄于道路者作肅命屬官尋訪
收取又擇乳母為之保養月給贍米一石委請學官専
莅其事條其事目刻石州縣遂為其邦著令(姑蘇/志)
董草知湖州歴右朝奉大夫司農少卿(勞/志)
顔度字魯子居崑山以文章政事名一時乾道五年知
長興縣遇事慈恕以善惡福應之說喻人人不忍欺其
聽訟于淳朴中出智計以得其實聞者稱為神明一日
某王自寜國入朝舟次縣界皆以婦女挽韅王怪問之
皆云知縣顔佛子愛惜民力縱男子耕種卒難招集恐
累顔公故婦女悉當其役洎入對孝宗問卿治得人乎
即以度對未幾召為監察御史累遷知湖州以中大夫
秘閣修撰提舉冲祐觀封長洲縣男度與朱熹友善孝
宗謂度每出一言不動如山因以如山自號焉(蘇/志)
林栗字黄中福清人乾道六年以直寳文閣知湖州歴
兵部侍郎諡簡栗為人强介有才而性狷急欲快其私
忿遂至攻詆名儒廢絶師敎雖疇昔論事雄辨可觀不
足以盖晩節之謬也(宋史新編/叅談志)
　王十朋梅溪序云林黄中少卿出守吳興芮國器司
　業有詩送之
王信字誠之麗水人歴太常少卿太史奏仲秋日月五
星㑹于軫信言休咎之數史䇿不同然五星聚者有之
未聞七政並集也分野在楚願思所以順天而應之因
條上七事信遇事剛果論奏不避權要上亦虚心延訪
益抗志不囬由此人多疾之信亦力求去起知湖州擢
浙東安撫使所著有是齋集(宋/史)
楊恕字可久丹徒人權知湖州(劉漫/塘集)
薛季宣字士龍永嘉人事袁溉溉嘗從周敦頥學盡以
其學授之季宣既得溉學于古封建井田鄉遂司馬法
之制靡不研究講畫皆可行為大理寺主簿嘗言于孝
宗曰齊威之伯不在阿即墨之誅賞而在毁譽者之刑
臣觀近政柰何毁譽之人自若乎又言近或以好名棄
士大夫夫好名特為臣子學問之累人主為社稷計惟
恐士不好名誠人人好名畏義何鄉不立帝稱善恨得
季宣晩除大理寺自是凡奏請論薦皆報可以虞允文
諱闕大不樂之居七日出知湖州季宣于詩書春秋中
庸大學論語皆有訓義藏于家其雜著者曰浪語集(宋/史)
趙粹中宻州諸城人歴吏部侍郎嘗論王安石奸邪當
罷從祀後知池州有善政乾道六年移知湖州挽留者
繫道不絶(樓攻媿趙/公神道碑)
鮑潚字清卿乾道六年進士知湖州(永嘉/縣志)
單䕫錢塘人乾道八年以右奉議郎視事官至侍從
王回字亞夫瑞安人初入太學名聲彰徹登紹興甲戌
第歴直徽猷閣浙西提刑改知湖州除江東提刑以疾
請老再得祠祿積官至朝議大夫湖士夫淵林也公以
耆徳鎮之上下恱服又訪郡之大利修湖漊増城堞建
利濟院有盗夜殺牛牛逸訴烏程尉尉不省復訴歸安
尉尉視之漠然牛怒觸人無敢近者尉聞于州公遣卒
𫝊呼示以判事牛即俯聽盗竟得云聞者異之或歌之
曰謂牛不能言何以訴其寃謂牛而善觸何以俯而伏信
及豚魚疇不曰迂牛聽公令不顯公政公嘗曰吾有三
不欺一曰君二曰人三曰已初視峴山晩卜築峴河自
號峴河居士在湖州朝廷方欲用之而求去益切既憲
江東歸至峴河摩挲鄉曲問訊親舊喜不自勝居無何移
疾乞掛其冠云(楊萬里王/囬墓志)
吳守趙希蒼字漢英初至損稅斂増學廪親不𦵏女不
嫁廢疾無醫死無斂皆助之如不及(葉水/心集)
　希蒼伯驌孫見周必大神道碑
張杓字定叟綿竹人浚子也兼攝蘇湖二州有執政姻
黨閉糴杓首治之歴知臨安府吏部侍郎杓天分髙爽
吏才敏給遇事無滯隨宜變通所至以治辦稱南渡來
稱京尹者以杓為首(宋史西/吳里語)
張忠恕字行父浚孫開禧末為籍田令屬太廟鴟吻為
雷雨所壊神主遷御忠恕因輪對請廣言路通下情寜
宗嘉納嘉定五年進太府丞出知湖州魏了翁嘗勉忠
恕以植立名節無墜家聲及是嘆曰忠獻有後矣又因
輪對引伯父栻告孝宗之語曰當求曉事之臣不求辦
事之臣欲求仗節死義之臣必求犯顔敢諫之臣魏了
翁嘗許張忠恕惓惓體國似浚撥繁剸劇似其父于歛
華就實則有志義理之學嘗有聞乎栻之敎矣(宋史浙/江通志)
　公在湖州治勢家門卒之暴民者逮復湖學以振士
　風蠲下户積逋凡泉帛纊粟之征為效甚夥(魏鶴/山集)
楊長孺字伯子秀水人萬里子以䕃補知湖州清訟獄
折强横人稱神明與秀邸相持譛之問要錢否曰不要
寜宗曰不要錢是好官真徳秀入對寜宗問當今亷吏
對曰楊長孺當今亷吏也尋改贑州端平中以理宗之
立非正累召不起以集賢殿修撰守中大夫致仕號東
山潜夫有東山集(贑州志叅考/亭淵源録)
趙善湘字清臣宋宗室知湖州歴江淮安撫制置使天
水郡公有易或問續或問指要學易補過洪範統論中庸
大學論語孟子解老子解春秋三𫝊通議詩詞雜著百
餘卷(宋/史)
徐定字徳操晉江人徙永嘉守湖州(永嘉/縣志)
吳曇慶元丙辰進士歴知湖州(泰順/縣志)
求承祖字子紹朝散大夫兵部郎中賜紫金魚袋知湖
州在任十有一月除沿海制置使叅議(嵊/志)
汪泳字伯游休寜人歴將作監部言王者仁政必自均
力役始累知泰湖處三州封江寜縣男(新安文/獻志)
　衢按泳晩居烏程見徐長谷汪友山志
虞儔朝奉大夫直秘閣紹興五年十二月視事(談/志)
　儔寜國人隆興初登第孤介不苟淳熈中任湖學敎
　授(萬姓/統譜)
周夢祥麗水人淳熈甲辰進士知湖州(括蒼/彚紀)
趙立夫字徳成樂清人登開禧第知湖州(兩浙名/賢録)
天台宋濟仲楫為湖守□更立諸坊扁左題曰守臣宋
濟立未幾濟王變作或以為先䜟(齊東/野語)
　紹定二年李全攻泰州知州宋濟迎降之(通鑑/續編)
　按濟無他可攷見觀此其人不足道矣
寳慶元年正月湖州潘壬起兵立濟王知州謝周卿率
官屬入賀(通鑑/續編)
　壬含山狂士也見齊東野語
潘壬之變寓公王元春告變于朝事平改湖州為安吉
州王元春以告變功遂知鄉郡(齊東/野語)
　王邁為浙西安撫司幹官考廷試詳定官王元春欲
　私所親寘髙第邁顯摘其謬元春怒嗾諫官李知孝
　劾免調南外睦宗院教授(宋/史)
項公澤字徳潤紹定進士知吉州安吉州潮州俱有政
聲(瑞安/縣志)
趙必槐歴太府簿司農丞知安吉州入為金部郎復以
直秘閣知徽州能修其官始終不掛吏議(永嘉/縣志)
陳淳祖字道初瑞安人嘉熈戊戌進士浙西水以倉節
兼知安吉州賑恤有方列城安堵(兩浙名/賢録)
糜弇字仲昭平江人差知安吉州兩易知吉州所至吏
不能欺豪右屏迹(蘇州/志)
林存字以道閩縣人寳祐初知湖州五年十月自吏部
侍郎簽書樞宻院事六年十一月罷知建寜府(談志叅/宋史宰)
(輔/表)
孟淳字君復珙之孫也父兵部尚書之縉舉神童寳祐
二年知寜國有祭梅都官文諡文敏淳㓜强記亦號竒
童年十二襲父廕歴浙西安撫使轉湖州路總管諡康
靖洪焱祖稱淳賢而文長于吏事(東林/山志)
劉震孫嘉熈元年八月以承議郎視事(勞/志)
　震孫字長卿號朔齋中州人歴中書賈似道創公田
　震孫與京尹魏克愚湖邊唱和詞語仍犯時忌隨命
　劾去之(齊東/埜語)
謝夢生字性之永嘉人少力學與陳埴葉味道為同志
友聖經賢𫝊靡不研究由是所得沛然有餘下筆亹亹
不休名重當時趙善得亟稱之以女妻焉登嘉定癸未
第歴樞宻院編修官兼都官郎出知安吉州召為宗正
丞兼户部郎改秘書丞知汀州以疾致仕卒弟挺之同
登第終通判安吉州(永嘉/縣志)
楊纉字嗣翁知安吉州嘗刻張先安陸集于郡齋(陳振/孫張)
(氏十咏/圖䟦)
　嗣翁精于琴理見戚輔之佩楚軒客談
趙良淳字景程汝愚曽孫少學于雙峯饒魯以廕三遷
至淮西運轄咸淳末廷臣議建宗室于内郡以為屏翰
遂除知安吉州先是知州李庾遁百度隳廢良淳至與
察吏論所以守禦之偹悉舉行之嵗饑民相集為盗所
在蠭起或請以兵擊之良淳曰民豈樂為盗哉嵗艱剽
掠以茍活耳命僚屬以義喻之衆皆投兵散歸其不歸
者衆縛以獻有掠人貨財者詣其主謝過而還之又勸
富人出粟以賑語人曰使太守身可以濟民亦不惜也
其言懇懇足以動人人皆倒囷應之朝議以徐道隆為
浙西提刑以輔良淳加良淳直秘閣文天祥去平江潰
兵四出剽掠良淳捕斬數人梟首于市兵稍戢范文虎
遣使持書招降良淳焚書斬其使元兵廹獨松闗有㫖
趣道隆入衞道隆既去率衆城守夜宿陴上先是朝廷
遣將吳國定援宜興不敢往乃如安吉願留為輔良淳
見其慷慨大言意其可用請于朝留戍安吉已而國定
開南門納元兵兵入城呼曰衆散元帥不殺于是衆號
泣散去良淳歸府兵士止之曰事至此侍郎當為自全
計良淳叱去之乃閉閣自經有兵士解拯之復蘇衆羅
拜泣曰侍郎何自苦逃之猶可求生良淳叱曰吾豈逃
生者耶衆猶環守不去良淳大呼曰爾輩欲為亂耶衆
涕泣出復投繯而死(宋/史)
　按浦志載良淳大畧其立身之大節居官之善政臨
　難從容就死之義俱不明白又誤以趙昴發節義成
　雙之事入于𫝊内特取宋史本𫝊節其文而録之以
　正舊志之譌且以風厲後人焉(顧應祥長/興志辨証)
元馬煦字得昌磁州滏陽人至大元年守湖州煦在湖
富商有傭舟師至他郡者溺死或嗾舟師妻訟商殺其
夫冀得賄商不與又不賄吏吏誣商成獄又有二人同
市飲者後三日其一人死既葬或訴死者子訟同飲者
不賄吏吏亦誣之成獄公曰無死法訊之得實遂釋之
其精敏平允類如此富家私田跨縣邑資無筭援結大
官貴人如平交氣勢出守令上逺甚析其户役為數十
其等在最下賦役常不及已而中下户反代之供輸莫
敢問公因買絲之役㑹而均之遂無所逃鄰郡多法焉
胡安定先生墓見奪于何山浮屠公遷之髙原而祀之
置守塜二家撤淫祠二百區興學校築塘濼嚴保伍懲
豪縱蠲煩擾皆有成法三年召拜刑部尚書(虞集馬/公碑)
趙全(闕/)寜人元初由軍功膺寵及下江南授懐逺大將
軍湖州路總管至元二十年改平江(姑蘇/志)
　王虎臣言平江路總管趙全不法世祖命虎臣往按
　葉李執奏不宜遣虎臣帝不聽趙承㫖奏曰趙全固
　當問然虎臣前守此郡多强買人田縱賔客為姦利
　全數與爭虎臣怨之虎臣往必將陷全事縱得實人
　亦不能無疑帝悟乃遣他使(何氏/語林)
　衢按研北雜志虎臣守湖毁貢院為軍砦至舁先聖
　像棄水中人無不唾罵其人可知矣
淳祐中蔡節知湖州即城西官地建書院祠安定(見牟/應龍)
(郝侯/祠記)
唐伯剛至正二十四年夏來牧湖郡建府學在子城之
東(見敎授/方安記)
髙謙字舜臣磁州人兼習儒吏釋褐將仕佐郎歴湖州
路總管致仕加吏部尚書纂述格律百八十册(彰徳/府志)
張□崇徳人湖州府尹(崇徳志/詳邑令)
楊訓文潼川人元淮海書院山長遇亂不能去居江都
吳元年徴為起居注上稱訓文謹厚諭令始終一致兩
遷中書省左司郎中改太常卿知湖州府移至汀州入
禮部與陶凱同為尚書已而改户部出為河南行省叅
政洪武五年卒訓文學行政事有名(吾學/編)
　
　
　
　
　
　
　
　
　
　
　
　
　
　呉興備志卷五
欽定四庫全書
　吳興偹志卷六　　　　　明　董斯張　撰
　　官師徵第四之五
　　　郡丞　　　　　　　治中
　　　别駕　　　　　　　長史
　　　司馬　　　　　　　通判
　　　同知　　　　　　　推官
晉庾翼字季恭吳興郡丞厯安西將軍荆州刺史諡曰
肅
　翼為丞見顔魯公傳
齊傅琰由武康令除吳興郡丞(南齊書/詳邑令)
唐李澥字堅永趙郡人天寳中進士佐晉陵吳興丹陽
三郡厯尚書郎柱下史其佐郡也亷使輒移其守以避
澥大率以古良二千石之理為之(穆員外刑部郎中/李府君墓志)
　按志夫人盧氏至德二年九日乙亥捐于吳興郡長
　史之館
盧承禮范陽人李恁隴西人並湖州司馬(唐宰相/世系表)
岑况鹽官人湖州别駕
韓朝宗京兆人初厯左拾遺諫睿宗作乞塞胡戱厯山
南東道採訪使開元末海内無事訛言兵當興衣冠潛
為避世計朝宗廬終南山為長安尉霍仙竒所發貶吳
興别駕朝宗善識㧞後進嘗薦崔宗之嚴武于朝當時
咸歸重之(新唐/書)
　此朝宗即李白時所謂但願一識韓荆州者廣輿記
　以為名會不知㑹乃愈之兄因其字合名而悞合為
　一人耳(元/衢)
李洪前御史中丞自河北負譴遇恩再移為湖州長史
素知畫公精于佛理因請益焉先問宗源次及心印公
笑而後答(皎然/詩式)
蕭憬蘭陵人朝散大夫湖州司馬(穆員外蕭公墓志文/唐宰相世系表名)
(憬/)
獨孤嶼洛陽人湖州别駕(獨孤及/毘陵集)
裴懷儉河東人厯湖州治中(張説崔君/神道碑)
馮昭泰字遇聖長樂人厯湖州長史束濕不回聚蚊交
訕貶為饒州司馬遷括州刺史贈工部尚書(張説馮公/神道碑)
薛同河東汾陽人官湖州長史贈刑部尚書即湖州刺
史戎之父也(韓文公薛/氏墓志)
張幸元和間湖州長史(白樂/天集)
薛卿教量移湖州别駕(見皎/然集)
乾寧三年水部郎中何迎表薦朱朴為相驟遷至右諫
議大夫四年朴貶迎亦貶湖州司馬(資治/通鑑)
封特卿為湖州軍倅與同年李大諫詩酒唱酬以疾阻
歡及愈有詩曰已負數條紅畫燭更辜雙帶繡香毬白
蘋洲上風烟好扶病須拚到後籌(詩話/總龜)
　户部尚書封敖渤海蓚人子彦卿望卿從子特卿皆
　進士及第咸通中厯位清顯(舊唐/書)
　衢按唐宰相世系表特卿字亞公
刁衎字元寳太祖時通判湖州上疏請定天下酒税額
修郡縣城隍條約牧宰除兩浙丁錢禁汴水流屍凡五
事(浦志/書史)
王堯臣字伯庸虞城人舉進士第一厯陜西安撫使有
能名拜叅知政事諡文安改諡文忠先是天聖五年
堯臣釋褐將作監丞通判湖州是年狄齊始投拱聖營
為卒晩年同入樞密院齊為使堯臣副焉(宋史叅東/軒筆録)
周延雋字仲章通判湖州
　王安石集有送周都官判湖州詩又送周仲章使君
　云看君東下霅溪船即都官也梅堯臣亦有詩送之
　(延雋見/談志)
胥偃厯翰林學士以文章取髙第以清節為時名臣為
人沈厚周密其居家雖燕必嚴不少懈
　歐陽修胥氏夫人墓誌偃即修婦翁也偃嘗通判湖
　州見談志
　偃字安道長沙人進士甲科累遷知制誥學士(宋/史)
　胥偃未仕時家有良田數千頃既貴悉以與族人嘗
　與謝絳受詔試中書吏而大臣有以簡屬偃不發視
　而焚之且曰發而言之不亦傷刻薄乎(厚徳/録)
李軻四預鄉舉慶厯六年釋褐授湖州長史仕晩位卑
(石徂徠集抄/見黄氏日)
　按郡志軻歸安人進士
胥元衡字平叔偃子也少以䕃為將作監主簿六遷為
殿中丞鎻㕔應進士舉得出身又三遷為尚書都官員
外郎通判湖州(曾鞏胥/君墓誌)
蘇舜欽字子美銅山人少慷慨有大志當天聖中學者
為文多病對偶獨舜欽與河南穆脩好為古文范仲淹
薦為集賢校理隨以事為王拱辰所中出為湖州長史
坐放廢寓湖中讀書特發憤為歌詩豪放驚人每酒酣
草書争為人所傳及謫死人多惜之(浙江/通志)
　郡志載而不詳舜欽未嘗蒞任録此正之
章衡字子平浦城人嘉祐二年進士第一通判湖州直
集賢院改鹽鐵判官同修起居注物有掛空籍奏請蠲
之三司使忌其能出知汝州厯集賢學士(宋/史)
薛長􁅈字元卿絳州亞平人太子右贊善大夫厯通判
湖州(歐陽修/薛君志)
黄炎字晦之雩郡人博學能文十二嵗咏日以况志弱
冠登嘉祐八年進士試鴈門令新法坐罪罷平生清介
與孔毅甫孫介夫曾子固厚善嘗著安邦論未竟有㫖
差充四川亷訪使復任朝散郎通判湖州(贑州/府志)
張太寧通判湖州(見談/志)
　太寧嘗為大理丞見沈遘西溪集
求元忠字正國崇寧二年進士朝奉大夫通判湖州軍
事(􁛹/志)
左譽字與言大觀三年進士湖州通判陳侍郎公輔銘
其墓(臨海/縣志)
陳能干字勉仲浦城人以行藝貢辟雍政和中登第通
判湖州遷員外郎(建寧/志)
許將閩人通判湖州(詳見/曺幕)
周執羔字表卿弋陽人宣和六年進士第二授湖州司
士曺事紹興五年通判湖州厯禮部侍郎孝宗患人才
難知執羔曰今一介干進亦䝉賜召口舌相髙殆成風
俗豈可使之得志哉上曰卿言是也拜尚書侍讀執羔
有雅度立朝無明背治郡亷恕有循吏風(宋/史)
陸時雍淳安人㓜孤貧與兄力樵飬母稍長補郡學生
念母兄食不給語掌膳曰吾日飯勿盡炊願輟一膳遺
母自以一膳分為晨午其苦節孝養如此後登宣和進
士第中博學宏詞科通判湖州厯秘書丞復請以恩官
其兄子(談志通判題名/叅大明一統志)
張燾字子功德興人宣和中進士第三李綱為親征行
營使辟燾入幕綱罷燾亦貶建炎初通判湖州明受之
變賊矯詔俾燾撫諭江浙燾不受厯兵部侍郎排和議
出帥蜀自蜀歸卧十有三年秦檜死除吏部尚書謚忠
定(上/)
　建炎元年以張燾通判常州改湖州賜緋衣銀魚二
　年詔頒廵社法於東南聴民自偹器械結隊伍燾上
　不便者十六事卒罷之(周必大張忠/定公神道碑)
鄭泰汴人紹興中以進士判湖州遂家徳清(見徐天目/鄭篁溪傳)
安僖秀王子偁髙宗族兄也宣和元年舍試合格調嘉
興丞是年子伯琮生後被選入宫是為孝宗子偁召赴
都堂省察改宗教郎通判湖州(宋/史)
　按談志子偁添差湖州通判
江都仲并字彌性紹興壬子進士晩丞光禄寺并嘗倅
湖籍中有所盼為作生朝青詞好事傳誦之坐謫官其
訓詞畧曰爾為凟侮之詞曾不知畏天其知畏吾法乎
并有浮山集十六卷(文獻/通考)
賈廷佐字子埜真定人隨蹕南渡紹興二年進士遷大
理司直時秦檜主和議廷佐誓以死爭忤秦檜意出通
判湖州和議成廷佐奉祠而歸(東陽/縣志)
林霆通判湖州鄭樵為作芹齋詩云湖州别駕林三省
掛却朝冠便自由(詳藝/文)
　林霆字時隠莆田人擢進士博學深象數與鄭樵為
　金石交聚書數千卷皆自校讎謂子孫曰吾為汝曹
　獲良産矣紹興中為勅令所刪定官力詆秦檜和議
　掛冠去當世髙之(宋史/新編)
宋宗説新安人霅川倅(李以申宋/尚書傳)
徐夢雷嘉定十六年武舉仕至湖州倅(東陽/邑志)
李友直字叔益餘姚人史浩壻淳熙二年進士補通判
婺州改湖州程大昌曰友直澄之不清撓之不濁淵乎
似有道者莫叔光謂如美玉無瑕可指(紹興/府志)
　友直淳熙十一年倅湖州湖州劇郡數易守公間行
　郡事輒稱治吏引例卷以攝丞當増俸叱去之一金
　不取也提刑陳公公亮提舉黄公遹將力薦于朝公
　力辭之趙公不迹來守强敏明察官吏嚴惮且謂公
　必不合公不改其度守為之降色辭公亦以吏師事
　之始終賓敬不可得而親疎時人兩賢之(樓鑰李友/直墓志)
洪光祖丹陽人右朝奉郎通判湖州(樓鑰洪子/忱墓志)
宋翔字子飛通判湖州攝郡事(見談/志)
　翔崇安人紹興十二年進士為張浚十客之一韋太
　后既歸獻紹興樂府十二章(續文獻/通考)
張晉望倅湖州(見劉/宰集)
　按晉望其字不知何名
張宗濤通判湖州(見劉奉/議墓志)
朝請郎前通判湖州曾槃(槃别見/建置徵)
　槃遂安詹靖之壻陸游為詹作墓表
朱希顔字景淵吳門人通判湖州有善政(詳劉漫塘墓/表見藝文)
徐綱字希顔乾道壬辰進士添倅湖州(崇德/志)
史濤四明人初名右谷通判湖州(樓鑰葉夫/人墓志)
梁季珌字餙父麗水人通判湖州湖去京百里而遥臺
省監司之滯訟悉以委公公閲實其事不為吏欺裁處
其平不為勢撓自本州以及旁郡事多賴公以直經制
之人舊多乾沒當路之督責無己時公檢校彌密嵗額
整辦又斥其餘以補前政之虧數以萬計諸司列上其
政孝廟雅聞公名有㫖令都堂審察公素靖退力求外
補執政擬他郡上親擢公信州(劉漫/塘集)
陳貴誠通判湖州(武康/志)
袁甫字廣微郢人嘉定七年進士第一厯校書郎轉對
言邊事之病不在外而在内偷安之根不去規模終不
立壅蔽之根不去血胍終不通忌嫉之根不去將帥終
不可擇欺誕之根不去兵財終不可治出通判湖州考
常平弊原以增積貯核隠産增附嬰兒局厯起居舎人
兼崇政殿説書時相鄭清之以國用不足履畆使輸劵
甫奏其害嘗讀資治通鑑至漢髙入闗辭秦民牛酒因
奏今日無以與人反横科之其心喜乎怒乎本朝立國
以仁陛下以為此舉仁乎否乎帝為惻然累吏部侍郎
國子祭酒時邊警日至甫條十事權兵部尚書謚正肅
有孝經説孟子解及文集行世(宋/史)
方山京字子髙慈谿人景定三年廷對第一度宗登極
添差通判安吉州(寧波/府志)
歸罕仁吳人咸淳中為湖州通判(歸太/僕集)
謝晟孫字唐卿錢唐人徳祐初通判安吉(黃溍謝/公墓志)
全清夫會稽人嘉熙二年進士(紹興/府志)
方回字萬里歙人厯官所至皆得幕府譽獨與賈似道
不偶登第後踰紀始改官通判安吉州都堂禀議時則
元祐元年矣(洪杏廷方/總管傳)
　張按周公謹雜事識中極詆方回無行祝希哲乃復
　曲䕶之余謂文士筆鋒都不足據只渠易服迎降偃
　然居總管之任便是名教掃地祝不必過䕶周亦不
　必苛責也回有詩選名瀛奎律髓楊用修嘗序之
袁裒字徳平四明人著書學纂要為湖州推官(宋/史)
史崇方金壇人咸淳四年進士任湖州推官(鎮江/府志)
薊邱李衎字仲賓號息齋道人為吳興别駕喜寫墨竹
用文與可法動筆鬱然趙松雪推重之題其竹云李侯
寫竹有清芬滿紙墨光浮翠筠蕭郎已逺丹青死欲寫
此君惟此人(六研齋筆記叅戴/剡源集王氏畫苑)
元趙雍字仲穆孟頫子同知湖州路總管府事(書繪/寳鑑)
至大中馬煦牧吳興重建府治命推官范忠董之(湖州/路重)
(建府治記/見勞志)
何頤貞為湖州推官(見輟/耕録)
　頤貞名貞立長沙人見松雪亝集序
湖州推官劉沂撰重修溪光亭記(今在縣/儀門右)
　　曹幕
　　　郡主簿　　　　　　叅軍
　　　簽判　　　　　　　書記
　　　經厯　　　　　　　監税
晉沈警宋沈璞俱為郡主簿(沈約/自叙)
劉子頊守吳興以殷琰為録事叅軍行郡事(宋/書)
沈文秀初為郡主簿功曹吏(檀道/濟𫝊)
邱仲孚永明初太守徐孝嗣辟為主簿(梁/書)
梁新渝侯蕭映為吳興郡將召沈恪為郡主簿
天監初栁惲為吳興守召吳均補郡主簿日引與賦詩
均嘗不得意贈惲詩而去久之復來惲遇之如故
沈崇傃天監二年桞惲辟為主簿(並/上)
李衆隴西人吳興郡司功叅軍(唐宗室/世系表)
李真湖州録事叅軍李錮湖州叅軍(上/)
裴季卿襄陽人湖州司士叅軍(唐宰相/世系表)
劉彦直湖州司功叅軍
姚希齊陜州人思亷後湖州司功叅軍
鄭朗滎陽人湖州兵曹叅軍(並/上)
　朗字有榮厯中書門下平章事贈司空始朗舉進士
　有相者言君當貴然不可以科第進俄而有司擢朗
　第一既又覆實被放相者賀曰安之已而果然(新唐/書)
咸通十三年正月前中書舍人封彦卿貶湖州司户坐
宰相于琮之親黨也(舊唐/書)
唐慶澄慶徳元年為吳興郡左衞録事叅軍(一統/志)
李壇湖州防禦推官温璐湖州防禦判官(見英/華志)
張標湖州録事叅軍(上/)
梅堯臣字舜俞宣城人嘗監湖州鹽税堯臣為詩深遠
古淡間出竒巧歐陽修以為師友注孫子十三篇撰戴
記二十八卷毛詩小傳二十卷宛陵集四十卷堯臣晩
為詩益工有人得西南夷布弓衣其織文乃堯臣詩也
(浙江/通志)
鄭戩承奉郎守太常寺奉禮郎簽書宣徳軍節度判官
㕔公事(談/志)
　戩字天休吳縣人厯陜西經畧安撫使吏部侍郎贈
　太尉謚文肅戩遇事果敢必行然憑氣近俠用刑峻
　深士民怨之(宋/史)
　戩為楊文公億門人(見歸/田録)
曾公亮字明仲晉江人天聖進士知㑹稽縣坐父買田
境中謫監湖州酒税厯平章事封魯國公拜司空謚宣
靖公亮莊重沉黙然性嗇善殖貨帝以方張安世(宋/史)
許將字冲元閩人舉進士第一歐陽修讀其賦謂曰君
辭氣似沂公未可量也簽書昭慶軍判官代還當試館
職辭曰起家為官本代耕耳願以守選餘日讀所未見
書宰相善其志通判湖州厯尚書左丞中書侍郎謚文
定(宋/史)
邊裕字道夫家于吳以江寧府司録監湖州酒税嵗荒
飢殍横道知州張珣委以賑䘏全活甚衆有寓士疾革
裕初未識之即視饋藥死殮以棺衾後二十年其子知
章過湖故老相指曰此吾邊司録子也厯潤州觀察推
官除管勾南京留司御史臺公事(姑蘓/志)
李垂字舜工聊城人登進士第上兵制將書自湖州録
事叅軍召為崇文校勘累遷著作郎上導河形勝書欲
復九河故道時論重之丁謂執政垂未嘗徃謁或問其
故垂曰謂恃權怙勢觀其所為必逰朱崕吾不欲在黨
中謂聞而惡之罷知亳州(東都事畧/潁川志)
陳彭年字永年撫州人為大理寺詳斷官坐事出監湖
州酒税厯叅知政事謚文僖彭年附王欽若興符瑞識
者鄙之(宋/史)
丁寳臣字元珍晉陵人景祐中進士以太常丞監湖州
酒税厯叅知政事太常禮院(歐陽修丁/君墓表)
　寳臣東坡同年見東坡書歐陽公黄牛廟詩後王安
　石志其墓曰文於辭為達行於徳為充
吕士元字佐堯江寧人湖州司理剛介有節長於為政
贈太常博士(歐陽修吕/君墓志)
陶節夫潯陽人湖州録事叅軍某頃嵗謫守宣州而節
夫叅軍事甚宜其職(沈括長/興集)
趙師臯　趙善臨　鄭鎮　並湖州簽判(見建/置徴)
劉異湖州司法叅軍(上/)
　異字成伯興化人天聖中進士厯屯田員外郎與蔡
　襄友善(何絃浦陽人物/志榕隂新檢)
吕延之真州揚子縣人湖州節度判官贈屯田郎中(蔡/㐮)
(吕士昌/墓志)
陳瓘字瑩中南劍州人中甲科調湖州掌書記厯左司
諫論蔡京蔡卞奸惡崇寧中竄亷州靖康初贈諫議大
夫髙宗賜謚忠肅(宋/史)
　元豐二年初任昭慶軍掌書記湖州府學教授七年
　改濠州定逺宰(陳忠肅/年譜)
陳師錫字伯修建陽人熙寧中遊太學有雋聲及廷試
奏名在甲乙科神宗偶讀其文屢加嘆賞顧侍臣曰此
必陳師錫也啓封果然擢為第三調昭慶軍掌書記厯
監察御史元祐初遷工部員外郎坐黨論置郴州師錫
始與陳瓘同論京卞時號二陳紹聖中贈直龍圖閣(宋/史)
　閑樂奏議一卷陳師錫撰熙寧九年第進士蘇軾知
　湖州師錫掌書記器之倚以為政軾得罪捕詣臺獄
　親朋多畏避師錫獨出餞之又安輯其家軾入西掖
　薦自代明著其事師錫在元豐己為察官坐論進士
　習律罷出建中靖國初再入未幾又罷(書録解題參/建寧府志)
雷覺民字將道建安人第進士調漳浦尉改湖州司録
太守不以時給糧諸軍喧于庭乆不退覺民諭以經制
錢代給後當積日俸為償之諸軍感謝而去(建寧/府志)
張哿初名駕字安時南劍州人熙寧九年進士厯監湖
州新市鎮終知廣濟軍(楊龜山集/八閩通志)
文安國元豐八年湖州簽判(鐘鼎欵識/詳𤨏徵)
　文勛字安道東坡文勛篆贊云安國用筆意在𨽻前
　䟦文勛畫扇云安國作方界畧不抒思黄魯直文勛
　贊云為吏不殘去其敗羣好賢喜士黽勉而勤勛嗜
　古而癖載米襄陽志林
李宗師興化人莫儔榜第二人湖州掌書記(八閩/志)
唐稷字堯弼會昌人政和二年登乙科宣和五年授湖
州叅軍兼管左右獄多平反(贑州/府志)
樓异字試可明州人進士髙第嘗監湖州烏鎮税厯徽
猷閣直學士(見樓攻媿王逸老八仙歌䟦安/康郡夫人行狀叅宋史新編)
錢觀復字知原常熟人政和五年進士調湖州户曹朱
勔以鄉人固欲妻以女辭不受知廣徳軍嵗上供民米
輸送回逺加斂水脚錢乃請寄廪湖之四安至國門才
五日費减大半(姑蘇/志)
李敦正莆田人建炎二年進士湖州簽判(八閩/志)
周大年濟南人廸功郎湖州司李叅軍(周必大周/樞神道碑)
曾惇字宏父布之孫紆之子也紹興中嘗為湖州司録
厯知台州(玉照新志叅/文獻通考)
蘓掖丹陽人舜欽子也承議郎湖州司户叅軍(見歐陽/修蘓子)
(美沈遼長壽/太君二志)
薛龜從永嘉人湖州司法(葉水心薛/紹墓志)
葛書思江隂人嘗監湖州新市鎮有仙潭雜咏刻石墨
妙亭厯朝奉郎贈太師謚清孝即丞相邲之曾祖也(見/勞)
(志叅陳/止齊集)
王文禮字立之龜齡先生子也由太學用詹事恩補承
務郎監湖州烏青鎮有醫善為方得賜帶如從官吏畏
之宴聖節居卿監上公按令黜其班又有訟其留人子
女者奪以還民醫不勝忿挾他勢搖公因力求去(葉水/心集)
　按宋史十朋子聞禮當以史為正醫即王克明也王
　十朋子聞詩聞禮皆篤學自立聞禮知常州江東轉
　運判官為治能守家法(宋/史)
王䱷字渭夫少嗜讀書明周禮寳慶二年進士調昭慶
軍節度掌書記諸公交薦除太學録(仙游/縣志)
朱埜字文之文公次子用廕補官厯監徳清縣新市鎮
(考亭淵/源録)
湯宋彦字時美金壇人授廸功郎湖州司户叅軍湖劇
郡户冗曹公以妙年居之有裕録重囚於獄得其寃狀
自請更詢未幾更獲正囚闔郡稱其明(劉漫塘湯/君行述)
許開字仲啓湖州簽判(談/志)
黄童紹興八年進士監湖州新市鎮(興化/志)
王介字元石金華人紹興初進士授昭慶軍判官寧宗
立韓侂胄出入禁中介力攻之坐是斥去累官中書舍
人會不雨乞册免宰相史彌逺出知嘉興府謚忠簡(一/統)
(志宋/史)
　王介東陽郡人授昭慶軍簽書節度判官㕔公事光宗久
　不覲重華宫介走書諷趙汝愚宜率百僚守寧和門
　竢六飛之動入為學官又上疏懇言之介初學於吕
　祖謙徙居金華故文學有原委(姑蘓/志)
劉暠文林郎昭慶軍節度判官(黄溍劉録/事墓志)
湯誼伯丹陽人湖州户曺(姑蘓志/叅宋史)
葛應龍天台人淳祐戊申受辟江西帥監徳清左庫嘗
於餘不溪上建左顧亭(葛應龍左/顧亭記)
洪興祖字慶善丹陽人少讀禮至中庸頓悟性命之理
績文日進登政和上舍第為湖州士曺紹興四年蘓湖
地震興祖時為駕部郎官應詔上䟽具言朝廷綱紀之
失為時宰所惡主管太平觀直敷文閣興祖好古博學
自少至老未嘗一日去書著老莊本㫖周易通義繫辭
要㫖古文孝經序贊離騷楚詞考異行於世(宋/史)
　興祖又為湖學教授(郡/志)
趙師揆添差湖州簽判(宋/史)
鄭琚字伯潤壽昌人性明敏輕財好施淳祐間登進士
乙科咸淳十年遷安吉州司李叅軍推情治獄人無寃
濫(嚴州/府志)
徐子端字克之豐城人鹿卿子也䕃入仕初調監烏青
鎮時更造楮幣漕司責以日解槿葉千斤吏牒旁午子
端謂非庶工所有累請得免轉黄州推官厯官所在見
稱及宋運革杜門讀書作後泉散人傳引蔡季通獨行
不愧影獨寢不媿衾之語以自擬(南昌/府志)
劉黻字聲伯樂清人試太學以才署昭慶節度掌書記
(宋史/新編)
文及翁蜀人官吳興為節度府掌書記(朱吉甫/墓碑)
陳榮承節郎咸淳中監南潯鎮事(嘉應/廟碑)
元王廓字元舉徐州人至正二年燕南第一人授湖州
經厯(徐州/志)
楊黙冀寧人湖州録事判官(貢師泰/揚州志)
劉濟字仲源河間肅寧人湖州路總管府經厯(黄溍劉/都事志)
顧巖壽字子静以儒進厯湖州路總管府經厯器識𢎞
逺博學通時厯職三十年所至有政聲(鎮江/志)
胡居善字伯仁天台人至正間授湖州路録事司判官
(天台/志)
　　　武臣
駱牙字旗門梁太清末世祖嘗避地臨安牙母凌覩世
祖儀表知非常人賓待甚厚及世祖為吳興太守引牙
為將帥因從平杜龕張彪等每戰輙先鋒陷陣勇冠衆
軍以功授直閣將軍(陳/書)
烏戍鎮守將軍烏贊張掖人邠國公重𦙍之猶子也初
贊侍重𦙍為潞州牙將時王承宗叛王師討之潞帥盧
從史密與賊通贊與重𦙍畫謀縛從史於帳下斬之朝
廷賞其功授重𦙍為懷州刺史充河陽三城節度使而
以贊為左司馬充湖州鎮海軍節度使李錡以烏墩為
湖州要地檄贊將兵戍憲宗元和二年李錡反遣使來
諭贊令起兵即斬其使曰吾豈從賊反叛者耶錡聞之
怒自引兵犯烏墩贊與副將吳起勒兵禦之贊兵以衆
寡不敵遂戰没已而收葬於鎮上智潭之北時元和二
年十月也未幾錡就擒鎮民請於朝立廟墓前以祀(浙/直)
(分署紀事/本末録)
朱行先字藴之吳郡人也少親戎律長習武經始𨽻職
於建寧都從髙公彦征討有功尋彦分符霅渚亦隨於
治太守用為心膂或鄰境有冦總握兵柄仗劍前驅無
不望風瓦解减竈之謀投醪之誼偹盡其妙以是聞於
聖聰叠被寵加薦厯珥貂益為霅守所重自渤海公厭
世髙湮亂行府君奮臂一呼率衆歸國時天下都元帥
吳越國王親統全師撫寧郡縣以有功者宜加爵賞遂
封協力勤王功臣尋封右僕射寳大元年四月終於静
海鎮之官舍世墓在烏程縣不克歸葬在開元府海鹽
縣厝於埜村(謝諤朱府/君墓志)
屠環智字寳光世居澉浦青山母顧夢抱璧有光而生
故名環智少負勇畧從吳越武肅王起鄉兵拒黄巢與
幕府籌畫積功領常州刺史越州都指揮使副髙彦守
湖徐綰内叛遣環智與子渭赴難至靈隠山賊圍數重
兩人轉戰身被百創環智奮力一呼手搏數賊以援絶
同遇害王慟其殉國以衣冠歸葬青山贈武康節度使
銀青光禄大夫檢校尚書右僕射開府儀同三司子晟
吳興判官(海鹽縣/圖經)
侍其曙字景升咸平中以閤門祗候為蘓杭湖秀等州
都廵檢使(嵎/畧)
　曙為人沉敏有幹畧善論利害(宋/史)
王霆字定叟東陽人理宗即位充浙西副都監湖州駐
劄時潘甫等起兵事甫定霆因綏撫之(宋/史)
宋末張濡馮驥皆獨松關戍將郁天興吳明皆四安鎮
戍將(宋史詳/戰守徵)
　按吳明馮驥咸殉䝉古之難視劉整范文虎二賊人
　禽哉抑可奴畜夢炎宜中軰謂甲胄不如珮玉吾勿
　信也亟當表出之
費愚字子賢國初從舉義渡江為廣徳翼元帥時張士
誠據浙西丙申我兵克安吉上命子賢與總管張俊徳
戍其地二人因築城守之士誠連嵗出兵皆為所敗乙
巳冬士誠遣其將張左丞帥兵八萬來攻時城中僅三
千人愚等堅守設車弩以禦之因射殺其梟將二人敵
驚潰城賴以全(安吉/州志)
劉成負膽智驍勇絶倫國初歸附耿炳文取長興敗張
士誠守將為守禦計士誠遣其左丞潘元明元帥嚴再
興入冦成與炳文擊敗之每戰輙勝㓂不敢犯洪武三
年置海寧衞以成為指揮僉事後以殺賊中流矢卒人
思其功祀之(宿州/志)
　功臣録云竊觀吾聖祖取天下於羣雄惟以偽漢為
　勁敵鏖戰數年卒就殱無所逃命以偽吳不敢相援
　故也偽吳所以不敢相援者以炳文守長興則成實
　佐之也當姑蘓鴟張長興其必争之地孤城血戰厯
　十餘稔吳保無虞由斯言之成之功豈細也哉
偽吳湖州左丞張天騏湖州將尹義石清長興將李福
安趙打虎(詳戰/守徵)
　
　
　
　
　
　
　
　
　
　
　
　
　
　
　
　吳興偹志卷六
欽定四庫全書
　吳興偹志卷七　　　　　明　董斯張　撰
　　官師徵第四之六
　　　州邑
漢嚴訢字少通治嚴氏春秋馮君章句為烏程長舉孝亷
遷東牟侯相下邳祝長典牧十城所在若神(趙明誠/金石録)
費鳯烏程人試守故鄣長(洪适𨽻/釋人物)
吳駱統字公緒會稽人時飢荒鄉里及逺方客多有困
乏統為之飲食衰少其姊仁愛有行寡居無子見統甚
哀之數問其故統曰士大夫糟糠不足我何心獨飽姊
曰誠如是何不吿我而自苦若此乃自以私粟與統又
以吿母母亦賢之遂使分施由是顯名孫權以將軍領
會稽太守統年二十試為烏程相民户過萬咸嘆其惠
理權嘉之召為功曺行騎都尉妻以從兄女(吳/志)
孫河字伯海堅從子也出後姑俞氏後復姓為孫質性
忠直訥言敏行有氣幹能服勤少從堅征討嘗為前驅
後領左右兵典知内事待以腹心之任又從策平定吳
會從權討李術破之拜威冦中郎將領廬江太守(吳/志)
　河為烏程長見吾粲傳
晉殷康為武康令教曰郭邑居民有死喪者可令送
兩坩粥(太平/御覽)
陶範字道則侃第十子也侃諸子中最知名厯尚書秘
書監(陶侃/别傳)
　範烏程令見世説已入掌故
賀循字彦先山隂人節􁎎髙厲好學博聞舉秀才除陽
羡武康令顧榮陸機陸雲表薦之曰伏見吳興武康令
賀循徳量邃茂才鑒清逺厯踐三城刑政肅穆守職下
縣州黨帖然召為太子舎人元帝時領太子太傅時朝廷
初建動有疑議宗廟制度皆循所定為一時儒宗贈司
空謚曰穆(虞預/晉書)
張亢字季陽安平人載協弟也才藻不逮二昆亦有屬
綴又解音樂伎術時人謂協載亢陸機雲曰二陸三張
中興初過江領著作郎補烏程令入為散騎常侍復領
佐著作郎
許裴字季顯義興陽羨人烏程令(晉百官名/叅許氏譜)
　張按裴己載掌故苐不詳其邑里耳故出之
河内司馬颺為烏程令將赴職戴洋曰君宜深慎下吏
颺後果坐吏免官洋又謂曰卿雖免官十一月當作郡
加將軍至期為太山太守振武將軍(晉/書)
袁猷字申甫陽夏人少與兄瓌齊名尋相率渡江瓌為
丹陽令猷為武康令有政聲厯侍中衞尉卿
羊不疑太山南城人烏程令厯桂陽太守
夏侯愔譙郡人為烏程令孫恩自海襲㑹稽有衆數萬
於是吳郡陸瓌吳興邱尫等凡八郡一時俱起殺長吏
以應之吳興太守謝邈嘉興顧𦙍與愔等皆遇害(並/上)
　册府元龜𦙍作裔避宋諱耳
宋臧諶之東莞人元嘉中為尚書都官郎烏程令(以下/沈約)
(宋/書)
劉亮彭城人大明中為武康令時境内多盜鑄錢亮掩
討擒殺以干計厯封順陽侯厯梁益二州刺史
劉秀之字道寳東莞人司徒穆之從兄子也為無錫陽
羨烏程令並著能名封康樂郡公厯尚書右僕射謚忠
成
虞玩之字茂瑤餘姚人少閑刀筆泛涉書史仕宋為烏
程令路太后親朱仁彌犯罪依法録治太后怒訴孝武
坐免官厯驍騎黄門郎
宋文帝以彭城王義康嫌隙既成乃誅劉湛及烏程令
盛曇泰等曇泰為義康所逐
顧凱之字偉仁吳人元嘉中為東遷令後為吳郡太守
風節過峻終湘州刺史謚曰簡子
張祐髙平人厯武康錢唐令並著能名時有北地傅僧
祐潁川陳珉並以吏才見知宋世言長吏者必以三人
為首
何敬叔東海郯人也齊長城令有能名在縣清亷不受
禮遺夏至節忽榜門受餉數日中得米二千餘斛他物
稱是悉以代他人輸租(南/史)
裴松之字世期河東人博覽墳籍立身簡素義熙初為
故鄣令轉中書侍郎上使注陳壽三國志松之鳩集𫝊
訛廣增異聞既成奏之上覽之曰裴世期可不朽矣
荀卞之大明七年為烏程令(詳祥/孽徴)
江秉之字元叔厯烏程建康令遷臨海太守並以簡約
見稱在郡嘗作一書案去官留以付庫
王偉之為烏程令亷介特甚書籍之外家無長物
　偉之少有志尚當世詔命表奏輒自書寫泰元隆安
　時事小大悉撰録之子韶之因此私自撰晉安帝陽
　秋(宋/書)
沈懷逺武康令(見隋經/籍志)
武康令謝沈(宋書蔡/興宗傳)
朱齡石字伯兒沛人也武帝以為鎮軍叅軍遷武康令
厯雍州刺史
張岱東遷令時殷冲為吳興太守謂人曰張東遷親貧
須養所以棲遲下邑然名器方顯終當致大位(岱詳見/郡守)
沈攸之孝建七年為龍驤將軍武康令
沈文秀字仲逺武康人初為郡主簿功曹起家東海王
叅軍遷武康令(詳人/物徵)
傅琰字季珪靈州人仕宋為武康令遷山隂令著能名
二縣皆謂之傅聖賜爵新亭侯元徽中遷尚書左丞琰
與父僧祐並有竒績時云諸傅有理縣譜子孫不以示
人時山隂令邱仲起長城令何敬叔故鄣令邱寂之皆
有能名而不及琰也(南/史)
齊庾肅之孔欣之俱武康令肅之迎沈道䖍為立宅道
䖍隠居鄉里相率受學欣之厚為貲給焉(南/史)
南齊顧昌言烏程令坐父法秀宋泰始中戰亡遺骸不
反而昌言宴樂如常有司請加以清議(説傳縣昌言/吳郡  人)
豫章文獻王蕭嶷字宣儼太祖第二子起家為太學博
士長城令(南齊/書)
傅映字徽遠靈州人為武康令髙祖師取建康吳興太
守袁昂自謂門世忠貞固守臣節乃訪於映映勸背昏
向明尋以公事免天監初除建安王長史烏程令所受
俸禄悉以歸兄累遷光禄卿
蘇侃字休烈涉獵詩書宋時出身正員將軍補長城令
(南齊/書)
何遠字義方郯人梁武踐阼以奉迎功封廣興男後為
武康令愈厲亷節除淫祀正身率職人甚稱之太守王
彬巡屬縣諸縣皆盛供帳以待焉至武康遠獨具糗水
而已彬去遠送至境進斗酒隻鵝而别彬戱曰卿禮有
過陸納將不為古人所笑乎武帝聞其能擢為宣城太
守自縣為近畿大郡近代未之有也其輕財好義周人
之急言不妄發盖天性也每戱語人曰卿能得我一妄
語則謝卿以一縑衆共伺之不能記也(梁/書)
禇雲字士洋陽翟人為曲阿烏程延陵令並稱清慎厯
御史中丞湘東王諮議叅軍
隂鏗字子堅姑臧人善五言詩為時所重釋褐梁湘
東王法曹行叅軍累遷晉陵太守員外散騎常侍有集
三卷
　鏗有罷故鄣令詩一卷見隋志
伏挺字士標平昌人好属文樂安任昉㴱相嘆異齊末
則舉秀才對策為當時第一髙祖義師至挺迎謁于西
林髙祖見之甚悦謂曰顔子引為征東行叅軍時年十
八天監初除中軍叅軍事累為晉陵武康令罷縣還仍
于東郊築室不復仕後出仕尋除南臺治書因事納賄
當被推劾挺懼罪遂變服為道人久之藏匿後遇赦因
此還俗太清中客遊吳興侯景亂中卒
范岫字𢡟賔濟陽考城人外祖顔延之早相品題以為
中外之寳仕齊為長城令厯梁吏部尚書
江蔿濟陽人淹子也襲封臨沮縣伯自丹陽尹丞為長
城令有罪削爵普通四年髙祖追念淹功復封為吳昌
伯
殷不佞字季卿長平人少立名節居父喪以至孝稱好
讀書尤長吏事承聖初為武康令(上/)
沈文阿字國衞武康人仕梁為五經博士簡文在東宫
引為學士及侯景冦逆簡文别遣文阿招募士卒入京
師城陷與張嵊共保吳興嵊敗文阿竄於山埜景素聞其
名求之甚急文阿窮迫不知所出登樹自縊遇有所親
救之便自投而下折其左股及景平髙祖以文阿州里
表為原鄉令(以下/陳書)
梁元帝於荆州即位授姚察原鄉令(察武康人/詳人物徴)
周𢎞正字思行汝南安城人梁都官尚書入陳厯國子
祭酒尚書右僕射諡曰簡子所著周易講疏十六卷論
語疏十一卷莊子疏八卷老子疏五卷孝經疏二卷集
二十卷行於世(隋經/籍志)
　𢎞正為安吉令見陳書
庾持字元徳鄢陵人父沙彌長城令持篤志好學尤長
書記以才藝聞解褐為安吉令天嘉初遷尚書左丞以
預長城之功封崇徳縣子厯大中大夫
徐秀郯人年十五擢髙第厯徳清長城丹陽三縣令(顔/真)
(卿徐府/君碑)
王實唐宰相涯父也湖州安吉縣令贈尚書刑部員外
郎(文苑英華王/涯家廟碑)
韋鐸京兆人烏程令(唐宰相/世系表)
孫尚復武邑人徳清令
李濬後魏平棘令系之裔鄭䆳滎陽人並武康令(並/上)
李寵渤海王裔烏程令(唐宗室/世系表)
解禹字徳禹天寳中舉進士為湖州安吉縣令用薦為
吉州刺史(解春/雨集)
李清字士澄天寳十二年進士宰烏程嘗有咏石季倫
詩(唐詩紀事又見/顔真卿西亭記)
韋承慶渤海人字延休鄭州陽武人也少恭謹事繼母
以孝聞弱冠舉進士累遷太子司議郎儀鳯中太子賢
監國頗近聲色承慶上書諫之承慶又以人之用心多
擾濁浮躁罕詣冲和之境乃著靈城賦以廣其志調露
初東宫廢出為烏程令風化大行厯天官侍郎兼修國
史承慶自天授以來三掌天官銓授平允海内稱之尋
同平章事(舊唐/書)
武康響應山下有碧玉潭神龍所居神龍八年令劉汭
禱雨而應(勞/志)
權逢吉為長興令時縣西有西湖可溉田三千餘頃舊
引方山泉注之為豪家所堰莫敢誰何逢吉決堰仍引
泉溉田鄉人賴焉(浙江/通志)
崔孚博陵人厯湖州長城令長城之理加於前二邑令政
成秩滿解印罷去(白香/山集)
李某元和十年烏程令(見談志德清覺海/寺條下李誤作米)
王晏𢎞農人武康令(見權徳輿王妣/夫人楊氏墓志)
獨孤及字至之洛陽人武康令厯常州刺史(唐/書)
胡傳美害武康令有游碧落觀詩(稿簡贅筆/見藝文)
李府君諱晤厯金壇烏程晉陵三縣令府君為人篤於内
行飾以吏事動有常度居無惰容所蒞之邑有善政辭
滿之日多遺愛(白居易趙郡/李公家廟碑)
　晤宰相紳之父也(見唐/書)
皇考湖州徳清令諱察躬行孝悌之德振揚家聲(栁子/厚叔)
(父殿中侍/御史墓志)
喻鳬毘陵人有詩名開成進士全唐詩話云卒於烏程
令(西吳/里語)
　鳬字坦之嘗謁杜紫薇不遇曰我詩無羅綺鉛粉氣
　宜不售也(宜興/志)
宋裴大亮大理寺丞知長興縣(見胡宿為謝/安置守冡表)
曾士倬禺山人知烏程縣(東林/山志)
劉嘉成政和戊戌進士知德清縣厯判楚州(武義/縣志)
章望之字表民浦城人除知烏程縣趣令受命固辭以
光禄寺丞致仕(宋/史)
　望之伯父得象廕得官以宰相嫌遂不仕(文獻經/籍考)
王正已湖州徳清縣令(王安石吏部侍郎句公/墓志此又一王正已也)
　齊融號衡山居士與王正巳相友善一時名士也(氏/族)
　(大/全)
陳洙字師道建陽人令烏程與王安石遊安石有詩送
之(瀛奎/律髓)
　陳洙字師道登進士第厯殿中侍御史嘉祐中上疏
　助司馬光乞早建嗣且曰陛下以臣為懷異日之圖
　莫若殺臣之身用臣之言疏方上即仰藥以卒奏下
　大計遂定仁宗聞洙死賜錢百萬元祐初用光言官
　其一子(八閩/通志)
詹祥字周文崇安人祥符元年進士烏程令
石元之新昌人天聖五年進士烏程令
蘇耆字國老叅知政事易簡之子舜欽之父也有才名
嘗宰烏程厯工部郎中直集賢院贈刑部侍郎(宋史叅/東坡劉)
(夫人墓志米㐮陽志林/四川志  耆見郡志)
方仲弓烏程令
　天聖七年有小臣方仲弓請立劉氏七廟魯宗道諫
　而止(通鑑/)
明道壬申河南竇克知徳清縣始作聖廟值巽之隅文
雅之士班班出焉(沈與求重/修孔廟碑)
狄遵孔字子安湘潭人以父任在安吉時馬尋守湖州
少公恐不任事安吉大姓俞氏所為多不法前後令多
不敢擊俞氏私釀酒椎牛會客公捕得劾治尋大驚曰
乃能如我少時(黄山谷/狄公志)
柯述字仲常南安人知湖州歸安縣修水田蓄洩之利
(八閩/志)
謝伯宜字仲聖龍溪人知湖州長興縣開水利蝗不入
境諸臺以聞遷奉議郎賜緋厯任凡六司議讞者四平
反者多(上/)
錢顗字安道無錫人知贑烏程二縣皆以治行聞治平
末為殿中侍御史許遵議謀殺刑名未定而入判大理
顗以為一人偏詞不可以汩天下之法遵所見迂不可
以當刑名之任不從二年而貶將出臺責同列孫昌齡
曰君媚事王安石得為御史亦當少思報國奈何將欲
附會以求美官顗自當遠竄君自謂得策耶拂衣上馬
去後自衢徙秀州家貧母老至丐貸親友以給朝晡而
怡然無謫官之色(宋/史)
李餘慶字昌宗以叔父任起家應天法曹叅軍遇事輙
爭之留守者不能奪也卒薦公改太常寺太祝知湖州
歸安縣厯知常州(王安石/李公志)
沈兼字子達明州人遷衞尉寺丞知湖州歸安縣(王安/石沈)
(君墓/忘)
陸廣字彦博侯官人天聖二年進士令烏程(王安石陸/君墓志)
尹熙古天聖中以中大夫行國子博士䕶軍知安吉縣
(安吉/志)
孫載字積中崑山人治平三年舉進士初為河中府户
曹遷徳清令開説是非出於至誠訟有累年不决者聞
載一言即感悟棄去熙寧八年杭秀湖三郡饑載諭富
室倍糴至明年平其價出糶一邑之民賴以全活(浙江/通志)
陳吉老字子州仙遊人厯知揚州與韓世忠戮力恢復
秦檜主和議吉老累疏爭辨請出逐之贈奉直大夫(八/閩)
(志/)
　吉老知長興見郡志
陳輔字安國明州象山人嘉祐二年進士第厯著作佐
郎知安吉縣嵗饑籍富家出粟食流民所活以千計將
代民詣郡及使者言古之循吏所去見思我曹於陳君
不待去而思思其將去而不樂也使者知其才命攝華
亭徙攝壽昌時王介守湖請使者曰安吉不可以無陳
君也乃得歸道聞其繫囚衆以旦至邑遽閲牘有競渡
毆人死至繫百人者且情得矣即械應法者於州餘悉
遣去幕庭為虚人人歡舞天目山水溉一邑其附山六鄉
為防專利而下二十一鄉請決堤主簿劉璹視之千餘
人擁璹鬬堤下璹走還君徐以他事至旁佛舍召六鄉
老人諭散之與約决堤三日慰二十一鄉民老人唯爭
趨令而溪悍猛既决則三日不能復下鄉用穰朝廷初
以七十五等定家業均役錢使者厲君立浙西法而翰
林沈公括方察訪二浙遽言於朝遂推其法浙東(晁無/咎陳)
(君墓/志)
張著河間人嘉祐中以秘書丞知安吉縣(安吉/志)
許遵字仲塗泗州人第進士又中明法擢大理寺詳斷
官知長興縣興水利邑人立石紀之遵出知壽州潤州
又請提舉崇福宫尋致仕累官中散大夫(宋/史)
陳察海州人為宣徳郎知烏程縣事某與烏程同年進
士烏程允篤君子也與余雅善(沈括長/興集)
冷源元符中任武康令(萬姓/統譜)
毛滂字澤民元符中令武康嘗築東堂於衙齋有生遠
樓畫舫亝潜玉菴清泉修竹率多遠韵滂時作長短句
聲文遒媚緝之為東堂詞驀山溪一序尤膾炙人口東
坡稱其文章典器可偹著述(勞志叅東堂/詞文獻通考)
　蘓子由送滂詩云酒腸天與渾無敵詩律家傳便出
　人(欒城/集)
滕中字元直甫子以廕補官厯知安吉有美政終承議
郎亷勤自將治民守邊所至有聲尤長於詩(萬姓/統譜)
王勲郢人政和八年進士紹興七年知湖州長興縣有
治聲髙宗皇帝以廣南舶政大弊命擇士人修潔者為
之樞密沈公與求以勲薦既對擢提舉市舶果以清裁
著名贈金紫光禄大夫(樓攻/媿集)
　勲子正己見郡守
吳桓字孟文龍溪人熙寧間陳三要三術甚切時務元
豐八年進士以奉議郎知湖州長興縣(楊龜山集/八閩通志)
林概字端父福清人舉進士以秘書省校書郎知長興
縣厯知連州康定初上封事謂古者民為兵而今兵食
民古馬寓於民而今不習馬此兵與馬之大患也又行
陣無法而出於臨時將無素偹而取於倉卒軍不予權
而監於宦侍若是者雖得古之材使循今之法亦必屢
戰而屢敗官至集賢校理(宋史浙/工通志)
　林㮣知長興嵗大饑出俸粟誘富人輸數千石以飼
　飢者(八閩/志)
丁大聲知武康縣程大昌之壻也(周必大程/公墓志)
孫畋字無逸紹興元年知錢唐縣以讒謗免所居官公
議訟公非罪差建寧府粮料院未赴改湖州安吉縣厯
簽書鎮江判官(孫覿撰/墓志銘)
徐良能字彦才紹興五年進士知安吉竭力賑艱食之
民除水灾之賦民為之繪像祀於學宫及刻石以紀其
政去之日爭致贐一無所受待次家貧至出産以給食
處之泰然厯龍圖閣侍制(蘭溪/邑志)
范鎔字茂寛知武康父老訴前令定物力溢故者十餘
萬科輸不前欲更之吏白板已上郡須三嵗可改曰
是困吾民一日不可可三年乎立除其十之二繼列其
弊白於郡追易前板民以為利(上/)
乾道六年知湖州長興縣茹驤坐賍免編管台州仍籍
沒家財叅知政事錢良臣奏臣昨任淮東總領日失舉
茹驤改官今以賍敗法當同坐詔覽良臣所奏乃欲以
身行法國有常憲朕不敢私勉從所請可鐫三官於是
陳峴張宗元趙磻老徐本中並坐舉驤各降三官(文獻/通考)
(見登/科録)
　茹驤之字曰伯駿嵊縣人紹興戊辰進士
史岩之知長興縣嵩之弟也(見葉水心史/進翁墓志)
鎦有開廸功郎安吉州烏程令(歐陽𤣥鎦/更亝墓碑)
陳希莆田人通直郎知武康縣(樓攻媿陳/居仁行狀)
林大中紹興三十年進士調左廸功郎湖州烏程縣主
簿貧甚俸薄郡欲日有贈餽卒謝之所立已如此淳熙
七年知湖州長興縣縣在浙右號稱難治公益究心官
事民情孚洽若有相之者嵗饑官無贏蓄公方憂慮而無策
夜半湧水自荻浦灌河聲震數里米舟輻輳闔境以為
神和買比經界前増四之三公必欲寛之推見衆弊獲
免者五千餘户增輸以實者帖給訟牒必竟曲直不許
私和或謂恐益多事公曰此乃省事之法也以是詬訟
日稀期限寛而信可展而不可違去如始至所下文移
無一紙遺於民間(樓攻媿林正惠公/神道碑永康縣志)
　大中字和叔厯中書舍人給事中以忤韓侂胄罷歸
　或勸通侂胄書對曰福不可求吾為省郎時一言承
　意豈至今日耶客曰縱不求福盍亦免禍對曰福不
　可求而得禍可懼而免耶侂胄誅即召見試吏部尚
　書簽書樞密院事謚正惠(宋/史)
詹儀之遂安人時張栻守郡吕祖謙分教儀之日以學
問為事嘗宰烏程終吏部侍郎(談志叅/嚴州志)
　儀之字體仁從晦菴先生游見朱文公大全書問中
　時又有門人詹體仁字元善者亦從文公遊吾郡寓
　公也
方道字夷吾嚴州人淳熙八年以通直郎知湖州武康
縣武康宻邇行都易致越訴君律身既嚴剖决公平不
科罰一錢寛猛得宜訟亦衰少縣出絲纊賴以濟税課
郡利其羡使别儲以候命縣無所從出商人患苦倍征
旁出山蹊公私交病君請於郡復舊規蠲宿逋申法禁
减則例以招之曾不踰時來者輻輳井邑為之改觀米
運至豐儲倉退却至數百斛典吏鬻妻子不足以償君
為於他州賤糴取贏以補其數又以餘貲代下五等畸
税義役良法也行之或反以致害君更立規式勸諭誠
篤民咸信之追科不事鞭扑間出郊埜食用百須皆隨
無纎粟之擾於是爭先就役他縣至取以為法後有欲
更張者老㓜叩閽幾二千人竟仍其舊嘗久雨有怪民
出昌言水且大至人皆悚懼謀避亟捕至庭焚其書械
繫以俟既不騐杖而逐之有訴夫久出不還知其必死
而迹不明者君為設方畧得姓徐者一問即承境内盜
賊帖息雨暘致禱多騐洊值豐年上下熙然提刑劉公
頴行部謂太守曰自蘓至此惟武康無一詞致前盖君
專務行所學視四境如一家不表暴以取赫赫名而民
受實惠其去也遮道挽留越境追送者不以數計終淮
南安撫司叅議官所著有覺齋聞見録(樓攻媿方/君墓志)
宋蔡開字子明崇徳人淳熙辛丑第進士宰徳清值軍
興征調縣為不擾及去民攀留之厯知卲武著畏亝集
十五卷(萬姓/統譜)
蕭徳藻烏程令楊萬里淳熙薦士録云徳藻文學甚古
氣節甚髙其志常有為其進未嘗茍合老而不遇士論
屈之今為湖北叅議官(徳藻詳/見掌故)
鄭昭先字景紹閩縣人淳熙進士初主浦城簿嘆曰僥
倖一第問學未悉遂游朱文公之門遷知歸安邑民愛
之累官知樞密院事兼叅知政事進右丞相辭不拜立
朝累有奏䟽言皆切直謚文靖有(闕/)湖遺稿五十卷真
徳秀為序(八閩/志)
莫若冲字子謙淳熙乙未進士尉湖之安吉郡委聴斷
爭者心服改秩知安吉邑人交慶以平允稱(崇徳/志)
徐浚字明道紹興甲戌進士始尉徳清有聲改秩知烏
程多惠政(上/)
俞應符字寳文錢唐人歸安令嘉定十四年自給事中
除簽書樞密院事
蔣重珍字良貴無錫人嘉定末進士第一簽判奉國軍
理宗召入對首以自天子以至庻人所當知者本心外
物二者之界限為言次論苞苴盛行民為其害遷校書
郎辭不就明年待命霅川移文閤門請對當路憚之尋
知安吉州歴官刑部侍郎致仕諡忠文(宋/史)
趙與懽字悦道宋宗室嘉定進士以直寳章閣知安吉
州有富民愬㓜子察之非其本心姑逮其子付獄徐亷
之乃二兄强其父析業與懽曉以法開以天理皆欣然
感悟又嫠媪僅一子亦以不孝吿留之郡㕔日給㕔饌
俾親饋晨昏以禮未周日母子如初二家皆畫像事之
厯户部侍郎權兵部尚書嘗謂士大夫有貪聲則雖竒
方奥學徒以蠧國害民耳追封奉化郡王(宋/史)
　衢按郡志前事逸之後事以為二子悞且逸畫像句
趙潗字伯逺淳熙間為長興令邑蝗潗募力收捕至三
千餘石又大旱河竭米價騰湧潗出官錢增直糴粟粟
商輻輳人皆得濟士民咸徳之(浙江/通志)
諸葛千里烏程令(詳主簿/吕午條)
陸景文字叔辨為安吉令(松江/府志)
趙彦衞字景安紹熙間宰烏程有能名厯通判徽州有
雲麓漫抄二十卷續鈔二卷(書録/解題)
余端禮字處恭龍游人第進士知烏程縣累遷吏部尚
書同知樞密院事少保郇國公贈太傅謚忠肅(宋/史)
蔣峴字伯見奉化人性剛不阿慶元二年進士令武康
有治聲(浙江/通志)
　寳慶丁酉火災議者以為濟王之寃殿院蔣峴謂火
　災止是失偹更無餘説且云君臣已定父子不可言
　兄弟不當問此周公謹所誌者又宋史王邁傳云蔣
　峴附彌逺邁劾之按此則峴為能吏不可謂純臣矣
顔逸顔子四十一代孫武康令(聖門/志)
章鑑字君保嘉熙中令餘杭志確而衆信􁎎潔而吏莊
慮深而弊淺俗和刑清逺慕近悦(謝夢生東萊讀書堂/記郡志入古蹟類今)
(出/之)
　張按晩宋有兩章鑑一字公秉分寧人咸淳間拜右
　丞相所稱滿朝懽者其人也君保為昌化人見癸辛
　雜識
李芾字叔章衡州人知徳清縣屬浙西饑芾置保伍賑
民活數萬計遷主管酒庫所徳清有妖人扇民為亂民
蜂起附之至數萬人遣芾討之盜聞其來衆立散移浙
西提刑時浙西多盜羣穴太湖中芾跡得其出沒按捕
之盜駭散(宋/史)
韓補玉山人奉議郎知安吉州武康縣(程洺/水集)
　衢按勞志有韓亞卿豈即其人
安吉州歸安令黄申(戴表元瀏陽教授李君志李餘/姚人申之外孫按勞志有黄犖)
梁琮字宗本相臺人至元中宰長興慨然以敬教勸學
為急敦詩書禮逢掖每儒官教授必親至講室與諸生
疑難答問質判精㣲胥吏文無害者咸在列聴率至夜
分乃罷(髙純厚長興/修廟學記)
魏信為歸安令博聞强記終日端坐人莫敢干以私者
時定浙西坊里之役信以田為率貧富均一民懷其惠
(勞/志)
趙孟實黄岩人宋宗室知長興縣(黄岩/邑志)
沈拱辰字國祥吳縣人至元丁丑尹安吉鋤强植弱奸
豪屏迹事至立決吏受成而已(浦/志)
李拱辰字廷弼滏陽人皇慶二年春升承值郎湖州路
歸安縣尹邑附於郡事多掣肘公守法不附有爭家財
而骨肉相戕者諭以天理感悟而去有以死獄誣平民
者折以片言遂伏其辜京師貴近有指邑民之妻為其
逃婢者中使督捕甚急公不為遣卒歸其夫每嵗二税
先期至者輙勞以羊酒人皆知勸莫敢自後前是土田
多荒責里胥代輸其租公屏吏卒步入阡陌間視地之
肥瘠定為嵗入之數募有力者使墾種之有㫖經理田
土奉行者率務增加以為功公不茍隨聴民自占主者
以所增田僅百五十頃議倍加其賦公曰吾官可棄民
不可病也卒從公言仍其舊臺省交章舉公亷能延祐
四年夏除承徳郎中書户部司計(黄溍李/公志)
　衢按郡志俱以字為名宜改正
張炯字元明武康縣尹築渠堰禦水患民賴其功終湖
州府尹(崇徳/志)
張炳字元暉炯弟安吉縣尹循良著績有去思碑(上/)
杜遂徳清令(金華/縣志)
　按勞志有吕遂豈姓誤與
僧努别名巴哩承務郎烏程縣達嚕噶齊(程雪樓秦/國先墓碑)
趙桂縉雲人延祐間烏程縣尹(黄學士集/括蒼彚志)
朱徳潤字擇民崑山人工詩文延祐末遊燕趙孟頫薦
之召見命為編修明年授鎮東儒學提舉以歸喀喇庫
庫袁桷皆與友善後攝守長興至則市無一人乃郊召
父老吿之以其故仍即印號給其照身以識别乎冦且
曰汝所怖者官軍耳保此則官軍不汝犯於是黎民麇
集未竟日得户萬四千八百九十九尋以病免有存復
齋稿十卷(姑蘇志叅/虞伯生跋)
曹宗輔至順中知徳清縣修令示人而人自避之愛民
如子既去邑人立去思碑(一統/志)
沈夢麟郡人至正間為武康尹不尚刑罰吏民畏服(勞/志)
哈喇哈達字得之北庭人至正十三年為長興州達嚕
噶齊風采政事皆可稱(楊亷夫長興/州廟學記)
于文𫝊字壽道平江人延祐二年乙科遷烏程縣尹烏
程有富民張甲之妻王無子張納一妾於外生子未晬
王誘妾以兒來尋逐妾殺兒焚之文𫝊聞而發其事得死
兒遺骨王厚誘妾之父母置鄰家兒為妾所生兒初不
死文𫝊令妾抱兒乳之兒啼不就乳妾之父母吐實乃
呼隣婦至兒見之躍入其懷乳之即飲王遂服辜時韓
鏞僉浙西亷訪司事作烏程謡以紀其績文𫝊官至嘉
議大夫禮部尚書嘗考試浙江鄉闈所取士後多知名
為文雅正其於政事為尤長云(元/史)
韓約字彦禮真定人知長興州有䝉古人奪民妻女前
此莫敢誰何約至舉正其罪下箬寺僧為仇人誣吏右
仇相為根抵累年不决約辨其誣釋之善政多𩔖此(浙/江)
(通/志)
牟應復巘之次子歸安縣尹有政聲(勞/志)
楊景行字賢可泰和人舉進士厯撫州路推官轉歸安
縣尹年七十以翰林待制朝列大夫致仕平生所厯州
縣有惠政民立石頌之(吉安/府志)
黄以貞連州人徳清令以政事聞(宋學/士集)
徳清縣達嚕噶齊布哷齊河西人縣尹蘓靖臨清人(黄/溍)
(徳清縣學/祭器集記)
虞安澤常熟芝溪人勝國時任徳清尹(宋濓書虞/思齋事)
　　州邑佐
　　　丞　　　　　　　主簿
　　　尉
　蔣静曾遇趙廷入掌故不録
蘇頲字廷碩武功人司徒瓌子頲少有俊才一覽千言
弱冠舉進士授烏程尉厯遷紫薇侍郎與宋璟同知政
事璟剛正多所裁抑頲皆順從其美若上前承㫖敷奏
及應對則頲為之助相得甚悦璟嘗謂人曰吾與蘇家
父子前後同時為宰相僕射長厚誠為國器若獻可替
否罄盡臣節斷割吏事至公無私則頲過其父也(舊唐/書)
王紹字徳素太原人以厚實為士友所重顔魯公守吳
興特器之表授武康尉(李絳王/紹志)
許授循理喻義調武康丞滿嵗葺田廬於霅溪之上忘
懷進取(權徳輿許君夫/人韋氏墓志)
薛鑄汾隂人烏程尉(唐宰相/世系表)
李金趙郡人武康尉(上/)
李文約隴西人安吉主簿(唐宗室/世系表)
李實烏程尉(上/)
大厯中烏程尉陳褒撰昇望記(談/志)
李忠烏程尉(文苑英華/薛延珪制)
杜登襄陽人武康尉(杜甫盧太/君墓志)
潘述長城丞(杼山/碑)
　盧綸有送潘述下第詩
趙令則天水人安吉縣丞(上/)
吳越時鍾廷翰攝安吉主簿(堯山堂/偶鐫)
梁王耕睦州桐廬人烏程縣丞(張栻王/緖墓志)
　吳越時奉梁正朔故云
宋周詵道州永明人歸安主簿(宋史歐陽修/周君墓表)
任適烏程尉梅堯臣有詩送之(宛陵/集)
蔡昕字景叔嘉祐六年進士調歸安主簿事敏而達太
守張田及沈杭州遘皆器其為人(朱樂圃/餘稿)
錢先芝校書集賢院調烏程桐廬二縣尉遷寧徳令(沈/遼)
(錢升卿/墓志)
錢世雄字濟明武進人吳興尉(見參寥詩東/坡集峴山志)
　濟明號水華居士公輔君倚之子也見東坡跋君
　書
周古武康尉趙清獻有詩送之(詩載/藝史)
韓球字伯玉相州人授德清尉發奸摘伏如老于從政
者(韓魏公長兄徳清尉墓/志  球即公彦之父也)
烏程縣主簿張次道(余武溪李/虚舟志)
胥茂諶敦厚敏達學問自將調湖州烏程縣主簿(黄山/谷胥)
(夫人謝/氏志)
　茂諶長沙人元衡子也(見南/豐集)
郭周子孚字仲光建安人事母至孝熙寧間調徳清簿
遷閩縣令嘗游蘇軾之門聲稱藉甚
潘景夔字和叔松陽人初為徳清尉邑有富民為盜所
掠躬捕獲二十人法當改秩同竂賀之景䕫愀然曰是
得無詿悞者耶若以幸賞為心則吏卒鍛鍊以成獄吾
不忍為也同僚嘆服(括蒼/彚紀)
何俌字徳輔龍泉人登紹興進士調德清縣主簿時和
好初成俌裒少康宣王光武元帝事可施行者為評議
號中興龜鑑上之除紹興府教授累官工部侍郎(上/)
方𢡟徳字元相宣州南陵人宣和三年賜上舍出身調
湖州武康尉武康之乞人丐於沈氏遺之不滿其意堅
卧不去數日死沈氏之仇吿其殺人獄乃疑吏甚恐尉
至即得其實一邑皆驚上官聞尉能交口争薦用吏部
闗陞法遷左從政郎(周紫芝/方君志)
孫邈字明逺晉陵人授將仕郎安吉主簿邑大事劇君
以亷恪協賛令治吏使者交薦之(鄒浩孫/叔權志)
徳清縣令徐良佐(鄒浩孫/叔權志)
烏程縣丞劉佖(鄒浩林/夫人志)
武康尉王騠(鄒浩蘇/公行狀)
劉祕莆田人元豐二年進士宣徳郎烏程縣丞(八閩/志)
周邦績元豐中長興尉(詳見金/石徵)
馬友直字伯忠建炎二年以累舉主武康簿(姑蘇/志)
李端友紹興十八年廸功郎添差歸安縣尉二十二年
徳清縣尉(孫鴻慶/居士集)
趙傅霖慶元二年進士徳清主簿(永康/縣志)
林栻大中孫以廕為歸安主簿(上/)
陸三省長興丞趙汝郴長興簿(長興/志)
吳逢惠安人徳清簿(八閩/志)
陳睍豐有後史岩之陳暐俱長興尉(長興/志)
王檻三衢人通直郎湖州徳清縣丞(劉漫/瑭集)
洪秉哲字晦叔丹陽人嘉泰二年進士厯歸安簿遷嘉
興通判直寳章閣(鎮江/府志)
沈與求攝歸安尉(見龜/溪集)
趙希白宋宗室烏程縣主簿(見樓攻媿/趙公墓志)
秦鉅武康縣丞(見樓攻媿史/浩神道碑)
陸簴烏程丞陸龍武康尉(見陸㳺王/令人志)
　俱會稽陸游子簴厯知江州
王伯廣字師德常熟人紹興十二年進士調徳清尉歸
鄉里悉以家産與諸弟伯廣文章出於天性尤工於詩
四六亦為人膾炙與張孝祥友善所著聴雨集藏於家
(姑蘇/志)
廸功郎烏程主簿張端節(葉水心/李公志)
孔端直字子固通直郎湖州武康丞(聖門/志)
吳交如字亨會金壇人登紹興十五年進士為烏程尉再
中法科入為大理評事厯大理卿明年獄空璽書嘉奬
性樂易稱為長者(鎮江/府志)
湖州武康主簿毛崈(見周益公/黄石墓志)
張士能吳郡人烏程尉(見周益公張/廷傑墓志)
烏程尉朱昺(夷堅/志)
乾道六年左廸功郎新武康尉劉煒(入蜀/記)
王賁之乾道壬辰進士長興丞(諸暨/邑志)
曾棠文清公幾孫廸功郎長興尉丁松年文林郎長興
丞(陸游曾文/清墓志)
徐天祐字受之山隂人銓試詞賦第一歸安尉(紹興/府志)
方淑字智善徳清丞著春秋直音三卷劉給事一止為
作序(文獻/通考)
潘方字仲矩安吉尉(西吳/里語)
王從維揚人右承事郎湖州長興縣丞(吕東莱王/居正行狀)
貝欽世字聖美登紹興二十四年進士調武康丞居官
亷介太守王十朋表薦之改令江隂厯建康簽判(上虞/志)
冷世光字賓王常熟人紹興元年進士調歸安簿(姑蘓/志)
黄廡新昌人從事郎長興簿(葉水心黄/仁静墓志)
詹體仁浦城人第進士為歸安丞厯直龍圖閣徙居苕
霅翫愒水石誦讀悠然厯司農少卿(葉水心集/詳寓公徵)
應傃字自得昌國人六嵗能詩登紹熙四年進士調烏
程尉議毁淫祠獨存徐􁅈子廟隣邑有沈氏兄弟訟財
郡檄傃按實傃委曲開諭適沈有子魁鄉薦因賦詩儆
之有云嘉木灌叢春意好可憐不種紫荆花兄弟感悟
其爭遂息官至文林郎(萬姓統譜兩/浙名賢録)
吳曦廸功郎主湖州武康簿(周益公林/保神道碑)
章質夫廸功郎歸安縣主簿(楊誠亝余/端禮墓志)
張彦清字叔澄浦城人紹熙初登第安吉縣丞從朱子
游得其大指又與李公吕游質疑辨惑造詣日深故見
理明而自信篤終其身勿畔焉(真西山為作墓/志考亭淵源録)
張即之字温夫叅知政事孝伯之子以父恩授承務郎
烏程丞寳祐四年余晦入蜀以讒劾閬州守王惟忠下
詔獄鍛鍊坐棄市即之雖閒居移書言於制置司賈似
道恤其遺孤未幾似道入相給還首領以禮改塟多即
之倡義云即之以能書聞天下(宋/史)
吕午字伯可歙縣人嘉定四年進士授烏程主簿
　
　
　
　
　
　
　
　
　
　
　吳興偹志卷七
欽定四庫全書
　吳興偹志卷八　　　　　明　董斯張　撰
　　人物徵第五之一
費汎字仲慮烏程人察孝亷除郎中屯騎司馬遷蕭令
視民如子先教後罰在位九年奸冦不發三年不斷獄
禎祥感應時沛有蝗獨不入界國以狀聞拜梁相汎二
子鳯堂邑令政九江太守汎卒政子□立碑紀之(洪适/𨽻釋)
(費汎/碑)
　按汎已載郡志但語太畧耳志所据當亦此碑碑中
　僅有先教後罰一語志易之為賞罰嚴明無論詞不
　雅馴失立碑者本指矣兹稍節漢碑録之詳見萟文
費鳯字伯簫踐郡右職三貢獻計辟州式部忠以衞上
漢安二年吳郡太守郭君以君有自公之􁎎年三十一
舉孝亷拜郎中除陳國新平長静而為治匪煩匪擾功
成事就色斯髙舉退已進弟不營榮禄栖遲厯稔鄣土
不庭黔民作慝試守故鄣長强者綏以徳弱者撫以仁
牧守旌功轉堂邑令垂拱不言而民化之祖業良田畆
直一金推予弟息鳯以熹平六年卒故鄣施業字世堅
偕堂邑義民戚忠治其䘮鳯妻之弟卜𦙍及甘陵石勛
子才皆誄之鳯孫字元宰(㕘𨽻釋費鳯/二碑詳萟文)
　張按鳯弟九江太守政碑所云退已進弟者即政也
　鳯父子郡志亦載其畧乃悉取漢碑芟之殊令觀者
　惘惘嗟乎漢𨽻之傳今兹者僅一二三碑真拱璧哉
漢平帝時有邱俊者持節安輯江淮屬王莾簒位遂留
江左居烏程漢大司馬騰交州太守聰陽羨令昭宋尚
書右丞淵之新安太守道䕶建安太守道成梁黄門侍
郎遲雜見於王儉姓系元和姓纂諸書
　張按漢有兩邱騰其一冲帝時九江太守
姚氏漢青州刺史恢尚書左僕射皓吳太常卿信晉九
江太守渠墓皆在郡境有碑姚之居吳興也久矣姓氏書
謂王莽封田豊奉舜祀豊子恒避莽亂過江居吳郡改
姓為媯五世孫敷復改姓姚始居武康敷生信信子寧
海太守陶陶子太傅奮奮六世孫僧垣子察察隋蜀王
友自晉至梁多顯人藏散騎常侍宣業吳興郡公武韞
璿壽欽文祥六人皆給事中
鈕氏漢有關内侯馥而冲充皆以牧守襲爵其為姓舊
矣又名綽者東漢荆兖青三州刺史衡九真太守詳富
春侯淑吳尚書令臨水侯瑒晉察孝亷襲臨水之封𦙍
東遷侯淑及宋御史中丞滔墓同境必其後也吳景帝
有鈕后陳武宣章后本亦鈕姓(上/)
錢讓字徳髙吳郡烏程人累遷廣陵太守都督九江諸
軍事徐兖二州刺史封富春侯食邑五千戸卒年六十
二贈富春公謚曰哀天子臨弔哀慟給兵吏一千人加
威儀還葬本鄉賜錢十萬黄金百鎰錦被十張與讓母
趙氏(勞志/)
沈戎字威卿戎長子鄷字聖通第二子滸字仲髙安平
相少子景河間相演之慶之曇慶懷文其後也仲髙子
鸞字建光少有髙名舉茂才公府辟州别駕從事史時
廣陵太守陸稠鸞之舅也以女妻之子直字伯平州舉
茂才亦有清名子瑜儀俱少有至行瑜十嵗儀九嵗而
父亡居䘮毁瘠過於成人外祖盛孝章漢末名士也深
加憂傷每撫慰之兄弟並以孝著儀字仲則篤學有雅
才以儒素自業時海内大亂兵革並起經術廢弛士少
全行而儀淳深隠黙守道不移風􁎎貞整不妄交納惟
與族子仲山叔山及吳郡陸公紀友善州郡禮請二府
交辟公車徵並不屈以壽終子憲字元禮左中郎將新
都都尉定陽侯才志顯於吳朝子矯字仲桓以氣節立
名仕為立武校尉偏將軍孫皓時有將帥之稱吳平為
鬱林長沙二太守不就(沈約宋/書自叙)
　沈戎子孫見史傳者一百五十八人三十八人有正
　傳一百二十人附傳宋梁陳間皇后三人尚主者五
　人唐沈君諒相武后睿真太后亦曰吳興人至今人
　物視三姓為盛云(談/志)
沈豐字聖達一云聖通永平中為郡主簿後遷零陵太
守為政慎刑重殺罪法辭訟初不厯獄嫌疑不决一斷
於口鞭杖不舉市無刑戮寮友有過初不暴揚有竒謀
异畧輙為談述曰太守所不及也到官一年甘露降芝
草生官至尚書令(東觀記叅沈約自叙郡/志載而不詳故偹録之)
　吳郡沈豊為郡主簿太守第五倫母老不能之官倫
　每至臘節常感戀垂泣遣豊迎母廣陵母見大江畏
　水不敢渡豊祭神令子孫對母飲酒醉卧便渡(謝承/後漢)
　(書/)
沈景戎之少子永建中為侍御史時河間王政狠傲不
奉法帝以景素强毅擢為河間相景到國謁王王不正
服箕踞殿上侍郎贊拜景峙不為禮問王所在虎賁曰
是非王耶景曰王不正服常人何别今相謁王豈謁無
禮者耶王慚而更服景然後拜出詣王傅責之曰前發
京師陛見受詔以王不恭使相檢督諸君空受爵禄曽
無導訓之義因捕諸奸人奏案其罪出寃獄百餘人政
遂改節悔過自修子彦荆州刺史孫嘉晉吏部尚書(後/漢)
(書河間王𫝊及朱子綱/目叅唐宰相世系表)
　沈景為河間相拜二千石妻子不厯官舎五日一炊
　常食亁糒(謝承後/漢書)
沈友字子正吳郡人年十一華歆行風俗見而异之因
呼曰沈郎可登車語乎友逡巡却曰君子講好㑹宴以
禮今仁義凌遲聖道漸壞先生啣命將何以裨補先王
之教整齊風俗而輕脱威儀猶負薪救火無乃更崇其
熾乎歆慚曰自桓靈以來雖多英彦未有㓜童若此者
弱冠博學多所貫綜善屬文辭兼好武事注孫子兵法
又辯於口每所至衆人皆黙然莫與為對咸言其筆之
妙舌之妙三者皆過絶於人孫權以禮聘既至論王伯
之畧當時之務權歛容敬焉陳荆州宜并之計納之正
色立朝清議峻厲為庸臣所譛誣以謀反權亦以終不
為已用故害之時年二十九(張勃/吳録)
沈珩字仲山吳郡人少總經萟尤善春秋内外傳孫權
以珩有知謀能專對乃使至魏魏文帝問曰吳嫌魏東
向乎珩曰不嫌曰何以曰信恃舊盟言歸于好是以不
嫌若魏渝盟自有豫偹又問聞太子當來宜然乎珩曰
臣在東朝朝不坐宴不與若此之議無所聞也文帝善
之乃引珩自近談語終日珩隨事響應無所屈服珩還
言曰臣密叅侍中劉曄數為賊設奸計終不久慤臣聞
兵家舊論不恃敵之不我犯恃我之不可犯今為朝廷
慮之且當省息他役特務農桑以廣軍資修繕舟車增
作戰具令皆兼盈撫養兵民使各得其所延攬英俊奬
勵將士則天下可圖矣以奉使有稱封永安鄉侯官至
少府(吳/書)
　珩使魏時為西曹掾見吳志
　武康舊名永安屬吳郡武康之沈前史但云吳郡人
　沈仲山見休文自叙武康有五官瀆吳五官中郎將
　沈珩所居乃吳書亦以為吳郡人可証也沈自唐以
　前吳興而外無聞人沈友為武康産明矣
朱治字君理以年向老思戀土風自表屯故鄣以為鎮
撫山越諸父老故人莫不詣門治皆引進與共飲食鄉
黨以為榮子才素為校尉領兵既嗣父爵遷偏將軍才
弟紀權以策女妻之亦以校尉領兵紀弟緯萬嵗才子
琬襲爵為將至鎮西將軍(吳/志)
吾粲字孔休烏程人仕吳與吳郡陸遜卜静等比肩齊
聲孫權召為主簿(吳/志)
沈陵字景髙矯子也晉元帝為鎮東將軍命叅軍事子
延字思長潁川太守始居縣東鄉之博陸里餘烏村延
子賀字子寧桓冲南中郎叅軍賀子景字世明惇篤有
行業學通左氏春秋家產累千金為東南豪士無進仕
意子穆夫字彦和坐孫恩妖黨見戮(沈約/宋書)
陳敏據江東子弟凶暴所在為患周玘顧榮之徒常懼
禍敗遣使密報征東大將軍劉準遣兵臨江已為内應
準遣揚州刺史劉機寧遠將軍衡彦等出厯陽敏使弟
昶及將軍錢廣次烏江以拒之錢廣家在長城玘鄉人
也玘潛使圖昶廣遣其屬何康錢象投幕遂白事於昶
昶傾頭視書廣揮刀斬之稱州下已殺敏敢有動者夷
三族吹角為内應先勒兵在朱雀橋陳兵水南玘榮又
説甘卓卓遂背敏敏率萬餘人將與卓戰未獲濟榮以
白羽扇揮之敏衆潰(晉/書)
　廣字敬平封永世縣侯(宜興/志)
晉施彬安吉人初令山隂累官信安義興二郡太守厯
尚書左丞征西大將軍太興元年以功封中蠲侯食
邑本縣一千三百户謚曰明(叅談志安吉/志彬一作斌)
沈孟頲宋左光禄大夫戎八代孫(勞/志)
沈田子字敬光父穆父為宗人沈預所吿遇害田子及
弟林子志復父仇卒斬預首祭父祖塜後破盧循爵都
鄉侯入關以擅戮王鎮惡見殺林子以其子亮為之後
(沈約/宋書)
　田子請鎮惡計事使宗人敬仁於坐殺之
沈林子字敬士從宋武帝伐姚泓破泓弟紹軍擄以千
數悉獲紹器械資實時諸將破賊皆多其首級而林子
獻㨗書至每以實聞武帝問其故林子曰夫王者之師
本有征無戰豈可復增張虚獲以示誇誕昔魏尚以盈
級受罰此亦後乗之良轍也武帝曰乃所望於卿也厯
封漢夀縣伯贈征虜將軍謚曰懷伯少子璞字道真累遷
淮南太守元凶弑立璞以奉迎之晩見殺
　沈邵字道輝林子子涉獵文史襲爵駙馬都尉奉朝
　請㑹彊弩將軍缺上詔録尚書彭城王義康曰沈邵
　人身不惡吾與林子周旋異常可以補選於是拜彊
　弩將軍出為鍾離太守在郡有惠政子侃嗣封官至
　南沛郡太守
　沈亮字道明林子子也清撡好學善屬文未弱冠州
　辟從事會稽太守孟顗在郡不法亮糾劾免官厯義
　成太守蒞官清約為太祖所嘉每遠方貢獻絶國勲
　器輙班賚焉又賜書二千卷
沈淵子字敬深少有志節隨髙祖克京城封繁峙縣五
等侯叅知鎮軍車騎中軍事子正字元直淹詳有風度
美丰姿善容止好老莊之學弱冠辟州從事演之稱之
曰此宗中千里駒也隨王誕鎮會稽㕘安東軍事元凶
弑立分江東為會州以誕為刺史誕將受命正説司馬
顧琛曰國家此禍開闢未聞今以江東義鋭之衆為天
下倡始若馳一介四方詎不響應此以雪朝廷寃恥大
明臣子之節豈可北靣凶逆使殿下受其偽寵琛曰江
東忘戰日久士不習兵雖云逆順不同然强弱有異當
須四方有義舉者應之不為晩也正曰天下若有無父
之國則可矣苟其不爾寧可自安仇恥而責義於餘方
今正以弑逆寃醜義不同戴舉兵之日豈必求全耶馮
衍有言大漢之貴臣將不如青齊之賤士乎况殿下義
兼臣子事實家國者哉琛乃與正俱入説誕誕猶豫未
决會潯陽義兵起世祖使至誕乃加正寧朔將軍孝建
元年除齊北海二郡太守
　沈雲子淵子弟元嘉中為晉安太守雲子子煥字士
　蔚少為駙馬都尉奉朝請厯散騎侍郎南昌令有能
　名元徽中遷寧遠將軍交州刺史雲子又有弟䖍子
沈慶之厯司空封始興郡公每履行田園無人從行遇
之者不知其為三公也朝廷賜慶之三望車慶之曰吾
每遊田園有人時與馬成三無人時與馬成二今乗此車
安所之乎桞元景與顔師伯嘗詣慶之鳴笳列卒滿道
會慶之在田見之曰吾與諸公並起貧賤一時遭際榮
貴至此惟當共思損挹之事老子年已八十見成敗已
多諸君炫此竒服欲何為乎揷杖而芸不為之顧(宋書/  慶)
(之字/𢎞先)
　竟陵王誕反以慶之為兖州刺史率衆討之至歐陽
　誕遣慶之宗人沈道愍齎書説慶之餉以玉環刀慶
　之遣道愍數以罪惡慶之至城下誕登樓謂之曰沈
　君白首之年何為來此慶之曰朝廷以君狂愚不足
　勞少壯故使僕來耳慶之兄子僧榮時為兖州刺史
　鎮瑕邱遣子懷明率數百騎詣受慶之節度
　沈慶之弟邵之元嘉中廬陵王行叅軍兄子僧榮敞
　之之子也孝建初為安成相荆江叛發兵拒臧質質
　遣其安成相臧眇之討僧榮擊破之大明中為兖州
　刺史子懷明建威將軍封吳興縣子厯南兖州刺史
　義陽王昶反沈慶之從帝渡江總統衆軍少子文耀
　年十餘嵗善騎射帝愛之封永陽縣侯食邑千戸
　沈法系字體先慶之從弟亦有將才世祖伐逆加寧
　朔將軍領三千人前發與柳元景旦至新亭元景居
　中營宗慤居西營法系居東營東營據岡賊攻元景法系臨
　射之所殺甚衆法系塹外樹悉伐之令倒賊劭來攻
　縁樹以進彭排多開隙選善射手的發無不中事平
　以為始興太守討蕭簡於廣州斬之廣州平封庫藏
　付鄧琬而還官至驍騎將軍潯陽太守
　慶之長子文叔位侍中廢帝賜慶之死文叔引藥自
　殺文叔子昭明位秘書郎聞父死曰何忍獨生亦自
　縊死元徽元年還復先封時改始興為廣興昭明子
　曇亮襲廣興郡公
沈演之字臺真厯吏部尚書雖未為宰相任寄不異素
有心氣疾病厯年上使卧疾治事性好舉才申濟屈滯
而謙約自持上賜女伎不受車駕拜京陵演之以疾不
從上還宫召見自勉到坐出至尚書下省暴卒追贈散
騎常侍金紫光禄大夫諡曰貞侯子睦至黄門郎通直
散騎常侍大明初坐要引上左右俞欣之訪評殿省内
事又與弟西陽王文學勃忿䦧不睦坐徙始興郡
　沈赤黔厯廷尉卿勁之演之祖也
　演之兄融之子暢之襲寧新縣男大明中為海陵王
　諮議叅軍子曅嗣齊受禪除
沈勃好為文章善彈琴能圍碁而輕薄逐利泰始中為
太子右衛率加給事中時欲北討使勃還鄉里募人多
受貨賄上怒下詔徙付梁州元徽初以例得還結阮佃
夫王道隆等復為司徒左長史為廢帝所誅順帝即位
追贈本官勃弟統大明中為著作佐郎
沈伯玉字徳潤䖍子子也温恭有行業能文章厯衞尉
丞世祖舊臣故佐普皆升顯伯玉自守私門朔望未嘗
問訊顏師伯戴法興等並有藩邸之舊一不造問由是
官次不進上以伯玉容狀似畫圖中仲尼像常呼為孔
某舊制車駕出行衞尉丞直門常戎服張永謂伯玉曰
此職乖卿志王景文亦與伯玉有舊常陪輦出指伯玉
白上孔某竒形容上於是特聴伯玉直門服𤣥衣累遷
永世令有能名伯玉性至孝奉親有聞未嘗妄取於人
有物輙散之故知弟仲玉泰始末為寧朔長史蜀郡太
守
沈攸之字仲達厯荆州刺史宋季起義雍州刺史張敬
兒襲之先是攸之自江陵下以邊榮為留府司馬守城
城敗見敬兒敬兒問曰邊公何為同人作賊不早來榮
曰沈荆州舉義兵匡社稷身雖可滅要是宋室忠臣天
下尚有直言之士不可謂之為賊身本不靳生何須見
問敬兒命斬之榮歡笑而去容無異色
　沈攸之父叔仁為衡陽王義季征西長史兼行叅軍
　鎮彭城
　沈攸之弟登之新安太守去職在家為吳興太守沈
　文秀所收斬弟雍之鄱陽太守雍之與攸之異生諸
　弟中最和謹尤見親愛雍之弟榮之尚書庫部郎(宋/書)
　攸之長子元琰司徒左長史第二子懿太子洗馬第
　三子文和中書郎
　沈攸之從子懷寶為晉安王將師在赭圻遣親人楊
　公讚賫密書招誘攸之攸之斬公讚封懷寶書呈太
　宗尋尅赭圻
沈文秀字仲遠慶之弟子也父邵之南中郎行叅軍文
秀宋前廢帝時累遷青州刺史將之鎮部曲出次白下
文秀謂慶之以帝狂悖禍在難測欲因此衆力圖之慶
之不從既行慶之果見殺又遣直閤張方興領兵誅文
秀未至而明帝已定亂時晉安王子勛據潯陽文秀與
徐州刺史薛安都並同子勛反潯陽平定明帝遣其弟
文炳召之便歸命詣罪即安本任封新城縣侯先是冀
州刺史崔道固亦據厯城同反文秀遣信引魏魏遣慕
容白曜援之及至而文秀已受朝命文秀善於撫御後
魏圍三載無叛者五年為魏所剋終於北(並/上)
　白曜既下厯城并力攻討自夏至春始克文秀取所
　持節衣冠儼然坐於齋内亂兵入曰文秀何在文秀
　曰各二國大臣無相拜禮白曜忿之因至撾撻後還
　其衣為之設饌與長史房天樂司馬沈嵩等鎻送京
　師面縛數罪宥待以下客給以粗衣疏食獻文重其
　節義稍亦嘉禮之拜外都下大夫太和三年遷外都
　大官孝文嘉其忠於其國賜絹綵二百疋後為征南
　都將臨發賜以戎服除懷州刺史假吳郡公(後魏/書)
沈文秀子保冲大和中奉朝請大將軍宋王外兵叅軍
後為南徐州冠軍長史二十一年坐援漣口退散有司
處之死髙祖詔曰保冲文秀之子可特原命配洛陽作
部終身既而獲免(後魏/書)
沈髙文秀族子聰明有筆札文秀以為司馬甚器重之
隨文秀至懷州
沈陵字道通亦文秀族子太和十八年髙祖南伐陵擕
族孫智度歸降引見於行宫陵資質妍偉詞氣辯暢髙
祖竒之禮遇亞于王肅(並/上)
沈懷文字思明父宣新安太守懷文嘗為楚昭王二妃
詩見稱於世除尚書殿中郎隠士雷次宗被徵居鍾山
後南還廬岳何尚之設祖道文士畢集為聯句詩懷文
所作尤美辭髙一座遷揚州别駕從事史江夏王義恭
遷西陽王子尚為揚州居職如故時熒惑守南斗上乃
廢西州舊館使子尚移居東城以厭之懷文曰天道示
變宜應之以徳今雖空西州恐無益也不從而州竟廢
矣大明二年遷尚書吏部郎(宋/書)
沈懷遠懷文弟為始興王濬參軍深見親待坐納王鸚
鵡為妾世祖徙之廣州使廣州刺史宗慤於南殺之會
南郡王義宣反懷遠頗閑文茟慤起義使造檄書并銜
命至始興與始興相沈法系論起義事平慤具為陳
請由此見原至武康令撰南越志及文集並傳於世
邱淵之字思元烏程人博學有才識文帝即位以舊恩
厯侍中都官尚書吳郡太守龍鄉侯所著文章一百卷
(勞/志)
黄回率衆出新亭諸將任侯伯彭文之王宜興等謀應
袁粲攻髙帝於朝堂事既不果髙帝撫之如舊回與宜
興素不協斬之宜興吳興人也形狀短小而果勁有膽
力少年時為劫不須伴郡縣討逐圍繞數十重終莫能
擒嘗舞刀楯回使十餘人以水交洒不能著明帝泰始
中為長夀縣男至是被殺(宋書黄/回傳)
　張按宜興謀應袁粲此不肯作禇淵生者也世僅知
　仲達宋世忠臣未有齒宜興者可慨然
吳興邱珍孫言論嘗侵蔡興宗珍孫子景先人才甚美
興宗與之周旋及景先為鄱陽郡會晉安王子勛為逆
轉在竟陵為吳喜所殺母老女㓜流離夏口興宗至郢
州親自臨哭致其䘮柩家累皆得東遷(宋/書)
　珍孫厯寧朔將軍見禇伯玉傳
丹徒縣令沈巑之以清亷抵罪邱寂之曰亷吏真不可為
也政當處季孟之間巑之吳興武康人性疎直在縣自
以清亷不事左右浸潤日至遂鎻繫尚方嘆曰一見天
子足矣上召問曰復欲何陳對曰臣坐清所以獲罪上
曰清復何以獲罪曰無以承奉要人上曰要人為誰巑
之以手板四面指曰此赤衣諸賢皆是若臣得更鳴必
令清譽日至巑之雖危言上亦不責後知其無罪重除
丹徒令入縣界吏人候之謂曰吾今重來當以人肝代
之不然清名不立(南/史)
　
　
　
　
　
　吳興偹志卷八
欽定四庫全書
　吳興偹志卷九　　　　　明　董斯張　撰
　　人物徵第五之二
沈曇慶懷文從父兄也父發員外散騎侍郎曇慶仕宋
位尚書左丞時嵗有水旱曇慶議立常平倉以救人急文
帝納其言而事不行大明元年為徐州刺史時殿中員
外將軍裴景仁助戍彭城景仁本北人多悉關中事使
撰秦紀十卷叙苻氏事其書傳於世曇慶謹實清正所
蒞有稱績嘗謂子弟曰吾處世無才能圖作大老子耳
世以長者稱之終祠部尚書(南齊/書)
　沈儼之字士恭徐州刺史曇慶子亦不仕永明元年
　徵中書郎
沈文季字仲達文叔弟也以寛雅正直見知尤善博及
弹碁在宋封山陽縣五等伯位中書郎父慶之遇害諸
子見收文叔謂之曰我能死爾能報遂自殺文季揮刀
馳馬去收者不敢追遂免明帝立為黄門郎沈攸之起
義齊髙帝加文季冠軍將軍督呉興錢唐軍事改封西豐縣
侯文季風采稜岸善於進止厯尚書右僕射王晏嘗戯
文季為吳興僕射文季答曰瑯琊執法似不出卿門建
武二年魏軍南伐明帝以為憂制文季鎮壽春文季入
城嚴加偹守魏軍尋退百姓無所損後東昏屢行殺戮
尚書令徐孝嗣深懷憂慮欲與文季論時事文季輙引
以他辭終不得及文季以時方昏亂託老疾不預朝機
兄子昭畧謂文季曰阿父年六十為員外僕射欲求免
乎文季笑而不答未幾見害先被召便知敗舉動如常
登車顧曰此行恐徃而不反於華林省死朝埜寃之中
興元年贈司空諡曰忠憲公
　世祖在東宫於𤣥圃宴會朝臣文季數舉酒勸禇淵
　淵甚不平啓世祖曰沈文季謂淵經為其郡數加淵
　酒文季曰惟桑與梓必恭敬止豈如明府亡國失土
　不識枌榆遂言及兵事淵曰陳顯達沈文季當今將
　畧足委以邊事文季諱稱將門因是發怒啓世祖曰
　禇淵自謂是忠臣未知身死之日何面目見宋明帝
　世祖笑曰沈率醉也中丞劉休舉其事見原後豫章
　王北宅後堂集會文季與淵並善琵琶酒闌淵取樂
　器為明君曲文季便下席大唱曰沈文季不能作妓
　兒
沈麟士父䖍之宋樂安令麟士㓜而俊敏年七嵗聴叔
父岳言𤣥賓散言無所遺失岳撫其背曰若斯文不絶
其在爾乎及長有髙尚之志作𤣥散賦太守孔山士
辟不應宗人徐州刺史曇慶侍中懷文左率勃來候之
未嘗答也會稽孔源休輩皆從學焉年過入十耳目猶
聰明家故被火災乃手抄故所燬亡書成二三千卷滿
數十篋人以為飬身静黙之所致也卒年八十五遺令
祭奠惟清水一盂子孫奉而行之(上/)
沈憲字彦璋演之從祖弟子也憲少有幹局為駕部郎
宋明帝與憲碁謂曰卿廣州刺史材也補烏程令甚著
政績太守禇彦回嘆以為方圓可施以吏能累遷少府
卿武陵王曄為㑹稽以憲為左軍司馬帶山隂令政聲
大著孔稚珪請假東歸謂人曰沈令料事特有天才(南/齊)
(書/)
沈冲字景綽懷文子也懷文得罪被繫冲兄弟行謝情
哀貌苦見者傷之入齊屢遷御史中丞五兵尚書冲與
兄淡淵名譽有優劣世號為腰鼓兄弟淡淵並厯御史
中丞兄弟三人皆為司直晉宋未有也永明中淵彈吳
興太守袁彖建武中彖從弟昂為中丞到官數日奏弹
淵子繢父在僦白幰車免官禁錮冲母孔氏在東鄰家
失火疑為人所焚爇大呼曰我三兒皆為御史中丞與
人豈有善者方恐肌分骨散何但焚如兄弟後並厯侍
中武帝方欲任冲尋卒追贈太常諡曰恭子
邱靈鞠烏程人父道真䕶軍長史累遷員外郎後為烏
程令不得志泰始初坐事禁錮數年禇淵為吳興太守
謂人曰此郡才士惟有邱靈鞠及沈勃耳乃啓申之武
帝即位尋領東觀祭酒靈鞠曰人居官願數遷使吾終
身為祭酒不恨也靈鞠好飲酒臧否人物在沈淵坐見
王儉詩淵曰王令文章大進靈鞠曰何如我未進時(上/)
齊竟陵王子良開西邸招文學王僧孺與太學生邱國
賓邱令楷輩並以善詞藻游焉國賓吳興人以才志不
遇著書以譏揚雄令楷亦吳興人(南/史)
　太學生會稽魏準以才學為王融所賞融欲奉竟陵
　王子良準鼓成其事虞羲邱國賓私相謂曰竟陵才
　弱王中書無斷敗在眼中矣後如其言(王融/傳)
吳興邱仲起字子震為晋平郡清亷自立禇淵嘆曰見
可欲心不亂此楊公所以遺子孫也元徽中官至廷尉
(上/)
吳興沈徽孚以士流通書舍人而已無權利徽孚粗有
筆札建武中文詔多其辭也官至黄門郎(南齊/書)
　始安王遥光勸上併誅髙武子孫於是並勅竟陵王
　昭胄等六十餘人入永福省令太醫煮椒二斛謂舍
　人沈徽孚曰椒熟則一時賜死期三更當殺之會上
　暫卧主書單景雋啓依㫖斃之徽孚堅執曰事須當
　更審爾子恪徒跣奔至建陽門上聞驚覺曰故當未
　賜諸侯命耶徽孚以答上撫床曰遥光幾誤朕事及
　見子恪顧問流涕諸侯悉賜供饌(子恪/傳)
沈瑀字伯瑜武康人父昶事宋建平王景素景素謀反
昶先去之後繫獄瑀詣臺陳請得免罪由是知名為奉
朝請初瑀在竟陵王家素與范雲善齊末嘗就雲宿夢
坐屋梁柱上仰見天中有字曰范氏宅至是瑀謂帝説
之帝曰雲得不死此夢可騐及帝即位雲㴱薦瑀自暨
陽令擢兼尚書右丞瑀薦族人沈僧隆僧照並有吏幹
帝並納之厯潯陽太守為信成蕭頴達長史瑀性倔强
每忤頴達頴達衘之天監八年因入諮事辭又激厲頴
達作色曰朝廷用君作行事耶瑀出謂人曰吾死而後
已終不能側傾面從是日於路為人所殺多以為頴達害
焉子續累訟之遇頴達尋卒事不窮究續乃布衣疏食
終其身(梁/書)
　沈瑀為建徳令教民一丁種桑十五株柿四株及梨
　栗女丁半之頃之成林矣(合璧/事類)
　沈瑀為揚州部從事時建康令沈徽孚恃勢傲瑀瑀
　以法繩之衆憚其强(沈瑀/傳)
沈約字休文性不飲酒雖遇隆重而居處儉素立宅東
田矚望郊阜嘗為郊居賦以序其事左目重瞳子腰有
紫誌聰明過人好墳籍聚書至二萬卷京師莫比少時
孤貧丐於宗黨得米數百斛為宗人所侮覆米而去及
貴不以為憾
　裴子野祖松之宋元嘉中受詔續修何承天宋史未
　成而卒子野嘗欲繼承先業及齊永明末沈約所撰
　宋書稱松之已後無聞焉子野更撰為宋史畧二十
　篇云戮淮南太守沈璞以其不從義師故也約懼徒
　跣往謝之請兩釋焉約削宋史子野亦削宋畧(南史/叅楊)
　(休玠八/代談藪)
沈顗字處黙齊永明中徵拜著作郎太子舍人通直郎
並不起梁天監四年大舉北侵南陽樂藏為武康令以
顗從役到建業揚州别駕陸任以書與吳興太守桞惲
責其不能甄善别賢惲大慙即表薦之所著文章數十
篇
沈峻字士嵩武康人家世農夫至峻好學與舅太史叔
明師事宗人沈麟士在門下積年晝夜自課睡則以杖
自擊其篤志如此遂博通五經尢長三禮為國子助教
兼五經博士於館講授聴者常數百人及中書舍人賀
琛奉勅撰梁官乃啓峻仝補西省學士助撰録書成入
兼中書舍人出為武康令
邱遲字希範靈鞠子八嵗便屬文靈鞠常謂氣質似我
梁武帝平建業引為驃騎主簿甚被禮遇時勸進梁王
及殊禮皆遲文也及踐阼遷中書郎待詔文徳殿時帝
著連珠詔羣臣繼作者數十人遲文最美坐事免乃獻
責躬詩上優辭答之後出為永嘉太守在郡不稱職為
有司所糾帝愛其才寢其奏天監四年臨川王宏北侵
魏以為諮議叅軍領記室時陳伯子在北與魏軍來拒
遲以書喻之伯子遂降
邱仲孚字公信靈鞠從孫少好學讀書常以中宵鐘鳴
為限靈鞠嘗稱為千里駒齊永明初為國子生王儉曰
東南之美復見邱生舉髙第未調還鄉里家貧乃結羣
盜為之計刧掠三吳仲孚聰明有智畧羣盜畏服所行
皆果故亦不發復為衛尉卿領大匠累遷豫章内史在
郡更厲清節頃之卒贈黄門侍郎(梁/書)
吳興邱師施以亷潔稱罷臨安縣還惟有二十籠簿書
並是倉庫劵帖當事比以范述曾位至臺郎(南/史)
沈崇傃字思整懷明子也太守桞惲辟為主簿崇傃從
惲到郡還迎其母母卒崇傃以不及侍疾將欲致死水
漿不入口晝夜號哭旬日殆將氣絶兄弟謂之曰殯葬
未申遽自毁滅非全孝之道也崇傃之瘞所不避雨雪
倚坟哀慟每夜恒有猛獸來望之有聲如嘆息者家貧
無以遷窆乃行乞經年始獲塟焉郡縣舉其至孝經年
為永寧令自以禄不及養怛恨愈甚至縣卒時年三十
九(梁/書)
沈旋字士規襲爵建昌侯位司徒右長史以母憂去官
因疏食辟穀服除猶絶粳粱諡曰恭旋弟趨字孝鯉亦
知名位黄門郎旋子實嗣侯實弟衆
沈衆字仲興好學有文詞仕梁累遷太子中允侯景之
亂表求還吳興召募故義部曲以討賊梁武許之及景
圍臺城衆率宗黨及義附五千餘人入援軍容甚整景
深惮之梁武於城内遥授太子右衛率䑓城䧟乃降景
景平元帝以為司徒左長史魏克江陵見掠尋亦逃歸
陳武帝受命厯中書令起部尚書衆性狷急厯詆公卿
非毁朝政帝怒因其休暇還武康於吳中賜死
吳均欲撰齊書求借齊起居注及羣臣行狀武帝不許
遂私撰奏之稱帝為齊明帝佐命帝惡其書實録使中
書舍人劉之遴詰問數十條竟支離無對勅付省焚之
免職(上/)
　按此均史筆不讓南董舊志何没没耶
沈浚字叔源侯景之亂避難來歸吳興太守張嵊往見
之謂曰賊臣憑陵人臣効命之日今欲収集兵刄保據
貴鄉雖復萬死誠亦無恨浚因勸嵊起義時邵陵王綸
東奔至錢唐聞之遣前舍人陸邱公板授嵊征東將軍
嵊曰天子䝉塵今日何情復受榮號留板而已侯景乃
遣其中軍侯子鑒擊嵊嵊敗死之(南/史)
沈烱字初明祖瑀潯陽太守父續王府記室叅軍侯景
之亂宋子仙據吳興使召烱委以書記烱固辭子仙怒
命斬之或救之僅而獲免及子仙敗王僧辨搆得之羽
檄書皆出於烱武帝南下與僧辨登壇設盟烱為其文
及景東奔至吳獲烱妻虞及子行簡並殺之景平元帝
愍烱爵原鄉侯魏克荆州烱被禽尋來歸厯司農卿御
史中丞入陳位明威將軍諡恭子(陳/書)
　江陵平梁御史中丞沈烱遷長安太祖授儀同三司
　甚禮待之烱恐太祖愛其人才恒閉門却掃無所交
　遊時有文章隨即毁棄不令流布嘗獨行經漢武通
　天臺為表奏之陳已思歸之意奏訖其夜烱夢見宫
　禁之所兵衞甚嚴烱便以情事陳訴聞有人言甚不
　惜放卿幾日可至若一日内見出關此恐不復由我
　寤而異之當時以為恍惚十餘日便有命放還遂與
　王充等東歸(三國/典畧)
章昭達字伯通武康人祖道蓋齊廣平太守父法尚揚
州議曹從事侯景之亂昭達悉募鄉人入援臺城後厯
建大功官至開府儀同三司初陳世祖嘗夢昭達升於
臺鉉及旦以夢吿之至是侍宴世祖顧昭達曰卿憶夢
否何以償吾昭達對曰當竭犬馬之用以盡臣節自餘
無以奉償(陳/書)
　湘州刺史華皎叛奉蕭巋為主士馬甚盛岳陽太守
　章昭裕等並𨽻於皎髙宗遣徐度討之皎敗奔江陵
　皎黨詣軍請降俘獲萬餘人皎黨並誅惟任蠻奴章
　昭裕等獲免昭裕昭達之弟也(上/)
沈君理字仲倫吳興人祖僧畟父廵君理美風儀博學
有識鑒陳武帝鎮南徐州廵遣君理致謁命尚會稽長
公主帝受禪拜駙馬都尉封永安亭侯為吳郡太守時
兵革未寧百姓荒散君理總集士卒修飾器械深以幹
理見稱大建中厯吏部尚書宣帝以君理女為皇太子
妃賜爵望蔡亭侯位侍中右僕射諡貞憲(陳/書)
　君理子遵儉早卒以弟君髙子遵禮為後
　沈邁君理叔方正有幹局厯散騎常侍(南/史)
　沈君髙字季髙君理弟廣州刺史嶺南俚獠世相攻
　殺君髙本文吏無武幹推心撫御甚得民和諡曰祁
　子
　沈君公君理弟自梁元帝敗後常在江陵禎江中與
　蕭瓛蕭岩叛隋歸陳後主擢為太子詹事君公博學
　有才辨善談論後主深器之陳亡入隋文帝以其叛
　亡命斬於建康(上/)
沈洙字𢎞道少方雅好學不妄交游通三禮春秋左氏
傳精識强記仕梁為祠部尚書郎侯景之亂洙竄於臨
安時文帝在焉親就習業及武帝入輔除國子博士與
沈文阿同掌儀禮武帝受禪加員外散騎常侍厯大匠
卿(陳/書)
徐整吳興人梁直閣將軍慈源侯整生綜陳始安太守
綜生方貴隋延州臨真令方貴生唐采州刺史孝徳即
齊𣆀之父也(張九齡徐/文公碑)
沈文阿字國衞峻子也性剛强有膂力少習父業研精
章句紹泰元年入為國子博士尋領步兵校尉兼掌儀
禮自太清之亂臺閣故事無有在者文阿父峻梁武時
嘗掌朝儀頗有遺稿乃斟酌裁撰禮度皆自出之及陳
武帝受禪文阿輙棄官還武康帝大怒發使徃誅之時
文阿宗人沈恪為郡請使者寛其死即面縳鎻致於上
前上視而笑之曰腐儒復何為者遂赦之(陳/書)
　貞觀十四年詔以沈重沈文阿等前代名儒學徒多
　行其義命求其後(舊唐/書)
沈恪字子恭深沉有幹局侯景圍臺城起東西二土山
以逼城城内亦作土山應之恪為東土山主晝夜拒戰
以功封東興侯入陳厯特進金紫光禄大夫諡曰光子
法深嗣
　按德清有東主山沈恪以拒侯景功封侯即家焉東
　主二字本陳書
文皇后兄沈欽武康人父法深梁安前中録事叅軍贈
光禄大夫建成侯欽襲封位尚書左僕射素無伎能奉
已而已謚曰成子觀嗣頗有學識厯御史中丞
　隋髙祖開皇九年以陳都官尚書孔範御史中丞沈
　觀等邪佞於其主以致滅亡北投邊裔
沈不害字孝和舉明經天嘉初除嘉徳殿學士自梁季
䘮亂至是國學未立不害上書詔嘉答之又表改定樂
章詔使製三朝樂歌八首合二十八曲行之樂府太建
中轉員外散騎常侍光禄卿尋為戎昭將軍武陵王長
史行吳興郡事俄入為尚書左丞不害通經術善屬文
雖博綜墳典而家無卷軸每製文撡茟立成曾無尋檢
周𢎞正嘗稱之曰沈生可謂意聖人乎子志道字崇基
少知名位安東新蔡王記室叅軍
沈重字徳厚武康人弱嵗而孤居䘮合禮及長專心儒
學從師不逺千里遂博覽羣書尤明詩禮及左氏春秋
大同二年除五經博士梁元帝之在藩也甚嘆異之及
即位遣主史何武迎重西上及江陵平重乃留事梁主
蕭詧為中書侍郎累遷廷尉卿詧又令重於合歡亭講
周禮周髙祖以重經明行修遣上士桞裘至梁徵之天
和中於紫極殿講三教義樞機明辨咸為諸儒所推(後/周)
(書/)
沈君游吳興人祖君畟父廵君游博學有詞采仕蕭巋
位至散騎常侍有文集十卷(後周/書)
姚僧垣字法衞吳興武康人吳太常信八世孫曾祖郢
宋員外散騎常侍五城矦父菩提梁髙平令嘗嬰疾厯
年乃留心醫藥梁武帝心又好之每召菩提討論方術
言多會意由是頗禮之太清元年轉湘東王記室叅軍
僧垣少好文史不留意於章句時商畧今古則為學者
所稱及侯景圍建業僧垣乃棄妻子赴難武帝嘉之授
戎昭將軍湘東王府記室叅軍及宫城陷百官逃散僧
垣假道歸至吳興謁郡守張嵊嵊見僧垣流涕曰吾過
荷朝恩今報之死君是此邦大族又朝廷舊臣今日得
君吾事辦矣俄而景兵大至攻戰累日郡城遂陷僧垣
竄避乆之乃被拘執景將侯子鑒素聞其名深相器遇
因此獲免及簡文嗣位僧垣還建業以本官兼中書舍
人元帝平侯景召僧垣赴荆州改授晉王府諮議其時
雖平大亂而任用匪才朝廷混雜無復綱紀僧垣每深
憂之謂故人曰吾觀此禍敗不乆今時上策莫若近關
聞者皆窃笑及周克荆州僧垣猶侍元帝不離左右為
軍人所止方涕泣而去有梁後畧十卷行於世(後周/書)
　按僧垣棄妻子赴建業之難及荆州陷猶侍元帝真
　義士也李延壽以僧垣入藝術郡志因之不著其大
　節何耶
吳興章華字仲宗家本農夫至華獨好學與士君子游
處頗通經史善屬文侯景之亂遊嶺南居羅浮山寺專
精習業歐陽頠為廣州刺史署為南海太守頠子紇敗
乃還都後主時除大市令非其所好乃辭以病禎明初
上書極諫書奏後主怒即日斬之(陳書章華已載/典故此特詳之)
姚察字伯審六嵗誦書萬餘言十二能屬文年十三梁
簡文時在東宫引於宣猷堂聴講論語仕陳厯度支吏
部尚書入隋大為文帝所重帝謂侍臣曰平陳之後惟
得此人封北絳郡公煬帝即位拜太子内舍人(南/史)
　察自居顯要一不交通常有門生不敢厚餉送南布
　一端花練一匹察謂曰吾所衣者止是麻布蒲練此
　物於吾無用既欲相欵接幸不煩爾此人遜謝察厲
　色驅出自是莫敢餽遺
沈光字總持吳興人也父君道仕陳吏部侍郎陳滅家
於長安皇太子勇引署學士光少驍㨗善戯馬為天下
之最畧綜書記微有詞藻嘗慕立功名不拘小節家甚
貧寠父兄並以傭書為事光獨跅􁀪交通輕侠為京師
惡少年之所比附人多贍遺得以養親每致甘食美服
未嘗困匱煬帝以為折衝郎將賞遇優重帝每解衣推
食以賜之同軰莫與為比光自以荷恩深重思懷竭節
及江都之難潛搆義勇將為帝復仇先是帝寵眤宫奴
名為給使宇文化及以光驍勇方任之令其總統營於
禁内時麥孟才錢傑等隂圖化及謂光曰吾等荷國厚
恩不能死難以衛社稷斯則古人之所恥也今又俛首
事仇受其驅率有靦面目何用生為必欲殺之死無所
恨公義士也肯從吾乎光泣下沾襟曰是所望於將軍
也僕領給使數百人並荷先帝恩遇今在化及内營以
此復仇如膺鸇之逐鳥雀萬世之功在此一舉願將軍
勉之孟才為將軍領江淮之衆數千人期以營將發時
晨起襲化及光語洩陳謙吿其事化及大懼曰此麥鐵
杖子也及沈光者並勇决不可當須避其鋒是夜即與
腹心走出營外留人吿司馬徳戡等遣領兵馬逮捕孟
才光聞營内喧聲知事發不及披甲即襲化及營空無
所獲值舍人元敏數而斬之遇徳戡兵入四面圍合光
大呼潰圍給使齊奮斬首數十級賊皆披靡徳戡輙復
遣騎持弓翼而射之光身無介胄遂為所害麾下數百
人皆鬪而死一無降者壯士聞之莫不為之隕涕(隋/書)
　光載郡志不詳故全録
沈法興恪子也隋季起兵發自東陽將趨江都下餘杭
郡北至烏程精兵六萬毘陵通守路道徳拒之法興請
與和因襲殺道徳據有江表十餘郡後聞越王侗立乃
上表自稱大司馬録尚書事天門公承制置百官頗依
陳氏故事是時杜伏威據厯陽陳稜據江都李子通據
海陵法興三面受敵軍數挫陳稜尋為李子通所圍送
質求救法興使其子綸帥兵救之子通率衆攻綸大敗
乗勝濟江陷其江口法興使蔣元超拒之于慶亭元超
戰死法興左右數百人投吳郡賊帥聞人遂安遣其將
葉孝辯迎之法興至中路而悔欲殺孝辯更向會稽孝
辯覺之法興懼赴江死(舊唐/書)
　按楊廣弑父賊也大業之末民生塗炭羣雄並起使
　法興好謀而成安知江左不太原乎要其人與錢鳯
　沈充不倫矣
　
　
　
　
　
　
　
　
　
　
　吳興偹志卷九
欽定四庫全書
　吳興偹志卷十　　　　　明　董斯張　撰
　　人物徵第五之三
唐施世瑛字玉華勇斷有才隋末天下大亂乃糾宗族
及鄉里子弟聚糧自守聞唐髙祖起率衆從之髙祖賜
金鐘一口錦五段勅書褒之拜為桞州刺史(安吉/志)
　武徳三年李子通攻陷武康四年七月以安吉人施
　世瑛使持節督諸軍事安州刺史征子通未行其年
　八月子通平施世瑛改杭州刺史(餘杭/志)
武徳四年二月戊午王世充鄭州司兵沈悦遣使詣左
武侯大將李世勣請降左衞將軍王君廓夜引兵襲虎
牢悦為内應遂拔之獲其荆王行本及長史戴胄悦君
理孫也(資治/通鑑)
姚思亷字簡之父察思亷少受漢史其父能傳家業勤
學寡慾未嘗言及家人産入隋為代王侑侍讀㑹義師
克京城府寮奔駭惟思亷侍王不離其側兵將昇殿思
亷厲聲曰唐公舉義本匡王室卿等不宜無禮於王髙
祖聞而義之貞觀初遷𢎞文學士列於十八學士圖令
文學禇亮為之贊曰志苦辛勤紀言實録臨危殉義餘
風勵俗又受詔書與魏徵同撰梁陳二史其編次筆削
皆思亷功也太宗將幸九成宫思亷切諫太宗嘉之賜
帛厯散騎常侍賜爵豐城縣男諡曰康子處平官至通
事舍人處平子璹􁅻(舊唐/書)
　家有閻博陵畫唐秦府十八學士各有真贊亦唐人
　書多與舊史不同姚柬字思亷舊史姚思亷字簡之
　(避暑/録)
姚璹字令璋武后世以直諫稱厯文昌左丞同平章事
諡曰成
姚班璹弟也舉明經累封宣城郡公班嘗與璹數年間
俱為定州刺史戸部尚書時人榮之班嘗以其曾祖察
所撰漢書訓纂多為後之注漢書者隠没名氏將為已
説班乃撰漢書昭訓四十卷以發明舊義(上/)
　班當作􁅻
陜郡姚氏出自武康梁有征東將軍吳興郡公宣業宣
業生安仁隋汾州刺史安仁生祥隋懷州刺史祥生懿
雋州都督元之即懿子也(唐宰相/世系表)
　張按元之自吳興入關不過五世自隋至武后不過
　百年呉興名賢元之當採入
姚崇本名元崇字元之武后時以字行後避開元號更
今名武后朝厯任夏官尚書張柬之等迎中宗復辟崇
預謀先天二年以兵部尚書同中書門下三品時承武
韋凟政之後紀綱大壞宰相至十七人臺省要職乃至
無限數崇先有司罷冗職修法而紀官任百必各當其
官責成於下而權歸於上又吏事明敏朝機政務邊屯
士馬皆黙綜時决剖割不滯帝倚崇以大政而盧懷慎
清謹得並相崇嘗疾謁吿十餘日政事委積懷慎不能
决入惶恐謝帝莞然曰朕以天下事付姚崇獨藉卿坐
鎮雅俗耳崇既出須臾裁决立盡後病痁請吿帝遣使
勞問日數十軰會相懷慎薨源乾曜獨對所白善帝曰
是必崇畫有不稱曰何不就崇識之遷崇四方館養疾
聴家人入侍得就咨崇固辭帝曰設四方館為官吏徙
君居之為社稷也恨不可使卿居禁中耳何庸辭已而
請避位不許薦廣州都督宋璟自代乃得請進開府儀同
三司而老謚文憲子奕修謹至尚書右丞彛光禄少卿
異宗正少卿孫(闕/)侍御史曾孫合朂咸知名(唐書叅函/史朂見官)
(師徵合能詩選/極𤣥集傳世)
沈伯儀吳興人垂拱元年為太子右諭徳初韋萬石議
明堂大饗事上言議未能定於是伯儀等更議之厯祭
酒𢎞文館學士(唐書議/載萟文)
武后光宅元年十月以右史武康沈君諒為正諌大夫
同平章事垂拱元年君諒罷(通/鑑)
徐齊𣆀字將道湖州長城人父孝徳以女為才人官至
果州刺史齊𣆀八嵗能為文太宗召試賜所佩金削刀
髙宗時累遷蘭臺舍人(唐/書)
　齊𣆀善於文誥甚為當時所稱髙宗愛其文令侍周
　王等属文以職在樞劇仍勅間日來徃焉以漏洩機
　密左授蘇州司馬睿宗即位追録舊恩累禮部尚書
　(舊唐/書)
徐堅字元固齊𣆀子也㓜有敏性聖厯中屬文典厚楊
再思目為鳯閣舍人様子厯黄門侍郎時觀察使李知
古請兵擊姚州西貳河蠻既降附又請築城重征稅之
堅以蠻人生梗可以覊縻屬之未得同華夏之制勞師
渉逺所獲不補所損獨建議以為不便睿宗不從令知
古發劍南兵徃築城將以列置州縣知古因是欲誅其
豪傑子女以為奴婢蠻衆懼乃殺知古相率叛役徒奔
潰姚雋路厯年不通累遷光禄大夫堅多識典故前後
修撰格式氏族及國史等時論美之
　徐堅多識典故凡七入書府(大唐/遺事)
徐齊莊齊𣆀弟也堅進爵東海郡公遷黄門侍郎又以
刪定格令進爵二等堅請回授叔齊莊帝懷之封齊莊
為長城縣子(張九齡徐/文公碑)
徐嶠字巨山堅子也開元中為駕部員外郎集賢院學
士遷中書舍人内供奉外河南尹封慈源縣公父子相
次為學士自祖及孫三世為中書舍人(談/志)
　開元二十四年徐嶠為大理少卿
徳宗敦崇外族贈沈太后父吳興沈易直太師易直子
庫部員外郎介福贈太傅介福子徳州刺史士衡贈太
保易直第二子秘書少監震贈太尉時沈氏封贈拜爵
者百餘人貞元七年詔外曾祖隋陜令沈琳贈司徒追
封徐國公與外祖贈太師易直等立五廟后無近屬惟
族子房為近徳宗用為金吾將軍(新唐/書)
沈震德清人御史中丞麟士二十葉孫沈恪太廟齋郎
麟士十九葉孫(顔真卿吳興/沈氏祖徳碑)
　顔真卿為平原太守兼防禦使以前侍御史沈震為
　判官(魯公/行狀)
　按此沈震豈即贈太尉者耶
沈懷文吳興人舉孝亷為休寧主簿丁母憂三年廬墓
側手植松栢二千株每一號慟衆鳥為之哀鳴翔集墓
木山中舊多虎自此乃絶(勞/志)
沈嶠烏程人父卒廬墓六年不櫛不沐醎酸不入口哭
則嘔血刺血書經年三十而卒有文集十卷(上/)
沈清烏程人婺州刺史大厯中李希烈陷汴州浙東西
觀察使韓滉使清勒嘉興子弟四百人翼於潤州士衆
發自昇山逐逆黨至汴口力戰而死詔贈衞尉少卿兼
左金吾衛將軍即發軍之地置祠以祀(勞/志)
髙仲武評錢起詩云員外詩體格新竒理致清贍右丞
沒後員外為雄芟齊晉之浮游削梁陳之靡嫚逈然特
立莫之與羣且如鳥道挂疎雨人家殘夕陽牛羊上山
小烟火隔林疎又長樂鐘聲花外盡龍池桞色雨中深
皆特出意表標雅古今又窮達戀明主耕桑亦近郊則
禮義充全忠孝兼至足可𢎞長名流為後楷式士林語
曰前有沈宋後有錢郎
　按摩詰有送錢少府歸藍田詩錢亦於歸藍田舊居
　望終南别業屢形篇咏似流寓於秦至續𤣥怪録謂
　故華州刺史徽子方義家在華州則其後竟為秦人
　矣(元/衢)
錢徽字蔚章起子也厯翰林學士中書舍人加承㫖拜
禮部侍郎出刺江州初州有盜刼貢船捕吏取濱江惡
少年二百人繫訊徽按其枉悉縱去數日舒州得真盜
州有牛田錢百萬刺史以給宴飲贈餉者徽曰此農耕
之偹可他用哉命代貧民租入轉湖州遷工部侍郎以
吏部尚書致仕贈尚書右僕射子方義終太子賓客(新/唐)
(書/)
　方義嘗為侍御史見續𤣥怪録(詳□/徴)
錢徽子可復可及皆登進士第可復累官至禮部尚書
太和九年鄭注出鎮鳯翔李訓選名家中子以為賓佐
授可復檢校兵部郎中兼御史中丞充鳯翔節度使訓
敗可復為監軍使所害(舊唐/書)
錢珝字瑞夫徽㓜子也善文辭宰相王溥薦知制誥進
中書舍人溥得罪珝貶撫州司馬(新唐/書)
　後唐崔沂初仕唐昭宗時累遷至員外郎知制誥性
　抗厲守道而文藻非優嘗與同舍顔蕘錢珝俱秉筆
　見蕘珝贍速草制數十無妨笑談而沂自愧翌日謁
　相國訴曰沂疎淺不足以供詞翰之職移為諫議大
　夫(册府/元龜)
沈既濟博通羣書史筆尤工吏部侍郎楊炎見而稱之
建中初召拜左拾遺史館修撰位終禮部郎(唐/書)
沈𫝊師字子言既濟子擢進士登制科乙第授中書舍
人性恬退無競時翰林未有承㫖次當𫝊師為之固稱疾
宣召不起以本官兼史職俄兼御史中丞吏部侍郎(上/)
　沈吏部𫝊師性和易不從流俗不矯亢觀察三郡去
　鎮無餘蓄京城居處隘陋不加一椽所辟賓僚無非
　名士身沒之後家至貧苦二子繼業並致時名人以
　報施不妄(唐語林/因話録)
　傳師父既濟撰建中實録十卷為時所稱𫝊師在史
　館豫修憲宗實録未成亷察河南特詔齎一分史稿
　成于理所子樞詢皆登進士第(舊唐/書)
沈詢咸通中檢校戸部尚書昭義節度使為政簡易性
本恬和奴歸秦通詢侍者將戮之未果結牙將為亂夜
攻府第詢舉家遇害(新唐/書)
　樞字仁偉官至丞郎人物酷似先徳見北夣𤨏言又
　唐詩紀事詢字誠之詢子舒舒子丹舒州團練教官
　丹子牢李氏饒州刺史見王安石貴池主簿沈君墓
　表
吳興沈顔字可鑄𫝊師孫天復初進士為校書郎屬亂
離奔湖南吳國為兵部郎知制誥翰林學士顔少有詞
藻琴碁皆臻妙塲中語曰下水船言為文敏速無不載
也性閑淡不樂世利嘗疾文章浮靡倣古著書百篇取
元次山聱叟之説附已志而名書曰聱書其自序云自
孟軻以後千餘年經百千儒者咸未有聞焉天厭其極
付在鄙子其誇誕如此陳氏曰顔𫝊師之孫其文骫骳
而自叙之語極其矜負(文献/通考)
　沈既濟舊志云徳清人新舊兩唐書俱云吳人按王
　荆公貴池主簿沈君墓表云其先武康人武康族乆
　顯至唐有既濟生𫝊師則既濟為吳興産昭昭矣又
　晁公武讀書志云吳興沈顔𫝊師之孫沈氏譜曰𫝊
　師自吳興徙吳徳清志亦同譜説
　徳清志云武康當既濟時析為徳清乆矣徳清鄉賢
　祠首列𫝊師
孟庭玢崑山尉庭玢三子郊鄷郢(韓愈貞曜/先生墓志)
楊衡吳興人字中師弱冠有竒才與蜀郡符載北海王
簡言隴西李元象習業青城山樓潯陽廬阜以林壑相
髙精綜六籍翺翔百氏為江湖間人尋擢第禮闈僑寓
荆州官大理評事(文苑/英華)
沈光吳興人有洞庭樂賦韋岫曰此賦乃一片宫商
　此即為太白酒樓記者北夢𤨏言以光為堯誤光厯
　閩從事侍御史
沈亞之字下賢元和十年進士涇原李彚辟書記為秘
書省正字長慶初補濼陽尉四年為福建都團練副使
事徐晦後累進殿中丞御史内供奉太和三年栢耆宣
慰徳州取為判官耆罷亞之貶南康尉終郢州掾亞之
以文詞得名狂􁂌貪冒輔耆為惡故及於貶常游韓
愈門李賀杜牧李商隠俱有擬沈下賢詩亦當時名輩
所稱許云(晁公武/讀書志)
周朴字太朴吳興人唐季避亂於福州烏石山僧寺假
犬室以居不飲酒茹葷塊然獨處諸僧辰粥卯食朴亦
擕巾盂厠諸僧下畢飯而退率以為常郡中豪貴設供
率施僧錢朴即廵行拱手各丐一錢有以三錢與者朴
止受其一了得十錢以偹茶藥之費將盡復然僧徒亦
未嘗厭也性喜吟詩尤尚苦澁每遇景物搜竒抉思日
旰忘返茍得一聯一句忻然自快與僧靈觀長官薛逢
為友乾符七年黄巢陷城求得朴問曰能從我乎答曰
我尚不仕天子焉能從賊巢怒殺之湧白膏數尺後人
以為神祀烏石山詔賜廟號曰剛顯(福州府志叅唐詩/紀事及唐詩品彚)
李昇本徐氏湖州安吉人其父為安吉令先是其家有
柑樹結一實大如斗其父異之將獻郡守有謂其父曰
此果非常所有即上獻來年見徵安知復有此物不如
勿献其父然之因會鄰里將共食即席剖之有赤蛇在
實中割者大驚投刄於地俄而赤蛇走其母榻下尋之
了無所見未幾其母遂孕知誥(吳越/偹史)
　陳水南臬憲嘗以南唐李昇宜繼唐後遂改馬令南
　唐書為唐餘紀傳此猶蕭常以三國蜀志為續後漢
　書也然昭烈世系甚明猶覺以銖程鑑李昇自祖父
　以上名稱皆當時文臣創造宋人已識及此更讀吳
　越偹史昇本安吉砦將潘某之子昇姓實潘也水南
　時特以五季簒祚短促不足繼統不若南唐聲名文
　物雄擅江左不愧唐後耳第温公通鑑朱子綱目當
　時捉筆計必極下啇校當不俟水南為之也比余見
　陸㳺南唐書及玉壺野史南唐近事諸書所載李氏
　種種陳書皆無豈水南未之見耶(姚士麟/見只編)
　張按一昇也而忽潘忽徐忽李何據乎
　余憶徐知誥為安吉産而十年廢學竟忘其出何書
　嘉平月二十五日康侯忽遣使録此紙遺予乃知其
　為錢儼筆不减真珠船也馬陸兩書都以知誥為彭
　城人温公云徐州李榮子豈南唐人為國諱務觀亦
　仍其説錢氏書反為實録耶姑存疑以俟博聞者甲
　子嵗斯張識
沈韜文吳興人父攸常州刺史韜文性介潔好學能屬
文吳越時為元帥典謁叅軍機務有所裨益後命牧鄉
郡以為湖州刺史甚有清名(一統/志)
　金陵李氏始以唐號國錢文穆王問之曰金陵冒氏
　族于巨唐不亦駭人乎沈韜文曰此可取譬也且如
　鄉校間有姓孔氏者人則謂之孔夫子復何怪哉王
　大笑賞巵酒(天中/記)
　韜文嘗為吳越司賓使有㳺吳越詩曰菰米蘋花似
　故鄉(遺一/句)不是不歸歸未得好風明月一思量武肅
　憫其思鄉授以湖州刺史(古今/詩話)
後唐長興四年順化節度使錢元珦驕縱不法每請事
於王府不獲輙上書悖慢吳越王元瓘遣牙將仰仁詮
詣明州召之仁詮左右慮元珦難制勸為之偹仁詮不
從常服徑造㕔事元珦見仁詮至股栗遂還錢唐幽於
别第仁詮湖州人也(資治/通鑑)
沈承禮烏程人仕錢氏厯福州節制俶歸朝徙承禮鎮
宻州初秦王廷美之敗也有司按騐俶惟濬孫承祐及
陳洪進皆常有贈遺獨承禮無焉(宋/史)
　
　
　
　
　吳興偹志卷十
欽定四庫全書
　吳興偹志卷十一　　　　明　董斯張　撰
　　人物徴第五之四
葉參字次公國初州人業儒者寡參卓然自立咸平中
豋第為舉子倡景祐中自兵部郎中出守鄉郡金部尚
書王惟正作詩送之三司度支韓琦太常丞吕公綽薛
紳秘書丞余靖曽公亮皆有詩餞其行今刻石郡庠(談/志)
葉清臣字道卿參子也厯侍讀學士知河陽贈左諫議
大夫清臣天資爽邁遇事敢言數上疏論天下事陳九
議十要五利皆當世可行者有文集一百六十卷子均
字公秉尚書司封員外郎知洪州(勞/志)
　清臣天聖初上御崇政殿策士試雲瑞紀官賦宋郊
　第一清臣次之與張文定再入翰林凡六年
　張按范成大吳郡志云葉參少卿嘗守吳既謝事囙
　居焉作九檜堂以佚老然則東吳寓公自參始又按
　吳郡志蔣堂過葉道卿小園詩云秀野亭連小隠堂
　紅蕖綠篠媚滄浪弁山居士無歸意却借吳儂作醉
　鄉自註云弁山居士道卿自號觀此則清臣本苕産
　信矣
陳樞字慎之長興人知泉州曽鞏薦之曰樞質性純篤
治民為循吏積十有五年不上其課故為郎乆不遷方
朝廷抑奔競尚亷素之時宜䝉特詔有司奏樞課優進
其官以奨恬退遷尚書都官員外郎誥曰吾寵樞也所
以戒奔競(曽鞏陳君墓/志詳見藝文)
　樞為旌德令省刑薄稅為民興利以曽鞏論薦官至
　尚書(南畿/志)
　按曽鞏志樞遷尚書員外郎耳此云尚書殊悞鄧氏
　函史亦仍之
劉宜翁名誼元豐間自廣東移江西皆為提舉常平官
上疏論新法勒停或云宜翁晩得道不出論新法疏大
略有云自唐租庸調法壞五代至皇朝稅賦凡五増其
數矣今又大更張不原其本斂愈重民愈困為害凡十
又言變祖宗法者陛下也承意以立法者安石也討論
潤色之者惠卿曽布章惇之徒也其語激切深至内批
云誼張皇上書公肆誕慢上惑朝廷外摇衆聼可特勒
停(曲洧舊聞/徽州志)
　誼長興人中丙科從異人受出世法蘓軾嘗有與劉
　宜翁使君書(大明一統志/蘇文忠集)
胡志康字永寜父瑗嘗為湖州教授由如臯徙居烏程
志康于嘉祐三年上舎釋褐授朝奉郎杭州觀察推官
讞鞫獄情民心允服是年瑗上疏請致仕卒志康扶櫬歸
𦵏于邑之何山南起復以憂卒子獬解鮮登熈寧余中
榜進士通判衢州元初後遭楊總統之難散居嘉湖及
蘇州之婁江逺孫澤建家廟以祀(烏程/新志)
孫侔字少述吳興人父及都官員外郎侔精識元解能
得聖人深意多所論撰知制誥唐詢表其孝行賜之粟
帛累徴不赴元豐中除通直郎兄觀太常博士亦有學
行(林希孫侔傳/見宋文鑑)
沈播其先武康人再世家于錢塘父玉尚書屯田郎中
知真州軍州事遂家焉播天聖二年以進士起家楚州
司法參軍再調貴池縣主簿令不能而縣大治者君之
力也嘗攝銅陵縣事有兄弟爭財者為辨其曲直卒使
之感悟讓財相與同居其去也兩縣人追送涕泣逺焉
而後去事生嚴喪死哀自族人至于㛰友無所不盡其
心終身好書未嘗一日不讀而于酣樂嫚戯未嘗豫也
循道守官以不諂其上而㡬至于殆者數矣故其仕常
有去志而無㽞心年三十六疾卒于京師子男四人皆
進士曰伯荘未仕曰季長越州司法參軍王安石妹壻
曰叔通秘書省著作佐郎曰次通試将作監主簿季長
子銖字平少從安石學進士髙第歴龍圖閣待制知宣
州弟錫字子昭以王安禮任歴知海泰汝宣四州以通
議大夫致仕卒贈宣奉大夫(王荆公曽南豐兩/集參宋史維揚志)
陳舜俞字令舉烏程人博學强記舉進士又舉制科第
一熈寜中以屯田郎中知山隂縣詔俟代還試舘職舜
俞辭青苖法行舜俞不奉法上疏自劾謫監南康軍塩
酒稅五年而卒舜俞始嘗棄官歸居秀之白牛村自號
白牛居士已而復出遂貶死蘇軾為文哭之稱其學術
才能兼百人之噐慨然将以身任天下之事而人之所
以周旋委曲輔成其天者不至一斥不復士大夫識與
不識皆深悲之云
　舜俞以言新法謫居南康騎牛遊廬山詩畫皆傳于
　世舜俞初從安定胡先生學熈寧中六客其一也其
　墓在城南之蘇灣子孫猶宅于烏鎭(文獻/通考)
　舜俞通判夀州見中都志
張先字子野能詩詞以秘書歴知虢州渝州(見梅舜/俞集)
　吳江有如歸亭康定元年知縣事秘書張先始為大
　之(吳郡/志)
　張先元豐中判秀州先有俊才尤工詩(嘉興/志)
　先子文剛字常勝王安石妹婿也安石嘗志其墓(詳/掌)
　(故藝/文)
劉述字孝叔第進士累官提㸃江西刑獄六年不奏考
功課改荆湖等路轉運使再遷刑部郎中神宗立召為
侍御史知雜事又十一年不奏課帝知其乆次授吏部
郎中王安石爭謀殺刑名述兼判刑部駁之及勅下述
封還中書執奏不已安石白帝詔開封府推官王克臣
劾述罪于是述又率御史劉錡錢顗共上疏曰安石執
政未數日中外人情囂然胥動盖以専肆胸臆輕易憲
度無忌憚之心故也安石自應舉歴官事尚堯舜之道
以倡率學者及遭時得君首議財利務為容恱言行乖
戾一至于此剛狠自任則又甚焉豈宜處之廟堂以亂
國紀願早罷逐以慰天下元元之心曽公亮隂自結援
以固寵趙抃括囊拱手但務依違大臣事君豈當如是
疏上王安石奏先貶錡監處州塩酒務顗監衢州塩稅
開封府獄具述三問不承安石欲置之獄司馬光與范
純仁爭之乃議貶為通判帝不許以知江州遷温州述
以五事訓人曰孝義務學謹身勤力蓄積民咸化之(浙/江)
(通/志)
莫君陳字和中從安定先生學熈寧中新置六法科首
中其選甚為王安石噐重御家嚴整如官府然東坡有
西湖跳珠軒詩贈莫同年即君陳也長子砥字彦平知
識疏通嘗知永嘉生徒稍衆而飬士額少公為増額士
感之為立生祠子伯虚字致逺為即繼守温州立思齊
堂以記其事後知常州和氣所召春有瑞梅甘露夏麥
秀兩岐秋禾合穎皆瑞應也後退居里社注意佛書撰
修行净土書法門華嚴經意並行于世又解釋楞嚴圎
覺經意藏于家諸孫濛漳(談志孫覿/梅露堂記)
　伯虚嘗令崑山(見蘇/州志)
　楊萬里淳熈薦士錄薦莫漳云長于史學達于吏事
　(楊誠/齋集)
　隆興元年永嘉飢莫守伯虚鏤榜逺播飢荒之聲致
　客艘四集米價大賤(温州/府志)
莫磻字彦輔君陳第二子有子曰伯鎔字噐之少有髙
世志年五十即歸林以迎師教子為事子三人曰濟曰
汲曰沖皆有峻聲擢進士第時號三莫後濟沖又中博
學宏詞科磻又有孫曰澄庚辰進士亦知名于時(談/志)
仰仁謙吳興人太平興國間以太子舎人知永嘉縣亷
慎有容撫民如子時錢氏方歸疆土仁謙始為邑令政
事一新後卒于官子孫囙家焉三世孫忻(温州/府志)
仰忻字天貺力學篤行年五十餘執母喪盡禮躬自負
土廬于墓側有慈烏白竹之瑞元祐間郡守郟亶疏于
朝乞加旌奨紹聖間郡守楊磻表其里曰孝亷大觀二
年八行取士郡以忻應詔未㡬卒特贈将仕郎子師常
師尹皆業儒有聲嘗有富室欲通㛰忻著同姓圗拒之
姬周鄭江與仰同姓後世論氏不及姓非也有訓童規
鑑永嘉百題詩集
劉燾字無言誼次子東坡知元祐三年舉讀其文曰必
巖谷間苦學者中第三廷對又中甲科尤善書嘗被詔
脩閣帖十卷(談/志)
姚舜仁字令由歸安人元豐八年登第為太學正召對
稱㫖除館職遷庫部員外郎進明堂定制圖并序上賜
對褒奨降詔可其奏又撰明堂訓解一卷擬上之而疾
後兄舜咨表進以成其志(談/志)
朱承逸霅人積善好施慶厯庚寅嵗以米八百石作粥
散貧是嵗生孫名服熈寜中金榜第二人仕至中書舎
人服子彧次孫肱亦登第著名節遂為吾鄊名族焉天
之報善昭昭也如此(癸辛雜志/參說郛)
　承逸代人償債事見掌故不重錄承逸子臨亦進士
　肱字亦中
朱臨字正夫年未四十以大理寺丞致仕居吳興作仰
髙亭于城上服肱其子也(稗/海)
朱服字行中歴監察御史裏行紹聖初詆變法召為中
書舎人拜禮部侍郎湖州守馬城言其居喪疏几筵而
處他室謫知莱州又坐與蘇軾㳺貶海州團練副使蘄
州安置(宋/史)
　服子彧字無惑著萍洲可談
　朱服烏程人哲宗時知廬州嵗飢便宜賑給全活十
　餘萬口明年大疫又課醫持藥分拯之賴以安者甚
　衆徽宗即位召為集賢殿脩撰再知廬州(廬州/府志)
姚孝孫字光祖安吉人官司農主簿(安吉州志/姚祐父也)
姚祐字伯受長興人徽宗初除䕫州路轉運判官且行
㑹帝幸禁苑御弓矢祐奏聖武臨射賦帝大恱㽞為右
正言厯陳紹述之說遷左司諌建議置輔郡以拱大畿
厯延康殿學士禮部尚書贈特進諡文僖(宋/史)
余拂君厚霅川人也其居在漢銅官廟後溪山環合有
相宅者言此地當出大魁君厚之父朝奉君云與其善
之于一家不若推之于一郡即遷其居于後以其前地為
烏程縣學不二三年君厚為南宫魁而莫儔賈安宅繼
魁天下(春渚/紀聞)
蔡京書元祐黨人碑三百九人歸安沈千與焉(見宋史/帝紀)
　何椒邱集千元豐二年進士郡志悮作于(元/衢)
余汝尚字退翁烏程人登第渉厯州縣無营進心還家
苦貧未能㤀祿飬又從趙抃于青州以屯田郎中致仕
卒孫俟敷文閣直學士(宋史/新編)
賈收號耘老仁宗朝梅摯公儀出守杭州上賜之詩有
曰地有吳山美東南第一州梅以上詩語名堂士大夫
㽞題甚衆東坡倅杭因命筆吏盡錄之而未著其姓名
黙定詩之髙下遂以耘老詩為冠(庚溪/詩話)
賈安宅字居仁收之從孫年十八入太學升上舎二十
二廷試魁天下召對除校書郎累遷至户部侍郎兼太
上皇帝潜邸賛讀建炎中以舊學為給事中封駁無所
回避厯事三朝累司文柄其所選掄皆得成材徽宗嘗
手詔奨諭之子選詳明掌故通達法理為刑部侍郎(談/志)
(今志載/而不詳)
　鄭居中去位侍御史張樸言朋黨分攻非朝廷福若
　不揃其尤乆則難圗于是宇文黄中賈安宅等六人
　皆罷凡蔡京所惡亦指為居中黨而逐(宋/史)
　衢按安宅除中書舎人制云西䑓本政事之地内史
　掌誥命之文見職略紹興二年以給事中除工部侍
　郎見朝野雜記選為福建安撫使于淳熈十四年新
　靈澤廟奏改㑹應見八閩通志
盧革字仲辛湖州人少舉童子知杭州馬亮見革詩異
之秋貢士宻戒主司勿遺革革聞語人曰以私得薦吾
恥之去勿就後二年遂首選年十六(宋/史)
盧秉字中甫革子也未冠有雋譽嘗謁蔣堂坐池亭堂
曰亭沼粗適恨林木未就耳秉曰亭沼如爵位時来或
有之林木非培植根株勿成大似士大夫立名節也堂
賞味其言中進士甲科浮沉州縣二十年人無知者王
安石得其壁間詩累擢提㸃兩浙刑獄領塩事持法苛
嚴厯集賢殿脩撰知渭州西討有功進龍圗閣直學士
秉守邉乆以殳老乞歸移知湖州未至復詔還渭元祐
中知荆南劉安世論其行塩法虐民降秩奉祠(宋/史)
葉少藴崇觀間驟貴顯三十一嵗掌外制次年遂入翰
林中廢至建炎乃執政然才數日而罷平生所厯州鎮
皆有能聲胡文定安國嘗以其蔡頴南京之政薦于朝
謂不當以宿累廢晩節兩帥金陵當烏珠臨江移三山
平羣㓂其功不可沒也秦檜秉政欲令帥蜀辭不行忤
檜意以崇慶節度使致仕(文獻/通考)
　蔡京初以童貫為陜西宣撫取青唐公聞見京問之
　曰貫以八寳㤙除節度已非祖宗法今又以執政之
　任付之青唐朝廷所必欲得也使成功則何以處之
　京有媿色既得青唐公又見京問何以賞貫沉思未
　荅公曰節度使上惟有開府儀同三司不識朝廷遂
　與之否京曰恐未至是公曰幸甚外人以為必進此
　官矣某憂不能寐幸不至此則已設或有之今日言
　與他日言其受禍一也何遲速之間(宋名臣/言行錄)
　崇寧初蔡太師持紹述之説為相既悉取元祐廷臣
　及元符末上書論新法之人指為謗訕而投竄之又
　籍其名氏刻之于石謂之黨籍碑且将世世錮其子
　孫其後再相亦自知其太甚而未有以為説葉左丞
　為祠部郎從容謂之曰夢得聞天下有道則庶人不
　議今舉籍上書之人名氏刻之于石以昭示来世恐
　非所以彰先帝之盛德也蔡大感悟其後黨禁稍弛
　而碑竟仆焉胡尚書直儒聞之嘆曰此人宜在君側
　(却掃/編)
　石林為蔡京客故避暑録所書政宣間事尊京曰魯
　公凡及蔡氏毎委曲回護而于元祐斥司馬温公名
　何也建炎紹興初仕宦者供家状有不係蔡京王黼
　等親黨一項今日江湖從學者人人諱道是門生石
　林其矯一時之弊耶(清波/雜著)
　烏程派夢得七世祖彪生刑部侍郎逵事吳越刑部
　夫人永安郡太君羊氏𦵏湖州葉氏始自縉雲遷湖
　州而居烏程者以烏程縣霅川鄊中書省為定著(水/東)
　(日/記)
　少藴子棟柱模見石林燕語柱為永州太守子節為
　宜興丞見周平園乾道丁亥泛舟㳺山錄
劉士英字仲發武康人靖康初通判太原府金人圍城
被執旋被害旌其廟曰忠烈妻陳氏居父母家亦被擄
獲赴井死(姑蘇志郡志載仲發不及/妻故偹載  陳氏蘇人)
沈畸字德侔德清人崇寧中擢監察御史六察無言事
法畸詣匭上十事言花石擾民土木弊國冗費多㤙澤
濫議論異同下情暌隔其論當十夹錫錢最為剴當
進殿中侍御史建炎初贈龍圗閣直學士子濬為右正
言(宋/史)
完顔宗弼攻臨安錢塘令朱蹕率民兵邀敵欵拒使杭
民得為逃死計行二十里敵逆戰中傷猶叱左右負己
再戰(西湖/志)蹕字子美吳興人朱大亷蹕長子右廸功郎
朱孝亷蹕次子右修職郎(安吉/志)
沈昭逺字傳耀歸安人政和八年以上舎擢第紹興十
三年累官中書舎人擢戸部侍郎朝請大夫知袁州舊
試貢士皆寄僧舎昭逺始創貢院民輸義倉米倉吏違
法倍斂力為减其半時四邑羡餘錢米上邑不下數十
萬昭逺曰此非天降非地出無非虐取于民盡却之民
皆感悦十六年擢敷文閣待制知洪州(一統志江/西通志)
　紹興十二年九月昭逺使金賀生辰(宋通/鑑)
盧知原字行之德清人以父任至梓州路轉運副使王
黼當國費出無藝知原因疏言之黼怒罷去乆之起提
㸃東京刑獄陞秘閣脩撰提舉河北髙宗即位知温州
帝東幸知原由海道轉粟及金繒十萬至台州奨擢右
文殿脩撰管内安撫使凡四年民繪像祠之厯徽猷閣
待制知臨安府諫官唐輝論其乖謬以舊職奉祠弟法
原(宋/史)
　知原秉子也(見談/志)
盧法原字立之積官吏部尚書紹興元年知䕫州尋進
端明殿學士川陕宣撫副使金人攻關輔叛将史斌䧟
興州法原初堅壁不戰既而河東經制使王爕以乏食
班師法原開闗納之與爕同破斌復興州方巨盗充斥
秦隴叛兵欲窺蜀法原極意拊循嚴為偹禦傳檄諸路
人心稍安視山川險阻分地置将闗師古屯通州劉錡
屯巴西前後屢捷上所倚重㑹烏珠攻關為吳玠所敗
法原素與玠不睦玠因奏功訟法原之過帝手詔詰問
法原辯甚力上頗不直之憂恚卒始法原之擢宣撫也
上從容謂知原曰朕方以川陕付法原盖兄弟皆以材
見稱于世云(宋/史)
　衢按臨海縣志紹興中知原来寓墓在署東一百二
　十里嘗夣人告云生山東死柑桐後果𦵏焉赤城舊
　志遂云山東人悞子連見暌車志曽孫子章字元平
　嘉泰二年進士見赤城舊志
盧球革之孫嘉祐八年通判宣州(寜國府志/嘉疑作元)
盧彦仁秉之孫(吳中/舊事)
劉珏字希范遷吏部侍郎同脩國史言淮甸偹敵兵食
為先乃今以降卒為見兵以糴米為見粮無一可恃維
揚城池未脩軍旅多闕卒有不虞何以待之已而金人
果乗虚大入帝急如臨安府以珏為龍圖直學士知宣
州隆祐太后奉神主如江西詔珏為端明殿學士權同
知三省樞宻院事從行至洪州疏言脩治廵幸道路之
役乞降詔悉罷金人攻吉州分兵追太后舟至太和縣
衛兵皆潰珏奉太后退保䖍州言者論不己連謫秘書
少監貶衡州紹興初以朝散大夫分司西京追封龍圖
閣學士(宋/史)
　李剛罷中書舎人劉珏行詞謂剛勇于報國數至敗
　衂坐貶(胡安/國傳)
成無玷字士慤少有才氣善文崇寧四年夏趙懐德舉
國効順無玷撰端門受降頌以獻之徽宗覧而褒之明
年賜進士及第調江西令(勞/志)
紹興二十四年十一月丁夘施鉅自吏部侍郎除参知
政事二十五年四月乙酉施鉅罷提舉太平興國宫(宋/史)
　鉅字大任安吉人
　自檜獨相至死之日易執政二十八人皆世無一譽
　柔佞易制者如孫近韓肖胄施鉅鄭仲熊之徒率㧞
　之冗散遽躋政地然甫入即出或一閲月或半年即
　罷去(宋/史)
陶旐字季成吳興人父彖進士起家卒官承議郎通判
鄂州君少孤力學元符三年進士乙科厯知東陽縣有
善政邑人畫像祀之君不以希世為心臨事明敏毅然
敢為所居可紀他人莫及也(汪藻陶/君墓表)
沈與求字必先德清人累遷殿中侍御史論范宗尹年
少為相恐悮國事紹興四年為浙西路安撫使復以吏
部尚書召除參知政事金人将入侵上諭輔臣曰朕當
親總六軍與求賛之上書車攻詩以賜上曰朕以二聖
在逺屈已通和今豫逆亂如此安可復忍與求曰和親
乃金人屢試之策不足信也因奏諸将分屯江岸而敵
人徃来淮甸當遣岳飛自上流取間道乗虚撃之彼必
有反顧之憂五年兼權知樞宻院事六年張浚出視師
不告同列與求嘆曰大事不與聞何以居位遂丐祠罷
出知明州諡忠敏(宋/史)
俞俟字居易汝尚孫宣和中知真定獲鹿縣辟為歸安
縣令縣在郡邦人多難之乃預定規模處之以公葛勝
仲知州事待俟甚厚或至治與之談所至有治聲累遷
敷文閣學士(西吴/里語)
　俞汝尚孫俟曽孫南仲俱早年丐休告命有流傳父
　子當世榮之四世納禄抑又過焉之語(談/志)
沈時升字維中霅川人宣和末来令慈谿誠心撫字愛
民如子俗咸化之無敢梗政既去父老請立祠于治内
名沈公堂其子該為丞相(寜波/府志)
　調字宜衍該字約父俱時升子
待制沈調宣和間為越州士曺掾方臘亂太守劉韐募
民能得賊首一級賞錢二萬調聞之遽見請以為如是
則小人規利或殺平人乞令必生擒乃給賞仍倍其數
不閲日郡人俘數十軰以獻命調覈其寔其間附賊者
纔三四人乃請盡釋其餘韐從之自後凡有稱得賊者
悉付調辨騐全活殆數千人
紹興二十五年十二月甲午沈該自敷文閣待制知䕫
州除參知政事二十六年五月壬寅沈該自參知政事
除左僕射同平章事二十九年六月己酉沈該以觀文
殿大學士提舉洞霄宫尋奪職閒住(宋/史)
　孫道夫侍講奏敵有窺江淮意上曰朝廷待之甚厚
　彼以何名為兵端道夫曰彼身弑其父兄而奪其位
　興兵豈問有名宰相沈該不以為慮道夫毎進對輙
　言武事該疑其引用張浚忌之遂請外知綿州致仕
　(宋/史)
周操字元持登紹興乙夘第知徽州黟縣以忤權要去
職後除國子錄當輪對上意欲興武學以問操操厯以
夲朝建制之因對遂兼武學博士後厯言路陞八座及
為詹事東宫加禮敬焉有奏議二百卷藏于家操厯尚
書吏部員外郎(歸安/志)
　操嘗以徽猷閣直學士知太平州見陸㳺入蜀記以
　左朝散郎充秘閣脩撰知衢州(見衢/州志)
　隆興元年敵移書取海泗唐鄧且邀嵗幣左正言鄭
　丙持不可俄以王之鍳龍大淵徃議丙與侍御史周
　操復言四郡固不當議若歸陵寝乃予嵗幣聘使未
　應出境上命罷使(周必大鄭/丙神道碑)
施元之字德初長興人左宣教郎衢州刺史于郡立(闕/)
風亭及超覽堂洪邁毛幵為記(衢州/府志)
　元之任贑州太守見劉後村杜郎中頴志
施宿字武子長興人慶元初知餘姚縣其為政務大體
興廢舉墜不爭細謹尤加意風教市田置書教誨學者
姚北瀕海嵗役民脩堤民甚苦之宿更築石堤建荘田
二千畆以備修堤之役與前令謝景初同稱(浙江通志/兩浙名賢)
(録/)
　施宿晩為淮東倉曺時有故舊在言路因書以遺番
　萄歸院相㑹出以薦酒有問知所自憾其不已致也
　劾之無以薮罪宿嘗以其父元之所注坡詩刻之倉
　司有所識傅穉字漢孺湖州人窮乏相投善歐書遂
　俾書之鋟板以賙其歸因摭此事坐以賘私其女適
　章農卿良朋云(癸辛/雜志)
周淙字彦廣長興人父需字仲逹以進士起家廣東運
判知太平州淙警敏力學以父任為郎紹興末知濠梁
淮楚舊並有山水置砦自衛者淙為立約束結保伍金
主亮傾國犯邉民頼全活者不可勝計孝宗受禪王師
進取虹縣中原之民翕然来歸扶老擕㓜相屬于道淙
計口給食行者犒以牛酒居者處以室廬人人感悅張
浚視師駐于都梁謂淙曰有急公當與死淙亦感激至
謂頭可㫁身不可去浚入朝悉陳其状上嘉嘆不己進
直徽猷閣帥淮揚時兩淮經蹂踐民多流亾淙極力招
輯安堵如故未㡬知臨安府請禁貴近奢靡浚河流以
通舟楫進右文殿脩撰奉祠歸(宋史臧衍/長興志)
　衢按談志進士表需元豐五年進士至紹興末八十
　餘年矣不知其夀若何淙晩年生者耶
李彦頴字秀叔德清人金入浙西父扶家人逃避彦頴
方十嵗追不及敵已廹其後能趨仄径亂流獲濟調富
陽丞御史周操薦為御史䑓主簿金敗盟張浚督師進
討孝宗方向浚執政堅主和陳良翰周操不以為然右
正言尹穡隂附執政薦引同已者轉言和于上前上惑
之罷督府良翰操相繼黜而穡進遷諌議大夫一日穡
以和戰守叩彦頴荅曰人所見固不同公既以和議為
是曷不明陳于上前以身任之事成功歸于公不成奉
身而退若欲享其利而不及其害國事将誰倚穡大怒
自是銜彦頴隂排之改國子博士權吏部郎中厯升詹
事兼吏部侍郎權尚書兼侍讀時廷臣多以中批斥去
彦頴言臣下有過宜顯逐之使中外知獲罪之由以為
戒今譛毁潜行斥命中下将隂邪得伸善𩔖喪氣非盛
世事也除吏部尚書既而自簽書樞宻擢參知政事墜
馬在告力求去以資政殿學士知紹興府勤約有惠政
與祠復參知政事諡忠文子沐慶元中為右正言排趙
汝愚公論醜之(宋/史)
　孝宗命選諌官虞允文以李彦頴林光朝王質對(宋/史)
劉一止字行簡歸安人七嵗能屬文有司欲舉八行曰
行者士之常不就登進士第紹興初試館職其略曰事
不克濟者患在不為不患其難聖人不畏多難以因難
而圖事耳如其不為俟天命自回人事自正敵國自屈
盗賊自息有是哉髙宗稱善除秘書省兩浙類試以科
舉方變欲得通時務者同列皆患其無人一止出一卷
曰是宜為者乃張九成也衆皆服遷監察御史上疏謂
天下之治衆君子成之而不足一小人敗之而有餘君
子雖衆其道孤小人雖寡勢易蔓不加察則小人伺隙
而入以敗政矣秦檜請置脩政局一止言周宣王内脩
政事脩其外攘之策而已今之所脩特簿書獄訟遷降
营繕之務未見其所當急也又請倣劉晏法瀕江置司
以制國用鄉村置義倉以偹水旱浚多採用其言遷起
居郎奏事帝迎語曰朕親擢也由六察遷二史祖宗時
有㡬一止謝先朝惟張徴李捝耳因極陳堂吏宦官之
蠧執政植私黨無憂國心翌日罷奉祠厯擢中書舎人
兼侍讀莫将賜出身除起居郎一止論将以助和議驟
綴從班臣恥與同命乞并罷不報遷給事中居鎻闥百
餘日繳奏不已用事者始忌奏其迎合李光復罷奉祠
秦檜死召至國門以病不及拜力辭年八十三一止冲
淡寡欲嘗誨其子曰吾平生通塞聼于自然惟機械不
生故方寸自有樂地博學無不通為文不事纎刻制誥
坦明有體其草顔魯公孫特命官制甚偉帝嘆賞為手
書之詩自成家吕本中陳與義讀之曰語不自人間来
也有類稿五十卷子巒嶅弟寜止(宋/史)
　紹興九年有詔侍從兩省薦西北人材御史周葵同
　給事中劉一止薦吕廣問參政李光客也(周必大簡/惠公神道)
　(碑/)
寜止字無虞登進士甲科厯両浙轉運判官苗劉之變
寧止馳詣吕頥浩劉光世勉以忠義退而具軍湏以助
勤王髙宗復辟累遷吏部侍郎進徽猷閣直學士寜止
有文名慷慨喜論事指切時政多人所難言乞禁王安
石日錄復賢良方正科用司馬光十科取士法倣唐宰
執論事以諫官侍立皆其顯者寜止與一止岑皆羣從
昆弟帝嘗稱寜止忠一止清岑敏云
　范成大與寜止初赴廷試京師人已傳惟㐮陽一范
　吳興一劉直言暨臚傳盡甲科不見二公姓名李丞
　相士羙以考官侍立出班奏知徽宗亟令索此二卷
　進讀嘉嘆再三遂俱寘第二甲首(樓攻/媿集)
劉度字汝一博覽强記内翰汪藻奉祠領日厯寓居西
寺一見異之以制科表薦(談/志)
　度脩潔博習葉夢得汪藻皆以賢良方正薦旋第進
　士入為學宫館職孝宗即位擢諫議大夫前後上九
　十餘疏其子瑞金宰深知裒成上下卷周必大為之
　序(平園續稿深知/郡志作深之)
劉崧字伯髙嶠字仲髙岑字季髙吳興人也東坡先生
所賦吳興文人之詩劉孝叔諸孫也三公才學官位士
夫例能稱之汪彦章嘗銘仲髙之墓仲髙任福建提刑
日書武夷山三大字甚竒今石刻尚存(合壁/事類)
　劉岑遷溧陽博學愛士有古君子風先世居烏程之
　杼山曽祖述為御史忤荆公出知江州司馬温公折
　簡與孝叔有道勝名立之語岑遂以道勝名其堂(溧/陽)
　(縣/志)
　季髙三子右通直郎㵸右脩職郎治司属官泌(周平/園泛)
　(舟逰/山錄)
　紹興以来文散階皆左右字以别有無出身惟甞犯
　賍者則去之劉岑季髙得罪秦氏坐賍廢後復去其
　左字季髙署銜不以為媿也(齊東/野語)
　紹興二十五年秦檜死復張浚趙汾劉岑等官(宋/史)
芮曄字國噐官左從政郎仁和縣尉嘗和沈長卿牡丹
詩云寜令漢社稷變作莾乾坤秦檜惡之㘴竄化州檜
死始召用為廣東提刑以文章飭吏事雍容儒雅人推
重之(參廣東通志宋史/新編堯山堂外紀)
　葉顒進尚書左僕射首薦王十朋周操芮曄等可偹
　執政侍從䑓諌(宋/史)
　秦檜乆專朝政而士大夫急于進者多附檜意掎摭
　人之語以為謗訕通判常州沈長卿嘗與參知政事
　李光啟曰縉紳守和親甘出娄敬之下䇿要荒難結
　信孰慮吐畨之刼盟檜時己惡之紹興二十五年六
　月與左從政郎芮曄同賦牡丹詩為隣舎人所告以
　為譏議送大理寺獄具檜奏其事簽書樞宻院權參
　知政事鄭仲熊嘿無一言罷朝檜頗咎之時有㫖長
　卿曄皆除名編管于是侍御史董德元右正言王珉
　論仲熊遂罷為提舉太平興國宫(宰輔編/年錄)
　芮國噐毎對人説話退必入室黙思(吕東/莱集)
　曄子正言卲武太守及言上髙宰(見周必大芮/氏家藏集序)
芮輝字國瑞乾道中提舉浙西常平除江西運判(吳郡/志南)
(昌府/志)
　芮國瑞為桐川簿過倪偁曰與我遊者皆有歌詩然
　珠玉之賜不如藥石之贈公曰建平吏㸃民奸子何
　以處之曰以嚴馭吏以恕待民奉公以勤律身以儉
　交同寮以誠暇日讀吾所未見書以増其所未至公
　善之(氏族/大全)
吳興莫汲字子及解試省試廷對皆居前列一時名聲
藉重後為學官以語言獲罪南遷石龍地並海子及素
負邁徃之氣暇日具大舟招一時賔友之豪泛海以自
快将至北洋海之尤大處也舟人畏不敢進子及大怒
脅之以劍不得已從之及至其處四顧無際湏㬰風起
浪湧舟掀簸如桔橰見三魚皆長十丈餘浮弄日光其
一若大鮎状其二状類尤異衆皆戰栗不能出語子及
命大白連酌賦詩数絶略無忌意興盡乃返其一絶云
一帆㸃破碧落畍八面展開虚無天柁樓長嘯海波湧
今夕何夕吾其仙(齊東/野語)
　衢按宰輔編年錄前知衢州趙令衿居衢州因觀秦
　檜家廟記口誦君子之澤五世而斬之句通判汪召
　錫教授莫汲于坐間聞之因告令衿謗訕既而詔謫
　令衿于汀州且置獄檜死上謂參知政事魏良臣等
　曰趙令衿趙汾被罪事起汪召錫莫汲卿等可即治
　之執政奏莫汲張常先陸升等八人以告訐濫叨官
　爵上曰此大害風教悉送逺郡編管乃粤東志謂汲
　為國子監正檜惡其主張善類謫化州謬矣
莫濛字子䝉歸安人提舉廣南市舶張子華以賘敗朝
廷命濛徃鞫之濛正其罪又言秦熺鄭時中受子華賂
計直數十緡還朝除大理寺正吏部火連坐者數百人
乆不决命濛治之濛察最可疑者㽞于獄出餘人為耳
目以踪跡之約三日復来遂得其實繫者乃得釋(宋/史)
　莫濛紹興中知揚州城圯命濛増築規度城闉分授
　諸将各刻姓名甃堞間懸重賞激勸閲數月告成(一/統)
　(志/)
莫濟温粹和易而立朝鯁亮毅然不可移為給舎封駁
有常知温州以儒雅飭吏事為明州長吏輔以正道後
知泉州所至皆稱循良(談/志)
　陳居仁嘗言䑓閣宜多用明習典故之人帝問其人
　以李燾莫濟對(宋/史)
　從官梁克家莫濟俱求補外陳俊卿奏二人皆賢其
　去可惜(上/)
　濟字子齊嘗為㑹稽教授(紹興/志)
沈夏字得之德清人紹興中為太常主簿賜對便殿論
古昔公卿身兼将相南巢之舉尹實視師東山之征周
公專之漢之諸葛晋之杜預唐之李靖類皆儒者之傑
出乃今士大夫口不談兵緩急孰可任用上悦除宗正
丞淳熈中遷工部侍郎厯同知樞宻院事時大臣專政
夏凝然中立毎公㑹一揖之外無他言有所論議不為
少貶諡簡肅(浙江/通志)
沈樞字持要厯吏部侍郎封安吉縣開國男諡獻敏(安/吉)
(州/志)
　沈詹事持要坐葉丞相論恢復貶筠州沈方售一妾
　年十七八擕與俱行處筠凡七年既歸呼妾父母以
　女歸之猶處子時人以比張忠定公詠㑹稽潘方仲
　為安吉尉獻詩云昔年單騎向筠州覔得歌姬共逺
　游去日正宜供夜直歸来渾未識春愁禪人尚有香
　嚢愧道士猶懐炭婦羞鐡石心腸延夀藥不風流處
　却風流(龎元瑛/談藪)
李浃字兼善彦頴中子也以父䕃提舉浙東常平㑹稽
督零税急械繫滿府縣値公攝帥盡釋之士民歌呼叉
手至額曰真李參政児也以兵部郎召遷太府少卿建
言忤韓侂胄出福建運判子仁本知南陵縣仁及知仁
和縣仁表廸功郎仁元通仕郎(葉水心李公/墓志詳藝文)
沈作賔字賔王以父任登仕厯知台州五十日盡除前
政之弊邦人胥恱前守嫉其勝已也日媒孽之罷去慶
元初帥浙東韓侂胄方用事族有居越者私釀公行作
賔逮捕寘于獄竄其奴除兩浙轉運副使入奏攅宫一
司嵗撥經捴制錢為緡率四萬有竒未見弊壊輙皆脩
造妄費固不足計亦非所以安神靈彰聖孝自今有以
营繕聞于朝下守臣稽覈畫㫖而後興役上首肯再三
而脩奉者不樂也遷權工部侍郎兼户部厯江西安撫
使兼知隆興府在郡撙錢二千餘萬緡僚属請獻之朝
作賔謂平生未嘗獻羡一半歸帥司犒師半𨽻本府進
顯謨閣學士致仕贈金紫光祿大夫(宋/史)
劉唐稽字林宗樞宻珏子能嗣家學治室曰飬浩齋翰
林學士汪彦章薦之朝又為記厯知常州(孫仲益/鴻慶集)
曺清烏程人父嘗殺人繋獄清自誣手刃代刑其尸遡
流至家𦵏西陽村邑人廟祀有祈輙應
曽霅之烏程人寳祐間霅之父獲罪當刑代死吏上其
事遂為立廟(西吴/里語)
丁勝烏程人善騎射嘉平十五年以卒伍從淮東安撫
制置司許國鎮襄陽國之出偹李全也時李全陽為國
下見必拜國喜曰吾折伏此人矣勝曰全猾人也終不
能為相公下願深偹之寳慶元年正月全叛國走死統
制彭興及親兵趙社朱虎皆降惟勝與張世雄不屈提
親兵與賊巷戰斬賊将馬良勝之揚州歸趙范范授勝
副統制紹定三年七月詔削全官爵命趙范趙葵率兵
討之四年正月勝與范葵敗全兵于新塘全敗死授淮
揚節度使㽞守揚州贈太尉(烏青/志)
　丁勝起自羣盗以功為福州觀察使大将軍嘉熈間
　以老乞内任朝廷授以浙西捴管嘗駐兵平江守史
　宅之毎侮之勝曰丁勝是作賊後来作官尚書作官
　了却未作賊宅之自是不敢復為戯慢淳祐初馬光
　祖為畿憲㑹都内有巨㓂許大四聚衆州縣大擾而
　憲司議遣勝勦捕勝力辭行光祖誚其畏怯勝曰昔
　光武見大敵勇見小敵怯今賊勢叵測而先遣總管
　萬一不利後使何人光祖始服(杭州/府志)
　
　吳興偹志卷十一
欽定四庫全書
　吳興偹志卷十二　　　　明　董斯張　撰
　　人物徴第五之五
倪偁字文舉號綺川居士南渡時居東林登紹興進士
任承議郎太常年五十二卒贈少師所著有綺川集十
五卷子恕愿思並登進士第
　恕字行甫淮東撫幹愿字添甫知建平恕子祖淳字
　子孟亦登進士(東林/山志)
倪思字正甫試禮部侍郎兼直學士院韓侂胄先以書
致殷勤曰國事如此一世人望豈專以潔已為賢哉思
報曰但恐方拙不能狥時好耳遂入見論言路不通自
吕祖儉謫徙而朝士不敢輸忠自吕祖泰編竄而布衣
不敢極説又言蘇師旦賘巨萬當戮皇甫斌李爽秦世
輔潰将皆罪大罰輕又士大夫寡亷恥有列拜門要稱
門生不足甚至于㤙父者侂胄大怒思既退謂侂胄曰
公明有餘而聰不足堂中剖决如流此明有餘為蘇師
旦䝉蔽此聰不足也周筠與師旦並為奸利師旦己敗
筠尚在人言平章騎虎不下之勢此李林甫楊國忠晚
節也侂胄悚然曰聞所未聞司諫毛憲劾思予祠侂胄
殛除權兵部尚書兼侍讀求對言大權方歸所當防㣲
一有干預端倪必且仍蹈覆轍侂胄雖誅而人言猶有
未靖者盖以樞臣猶兼宫賔不時宣召宰執宜同班同
對樞臣亦當逺權以息外議樞臣謂史彌逺也金人求
侂胄函首命廷集議思謂有傷國體既與金講解中書
議表賀有以和成為二府功欲遷秩者思執不可乃止
尋以忤彌逺求去以寳謨閣直學士知福州彌逺拜右
丞相陳晦草制用昆命元龜語思嘆曰董賢為大司馬
冊文有允執厥中一言蕭咸以為堯禪舜之文長老見
之莫不心懼今制詞所引此舜禹揖遜也有如蕭咸者
讀之得不大駭乎乃上省牘請貼改麻制下分析彌逺
遂除晦殿中侍御史即劾思藩臣僣論麻制鐫職而罷
思性剛介不茍合嘗言與其為有瑕執政寜為無瑕從
官故慶元嘉定之間屡召屢出名重天下(宋/史)
思子祖仁字子榮通判南劍州祖禮字子簡知金谿縣
祖智字子大監丹徒縣事祖信字子誠充福建幹辨公
事祖義字子由思次子知無錫縣編吳興分類詩集三
十卷(東林/山志)
倪祖常字子武思第六子有學行淳熈中中慱學宏詞
科嘉定壬午四月自毘陵易守徽州先州民困于和糴
郡計二萬斛强無為有人所勿堪祖常惻然加念屡牘
申省事得寝凡興利除害去灾致順甃通道之衢廣賑
乏之廩創嘉賔之館新明刑之宇宣布令條而民興行
誼出入阡陌而農務耕桑教化所闗悉意奉行有古循
良之風治最上聞士民茹德累官朝散大夫華文殿脩
撰兼禮部侍郎(東林/山志)
沈偕字君與號太清子東老之子登進士厯左宣德郎
終知池州宣德縣
　東老沈氏之老自謂也湖人因以名之其子偕作詩
　有可觀者(東坡題東/老菴詩集)
沈友直字伯益偕之子以太學上舎中賢良方正孝亷
等科政和中賜第授潁昌府教授教道有方執經席下
成就才能者甚衆考課為諸路最子長卿
沈脩字誠中東老曽孫賢而才雖貧有守挺挺得祖風
(上/)
沈長卿字文伯霅川人乾道改元信州判官編西漢總
類二十六卷(趙希弁郡齋/讀書志别記)
沈清臣字正卿烏程人紹興丁丑進士因上書極論諌
官不當用歸正人語侵時宰貶封州放還隠居城南號
晦巖剏書屋以来四方學者召入遷至皇子嘉王府翊
善丐祠即所居治圃築亭掲閣目曰潜溪多所諷詠後
以秘閣脩撰終于家(西吳/里語)
　沈清臣紹興末知封州政尚簡易一介不取風節凜
　然人望而畏之謂不媿其名云(廣東/志)
　淳熈十六年二月庚寅詔中書舎人羅㸃具可為臺
　諌者㸃以葉適沈清臣等八人上之(宋/史)
沈度字公雅德清人紹興間令餘干政有三善田無廢
土市無閒居獄犴無宿繋民謳歌之以考功郎中除直
秘閣知平江府乾道二年七月召赴行在上曰甲申之
嵗委卿守吳門未㡬治行昭著果如朕所料可謂得人
又詢吳中嵗事如何具以豐穰對上曰二年以来水澇
軫憂惟恐懼修省以百姓為念耳度奏臣初到郡水歉
艱食荷陛下捐四萬石馬料以賑濟全活甚衆上曰正
賴良守措置漢宣帝所謂與我共理者其惟良二千石
乎即以為中書門下省檢正諸房公事四年又以直龍
圖閣知建寕府是時朱子在崇安為屬吏創立社倉均
糴偹貸度乃以錢六萬緡助其役倉成民賴之朱子為
記其事又知臨安府仕終兵部尚書(范成大吳郡志王/鏊姑蘇志及維揚)
(志/)
　衢按驂鸞錄謂過德清徃過公雅考室而揚志謂為
　播曽孫不知遷在何時錄又謂公雅素𫝊過庭所教
　常有知止易足之説不知指何人宋史傳銖錫而不
　傳公雅何也
劉坦之字平子吳興人淳熈初知歙縣勤于催科撫字
之任作知縣廳壁記慶元二年六月以朝請大夫知台
州三年十二月除河北路提舉常平茶塩(徽州志赤城/舊志天台詩)
(續/集)
嘉定二年正月丁巳章良能自御史中丞除中大夫同
知樞宻院事六年四月丙子章良能除參知政事
章文莊少好雅潔性滑稽居一室必汛掃巧飾陳設琴
書或譏其無逺志一日大書素屏曰陳蕃不事一室而
欲掃除天下吾知其無能為矣識者知不凡後居兩制
登政地(齊東/野語)
章文莊公以右史直禁林時宇文挺臣紹節為司諌指
公為謝深甫丞相之黨出知温陵既而公入為言官遍
厯三院為中執法時挺臣以京湖宣撫使知江陵府入
覲除端明殿學士挺臣懐前日之疑不敢拜文莊識其
意乃抗疏言公論出一時之見豈敢以報私憾乞趣紹
節就職未幾公亦登政地(上/)
章文莊參政與其兄宗卿雖世家五馬而清貧自若少
依鄉校與沈丞相該之家學相連章日過其門沈氏少年
與客坐于廳事時方嚴冬二章衣掩脛沈哂之曰此人
㑹着及時衣客儆之曰二章才學鄉曲所推不可忽也
章亦㣲聞之既而兄弟聨登第駸駸通顯沈氏之屋適
有出售者宗卿首賈之以居焉(癸辛/雜識)
良能字達之吳興人即癸辛雜識中所謂章參政文莊
公也城南有嘉林園良能宋史不為立傳兄良肱字翼
之亦舉進士厯宗卿攷宋史呂午傳有浙東提舉章良
朋者當亦文莊羣從耶良能子叔㳟倅襄州見齊東野
語良朋為施宿壻適康侯以冩本癸辛雜識見示多㑹
稽商氏刻本所未載者得此一條快甚(詳瑣/徵)
良能吳興人史傳靡可攷無弁陽老人書幾與草同腐
矣著述之不可已如是張按宋史史彌逺初革韓侂胄
之政召還正人良能與樓鑰婁機同執政當亦一時佳
士史家不為立傳何也
章良朋字益之慶元三年為旌德尉嘉定中為慶元刺
史兼權沿海制置使司公事時留吕午在幕海波未平
問策安在午亷知調軍出海粮盡即還軍獲㓂物官盡
拘收乃與制置司幹官施一飛議糧盡再給不許擅還
賊舟所有悉以給軍海道遂清紹定元年三月以朝奉
大夫直寳謨閣知平江府七月致仕(見宋史寜國寜/波姑蘇三志)
　談鑰與文莊兄弟同于淳熈時登第而文莊又為周
　宻外大父其為湖人無疑矣括紀亦列之選舉豈其
　先本括人自其父駒来湖耶駒紹興十八年進士見
　考亭登科錄為寜海尉上虞令見臨海紹興兩志良
　肱嘉定間福建轉運司判官見八閩通志江西提刑
　見海亭四六知臨安府見杭志(元/衢)
趙時逄遯可為贑州守贑妓朱雲楚警慧知書趙嘗㑹
客果實有炮栗趙指之曰栗破縫黄見坐客屬對皆莫
能楚輙曰妾有對取席間藕片以進曰藕㫁露絲飛趙
大竒之(贑州志注漢東/人當是寄貫)
　時逢宗室孝光間知仁和縣(杭州/府志)
蔣南金字汝貴德清人淳熈八年登第嘉定中知容州
興學校立貢院在任三年日以教養為事未嘗有逸豫
游樂之好(梧州/志)
俞徴字子清汝尚𤣥孫以清介自持所至有治聲為刑
部侍郎丐休除寳謨閣待制放意泉石創圃于南門之
外去城二里許與小浮玉山相對號曰無塵時以扁舟
徃来飲酒賦詩自樂焉(談/志)
　吾鄉前軰俞且軒侍郎善墨戯竹石為人寳重然人
　知其能畫而不知其為人因書其概于此侍郎名徴
　因伯祖閣學字居易恩入仕中刑法科短小精悍清
　淡簡約樂易無崕㟁而居官守正不阿其為福建檢
　法陳丞相帥三山治盗過嚴一日驅數十囚欲投諸
　海徴白其長曰朝廷有憲部而郡國無憲臺可乎力
　爭之因命閲實遂為區别戮者黥者各若干陳始怒
　而後喜其有守悉從之且薦以京秩為刑部郎日有
　鄉豪素以侠稱為時所畏殺人諉其奴獄上駁之請
　自鞫豪因得其直光宗壯之即日除大理少卿然竟
　為豪擠去又常徳有舟稍程亮殺廵檢宋正國一家
　十二口累嵗始獲乃在寜廟登極赦前吏受其賂欲
　出之徴奏援太祖廟戮范義超故事以為殺人于異
　代既更開國大霈猶有所不赦况亮乎于是遂正典
　刑後權刑部侍郎以待制致仕家居十年乃終年七
　十八且軒其自號也俞氏自退翁起家七十而納祿
　至徴凡五人且皆享髙年有園池琴書歌舞之樂鄉
　曲榮之後余得竹石二紙于故家葉如黍米亦竒潤
　自成一家上題印居易戱作盖閣學俟所為也因知
　子清戯墨有所自来此亦人所未知者因表而出之
　(齊東/野語)
沈詵字宜之以大父與求廕補京秩鎖廳賜出身紹熈
初光宗嗣位厯官左右司直轉運兩浙本路舊無試闈
詵于抱城北隅列屋三百楹嵗减官錢甚夥奏蠲德清
税務錢二萬四千緡初至漕額才十八萬緡去之日至
六十餘萬進太府卿榜所居曰歸来開禧中謁告家居
已十年矣召起歸班時韓侂胄議大舉詵論中興與創
業不同今以所當保之基兾不可必之功宜審所䖏莫
若偹修以觀變臺臣謂其動摇國論予祠去更化初召
除刑部侍郎遷户部尚書(德清/誌)
　沈詵淳熈間知臨江軍嘗買民坵以廣貢院又翻刻
　二劉春秋傳權衡意林于郡學宫(臨江/府志)
葛公謙問文康公孫也魁然重厚古君子宦情世故皆
應以無心文采外著深契禪悦終倅毘陵葛名郯(清波雜/志詳白)
(法志郯/吳興人)
葛郛淳熈間知興化軍事(八閩/通志)
　郛淳熈七年以朝奉郎通判潤州(鎭江/府志)
葛邲字楚輔吳興人髙祖宻至邲五世登科第大父勝
仲至邲三世掌詞命邲少警敏以廕為上元丞登第除
國子博士輪對論州縣受納及鬻爵之弊又論征𣙜嵗
増之害上召令條陳邲以六事對皆切中時弊除侍御
史論救荒三事累遷給事中除刑部尚書邲為東宫僚
屬八年孝宗書安遇二字以賜又出梅花詩命邲屬和
眷遇甚渥光宗受禪除參知政事又除知樞宻院事紹
熈四年拜左丞相專守祖宗法度薦進人物博采公論
惟恐其不聞之嘗曰十二時中莫欺自己其實踐如此
贈少師諡文定(宋/史)
　寳慶二年三月戊寅建昭勲崇德閣趙普曹彬薛居
　正石熈載潘羙李沆王旦李繼隆王曽吕夷簡曹瑋
　韓琦曽公亮富弼司馬光韓忠彦吕頥浩趙鼎韓世
　忠張浚陳康伯史浩葛邲後益以趙汝愚凡二十四
　人皆圖形其上(通/鑑)
沈介字德和德清人厯中書舎人以次對知平江召歸
上疏甚剴切偹言敵必為患明年敵犯兩淮乃以兵部
尚書為荆湖制置及再知郡上諭以平江輔郡極難其
人知卿政事特加遴選當為朕撫恤百姓均財節用使
恩威並施為佳如常平錢米以偹㓙荒訓兵令精不必
増補至于兵噐亦令堅緻其眷遇如此
　沈介紹興二十七年十二月以左朝散郎知台州為
　政有聲雨暘禱輙應(赤城/舊志)
　黄中字通老副沈介使金還累遷權禮部侍郎中之
　初還也言金治汴宫必徙居見廹宜早為計上矍然
　宰相顧謂中曰沈介歸殊不聞此何耶居數日中白
　宰相請以妄言待罪湯思退怒語侵中已乃除介吏
　部侍郎徙中以補其䖏(宋/史)
　沈介乾道四年以顯謨閣學士守信郡前此趙師嚴
　在任時州兵嘗欲援往例有所求不獲遂聚謀亂後
　雖散府庫以撫之復反側不安介代至誅首領二人
　餘皆安堵嵗饑賑貸有方民得不死是嵗六月移知
　溧州去之日老稚扶擕行數十里涕泣不能舎(廣信/府志)
　王正功為荆湖轉運主管時尚書沈公介為帥尤簡
　貴威重裁决無敢輙經外臺者理或未安君改之不
　疑沈公更加儆異不以為忤也沈公更薦之又為延
　譽(樓攻媿王/止功墓志)
　公知紹興十二年貢舉考博學宏詞科得洪遵沈介
　洪适以所試制詞進讀上曰是洪皓子耶父在逺能
　自立此忠義報也遂以遵為秘書省正字介适並為
　勅令所刪定官自中興以来詞科登選即入館自是
　科始(程克俊/家𫝊)
吳興沈文炳堯夫有聲國學養親不仕嘗作論語解周
必大序之(平園/續槀)
李元吉湖州人淳祐間知福清頗以師儒自任為人仁
明峭直不可干以私始視事毎日二百餘状未期月惟
三狀時劍建盗起他䖏隅官練兵盡激其變獨福清晏
然監司亦不之責嘗曰吾為政惟容吏軰一二人故一
時雁鶩棄逐殆盡易簀之際惟以憫雨恤刑為念對妻
子無私語(八閩/通志)
章謙亨字牧叔吳興人紹定間知鉛山為政寛平人號
為佛家置像而祀焉其興養學士禦盗安民禮賢表俗
蠲賦救荒之績邑人勒之章巖識不忘云(鉛/書)
　謙亨于嘉定十七年知泰興縣見維揚志嘉熈三年
　朝請大夫直秘閣浙東提刑兼知衢州(見衢/志)
章爕嘉泰四年浙東提刑開禧二年知紹興府劉宰任
浙東判官時有謝章倉爕舉改官啟(劉漫/塘集)
　朝廷與金人約和金人約函致韓侂胄首詔令臺諌
　侍從兩省雜議黄疇若與章爕等奏乞梟首然後函
　送敵國人譏其有失國體(宋/史)
朱應元字見則厯監察御史崇政殿説書首劾時宰去
之後為丁大全所忌被論左遷復除監察御史升右文
殿侍講㑹星變賈似道當國衆畏縮莫敢言應元極陳
時政以起居舎人斥歸(安吉/志)
周頡字元吉厯左右司郎中直龍圗閣福建轉運使有
適菴集百卷與楊萬里程大昌洪邁諸賢倡酬詩二卷
(安吉/志)
　紹興四年鄭丙以正奉大夫致仕時史丞相浩沈詹
　事樞右司郎中周頡與丙皆同年進士退休于二浙
　詩筒倡酬人競傳之(周必大鄭/丙神道碑)
周祐字子受自長城徙居武康以春秋登進士第沉静
寡交不事表暴恬熈若布素無仕進心丞相留正葛邲
以文行薦于朝除諸王宫教授以疾力辭累敦促赴闕
卒不就(両浙名/賢錄)
朱焕文字實甫弱冠有聲胄監時馬碧梧為相擇壻于
六舘得焕文曰可妻也以其女歸之初署廸功郎後以
湖州教授致仕屬文敏麗尤善詩有北山藁若干卷(安/吉)
(志/)
朱天鍚歸安人父喪哭泣廬墓三年有司聞于朝旌之
(歸安/志)
錢几字君慿號圃翁游心儒術學有源委為一鄉士夫
冠冕徴辟不起凡邑士之登科者第其榜籍為圗以奨
勵後學尤長于詩有云上若溪頭老圃家一瓢沉醉是
生涯之句著詩集三卷(臧衍長/興志)
陳晦字自明中童子科繼中博學宏詞科仕至刑部侍
郎兼中書舎人有文集三十卷
陳璧字君玉一字起度官至大理寺丞知泰州撰本縣
廟學瑞芝記見存刻石著詩文一百卷(並/上)
朱震字震之號坦齋㓜頴異從父官青陽晦菴先生一
見竒之比長受教于袁潔齋之門義理精洽一日友人
與論持敬震曰只須言存誠論顔子未達一間曰體以
心其間自見嵗晩笑傲林泉燈夕里人招之勿徃謝以
詩曰賴有半牕知已月已多一㸃讀書燈聞者傳誦(安/吉)
(志震有益泉/集三十卷)
趙善養字浩然居武康十九嵗登進士再中法科官至
朝奉大夫子汝成汝忱俱登第(勞/志)
　趙浩然宋宗室德昭之後博學能詩為人倜儻一時
　豪傑多與之遊舉授春坊授經郎嘗與大都文衡出
　判吉州有善政(長興/志)
趙彦博字富文居武康之上陌太宗八世孫登進士第
守郡持節俱以能稱遷工部侍郎子賛夫孫時逢俱登
第(勞/志)
　閔康侯云南渡以来太宗後尚有人也思陵舎本宗
　而登秀邸何耶或云天命有在
趙伉夫字尊道霅川人開禧乙丑知上髙縣内腴而外
瘠政尚慈恕不忍横歛民懐愛之目為趙佛子踰年政
成事理入為樞宻院承㫖官至浙東提刑(江西通志/上髙志)
陳振孫字伯玉安吉人藏書數千卷各為解題讐勘精
覈鄱陽馬端臨多採其語成書提舉浙西舉行萬户停
廢醋庫邦人德之管攝興化篆折獄平允時皆服其得
法之意焉(姑蘇志參癸辛/雜識文獻通攷)
朱泰湖州人家貧鬻薪養母嘗適數十里外易甘㫖一
日雞初鳴入山及明憇于山足遇虎搏攖負之而去泰
已瞑眩行百餘歩忽稍醒厲聲曰虎為暴食我所恨母
無托爾虎忽棄泰于地走不顧如人疾驅狀泰匍匐而
歸母扶持以泣泰無恙里人目為朱虎殘(宋史/新編)
王圭字君玉范成大外孫也父邁字德逺安吉人依妻
家以居登進士終通判太平州圭于父卒忍貧力學孝
于其母嘉定十年登第主松陽簿以才幹就升為令行
經界井井有條至今版繪其式制行于天下為經界者
凖則後知常州入為司封郎終朝散大夫自號静觀有
文集十卷其居官亷家無餘貲死無以斂子敏學強學
俱以圭廕厯任亦以亷謹聞(姑蘇/志)
程覃字㑹元文簡公季子提舉両浙常平茶塩權沿海
制置司事嘉定六年蒞任以東錢湖它山堰灌溉甚溥
每患湮圮始置田租以所收嵗給浚導者撥錢及田造
噐服以勸學蠲海錯果蓏之征以惠民凡公府廨舎城
郭戎噐倉塲橋道以至鄉飲噐具纎悉畢偹人服其整
十年知臨安府紹定四年知紹興府終司農卿集英殿
修撰兄凖知慶元府阜通判廬州(徽杭寜紹四/志白獺髄)
周俌字正甫安吉人寳祐四年知新昌縣事剛正明敏
不畏強禦時丁大全引用汙吏預令州縣上供俌舉手
誓天曰俌頭可㫁决不為新昌開此例上命督責益急
俌持之愈確當時咸以頑令目之其後他州縣被害積
五六年不已而新昌以俌故獨免云秩滿攝監察御史
忌者諷臺臣劾去公論惜之(紹興/府志)
芮立言嘉泰初知邵武軍事為治清亷明决(八閩/志)
芮及言字子及嘉泰三年知上髙縣政事精勤容貌嚴
厲一縣憚之號為小監司嘗書所坐屏後少飲酒加餐
飯勤出廨公事辦蒞官四年終始如一(上/)
壺徴字慎之雲巖令德之六世孫也嘉定間為舒州通
判致仕歸濟王竑愛幸之王為史彌逺所害徴同死焉
見西山廣記曽捨粟五百石以濟鎮人(烏青/志)
吳淵字道夫嘉定中第進士差浙東制置使司幹辦公
事丁父憂詔以前職起復力辭勿許再辭且貽書政府
曰冒哀求榮平生大節掃地矣他日何以事君時史嵩
之方起復或曰得無碍時宰乎淵勿顧詔從之厯江西
安撫使㑹嵗大祲講行荒政全活者百萬人復知鎮江
平江兼浙西両淮發運使嵗亦大祲因淵全活者又百
餘萬人進沿江制置使三郡屯田使朝廷付淵以光豐
蘄黄之事凡剏司空山燕家山金剛臺等大砦三小砦
二十有一團丁壯立隊伍無事則耕有警則禦詔以淵
興利除害封金陵郡公累官參知政事卒贈少師謚莊
敏淵有才畧迄濟事功所至興學養士然政尚嚴酷好
興羅織之獄籍入豪横故時有蜈蚣之謡其弟潜亦數
諫止之所著易解及退菴文集奏議(徽州/府志)
吳潜字毅夫淵弟也舉進士第一厯左丞相許國公元
兵渡江攻鄂州别將由大理下交趾破廣西湖南諸郡
潜奏今鄂渚被兵湖南擾動推原禍根良由近年奸臣
僉士設為虚議迷國誤軍其禍一二年而逾酷附和逢
迎媕阿諂媚積至于大不靖臣年将七十捐軀致命所
不敢辭所深痛者臣交任之日上流之兵已踰黄漢廣
右之兵己蹈賔栁謂臣壊天下之事亦可哀己又論國
家安危治亂之原盖自近年公道晦蝕私意横流仁賢
空虚名節䘮敗忠嘉絶響諛佞成風天怒而陛下不知
人怨而陛下不察稔成兵戈之禍積為宗社之憂乞令
大全致仕沈炎等與祠不報屬将立度宗為太子潜宻
奏云臣無彌逺之材忠王無陛下之福帝怒竟以炎論
劾落職尋責授化州團練使循州安置潜預知死日語
人曰吾将逝矣夜必大雷風已而果然至四鼓開霽撰
遺表作詩頌端坐而逝景定三年五月也德祐初贈少
師(宋/史)
　吳淵吳潜皆生長德清非流寓也潜死時焚青詞以
　告天為詩曰夫子曵杖逍遙曽子易簀兢戰聖賢樂
　天知命吳子中庸一線又曰生在湖州新市鎮死在
　循州貢院中一塲雜劇也好笑来時無物去時空(德/清)
　(新/志)
吳璞字禹珉號覺軒許國公長子登淳祐四年進士第
授校書郎除嘉興府通判添沿江鎮撫使信賞必罰将
士用命大敗元人兵于泗州及知鎮江治城導隍嚴于
守偹邉患永息寳祐六年除吏部尚書掌左選與丁大
全不協嘆曰吾不能為梁成大吕惠卿遂抗章丐閒文
天祥稱其有揚休山立之韵日光玊潔之襟(德清/新志)
屠瓉字元卿好讀書潔行舉明經當理度時國事日舛
于是托空門終身不仕别號有髪僧云(浙直分署/紀事本末)
沈平字東臯烏程人雅好文鄭清之吳潜皆與之游薦
于朝欲官之皆以疾辭不赴人稱為沈䖏士云當時里
中碑刻多出其手所著東臯遺槀若干卷烏青記四卷
行于世(烏青/志)
趙與訔字仲父秀安僖王四世孫以父廕調饒州司户
參軍厯户部侍郎東平劉震孫曰與訔于時為循吏于
朝為名臣于國為信厚公族世以為知言子孟頔孟頒
孟碩孟頌孟頖孟顥孟頫孟籲皆顯貴(歸安/志)
常楙字長孺武康人厯兩浙轉運使修築海塩海宴塘
既而以集英殿修撰知平江府值旱故事郡守合得緡
錢十五萬楙悉以為民食軍餉助捐苖九萬税十三萬
版張十六萬又蠲新苗二萬八千大寛公稅之力飛蝗
幾入境疾風飄入太湖節浮費修守庫既代有送還事
例自給吏卒外餘金萬楮悉不受吏驚曰人言常侍郎
不愛錢果然改浙東安撫使(姑蘇/志)
　常楙浙東安撫使值水灾捐萬楮以賑之又以諸暨
　被水尤甚給二萬楮付縣折運民食不至乏絶民各
　祀于家會稽山隂死者暴露與貧無以為殮者造棺
　以給之召為刑部侍郎平反偽獄全活甚衆(浙江/通志)
宋時丁氏世家吳興之安吉名曄者慶元丙辰進士官
中大夫太府少卿總領淮東軍馬錢糧生嘉定癸未進
士朝奉郎淮東制置大使司幹辦公事伯虎伯虎生儒
林郎浙西提舉常平茶鹽司幹辦公事應復應復為昭
慶軍節度掌書記王囦金壻王之婦則贈朝散郎義烏
黄伯信女也伯信子朝請大夫夢炎孫承節郎堮堮以
疾廢夢炎以應復第四子後之製名曰鑄沿恩補将仕
郎宋亡丁氏家落鑄迎應復及其兄将仕郎仁以歸侍
飬終身嵗時為位以祭惟謹後鑄子文獻公溍貴贈堮
嘉議大夫禮部尚書輕車都尉追封江夏郡侯封鑄從
仕郎温州路樂清縣尹累贈中奉大夫江浙等䖏行中
書省參知政事追封江夏郡公(黄溍先考墓志銘後記/參栁貫危素宋濓二狀)
(一/碑)
　衢按二丁登第不見湖志而見杭志豈文獻妄書先
　世土著而諸集參互不足㩀哉宋時無寄貫之禁如
　朱繹之端常父子本雲間人而用湖州貫莫汲葛邰
　萬介本湖人而用開封䖏州貫可類推矣夫姚元之
　為唐相系自武康溍為元學士系自安吉雖世有逺
　近而功業文章不相上下且俱謚文獻為余與遐周
　得之真一竒也若溍本氏丁迨貴而不請復僅拳拳
　于墓中之石尤徴其厚云
牟巘字獻甫子才子也巘善為文一門父子自為師友
討論經學以義理相切磨于諸經皆有成説惟五經音
攷盛行于世
　巘大理少卿按戴表元牟氏壽席詩序先生還㑹稽
　使者節則巘當晩宋嘗守越矣
壺弢字怡樂號萬菊居士烏程人同安主簿嘉㑹之五
世孫也㓜以孝弟稱及長不樂仕進居鄉里工詩詞有
樵雲集集中稱宋謙之或曰無名氏曰宋者不忘本也
曰無名氏者恥成名也其詞曰壺山居士未老心先懶
壺山寓姓未老心先懶寓不仕意也又曰身在玊壺邉
曰梅瘦玊壺中皆此意也龍泉章三益之師他門人之
顯者以百計有怡樂墓志檇李項襄毅乃渠孫守正之
徒事見襄毅詞林中(烏青/志)
顔旒字景義烏程人舉泰定四年進士官至江西行省
員外郎有能聲抽簮後日與文人墨士唱和林泉以終
壽考晩年號竹雲怡老有歸閒集(上/)
牟應龍字伯成巘子也應龍幼警敏過人日記數千言
文章有渾厚之氣應龍當以世賞補京官盡讓諸從弟
擢咸淳進士第時賈似道當國自擬伊周謂馬廷鸞曰
君故與清忠游其孫幸見之當䖏以高第應龍拒之不
見及對策具言上下内外之情不通國勢危急之狀考
官不敢寘上第調光州定城尉應龍曰昔吾祖對策以
直言忤史彌遠得洪雅尉今固當爾無媿也沿海制置
司辟為屬以疾辭不仕而宋亡矣故相留夢炎事世祖
為吏部尚書以書招之曰茍至翰林可得也應龍不答
(元/史)
　清忠公以國學博士言時政忤時宰鄭清之去國抵
　吳興寓第而先生生清忠公喜字先生曰翁歸先生
　子必遠必大必達必勝必昌(虞集牟/公墓志)
吳惟信字仲孚號菊潭湖州人寓居嘉定白鶴村以詩
鳴宋季吳老儒糜先生􁤈弇諸父也記問該洽九經註
䟽悉能成誦然垂老不預貢籍見惟信詩亟稱之一日
遇之塗叩以近作惟信誦一絶云白髪傷春又一年閒
將心事卜金錢梨花瘦盡東風懶商畧平生到杜鵑糜
不覺下拜曰子真謫仙人也老夫毎欲效顰則漢高祖
唐太宗追逐不少置矣(齊東/野語)
　寳祐間李知孝為言官與曽極有隙摘極咏春詩為
　謗訕押歸聼讀江湖以詩為諱者數年其後史衛王
　之子宅之壻趙汝祺喜談詩引至黄中吳仲孚諸人
　于是詩道復興矣(上/)
俞善道退翁之後從吳興徙華亭樂高尚不令子孫進
取四世孫顯始教子允應制成進士墓在佘山李至剛
銘少師姚廣孝題詩曰聚土成邱馬鬛封墓前木拱氣
蔥蘢九原不作應無憾嵗有佳兒為掃松(松江/新志)
趙孟頫入見世祖神采煥發世祖顧之喜使坐時方立
尚書省命孟頫草詔頒天下帝覧之喜曰得朕心之所
欲言矣他日行東御墻外道險孟頫馬跌堕河僧格聞
之言于帝移築御墻稍西二丈許孟頫自念乆在上側
必為人忌力請補外出同知濟南路總管府事㑹修世
祖實錄召還京師以翰林侍讀學士撰定祀南郊祝文
又有㫖書金字藏經初孟頫以程鉅夫薦起家為郎及
鉅夫為翰林承㫖致仕去孟頫代之先拜其門而後入
院人以為衣冠盛事至元二年追封魏國公謚文敏所
著有尚書注琴原樂原得律呂不傳之妙詩文清䆳竒
逸篆籒分𨽻眞行草書冠絶古今天竺有僧數萬里来
求其書歸國中寳之其畫山水木石花竹人馬尤精緻
(元/史)
　僧格者西僧善巴國師弟子黠而横言興利口津津
　涎流元主深喜之與楊總統請毁宋故郊廟以為寺
　與總管府判官宋絜矩請徙宋宗室居江南者實京
　師天下騷然當是時天下大權盡歸于僧格相安圖
　不能禁御時理筭天下錢榖已徴者數百萬未徴者
　尚數千萬民不聊生逃山林發兵捕之以稱亂㑹星
　變集賢學士孟頫因諤爾根薩里入奏請蠲除庻天
　變可彌從之詔草已畢僧格怒曰此必非帝意孟頫
　曰凡錢榖可得徴者業盡徴之矣其未徴者必貧窮
　無頼及是時除之他日言者倘以失陷歸尚書獨不
　為丞相累耶僧格乃黙然聼之民以少蘇㑹元主宴
　居孟頫侍上問葉李留夢炎優劣孟頫對曰夢炎臣
　父執其人厚重篤自信好謀能㫁有大臣器葉李所
　讀之書臣皆讀之其所知所能臣皆知之能之帝曰
　汝以夢炎賢于李耶夢炎宋狀元丞相當賈似道誤
　國㒺上依阿取容李布衣乃伏闕上其罪此賢于夢
　炎遠矣孟頫退謂奉御薩里曰適上論賈似道悞國
　責夢炎不言今僧格罪甚于似道而我等不言他日
　何以辭其責然我遠臣言必不聼上所親信無踰公
　公必勉之仁者之事也薩里奮曰信知言必死不死
　不足以報國㑹元主畋郭北薩里乗間具言之元主
　怒謂詆毁大臣命衛士披其頰口鼻血湧出委地上
　少蘇復呼問辨愈力曰臣與僧格故無仇所以力數
　其罪不顧身者為國家耳茍畏上怒而不言則禍亂
　何極既而大臣有助其言者上悟遂誅僧格後薩里
　論及斯事嘆曰使我有萬世名者子昻之力也(函史/參歐)
　(陽𤣥神/道碑)
　元世祖蕆事南郊他學士撰祝冊有云章亥復生不
　足以歩有元之幅員又云謹以太祖聖武皇帝正東
　南之位公曰天子父事天子誇疆里于其父不可且
　公不為禮乎禮太祖東向居中子孫在左者南向故
　稱昭在右者北向故稱穆若南郊之位上帝南面太
　祖自宜西向故事第稱配天作主公不用何也其人
　謝服從所刋定皇太后命學士擬改降福宫名同列擬
　光被公擬光天或曰光天出陳後主詩不祥公曰帝
　光天之下出虞書何謂不祥各書所擬進後竟用光
　天(歐陽𤣥/神道碑)
趙孟頖字景魯吳興人以簽書高郵軍判官廳公事未
仕宋歸于元宦情素薄浮沉里閭不求仕進日以翰墨
為娛書九經一過細字謹楷人傳以為玩喜與名僧㳺
書蓮華華嚴楞嚴圓覺金剛諸經皆數過明忩净几焚
香㵸茗四時花草婆娑愛賞欣然自得(松雪/齋集)
趙雍字仲穆孟頫之子善書畫名重當世廕授海州知
州在官期年後除集賢待制湖州路總管(淮安/志)
　雍有二子鳯麟鳯字允文麟字彦徽
　趙仲穆善書畫嘗任淮南知州有一玊帯時亷訪某
　卒欲得之不從竟以是衊之而罷其職至正中被召
　入朝㫖下淮安取徃来案牘焚之仕至翰林待制晩
　年典郡(農田/餘話)
趙奕字仲光號西齋晩居吳興與崑山顧仲瑛交仲瑛
稱其為人有王孫風度而無綺紈故習文敏三子長亮
次仲穆仲光其季也(上/)
唐棣字子華歸安人從名儒善觧悟章句兼習繪畫舉
筆有法趙文敏一見竒之出入門下嘗以詩通郡守馬
煦煦與語合未幾煦擢秋官挟之至都進薦仁宗詔繪
嘉禧殿御屏稱㫖待詔集賢院遷嘉興路照磨至正五
年除休寜縣尹時承平乆為政者習于貪鄙廢事且賦
稅不均詭名應户雜其間棣一覈而正之及重新縣學
等事見范滙虞集于文傳王譜四記世號唐休寜進奉
議大夫吳江州知州致仕後起福建行省僉事而已矣
年六十九著休寜藁虞為序味外味藁董為序皆傳于
世(勞志休寜志/張来儀墓碣)
王方叔字壯猷與子昻善其先自盱眙徙吳興故推其
所自題其詩編云第一山人文集(松雪/齋集)
王子中武康人居喪廬墓詔表其門閭(元/史)
　子中字居正元人少好學有詩名無仕進意柯敬仲
　虞卲菴皆相善多唱酬有掛蓑吟三卷行于世
張復亨字剛父烏程人力學博聞仕至泰州同知時與
趙子昻牟應龍蕭子中陳無逸陳仲信姚式錢選皆能
詩號吳興八俊虞邵菴嘗稱唐人之後惟吳興八俊可
繼其音(勞/志)
姚式字子敬歸安人學于敖繼翁浙西平章高彦敬薦
式與鄧文原陳康祖倪淵皆為儒官(勞/志)
　趙子昻嘗謂人曰姚子敬天資高爽相見令人怒不
　見令人思又贈詩云吾愛子姚子風流如晋人白眼
　視四海清言無一塵其為子昻敬畏如此(研北/雜志)
陳康祖字無逸嗜詩剡源戴表元評其詩為氷蠶火布
煤脱垢燼翛然而潔云(剡源/集)
　予友鄧善之張仲實陳無逸皆英爽之士其言語文
　字足以雄一時(松雪/齋集)
陳繹曽字伯敷康祖子為人雖口吃而精敏異常諸經
注䟽皆能成誦文詞汪洋浩博其氣藹如也與脩遼史
官至國子助教論者謂與陳旅相伯仲云(元史參研北/雜志歐陽圭)
(齋戴剡/源兩集)
周宻宋季為國局嘗祠蜡充奉禮部郎兼太祝終義烏
令(癸辛雜識參書繪/寳鑑宻詳掌故)
宇文公諒字子貞其先成都人父挺祖徙吳興厯同知
餘姚州事夏不雨公諒出禱輙應嵗以有年民頌之以
為别駕雨攝㑹稽縣申明寃滯所活者衆省檄察實松
江海塗田公諒以潮汐不常後必貽患請一概免科省
臣從之遷髙郵府推官未幾除國子助教日與諸生辨
析六經六舘之士資其陶甄者徃徃出為名臣調應奉
翰林文字同知制誥兼國史院編脩官以病得告後召
為國子監丞除江浙儒學提舉改僉嶺南亷訪司事(元/史)
凌懋翁字師德安吉人厯嘉興路總管(勞/志)
郯韶字九成吳興人能詩清麗温重沈子厚亦郡人通
史善為詩㳺于樂府(鐡崖/集)
程郇字晋甫公許孫少有至行能文官婺源知州民懷
其德致仕歸老植五栁于庭扁曰栁軒有栁退藁十卷
(勞/志)
許德彰篤志于學自號潜齋累辟不起(苕霅/野史)
黄溍字晋卿本姓丁世居吳興祖應復浙西提舉曽祖
伯虎髙祖曄俱進士其父鑄育于義烏之黄母童氏夢
大星墜于懷有娠二十四月始生溍元祐二年進士厯
知制誥兼國史院編修官累翰林院學士兼經筵官追
封江夏郡公謚文獻溍天資介特在州縣惟以清白為
治月俸不給毎鬻産以佐其費及升朝行挺立無所附
足不登鉅公勢人之門君子稱其有清風高節如氷壺
玊尺纎塵勿汙然剛少容觸物或弦急雷霆若未易涯
涘一旋踵間煦若陽春溍之學博極天下之書而約之
于至精剖析經史疑難及古今因革制度名物之屬旁
引曲証多先儒所未發文辭布置謹嚴援㩀精切俯仰
雍容不大聲色譬之澄湖不波一碧萬頃魚鱉蛟龍潜
伏而淵然之光自不可犯所著有日損齋槀二十三卷
義烏志七卷筆記一卷(元/史)
　黄溍為文章如澄湖不波一碧萬頃凡朝廷大詔令
　多出其手京師人呼為璽口學士(李材觧/酲語)
　晋卿早年為湖州長興吏因簿書被箠乃棄吏發憤
　讀書登乙卯進士第為世名儒(農田/餘話)
牟應奎字文甫吳興人子才之孫為黄巖州判官有著
政(黄巖/志)
魯琪琳烏程人為人古樸忠實詩文雄壯不樂仕進沈
原昭求詩法因詩示之云三百五篇風雅頌世人能讀
少人觀吟哦須得自情性雕琢返愁夭肺肝春草池塘
中造化梅花香影外波瀾熟參熟究工夫到始信仙凡
共一丹(西吳里語吳/興絶唱集)
史台孫吳興人厯江閩兩帥幕(詳藝/文)
沈國祥歸安人天性仁孝篤志好修少㳺學浦江師事
吳淵頴為髙弟掲徯斯知其名㑹詔脩三史薦為纂修
官不就隠居武康之仙臺山築一堂名曰逍遥堂優㳺
樂道以終其身(沈氏/譜)
蔣必勝字質甫號容齋長興人教授高郵池州厯慶元
主簿至元丁亥創東湖書院捐田𨽻之至治辛酉必勝
弟居仁白有司轉聞于中書得書院額益以田二百四
畆祀事無闕至元乙邜蔣克明復輟田百畆歸之由是
稱義門蔣氏云(楊亷夫東/湖書院記)
史博字約之南潯人博極羣書尤䆳于易時元世祖求
南人欲用之逺近交辟皆不就(雲汀/筆談)
金文質號聼雪翁性豪蕩力學好吟善恢諧隠居不仕
(長興/志)
劉鑄字季冶長興人性素剛鯁淹貫經史㓜孤鞠于伯
氏比長報以父禮李潜稱為純德士平生交㳺多名流
讀書天竺山從學者百餘人母死廬于墓側孝心篤至
有仕族欲妻以女鑄曰吾窶子而得仕族女必不肯提
甕出汲以修婦道井臼之責鑄委之耶竟謝却之既歿
鄉人追悼為之流涕著有燕石編傳家(萬姓/統譜)
陳潤祖東遷人宋參知政事存之孫以道德文章開發
後進若太平尉趙彦恭松江教授倪子逺徽州推官吳
本立衢州推官張安國皆其門人也潤祖中延祐甲寅
浙江鄉舉第一仕至崑山同知孫曰鑾曰禮承家學有
詩名著于時(烏程/新志)
朱爃字山甫其先吉安人祖宋進士父力修嘗館甥烏
程王氏因為烏程人嶸篤學苦志元祐甲寅浙江鄉舉
乙邜張起巖榜進士任長洲縣丞(上/)
徐飬素號素庵居士德清人縝宻寡言笑切劘經史至
老無倦仕元為翰林直學士與虞集同朝友善家居種
德樂施名其堂曰積善未嘗挟富貴以驕人宋濓嘗有
䟦積善堂記後(麻溪徐/氏譜)
劉仲仁字彦德晩號曲肱道人讀書務實踐為詩文不
事藻飾旁通堪輿之術善畫山水人物得之者寳之在
稠人中嗤嗤不肯出一語中年折其肱遂以為號人皆
惜其不果為世用仲仁不加戚則曰生余者天成余者
天曲余肱者天緣世而寜余生者天余何憾夫天其能
脱畧世慮如此(臧衍長/興志)
談文禮德清人居邑南甫五齡父蚤世即知哀痛號泣
累日夜不休母潘氏矢節撫之賴以成立毎伏臘享祀
必思慕哭泣成禮又念母劬勞搆奉萱堂朝夕供甘㫖
以營色飬母亡居喪幾毁邑人閻仲彬繪圖名公題咏
盈帙鄉里稱純孝博學能詩人勸之仕文禮不屑隠居
終身(德清/新志)
章同字克明又字元文號横塘(邱吉吳興/絶唱集)
韓友直字伯清號静退老人又號介石(吳興絶/唱集)
邱輔仁字友文歸安人少不樂華靡五經百氏悉究其
歸元季張氏偽平章潘元明使人召之輔仁遁至洪武
初始歸
張安國字世昌烏程人少有才名仕元為衢州路推官
子溥字伯源國初授北平檢校永樂中累遷文華殿大
學士(勞/志)
　張按嘉興志載世昌石縣尹善政碑云浙間宰令之
　賢必以嘉興石君為首余昔居霅上固稔聞之又閔
　氏譜載至順間崇順菴蘭若記亦世昌筆則世昌乃
　其名也
張文蔚字楙實吳興人工文章嘗為楊參謀誄參謀名
椿死于張士誠之難(見吳匏/庵志)
錢鼒字德鉉吳興人從楊亷夫讀書雲間一堂如破舟
啜菽飲水力學不怠以古文辭名洪武癸丑冬舉明經
任國子學錄(松江/新志)
嚴應雷烏程人當元末擁素封之貲孝行内篤仁恩外
浃脱守臣之家難周故官之廩餼拯溺觧厄惟日不足
子震直官至工部尚書(流芳/錄)
　
　
　
　
　
　
　
　
　吳興偹志卷十二
欽定四庫全書
　吳興偹志卷十三　　　　明　董斯張　撰
　　笄褘徴第六
孔氏婦吳興人寡而有子八人皆訓以義方晝畊夜讀
漢哀帝時俱為郡守(韋昭吳志下此已載郡/志孔姥墩  今出之)
晋吳興孝亷鈕滔母孫氏名瓊富春人能文章(藝文類/聚隋經)
(籍/志)
潞州沈尚書詢宣宗九載主春闈将欲放榜其母郡君
夫人曰吾見近日崔李侍郎皆與宗盟及第似無一家
之榜汝叨此事家門之慶也于諸葉中擬放誰也(吳興/沈氏)
(相見問葉/不問房)詢曰莫先沈光也太夫人曰沈光早有聲價
沈擢次之二子科名不必在汝自有他人言之吾以沈
儋孤單鮮有知者汝其不愍孰能見哀詢不敢違慈母
之命遂放儋第焉光後果升上第擢奏芸閣從事三湘
太夫人之朗悟儋亦感激焉(雲溪/友議)
宋沈淑霅川沈尚書之女著諧史一卷載貞女烈婦忠
僕諸軼事(説/郛)
湖州烏墩鎮沈氏婢其鄰里呼為施嬭婆者年六十餘
髽兩髻明其尚處子也年二十為沈氏婢㑹大疫主公
主母繼亡獨遺二女子十數嵗無旁親可倚為生施即
傭㫪旁舎或織草屦與縫紉之事得錢以給二女且教
䕶之至于長大擇良為配更為撫抱其子盡力奴事鎮
人皆知敬愛之毎大家出遊則假守舎餘物滿前一毫
不取也至今尚在(春渚/紀聞)
湖州孫畧教授家婢名呂媪者服勤孫氏有年矣性謹
樸無他能但常日晨起厨中聚食器潔之聚所棄餘粒
間有落溝渠者亦拾取淘濯再于釡中或加五味煮食
之未嘗一日廢也年七十餘一日㣲病即告其家人曰
為我髠髪著五戒衣吾将去矣家人從之因起以左手
結印而化家人遂龕置開元寺觀者餘月了無穢氣而
髪漸生因與剃之後一月一剃(上/)
　張按范蔚宗傳李次公近世田叔禾傳阿寄施嬭婆
　者不可為萬世人臣法哉呂媪拾粒為餐居然有小
　物克勤之風至臨行正念蟬脱俗縁與杜黄裳何異
　噫此二媪者何可以婢目之
魏國夫人管氏諱道昇字仲姬吳興之棲賢山人也夫
人天資開朗德言容功靡一不偹翰墨詞章不學而能
䖏家事内外整然嵗時奉祖先祭祀非有疾必齋明盛
服躬致其嚴夫族有失身于人者必贖出之遇人有不
足必周給之無所吝至于待賔客應世務無不中禮合
度心信佛法手書金剛經至數十卷(松雪/齋集)
　眉公以仲姬為泖上人想未見松雪志耳
　　寓公徴第七
施延沛國蘄人明五經星官風角家貧嘗詣海塩賃作
半路亭以養母時馮敷為督郵至知其賢者下車謝請
入亭與飲食脱衣與之餉錢不受後居烏程順帝初就
徴厯大鴻臚陽嘉二年八月己巳拜太尉四年四月甲
子以選舉事策罷魏黄初中詔曰故漢先賢太尉施延
等二十四人並立忠貞之節咸脩清白之行邪佞所讒
禍及其身若有遺嗣宜顯舉之又令有司圗像以祀子
三崇清河太守咸魏郡太守憲東莱太守皆有異才董
卓聞其名将引用之皆潜匿不出憲子良官至尚書今
烏程縣西二十四里有延墓(參後漢書蕭廣濟孝/子傳海塩安吉二志)
　太尉沛國施延清公潔白進士許國臨難不顧名著
　漢朝(陶潜集聖/賢羣輔錄)
　黄初詔及延三子已列郡志苐以延為郡人殊誤特
　正之
王敬𢎞字裕之為宋武諱以字行元嘉三年為尚書僕
射闗署文案初不省讀嘗預聼訟上問疑獄敬𢎞不對
上變色問左右何故不以訊牒副僕射敬𢎞曰臣乃得
訊牒讀之正自不觧上甚不悦六年遷尚書令固讓表
求還東上不能奪改授侍中特進左光祿大夫及東歸
車駕幸冶亭餞送十二年徴為太子少傅敬𢎞詣都上
表固辭不拜東歸上時不豫自力見焉十六年以為左
光祿大夫開府儀同三司侍中如故又詣都表辭竟不
拜東歸二十三年復申前命復辭敬𢎞形状短小而起
坐端方桓𤣥謂之彈碁八勢所居舎亭山林㵎環周
偹登臨之美故時人謂之王東山文帝嘗問為政得失
對曰天下有道庻人不議上髙其言上嘗使二老婢女
戴五條辮著青紋袴襦飾以朱粉女適尚書僕射何尚
之弟述之敬𢎞嘗徃何氏㸔女遇尚之不在因寄齋中
卧俄頃尚之還敬𢎞使二婦守閤不聼尚之入云正熱
不堪相見君可且去尚之于是移于他室敬𢎞性貞正
先是徐羡之傅亮當朝不與来徃及致仕隠吳興與子
瓉之書深朂以靜退瓉之為五兵尚書未嘗詣一朝貴
江湛謂何偃曰王瓉之今便是朝隠瓉之子秀之為尚
書又不與王儉欵接三世不事權貴時人稱之後為輔
國将軍吳興太守
王韶之少有志尚當世詔命表奏輒手自書冩義熈隆
安時事大小悉撰錄位瑯琊郎中令韶之家貧好學嘗
三日絶粮而執卷不輟家人謂之曰困窮如此何不耕
答曰吾嘗自耕耳父偉之為烏程令韶之因居縣境好
史籍博渉多聞初為衛将軍謝琰行參軍得父舊書因
私撰晋安帝陽秋及成時人謂宜居史職後為吳興太
守撰孝傳一卷文集行于世宋廟歌辭韶之所製也(宋/史)
隠□在安吉相傳陶𢎞景嘗隠處(勞/志)
安吉有梁周𢎞讓故宅𢎞讓之弟𢎞政為安吉縣令𢎞
讓結宇中山耽玩文史在縣南三十六里(談/志)
駱秘道臨安人梁安成王田曹參軍即駱牙之祖也今
長興駱灣有秘道故宅(參陳書/長興志)
伏挺字士標平昌安邱人太清中客㳺吳興侯景亂中
卒著邇説十卷文集二十卷(梁/書)
唐吳珙吳頊吳崧皮光業林昇羅隠何肅韓必居于吳
興長城之八座山時號八友(此條載郡志山/川類今出之)
　羅隠字昭諌新安人隠本名横凡十上不中第遂更
　名少聰敏作詩著文以譏刺為主錢鏐辟為從事朱
　温以諫議召不行開平中羅紹威推為叔父表授給
　事中所著江東集十卷甲乙集十卷淮海寓言讒書
　五卷湘南雜槀吳越掌紀一卷(見吳越偹史/文獻通考)
上人生于㑹稽本湯氏子聰察嗜學不肯為凡夫因辭
父兄出家號靈徹字源澄從越客嚴維學為詩維卒乃
抵吳興居何山與詩僧皎然㳺講益至皎然以書薦于
詞人包侍郎佶包得之大喜又以書致于李侍郎紓是
時以文章風韵主盟于世者包李以是上人之名由二
公而颺如雲得風柯少葉張以文章接才子以禪理恱
髙人風儀甚雅談笑多味(權德輿靈/徹詩集序)
　初靈徹在吳興居何山與晝公為侣時予方以兩髦
　執筆硯陪其吟咏皆曰孺子可教(劉賔客徹上/人文集紀)
賀知章一代異人天機卓絶不入名法轍迹而放意縱
適超詣縣觧晚年尤縱誕極飲狂肆元和己亥知章已
百年矣徃来㑹稽武夷吳興山水間以藥為市民頼以濟
(廣川畫䟦/詳藝文)
　賀知章字季貞㑹稽永興人自號四明狂客又稱秘
　書外監遨逰里巷醉後屬詞動成卷軸文不加㸃咸
　有可觀又善草𨽻書好事者供其牋翰毎紙不過數
　十字共傳寳之先是神龍中知章與越州賀朝萬齊
　融揚州張若虚邢巨潤州包融俱以吳越之士文詞
　佼秀名揚于上京朝萬止山隂尉齊融崑山令若虗
　兖州兵曹巨監察御史融遇張九齡引為懐州司户
　集賢直學士數子人間徃往傳其文獨知章最貴(參/兩)
　(唐/書)
顧雲大順中制同羊昭業等十人脩史雲至江淮遇高
逢休諫議時劉子長僕射清名雅譽光塞搢紳其弟崇
望復在中書雲以逢休與子長舊交将造門希致先容
逢休許之乆矣雲臨岐請書逢休授之一函甚草創雲
㣲有惑因潜啟閲之凡一幅並不言雲但曰羊昭業等
擬捋一尺三寸汗脚蹈他燒殘龍尾道懿宗皇帝雖薄
德不任被前件人羅織執大政者亦太悠悠雲嘆而已
(唐摭言越雲寓吳/興見吳  偹史)
　鳯䇿聨筆三卷唐虞部郎中淮南從事秋浦顧雲垂
　象撰多以擬古為題盖行卷之文也雲咸通十五年
　進士(陳振孫書/錄觧題)
郎簡字叔亷臨安人知明州以工部侍郎致仕年八十
九贈吏部侍郎簡和易喜賔客號武林居士導引服餌
尤好醫術有集騐方行于世(宋/史)
　郎簡侍郎慶厯間能吏與杜岐公極相厚善簡長岐
　公十餘年以兄事之既老謝事居里中築别館徑山
　下善服食得養生之術即徑山澗旁種菖蒲數畆嵗採
　以自餌山中人目之菖蒲田(䝉齋/筆談)
　張按簡與吳興六老之㑹安吉志亦以為州人與宋
　史小乖或由臨安寓苕也其子淑馮京榜進士載郡
　志則簡之老于吳興信矣
何薳浦城人自號韓青老農夫去非東坡薦為武學博
士薳嘗寄居烏墩撰春渚紀聞十卷(書錄/觧題)
丹陽集四十二卷後集四十二卷顯謨閣待制江隂葛
勝仲魯卿撰洪慶善序其文有所謂絶郭天信拒朱勔
慚盛章而怒李彦者盖其平生出䖏之畧也再知湖州
後遂家焉
盛允升字德常其先建德人父僑直集賢院知越州宦
㳺吳興樂其山水因家焉允升資禀端亮力學問喜為
文辭采贍蔚有吏能政和二年厯司開封户曹朝廷方
考正徴角二聲允升上所著樂書數萬言論辨古樂府
以析用中正之法甚悉改儀曹兼大成府製造官燕樂
成徽宗命輔臣覆視允升所著精妙厯遷朝請大夫(沈/與)
(求盛公/行狀)
王升字逸老寓烏戍自號羔羊居士所居有聖采堂得
栁軒楼異監鎮時與徃還工草書殊有旭顛轉摺熊度
宣和間以草書聖經上進除書錄其書尤為内廷稱賞
又兼能畫(書史參攻媿錢惟善/飲中八仙歌題䟦)
張嵲字巨山襄陽人宣和三年上舎選中第厯利州路
安撫司幹辦公事以母病去官紹興中召對嵲上䟽論
邉事召試除秘書省正字再遷著作郎出為福建路轉
運判官上疏畧曰古之人君其患有二不在于拒諫在
納而不能用不在于不知天下利害在知而不以為意
陛下渡江十年矣今皆以為當然而更為迂濶之事此
近于納諫而不知用知利害而不知恤也除司勛員外
郎金人敗盟上命兩省卿監郎曹各草檄獨取嵲所進
者播之四方推中書舎人升實錄院脩撰未幾右正言
万俟卨論嵲罷去後起知衢州與祠時方脩好息兵朝
廷講稽古禮文之事嵲作中興復古詩以進(宋史武嵲/寓居  康)
(見郡/志)
　張嵲為司勛郎官金人再取河南秦相皇恐上章引
　伊尹善無常主及周任不能者止之文以自觧嵲之
　筆也秦德之遂擢脩注掌制而嵲具槀倉卒誤以伊
　尹告太甲為告湯及周任之言為孔子自言時秘書
　省寓傳法寺有書其門曰周任為孔聖太甲作成湯
　秦疑諸館職為之多被逐然嵲亦以荅檜三折肱之
　語謂其貳于己未幾亦罷(文獻/通考)
王洋字元渤待制資深子亦以省第二名中宣和二年
甲科紹興初以右賛善命直徽猷閣厯典三郡所至有
異政官太學為博士時秦檜為丞相而直道正辭亦擯
勿用晩守鄱陽洪忠宣適自北脱歸人無敢過其居公
獨脩答故坐事免去葉少藴嘗為公言劉貢父為漢史
詩以為杜詩功曹非復漢蕭何為誤用事信乎公曰高
紀蕭何為主吏孟康注曰功曹也王定國猶知之詩史
豈悞哉少藴嘆服有東牟集三十卷行于世周丞相益
公為之序(嘉定山陽志見洋居德/清之石壁山  勞志)
韋嵩岳州人隨宋髙宗南渡尉武康悦故鄣山水之勝因
家長興(張東沙故鄣/韋氏譜序)
時氏彭城大族渡江而南居吳興者四衍之卒官朝請
大夫成都運判子五人雋登進士科傑侃佐行以任入
官(張于凱贈/時起之序)
胡舜􁃋嘗丐祠居吳興之射村子仔遂家苕溪焉(漁隠/叢話)
　舜􁃋績溪人厯御史中丞廣西經畧以忤秦檜貶洪
　元英嘗言舜陟之得人心雖古循吏無以過也仔弟
　仰亦為郎官(見談/志)
朱勝非自紹興四年九月罷相居湖州嘗就除知本州
既而得提舉洞霄宫食祠祿八年寓天聖僧舎杜門却
掃留心内典與世事相㤀十四年十二月乙亥卒右廸
功郎安誠曽受勝非辟為江西帥屬于佛寺飯僧自撰
疏文訕及朝政為郡守所發詔停誠官惠州編管(宋宰/輔編)
(年/錄)
　秀水閒居錄三卷霅川朱魯公丞相勝非寓宜春時
　作秀水者袁州水名也一編之内于南渡諸公行事
　貶駁無全人(清波雜志/書錄觧題)
曽恊南豐人翰林學士肇孫也年十九以詞賦魁冑監
一上不第考古著書有行莊集行于世終朝奉大夫知
永州恊始居湖之德清子南仲隆興元年進士知温州
有惠政葛文定公邲鎮越以最列除尚書户部郎中充
金國正旦國信使將行值憲聖慈烈之䘮授館燕山凡
命宴皆請去樂及罷燕射金悉勉從尋為福建轉運副
使首亷所部疾苦良愿無擾奸無容欺厯擢刑部侍郎
集賢殿脩撰晩年意在簡黙自號覺翁因以名菴好學
不倦凡所述作温潤典雅有覺菴集子掄監嘉興府都
稅務孫仲良登仕郎(樓攻/媿集)
成閔字居仁邢州人靖康初應募捍金兵高宗南渡韓
世忠追苖傅及襲烏珠討范汝為皆在戎行積功至保
寜軍承宣使紹興二十四年拜慶逺軍節度使超拜太
尉主管殿前司公事御史劾之罷太尉婺州居住乾道
初聼自便歸湖州(宋/史)
李迎字彦将河陽人知湖州歸安縣以外艱不赴厯安
撫司機宜寓湖州新市蕭寺中手抄聖賢治心飬性之
學時賦詩自樂類成百篇嘗自賛曰三仕三已應緣而
止一邱一壑倦逰而歸以子貴累贈中奉大夫子結度
支員外郎綰平江參軍綺知如臯縣孫大成青陽尉大
雅主太平簿大均興化尉(益公李迎墓/志詳藝文)
　濟溪老人遺槀一卷通判明州濟源李迎彦将撰永
　嘉周浮沚先生之壻與先大父為襟袂集中有送先
　君子越戊子秋試詩首句籍甚人言易已来盖先君
　治易故也集序周益公作(書録/解題)
李結字元明河陽人迎子也慕元次山之風因以次山
自號卜築霅上扁舟夤緣葦間鷗来相從百轉不止名
為漁社後以尚書郎奉使全蜀凡六十一郡之官吏數
十萬之將士莫不欽受約束乃念舊社不置繪漁社圗
周必大序之
武康寓客任公紳諫議古之從兄也靖康間失母長齋泣
血以求之金人歸河南徒歩走北方奉之以歸孝行上
聞擢勅令所刪定官改秩主管官告院母終廬墓事之
如生與世相忘乆矣武康令方道訪其家列其高節于
朝控懇偹至遂賜紫服聞者欽嘆風化之美(攻媿/集)
黄龜年字德邵號竹溪先生福州人葬父于鄞因家焉
舉進士為殿中侍御史與諫官劉棐論秦檜檜由是罷
至再相龜年寓湖州檜摭其過押囘福州檜死復居鄞
(寜波府志參/氏族大全)
　龜年永福人累官尚書左司員外郎遷殿中侍御史
　㑹王倫来歸龜年劾檜主和悞國併劾檜黨檜與祠
　龜年又奏檜厚貎深情矯言偽行上不畏陛下中不
　畏大臣下不畏天下之議章凡三上遂禠檜職累遷
　中書舎人兼給事中司諫詹大方希檜意論之落職
　(宋/史)
畢再遇兖州家将也開禧用兵諸将多敗事獨再遇累
有功金人認其旗幟即避之屡遷鎮江都統制揚州承
宣使驍衛上將軍後致仕居于霅(癸辛/雜識)
　再遇字德卿以武信軍節度使致仕贈太師謚忠毅
　再遇姿貌雄傑早以拳力聞屬時寝兵無所自見一
　旦邉事起諸將望風奔衂再遇遂為名将(宋/史)
吏部侍郎萬鍾字元亨家世錢塘自為司農卿時卜宅
于安定門横塘(談/志)
　衢按杭志孝行傳范鍾字元亨臨安人父居市肆貨
　巾幘蓄婢生鍾婢約滿去不復聞鍾浸長讀書取科
　第授縣尉常欲訪母無從偶經霅川見渡口茅屋中
　嫗單身鬻餅餌甚苦鍾感之詢其往跡皆母事也且
　云少傭臨安巾肆中嘗生子今𫝊已入官恐貧賤不
　相認故獨勞耳鍾徴其子所生年月日皆與已合鍾
　大悲喜即拜認之嫗倉卒未敢當鍾曰阿母無棄兒
　也遂具衣迎歸後鍾綰郡符持使節登華要嫗皆及
　享其飬意即一人以萬為范字魯魚耳
詹體仁字元善浦城人光宗即位累遷太常少卿上以
積疑成疾久不過重華宫體仁陛對首陳父子主恩之
説孝宗崩體仁率同列抗䟽詣重華宫親臨祥祭辭意
懇切寧宗登極天下晏然體仁與諸賢宻賛趙汝愚之
力也孝宗将復土體仁言永阜陵地勢卑下非所以妥
安神靈與宰相異講除太府卿尋直龍圖閣知福州言
者竟以前論山陵事罷之退居霅川日以經史自娛人
莫窺其際真德秀早從其㳺嘗問居官蒞民之法體仁
曰盡心平心而已盡心則無愧平心則無偏世服其確
論(宋/史)
吳柔勝字勝之宣州人登進士第調都昌簿丞相趙汝
愚知其賢差主嘉興府學教授將寘之館閣㑹汝愚去
御史湯碩劾為汝愚黨且主朱熹之學不可官師儒自
是閒居十餘年嘉定初主管刑部架閣文字遷國子正
業柔勝始以朱熹四書與諸生誦習伊洛之學晦而復
明遷太學博士又遷司農寺丞出知隨州収土豪孟宗
政扈再興𨽻帳下後皆為名将除京西提刑領州如故
改湖北運判兼知鄂州改知太平州終秘閣修撰奉祠
卒謚正肅二子淵潜各有傳(宋/史)
　柔勝紹興初占籍新市繼娶右正言沈濬女生淵潜
　沈應升云
程大昌字泰之休寧人自宦㳺去鄉里樂吳興山水之
勝而卜居焉累遷權吏部尚書謚文簡(宋史周/益公集)
　癸辛襍識云程文簡尚書園在城東宅後又云河口
　程氏園文簡别業藏書數萬卷作樓貯之
北海集二卷北海王嵎季夷撰淳熈間名士寓居吳興
陸務觀與之厚善三子甲田申皆登進士擅名(文獻/通考)
李龏字和父菏澤人家吳興三滙之交效元白為歌詩
不樂仕進年登髦期自銘其墓云孰生予孰死予自不
知為文之徒詩之徒(佩楚軒/客談)
　李龏字和父號雪林有潄石吟行于世(瀛奎/律髄)
吳興林憲字景思少從其父宦遊天台因留蕭寓焉初
賀參政允中竒其才妻以女孫而不取奩田貧甚為詩
學韋蘇州淳熈五年尤延之為作雪巢記又為雪巢小
集序柔櫓晩湖上寒燈深樹中汲井延晩花推忩數新
竹延之謂唐人之精者不是過(上/)
　雪巢小集三卷東魯林憲景思撰初寓吳興從徐度
　敦立㳺後為賀參政允中子忱孫壻寓臨安其人髙
　尚詩清澹古句尤佳殆逼陶謝梁溪尤延之誠齋楊
　廷秀皆為之序且為雪巢賦及記余為南城其子㳺
　謁至邑以家集見示愛而錄之及守天台則板行乆
　矣視所錄本稍多然其暮年詩似不逮其初徃往以
　貧為累不能不衰索也(書錄/觧題)
李心傳字㣲之隆州人道傳兄也心傳閉户著書魏了
翁等二十三人交薦寳慶二年以布衣詔為史館校勘
厯工部侍郎奉祠居湖州心傳有史才通故寔所著成
書有髙宗繫年錄學易編誦詩訓春秋考禮辨讀史攷
舊聞証誤朝野襍記道命錄西陲泰定錄辨南遷錄又
有詩文一百卷(宋史理/宗紀)
　按宋史心傳居湖州張攷道𫝊性傳俱寓吳興心傳
　宦跡僅判成都府四川制置司參議初未嘗蒞潮陽
　也何故違其二弟萬里乗桴冐蛟鱷之險耶今南林
　報國寺碑亦心傳撰性傳書宋史以湖為潮誤矣特
　正之
　李舜臣子心傳道傳性傳心傳官太史㳺吳興悦山
　水之秀寓于郡城即今安定書院又相度弁峯建宅
　營墓名其灣曰太史灣殁以道傳子獻可為嗣遂為
　吳興人後徙長興之東山即余姻家李澄之世清之
　先也閱祁主政寧龍僉憲霓劉清惠麟諸傳志得其
　概因意其昆弟三人偕至吾湖而郡學獨祠道傳則
　以今兹繁衍者乃厥子姓耳如遡所自心傳尤當入
　寓賢而性傳亦未可遺也(閔元/衢)
　張嘗㩀癸辛襍識及報國寺碑正宋史之誤近得康
　侯所示長興李氏譜自謂差有讀書眼耳
李性傳字成之嘉定第進士厯起居舎人兼侍講疏言
東周以後諸侯卿大夫皆既葬而除服秦漢之際尤為
淺促孝文定為三十六日之制則視孝惠以前已有加
矣東漢以後又損之為二十七日謂之以日易月則薄
之至也于數百年惟晋武帝魏孝文為能復古之制而
羣臣沮格未克盡行惟孝宗通喪三年近古所獨陛下
繼之至性克盡前烈有光乞以此疏付之史館庻㡬四
海同風民德歸厚累遷權吏部尚書臣竂論舜臣立廟
封爵事落職與祠淳祐中厯同知樞宻院事未幾落職
與郡復與祠寳祐二年與内祠兼侍讀以觀文殿學士
致仕卒贈少保(宋/史)
李元綱字國紀錢塘人號百鍊真隠乾道間以上庠英
士寄居吳興之新市力學好古雖困窮􁎎履益堅怡然
自得不為外物異端之所摇奪撰聖賢事業圖集説三
先生西銘解厚德言行編諸書(杭州/府志)
袁説友字起巖建安人隆興元年登第文辭豐蔚嘗為
四川安撫使輯成都文類一書楊廷秀有和袁起巖詩
云道塲山下弄山泉飡菊紉蘭萬物先魏華父挽袁詩
云靈輀送無路淚洒霅溪風説友之寓苕審矣(參八閩/通志成)
(都文類四川總志誠/齋集鶴山集五書)
　説友嘗知臨安平江見蘇杭二志嘗知池州見昭明
　集題䟦號東塘居士見瀛奎律髄
　三登橋在德清袁說友與張巖王大有嘗寄居于此
　後皆登第故名(德清/志)
　張按巖字肖翁廣陵人紹興末居湖州黨韓侂胄厯
　參知政事知樞宻院見宋史其人無足述也王大有
　平江人乾道八年進士
　說友事其兄直友謹宦寖逹至參知政事直友無一
　錢食客輙為萬錢具費皆出參政葉水心袁公墓志
趙與􁤏字德淵燕王八世孫希懌第三子居湖州嘉定
十三年進士嘉熈三年直敷文閣知平江兼淮浙發運使
特置司領其事自與􁤏始四年郡中饑分塲設粥以寓
公方萬里為人所推敬委請董役全活者數萬人寳祐
三年以觀文殿學士再守郡行鄉飲射禮于學宫復脩
飾殿堂齋廬廣絃誦以嚴教飬學宫弟子為立生祠明
年兼提刑六年除江東安撫使知建康府景定元年復
知平江匄祠封周國公八月卒贈少師謚忠惠學者稱
為節齋先生(宋史參/姑蘇志)
　右史徐元杰暴亡程公許亟奏于朝紳中選公正明
　决無所顧忌者専蒞其事分别首從必誅無赦疏入
　不報物論沸騰臨安尹趙與􁤏奏乞置獄天府帝從
　之公許繳奏與􁤏乃嵩之死黨乞送大理寺命臺臣
　董之詔殿中侍御史鄭宩宩囘懦首䑕事竟不白然
　公論莫不偉公許(宋史新編掌公許/寓吳興見  故)
陳貴誼字正甫福清人父宗召字景南因贅而居崑山
淳熈二年登第厯工部尚書後寓武康貴誼亦卜居焉
慶元五年進士又中博學宏詞科厯太學博士時議更
楮幣法貴誼轉對言楮劵之令使奸惡得逞道路怨咨
非所以祈天永命固結人心主議者摘其熈寧新法之
語激怒時宰再遷将作監丞兼魏惠憲王府學教授遷
秘書郎出知江隂軍提舉江西常平召赴行在未至授
禮部郎官屬金人大擾淮蜀又指陳時弊彌逺滋不樂
諷言官論罷主管崇禧觀起知徽州召授司封郎官兼
翰林權宜理宗即位累遷中書舎人升兼直學士院内
侍溢受恩賞輒封還詔書遷至參知政事兼同知樞宻
院事出帥汴洛時已移疾猶上疏力爭五上章乞歸轉
四官加邑封致仕卒贈少保資政殿大學士(宋史新編/參魏鶴山)
(崑山/志)
丁大全與董宋臣表裏濁亂朝政牟子才累疏辭歸初
子才在太平建李白祠自為記曰白之斥寔由髙力士
激怒妃子以報脱鞾之憾也力士方貴倨豈甘以奴𨽻
自處者白非直以氣陵亢而已盖以為掃除之職固當
爾所以反其極重之勢也彼昏不知顧為逐其所忌力
士聲勢益張宦官之盛遂自是始其後分提禁旅蹀血
宫闈雖天子且不得奴𨽻之矣又冩力士脱鞾之状為
之賛而刻諸石屬有拓本遺宋臣宋臣大怒持二碑泣
訴于帝乃與大臣合謀嗾御史交章誣劾子才在郡公
燕及餽過客為入已降兩官猶未巳帝疑之宻以槧問
安吉守吳子明子明奏曰臣嘗至子才家四壁蕭然人
咸知其清貧陛下毋信讒言帝語經筵官曰牟子才之
事吳子明乃謂無之何也衆莫敢對戴慶炣曰臣憶子
才嘗繳子明之兄子聰帝曰然事遂觧盖公論所在雖
仇讐不可廢也子才事親甚孝弟子方客死公安挟其
柩葬安吉女弟在眉山㧞其家于兵火致之安吉在吉
州文天祥以童子見即期以逺大所薦士若李芾趙昴
發劉祓家鉉翁皆為忠義士平江守吳淵籍冨民田以
千餘畆遺子才皆却之身後家無餘貲賣金帯乃克􁩦
(宋/史)
胡榮字宗叟歙人登淳祐四年第忤賈似道差知撫州
似道嗾江西安撫曽淵子俟榮至隂圗中傷榮見幾勇
退寓吳興龜溪之上似道南竄以将作大監召命下而
世運新矣徒歩歸歙(洪焱祖胡/大監𫝊)
陳存字體仁龍泉人太學上舎淳祐七年第三人文章
政事皆有聞譽仕至兵部尚書端明殿大學士知慶元
府沿海制置使(括蒼/彚紀)
　戴表元序陳無逸詩稱其祖龍泉公居湖即存也壽
　昌徐文鳯從吳興陳本齋先生存受春秋故其經學
　卓有源委權知象山縣以慈惠稱本齋開閫沿海辟
　入簽㕔咨决庻務全活者尤衆(嚴州/府志)
度宗時詔卿監以下薦人材將作監楊文仲薦陳存王
栢等十有八人皆名士也(宋/史)
衛富益崇德人㓜有異質識見髙逺不為章句學嘗負
笈徃從金仁山學深探易理金卒復受業于許白雲白
雲重其噐識以友處之悉究性理黙識心融許卒以義
制服既而歸曰生何與草木禽獸同朽腐哉自以先世
厯蒙宋澤聞宋亡于崖山日夜悲泣設壇具祭文天祥
陸秀夫等詞並哀慘觀者無不堕泪又稱夷齊何人耶
馮范何人耶遂决意不仕隠居教授創白社書院于石
人涇春秋社日祀先聖鄉賢㑹布衣友賦詩講道縉紳
仕元者不得就列風度飄然士林髙之至大間有司欲
薦聞不就怪其迂毁其書院遂擕仲子隠于湖之金盖
山學者翕從所著四書考証性理集義易經集説讀書
纂要耕讀怡情等錄至治間長子迎飬還故里自號耕
讀居士絶不言世務不理城市或有乞詩文者辭曰吾
欲胸中涵養德性而已有何説為嘗語諸子曰士之品三
道德為上冨貴功名何足慕哉一日遘㣲疾取所著書
悉焚之曰吾志晦迹况𤣥奥處宋儒究盡安用㽜此糟
粕耶平生推崇儒術闢異端表裏洞徹動定坦夷接人
無貴賤親踈賢者服其德不賢者服其化卒年九十六
門人沈夢麟黄彛鄭忠相率制服𦵏于舊隠金盖山私
諡曰正節先生正德間劉督學瑞賛曰逺宗正學獨抱
遺忠(崇德/志)
史光蜀青神人嘉熈戊戌光年十二以避難遷湖州光
之居湖也廣自植立遂以武科奮績官武翼郎浙東兵
馬都鈐轄娶閔氏二子曰圭文故宋舉進士修職郎瑞
安府司户參軍至大間將教授平江之嘉定未上而卒
曰璋文早世圭文之㓜也聞母有疾痛不忍聼更以燼
爇左右臂以代痛母疾止乃已武翼嘗病累月視藥未
嘗解帯病亟哀號祈天願以已壽益父夢或告之曰感
而孝念予三齡武翼果又三年乃終娶程氏子三人台
孫厯浙閩兩帥幕(闕/)孫由舶司幕長將改除喜孫業進
士孫六人名之曰淵源澄清潤澤盖有所識也(虞伯生/史氏程)
(夫人/墓誌)
龎樸字夷簡謙孺𤣥孫宋末補春秋員家松陵賈似道
聘為塾師不赴錮不得試從方逢辰講學元初詔行臺
御史程鉅夫訪南士徴不起強至再出授翰林修撰兼
禮部時敕修宋遼金三史總裁托克托同官多北人欲統
金附宋樸曰昔曹魏有中原不附蜀漢元魏有中原不
附齊梁此綱目所以重大統也今大元繼宋統近接漢
唐逺接三代若承金統舍宋統恐非所以示廣也托克
托不從同事門人貢師道復力辨之擬轉外秩樸引歸
寓居南潯趙孟頫陳孚咸與倡和自號五湖狂叟(龎氏/家乗)
袁桷字伯長慶元人舉茂才異等自號清容居士寓吳
興大德間為翰林國史院檢閱官時初建南郊桷進十
議多采之至治元年遷侍講學士桷在詞林朝廷制册
勲臣碑銘多出其手所著有易説春秋説清容居士集
(勞/志)
　袁桷讀書吳興有清容書院臨苕溪對弁山後山題
　云人同緑水長為主座有青山不計年(堯山堂/外紀)
楊維楨字亷夫諸暨人舉進士署天台尹維楨為文擬
先秦兩漢詩尤名家有詔修遼金宋三史維楨作正統
辨千言司徒歐陽𤣥見之嘆曰百年後公論定于此矣
四海兵亂遂浪跡浙西山水間明興天下大定詔徴遺
逸之士修纂禮樂書頒示郡國維楨被召至京師肺疾
作而卒(勞/志)
崔復錢唐人父謙逺祖晋與趙文敏有世契之好故復
妻文敏孫仲穆女洪武六年徐大章為銘其墓且云復
有學行善繪事次子晟亦工篆𨽻晟字彦暉愛吳興山
水營别業一區于弁山之麓號雲林小隠大章仍為作
記蘇平章又為作雲林小隠詞(苕/紀)
　　藝術徴第八(神仙附/羽流)
姚最僧垣第二子也最㓜在江左迄于入闗未習醫術
天和中齊王憲奏遣最習之憲又謂最曰博學髙才何
如王褒庾信王庾名重兩國吾視之蔑如接待資給非
爾家比也勿不存心且天子有勅彌須勉勵最于是始
受家業十許年中畧盡其妙(後周/書)
朱肱吳興人進士登科善論醫尤深于傷寒在南陽時
太守盛次仲疾作召肱視之曰小柴胡湯証也請并進
三服至晩乃覺滿又視之問所服藥安在取以視之乃
小柴胡散也肱曰古人製㕮咀謂剉如麻豆大煮清汁
飲之名曰湯所以入經絡攻病取快今乃為散滯在鬲
上所以胃滿而病自如也因依法旋製自煮以進二服
是夕遂安因論經絡之要盛君立賛成書盖潜心二十
年而活人書成道君朝詣闕投進得醫學博士肱之為
此書固精贍矣嘗過洪州聞名醫宋道方在焉因擕以
就見宋留肱欵語坐中指駁數十條皆有攷㩀肱惘然
自失即日解舟去由是觀之人之所學固異耶将朱氏
之書亦有所未盡耶後之用此書者能審而慎擇之則
善矣(泊宅/編)
王克明字彦昭樂平人徙湖州烏程紹興乾道間名醫
也魏安行妻風痿十年不起克明施鍼而歩履如初廬
州守王安道風噤不語旬日他醫莫知所為克明令熾
炭燒地灑藥置安道于上須臾而蘇金使黒鹿谷過姑
蘇病垂死克明治之明日愈名聞北方張子盖救海州
戰士大疫克明時在軍中全活者幾萬人克明頗知書
好侠尚義常數千里赴人之急初試禮部中選累任醫
官王炎宣撫四川辟克明不就炎怒劾克明避事坐貶
秩後遷至額内翰林醫痊局賜金紫(宋史/新編)
凌漢章湖州人少學針灸三殺人乃棄其針于水中針
皆上浮水面漢章曰天命我矣拜而受之遂精研其術
名動天下嘗至常熟寓東海湯禮家早起聞其鄰徐叔
元家哭甚哀往問之乃其子婦以産難死叔元以為不
祥将舁出付火葬漢章急止之命其夫發棺揣胸前尚
微温出針下數穴良久子下婦得生又一跛翁扶杖過
之自言少多瘡瘍有庸醫誤折針膝中今杖行二十年
莫能愈漢章為從肩臂上針三四穴折針從患處突出
棄杖再拜而去(髙坡/異纂)
　鄉人顧謙𢎞治二年五月得疾夜見金冠綠袍者踞
　坐梁上呼謙名曰我天醫也為謙具説致病之故又
　授以數百言曰子能行此可為名醫善記之勿忘也
　自是頓瘳而得耳瞶至冬月往謁凌漢章求針治漢
　章為針兩耳移時而愈曰子嘗為天醫𫝊藥乎謙驚
　問所自知漢章曰大凡天醫治病𫝊藥耳中藥入而
　氣閉故聵也謙乃具言所見曰先生神人也然謙自
　病後追繹與人問答之語皆厯厯分明獨所授要言
　茫然不記一字(庚巳/編)
吳興西湖民景養善相(詳封/爵徴)
　于頔刺湖州行縣至長城方山其下有水曰西湖(舊/唐)
　(書于/頔傳)
吳菰城嫗善相吾粲數嵗時嫗見之曰是兒有卿相之
骨粲後厯太子少傅(吳/志)
南宋丘叡吳興人善卜筮(詳官師徴/徐孝嗣)
沈立精堪輿之術自卜兆于里兆云後出宫妃今其孫
為宸妃(歸安/志)
　以下神仙及羽流
沈羲武康人躬耕于野忽棄耕亡去家人求之不得子
孫相傳以為羽化齊永明二年歸訪舊里呼諸孫謂之
曰吾是汝四世祖在蜀以符藥治病有活人功上帝授
吾為碧落侍郎今歸以告汝倐忽不見邑人駭異建道
觀塑像以奉之宋崇寜大觀間有内庭女道官孫千霞
夢一道士披綵霞衣言曰吾武康人也在碧落中與子
有宿縁他日當遇于彼及靖康亂千霞避地南方依石
防禦防禦者家于德清之韶村始知武康為吳興也一
日石氏設醮羽衣畢集道士姜景良與焉千霞以其夢
告景良曰吾邑沈羲也千霞急走羲祠瞻塑像曰真吾
夢中所見也遂捐金遍施黄冠而去後千霞于冨陽太
元山授徒數百人年八十有九忽髭髯叢生越三年而
羽化今縣有仙人渚石胡梯世𫝊羲登仙之處(武康志/又詳見)
(太平/廣記)
陸修靜吳興東遷人宋文帝召入内殿時太后王氏雅
信黄老降皇后之尊執門徒之禮(珠/囊)
　修靜早為道士置館廬山時逺法師居東林其處流
　泉匝寺下入于溪毎送客過此輙有虎號鳴因名虎
　溪後送客未嘗過獨陶淵明與修靜至語道契合不
　覺過溪因相與大笑世傳為三笑圗宋泰始三年羽
　化于京師賜諡簡寂以故居為觀
馬湘字自然杭州塩官人也世為縣小史而湘獨好經
史攻文學治道術遍㳺天下後歸江南嘗醉于湖州墜
霅溪經日方出衣不沾濕坐于水上而言曰適為項羽
相召飲酒大醉方返溪濵觀者如堵酒氣猶衝人狀若
風狂路人多随㸔之又時復以拳入鼻及出拳如故又
指溪水令逆流食頃指栁樹令随流水来去指橋令㫁
復續(續仙/𫝊)
　馬自然毎賖酒于白塔巷酒肆一日沉湎謂主人曰
　吾今得仙矣所逋酒價焉敢輕償遂出囊中藥化賣
　酒鐡器並為黄金即乗雲而去其橋遂名望仙(勞/志)
劉商彭城人家長安少好學强記精思攻文有胡笳十
八拍盛行于世兒童婦女咸悉誦之進士擢第厯臺省
為郎性耽道術逢道士即師資之煉丹服氣靡不勤切
㳺茅山乆之復往宜興愛罨畫溪之景遂于胡父渚葺
居隠于山中近樵者猶見云吾劉郎中也而莫知所止
已為地仙矣(續仙/𫝊)
　劉商泛苕霅間卜居武康上強山下(仙𫝊/拾遺)
劉誼字宜翁湖州人少登進士官至二千石(集仙/𫝊)
東林沈氏世為著姓沈思字持正號東老家頗藏書喜
賔客東林當錢唐徃来之衝士大夫與游客勝士聞其
好事必過之沈亦應接不暇又能釀十八仙酒一日有
客布裘青巾自稱囘道人長揖于門曰知君白酒新熟
逺来相訪願一醉寔熈寧元年八月十九日也思見其
風骨秀偉碧眼有光及論古今治亂老莊浮屠理無所
不通意非塵埃中人也因出酒器數十事于席間曰聞
道人善飲欲以鼎先為壽如何道人曰酒器中惟鍾鼎
為大屈巵螺杯次之而梨花蕉葉最小請戒侍人次第
速斟當為公自小至大以飲之笑曰有如顧愷之食蔗
漸入佳境也又約周而復始滿斟于前笑曰所謂杯中
酒不空也回公興至即舉杯而盡乃命東老鼓瑟回浩
歌和之又嘗圍碁以相娛止奕數子輙拂去笑曰祗恐
碁中爛斧柯回公自日中至暮已飲數斗無酒色是夜
月微明秋暑未退而蚊蚋尚多侍人秉扇驅拂偶滅一
燭回公乃命取竹枝以酒噀之挿于壁間須臾蚊蚋盡
棲于壁上而所飲之地洒然思欲有所叩先托以求驅
蚊之法回公曰且飲小術何足道哉聞公自能黄白之
術未嘗妄用且篤于孝義又多隂功此吾所以来訪而
将以發之也東老因叩長生輕舉之術回公曰以四大
假合之身未可離形而頓去惟生死去住為大事死知
所住則神生于彼矣東老攝衣起謝有以喻之回公曰
此古今人所謂第一最上極則處也此去五年復遇今
日公當化去然公之所鍾愛者子偕也治命時不得見
之當此之際公亦先期而知謹勿動懷恐䘮失公之真
性東老頷而悟之飲将達旦則甕中所釀止留糟粕而
無餘􁏏矣回公曰乆不㳺浙中今日為公而来當留詩
以贈然吾不學世人用筆書乃就擘席上榴皮書字題
于庵壁其色微黄而漸加黒詩曰西鄰已富憂不足東
老雖貧樂有餘白酒釀来緣好客黄金散盡為収書凡
二十八字已而告别思啟闗送之天漸明矣握手並行
笑約異時之集即揖出門凌石橋而去追躡之已不見
東老歸購冩照者繪仙人像不甚肖别命圖之正操筆
忽一道者求齋延入坐坐定東老退具飯少頃竟無所
見回至畫所苐見壁上仙像宛然如所遘回仙人無異
蓋回字者吕字也後四年中秋東老果化去神采如生
家人舉棺怪其輕視之惟衣履存焉今其地有回仙觀
(陸元老回仙/錄東林山志)
姜景良武康人道行髙潔能詩有醉蓬莱詞一章(勞/志)
金婆者好施茶人来啜茶金婆輙飲其餘瀝數十年不
倦一異人變為癩者来啜茶金婆亦飲其餘悔而吐之
異香滿室因得仙道尸解適湖人商于楚過洞庭湖見
金婆與一道士同舟呼鄉人以雙履寄回(西吳/里語)
杜道堅字處逸號南谷子采石人年十四得異書師葛
蒙庵為茅山道士居武康昇元觀宋皇慶間授隆道冲
真崇正真人作覽古樓聚書萬卷(西吳/里語)
　處逸住昇元報德觀興𤣥學建清規百廢具舉徒衆
　恱服屬元兵南渡所在震動玊石慮燬于崑岡黎庻
　懼淪于塗炭真人負矢石叩軍門見太傅淮安忠武
　王于故鄉披膽陳詞為民請命王與語大恱恨見之
　晩軍麾為之歛兵民社因之安堵遂使馳驛入覲帝
　閽詔特委江南搜訪遺逸真人退而上疏言求賢飬
　賢用賢之道上嘉納焉(松雪/齋集)
王壽衍字眉叟號溪月有學行居德清至治初徴入京
師授𢎞文輔道粹德真人一時名士若虞楊范掲皆與
友善大振𤣥風時有浙省都事劉時中者名士也既卒
貧無以𦵏壽衍躬至其家弔哭撫其遺孤營其䘮事乃
為𦵏于德清縣與已壽穴相近便于拜掃人皆服其友
義(西湖游覽志/㕘德清志)
沈野雲名道清德清人成祖聞其名召見令致雲物野
雲舉一小缾嘘之雲氣充滿一室厚賜而退初野雲奉
命還鄉族親嗤之曰狂道士何䖏乞丐回也野雲佯不
顧但懸一牌于背云賣雷雨時太守方病旱聞之曰得
非沈師耶吾昔知北州得其法以救旱不受謝而逸速
召之果然乃揖之以禱雨告野雲曰公故人安敢辭然
非城隍廟不可太守急延入城隍廟問須何物曰爛猪
頭陳煮酒足矣令人奉之大嚼而卧衆道士白太守師
正寐安得雨太守令問之曰酒肉未足雨豈遽降太守
又具酒肉食畢又卧道士曰時午矣師果何為野雲曰
天午耶請太守觀雨太守盛服至立庭中野雲曰公何
不弊衣太守謝不敢乃取四盌至書一雲字於其中擲
之又取三盌書雷雨二字三擲而坐使人視西北方有
雲乎曰雲矣有頃布滿四空而中天有一穴以筆灑墨
擲之倐合而雷雨大作須臾水深三尺太守曰可矣雨
止太守出二十金謝不受但受米分施諸丐者退卧室
中諸親前嗤之者来誦言神術野雲曰後五日雨當洗
壇汝等田禾沾足否曰未也剪紙旗與之曰汝挿一旗
塍上以為别雨必倍之諸親爭受其旗以退五日果大
雨而旗之所在㸃雨不集盖以其前嗤笑故戯之野雲
嘗行過金陵市中羣兒罵之曰癡道士野雲曰汝皆坐
吾有栗分與汝曹羣兒信之皆不能起其父母謝之拂
䄂而起沈術大抵類此(湖海/搜竒)
　沈野雲字道寧烏程人寓鬱秀道院㓜習方外學朝
　廷累召禱有騐上深恱之賜三品服及湛然純一圗
　書(雨浙名/賢錄)
　
　
　
　
　
　
　
　
　
　
　
　吳興偹志卷十三
欽定四庫全書
　呉興備志卷十四　　　　明　董斯張　撰
　　象緯徵第九
晉成帝咸和四年冬天裂西北時蘓峻之子以萬人入
呉興天下有兵(太平/御覽)
安帝隆安五年三月甲寅流星赤色衆多西行徑牽牛
虛危占曰星庶人類衆多西行衆將西流之象其年五
月孫恩至京口内外戒嚴劉裕追破之元興元年七月
大飢人相食呉郡呉興戸口減半又流奔而西者萬計
(晉/書)
咸平二年正月己夘月入南斗奎占曰呉分飢疫明年
兩浙大飢民疫死(宋/史)
皇祐元年六月己巳星出匏𤓰赤黄有尾跡向南速行
至建星没占曰呉分有謀
紹興十七年五月壬戌水順行入東井占天下有川凟
之事於是浙西大水
乾道三年庚辰月復入南斗奎是嵗兩浙水旱
開禧九年正月丙寅月入東井兩浙有水災(並/上)
　　建置徵第十
　　　郡縣沿革　　　　　城郭
　　　公廨　　　　　　　學
　　　書院　　　　　　　亭館
　　　郵傳　　　　　　　倉庫
　　　營寨　　　　　　　市橋
　　　坊巷(祠觀附/)
　張按郡縣沿革其名有相淆者後魏以襄州有洞庭
　湖改為湖州西呉里語混載之如樂遜兾儁席固皇
　甫道為湖州刺史李夀湖州户曹從事李叔讓湖州
　長史是也呉永安二年分侯官為呉興縣江淹自序
　云呉興地在東南嶠外閩越之舊境圖經云晉尚書
　郎陸邁宋賀道力梁尚書郎江淹王琰皆為呉興令
　宋檀道濟封呉興縣侯沈懷明呉興縣子是也又長
　興舊名長城武康舊名永安唐武德三年以武康為
　安州四年復改為武州攷隋書及宋史地里志三州
　縣舊名長城百泉縣後魏置長城郡黄石縣西魏改
　曰長城如北齊信都芳後周令狐整封長城縣子是
　也陽安縣西魏置武康郡如西魏崔士謙隋令狐熈
　封武康郡公是也洋州趙宋置武康軍如福王與苪
　及韓琦姚麟俱武康軍節度使畢再遇武康軍承宣
　使是也浠水舊置永安郡黄岡亦名永安普安郡梁
　改為安州武陵郡梁改為武州又宋史云開德府有
　德清軍保安軍又有德清砦盛𢎞之云荆州有烏程
　鄉不諳九域之書幾何不眯目耶
晉分天下為十九郡𨽻揚州隋初𨽻揚州行臺大業末
𨽻徐州總管(見統/紀)
唐分道置使屬江南東道宋領縣六屬浙西路(談/志)
舊圖經統記諸書據通典元和郡國志皆曰梁改為震
州陳後為呉興郡紹興中續圖經辨之曰自秦置郡至
陳未嘗改革隋氏一統始改郡為州太守為刺史按梁
書杜龕傳龕為震州刺史呉興太守後遂以郡兵拒陳
文帝軍是梁分浙西數郡為震州治呉興非改郡也其
說亦未審自秦置郡漢元封中已分十三州置刺史至
梁天監十年有州二十三郡三百五十縣千二十二後
又恢拓土宇以舊州遐濶多所析置大同中有州一百
七郡縣亦稱此謂隋始改郡非也以隋志攷之自梁以
來徃往以郡為州以縣為郡又別置諸縣紛紛不一故
自天監官多兼領蓋當時以呉興郡為震州而烏程為
呉興郡初未嘗廢郡名也舊唐志曰梁置震州取震澤
為名是矣
舊傳晉郭璞欲移郡於東遷每立□輒為飛鳥啣去其
女亦善地理啟璞無徙因舊址損益之可以永無殘破
之虞璞從之其女今號遷城小娘子從璞廟食續圖經
云即置于呉而璞當晉惠懷之際避地東南事不相類
乃于菰城云秦改縣為烏程至晉始移治于苕霅之上
烏程縣治即古郡治又自相牴牾竊詳烏程治所當秦
漢間已徙于今之郡中故呉寳鼎置郡詔謂永安故鄣
等水悉注于烏程若在菰城豈得云此故知呉已前已
在今處既以縣為郡則必即縣治為郡治而縣治為他
徙矣璞隨元帝渡江仕為尚書郎損益古城之制相隂
陽審向背庸有是理也今羅城之内苕水入西門餘不
溪入南門至江子滙合流為霅水以出北門趨太湖西
南諸山囬環拱揖屏列于前北有弁峰以踞于後子城
居中面二水之衝挹衆山之秀又四面多大溪廣澤故
立郡以來無兵革之患意非璞不能定不必引飛鳥以
神其事也(上/)
晉太康三年平呉以平陽郡有永安縣改曰永康惠帝
永元九年改元永康以年號同始改曰武康唐武徳三
年李子通攻䧟郡縣以武康置安州四年八月呉王杜
伏威遣其將王雄誕平子通改安州為武州(舊唐書叅/餘英志)
湖州五湖之表州以為名(郡國/志)
湖州上呉興郡昭慶軍節度寳慶初改安吉州縣六烏
程歸安安州長興(望/)德清(𦂳/)武康(上/)貢白紵漆器(宋/史)
故長州在長興縣隋大業末沈法興置此州後廢(一統/志)
故安州在武康縣唐志云李子通立安州又曰武州唐
初因之尋廢(上/)
呉興在景德初有管鎭二十四其八已廢止有施渚大
錢東林烏墩東遷市山巡莫安吉長興德清武康新市
四安梅溪水口合溪共一十六所至熈豐間王存脩九
域志所載止存其六烏程有烏墩歸安有施渚安吉有
梅溪長興有四安水口德清有新市至嘉泰中又廢水
口置和平國朝設後潘大錢璉市四安臯塘獨松天目
松坑口新市下塘巡檢司凡十所又商賈聚集之處今
皆稱為市鎮其處一十有七(勞/志)
　以下城郭
郡城唐時開九門放生池側有閶門定安門東西各有
甕門並廢宋門六今因之(談/志)
古户城統記云在烏程縣西一十九里呉孫皓時置文
皇帝陵户二百家城于此
古卜城統記云在烏程縣西南六十里宋畧云龍驤將
軍益州刺史卜天與所築因名古卜城
後府城在郡西北二十五里呉地志云呉大帝所築一
云太子和築(上/)
南潯城在縣東七十二里周三里元至正十三年張士
誠築洪武二年十月拆其石脩築蘓州城(勞/志)
穆王城在鳳亭鄉昔岳飛于此壘土結營後封鄂王謚
武穆遂以穆王城呼之其將壇猶在(安吉/志)
長城縣治内有子城外七門東曰朝宗西曰宜興南曰
長城北曰吉祥東南曰迎恩西南曰廣德東北曰茹菇
(勞/志)
九里城在縣西南一百九十里
東林城在縣西南四十九里
西林城在縣西南四十八里(已上二城/呉時所築)
大騎城小騎城並在縣西南一百二十里呉王濞所築
朱城在縣東南二十五里輿地志云嚴白虎壻朱叔亷
所築
四安城元季武萬户重築城有四門東曰長安西曰廣
安南曰吉安北曰宜安址尚存(以上俱/長興)
按談志安吉舊無城郭有六門惟西北二門有名西曰
齊雲門北曰迎恩門古桃志又載東曰迎春南曰崇陽
東北曰沙井西南曰教塲
德清縣城舊在餘英溪北隋仁夀二年中使蘓倫徙于
溪南(並/上)
　以下公廨
沙墀在郡㕔事前墀外皆甃砌獨此方濶鋪以沙久莫
之改紹興中太守王㑹命砌合之忽夜得夢翌早亟去
新甃至今如故(談/志)
舊傳郡治大廨居其中譙門翼其前卞蒼翼其後清風
㑹景銷暑蜿蜒于左有青龍象明月一樓獨峙西南隅
為虎踞之形合隂陽家之說(卞蒼/樓名)
元馬煦牧呉興重建府治堂曰帥正右曰公生明兩推
官之所居也左曰思無邪衆郡幕之所舎也(湖州重建/府治記)
浙西道院在郡治㕔西即舊吏隐堂也徐仲謀為記宣和
中葛勝仲易為道院(談/志)
添差通判㕔事側舊號山齋知州事陳之茂改曰無倦
有記
通判㕔在譙門内西偏舊司法㕔紹興七年始為添差
通判㕔題名有記刻石
僉判㕔在衙東門内天聖中章侁作㕔壁記治平中狀
元許將建亭城上徐仲謀名曰桂香亭
添差僉判㕔在子城外西淳熈中趙師臯始居于此趙
善臨創㕔事鄭鎭脩許開仲啟為記
節度掌書記㕔在僉判㕔西有集虛堂元豐三年陳師
錫為記
録事叅軍㕔在子城外之西
司理參軍㕔在子城外之西司理院在焉
司法參軍㕔寳元初李惟甫請于郡建于子城西偏劉
异為記後為添差通判㕔
司户參軍㕔在司理院内
兵馬鈐轄㕔寓𢎞禧寺路分都監㕔在添差僉判㕔西
舊兵馬司也
兵馬司在路分㕔南兵馬都監寓焉
睦宗院在景德寺西廊
烏程丞㕔在縣治東唐時尉曹倉㕔有唐尉陸求修倉
㕔碑咸通以來為主簿㕔後置丞始為丞㕔主簿在縣
治南舊在丞㕔紹興中寓普寧寺後在浮玉亭(並/上)
　以下學
湖州郡學舊在城西丁酉春燬于兵海陵潘元明贖城
北莘氏地及天寕寺圃以為廟學之基甲辰海陵唐志
大始積財發廩造大成殿兩廡㦸門既而永嘉陳昧設
聖人四配十哲諸賢之像于廟西建講堂門廊其黝堊
丹漆之飾將完而一新矣前知府張宗敏復立櫺星門
飾聖賢像畢講堂工今知府頋公惟德乃大完之(明揭/雲孔)
(子廟/碑)
立教堂講堂也胡安定取三禮圖儀物黜其于古無攷
而益求其未見者命工繪於壁嵗久遂加圬墁紹興十
二年教授闗注于壁間彷彿見舊畫重加繪事有郡人
劉一止記(談/志)
經史閣在立教堂後閣枕羅城氣象顯敞其下為堂曰
養源左序曰直舎右序為進士題名所紹興三十二年
知州事鄭作肅修
禮象閣在齋館池上紹熙二年知州事王回建為樓五
楹上繪禮像下之東西序為兩縣學
小學舊在齋館後面大池置生員破供視太學齋生三
之二有教諭以司訓導後廢紹熙二年移置池左運使
沈詵撥田二百餘畝專贍小學生
志復齋在齋館東以處習武進士也隆興以來兼崇武
學生徒之肄武業者教授㕘掌之季補月書破供並同
諸齋生紹興四年始立射圃在志復齋東乾道四年知
州事唐瑑建有亭曰觀德時朝㫖令賜第進士習射上
親閲于殿廷賞賜有差故郡置圃取孔子矍相之義(並/上)
　以下書院
東湖書院在長興縣東北二十五里元時邑人蔣必勝
剏詔賜額名(續文獻/通考)
淳熈十五年武康巨室聞人觀國觀時遵其父武經君
頥命作大成殿奉先聖及先師十哲像揭徽宗御書殿
額郡人蕭德藻作記(談/志)
髙定子蜀人作同人書院于夾江修長興學創六先生
祠盖以教化為先務(宋/史)
梅溪書堂在梅鎮宋淳祐十一年天台郭居和建内設
聖像旁立四齋集生徒肄業其中今有遺址(安吉/志)
東山書堂在州東三里桂陽范鏜建儲書萬卷招逺近
士子居之(上/)
　以下亭館
杜牧之有云不是閒人閒不得願為閒客此閒行呉興
因建得閒亭(留青/日札)
逺光亭在武康縣後溪之上宣和三年朱容建邑人劉
士英有記慶元六年知縣丁大聲改築
武康有潛玉菴縣令毛滂建淳熈十二年縣令程九萬
聚石作亭名松桂林
餘英館在餘英溪上館南有䨇鴛沼張子野詞云䨇鴛
池沼水溶溶南北小橈通即此也
烏鎭南郊本蕭梁之南亭有故營以衛太子五代時為
鎮官接中朝詔使之所宋髙宗自呉江取道駐蹕於此
(烏青/志)
天隐樓在甘泉巷口宋之官酒樓也
慶和樓在上智潭北宋茶坊也每嵗元宵則于池内張
水燈戱最為繁盛第一春亭在官酒務衙内宋景定元
年迪功郎酒正呉予之建(並/上)
德清縣治有松竹堂在㕔西舊名宜堂後取韓退之出
宰山水縣讀書松竹林之句易名又有醉花堂香雪亭
明秀亭在縣圃内亭北甃藥欄種桃花海棠榜曰紅雲
島醉雪亭在明秀亭左取王荆公􁣆釄詩醉紅撩亂雪
争開之句為名
縱雲臺在縣齋縣令沈造與沈長卿陳祖安觴咏于此
取退之釋嶠孤雲縱遂名縱雲劉一止為記
清意亭在縣治後宋縣令章鑑得古梅甚竒結亭于前
扁曰清意
貢茶院在長興縣西北四十五里貞元十七年刺史李
詞以吉祥寺東廊三十間置有修貢堂堂上有唐貢茶
刺史題名(並/上)
　以下郵傳
謝塘館在謝塘(談/志)
餘不館在州南
景山館在州東一十八里唐貞元十年于頔置
東遷館在州東四十里本名太湖館開元中張景遵置
大厯九年顔真卿易名東遷在古東遷縣地故也
震澤館在州東九十里開元年間張景遵置(並/上)
　以上五所並皆唐時所置宋時已廢不存震澤今亦
　屬呉江
德清縣餘不館在縣南二百歩唐天授二年置(談/志)
安吉州并慈館在縣南(上/)
南潯館驛在南潯鎮洪武二年置十年革(勞/志)
　以下倉庫
永寕倉在白蘋洲上唐李師悅建名永盈後曰永寕嘉
祐七年知州事鮑軻修淳熈八年胡南逢重建參議蕭
德藻為記常平倉在永寕倉内西倉在清源門内北㟁
臨溪貯義倉米(談/志)
軍資庫在譙門内舊架閣樓東咸通十五年刺史張摶
建嘉祐中知州事張田重修徐仲謀記
烏程預備倉四所黄墅後村祐村後潘洪武二十三年
置義役倉在縣治東北(勞/志)
烏鎮都稅務司在衆安橋南知酒醋務兼収兩鎮稅務
設官提領一員後𨽻兩浙塩運使司大德間移于南潯
革罷(烏青/志)
　按談志宋世潯溪有酒坊
歸安預備倉四所花城東林千金思溪洪武二十三年
置(勞/志)
安吉國朝預備倉二所一在順安鄉一在梅溪鄉義役
倉在縣北三百歩正統八年置
長興預備倉四所白鳥鄉方山鄉惟新鄉吉祥鄉洪武
二十三年置義役倉在縣治東南
德清國朝預備倉四所樂舎後栁神林澉村義役倉在
縣治内儀門西豐德庫在譙門内東北儀仗庫在忠愛
樓西
武康預備倉四所崇仁泰原慶安武都義役倉在縣治
西(並/上)
　以下營寨
教塲在郡治西北淳熈八年知州事胡南逢重修亭宇
榜曰正已(勞/志)
長興教塲在尉司西有序賔亭縣令林㮣建德清教塲
在尉司後安吉教塲在尉司後武康教塲在縣治東
元置鎮守營寨有萬户府翼
宋大錢廵檢寨在烏程縣北十八里元大錢湖口寨治
在本處
廵檢司四所烏鎮永新後潘常樂
宋湖秀廵檢寨在歸安縣東南射村
元廵檢司四所湖秀施溪千金璉市
宋長興四安廵檢寨在縣西南三十三里
元廵檢司二所四安臯塘
牧馬寨在德清縣西九里宋牧馬于此淳熈間移于下
菰城
下塘廵檢寨在德清縣東南十八里紹興二十七年置
又荷葉浦寨在縣東南二十七里嘉定七年郡守林岳
置
宋安吉幽嶺廵檢寨在縣南六十里(並/上)
　以下市橋
烏程縣之東數十里有泊宅村時人不曉泊宅之義予
寓居之明年買田適在村下因閱金石遺文昔顔魯公
守湖州張志和浮家汎宅往來苕霅間此乃志和泊舟
之所也續仙𫝊云志和越人而唐史以為婺人予喜卜
築之初聞同里之髙風遂得友其人于千載因作詩識
之(泊宅/編)
湖州德清縣南前溪村則南朝習樂之處今尚有數百
家習音樂江南聲伎多自此出所謂歌舞出前溪也(大/唐)
(傳/)
陸市在德清縣南十五里舊為市一夕平沉居人遂徙
而東去所謂新市也陸市今為溪港下有堦基礎石甚
多水淺天晴厯厯可見舟過竹篙着底磚石相擊有聲
人或得銅鐵陶瓦之器(談/志)
栁村在水口鎮東多植栁杜牧之詩栁村穿窈窕桃澗
度喧豗又曰春風最窈窕日暮栁村西唐時修貢􁑾舟
處(長興/志)
魯般屋在東林山民戴氏居之相傳其先世遇異人欵
之甚洽為建屋數椽而去今欹甚矣視椽際多罅雖暴
雨無漏痕世謂魯般造云(東林/山志)
駱駝橋在霅溪上舊傳此橋梁或摧圯將墜夜逺處聞
橋上若有千餘人工作呼聲及旦橋梁之將墜者煥然
一新皆啇舶上桅檣木也居處近橋者一無所聞覺或
曰此魯般仙也(天中/記)
玩花橋在峴山寺門(峴山/志)
通錦橋在東林市北宋魯國忠襄公孟珙築別業于寳
溪之西常逰錦峰建此以便陸行故名(東林/山志)
前石橋後石橋在府治西北𤣥妙觀後唐太和六年郡
人徐氏以路多墊溺遂自前石橋至後石橋以石為路碑
刻在文宣王廟碑隂(勞/志)
倉橋在府治東舊名採蘋橋以其在白蘋洲北後人因
橋南有倉故名倉橋
斜橋在駱駝橋西北以其水出自子城濠而形斜故名
崔載華消暑樓詩云捲簾對斜橋即此也
皇祐橋在慈感渡口(並/上)
朱勝非云呉人謂虹橋為無星橋今呉興郡城有無星
橋即虹橋也(西呉/里語)
　以下坊巷
叢桂坊舊名仁政坊在隆興橋直至郭尚書廟華表對
峙太師觀文趙忠惠公府第在焉忠惠子江隂太守孟
奎擢丙辰第咸淳乙丑少監孟圻運判孟機師孟垕一
榜同登先是太師國公希懌監簿興惁都承與懃忠惠
公與􁤏世濟科美改今名(談/志)
苕隂坊在儀鳳橋西後名狀元坊以賈安宅故名
聼履坊在沈約宅前
烏氏坊程氏坊俱在烏程縣南
章后坊在天寕寺前章皇后宅故名
白華坊以潘綜純孝居此故名
　　以下祠觀
佑聖宫在弁山陽宋紹興初道士沈無礙結菴恍惚見
真武像命工圖寫刻石既而菴前石澗一龜一蛇相隨
而出自是建祠(勞/志)
修真觀在烏鎮按陳觀碑記宋咸平元年嘗有道士張
洞明者修真于此數有青鸞集其上元末遭兵燹洪武
初里人稍稍輦菑披萊而建之天順間住持邱玉岩者
復繕云(浙直分署/記事本末)
冲真觀在長興縣東二里晋咸康元年建唐髙宗麟德
三年正月一日封泰山日有重輪勅天下郡邑各置觀一
所以重光為額遂立為重光宫宋治平二年改今額殿
側有八角井世傳葛仙煉丹處
張渤後漢人初居郡之白鶴山唐顔真卿碑載其事乾
寕中邑人避宣城亂寓居弁山立草堂祀神時李師悅
為守夢神丐授館乃建祠于弁山之隅統記云舊傳王
之栁趙二姬實白鶴山之人建中靖國初知州事徐鐸
始創今廟(談/志)
　祠山張大帝張秉武陵人一日行山澤間遇仙女謂
　　曰帝以君功在呉分故遣相配長子以木德王其地
　約踰年再㑹秉如期徃果見前女歸之曰當世世相
　承血食呉楚後生子渤為祠山神神始自長興自流
　聖澤欲通津廣德便化為豨役使隂兵後為夫人李
　氏所見工遂輟故避食豨(群碎/録)
　湖州人事廣德張王者不食猪肉言張王曽現身為
　猪故并剛鬛一牲避之不敢以祭亦不敢食陸德明
　曰鯀為黄熊東海人祭禹廟不用熊白及鱉亦此意
　也
　廣德州横山有廟志云生西漢末㳺苕霅之間夫人
　李氏亦有昭妃廟至今香火甚盛以二月八日生辰
　先一日必多風後一日必多雨俗人相傳以為神請
　其夫人之小姨飲酒故加以風雨欲視其足也可謂
　凟神矣然至今此日風雨甚騐亦異事也又有埋藏
　之異是日土人殺牛祀之坎其庭中以所祭牛牲及
　噐皿數百瘞于坎中明日發視之空坎一無所有(留/青)
　(日/札)
陳武帝永定二年正月甲寅遣中書舎人韋鼎䇿呉興
楚王神為帝(陳/書)
范丹廟在歸安縣七里店(歸安/志)
諸葛瑾廟在屠村(上/)
汪藻守湖州建言昔章聖皇帝幸亳次雎陽親屈帝尊
臨見䨇廟旌廵逺異代之忠以風厲天下顔真卿叱叛
臣李希烈而死廟食呉興距行殿不能百里宜䝉褒典
増忠臣義士之氣詔從之賜號忠烈詔下公大治祠屋
書榜揭之郡有籍録朱勔牕户數十種丹漆之光可鑑
寮吏請為州治樓觀之飾公曰吾葺魯公祠可用為輪
奐州人大悅(孫仲益汪/公墓志)
協順廟在石塚其神陸圭昭慶軍人宋熈寕間以祖澤
補右爵調真州兵馬都監宣和末引兵進攻方臘敗之
死而為神紹興間海濤衝激江岸神檄隂兵却潮潮勢
遂平淳祐間江潮衝激尤甚隨築隨圯神與三女揚旗
空中浮石江面以顯其靈㟁頼以成浙西帥臣徐栗以
其事聞于朝賜廟額曰協順封神為廣陵侯三女為顯
濟通濟永濟夫人一主䕶㟁一主起水一主交澤傍有
小廟祀十二潮神各主一時(西湖㳺/覽志)
烏將軍廟在烏鎮將軍姓烏諱賛仕于典午之東總戎
討賊至東溪而没禆將呉起就墓于烏鎮後起集餘兵
下城邑經檇李而還設豆觴祀于神神憑卒而言曰子
有功皆吾也吾當復承祐兹土觀聼者翕然遂創廟宋
睦冦將至鎮境民皆禱于神已而賊自遁人有自賊中
來言賊見雲蒸霧塞旌旗蔽空疑有官兵故返云呉越
錢鏐遣兵戍烏程東南之九十里以立一障謂之烏戍
廟側有上智潭旱澇水不増减(上/)
　按典午司馬也烏青志復以為烏重𦙍之姪一賛也
　或晉或唐安憑乎
西呉季子廟在歸安縣西南前邱村祀呉季子札(浦/志)
朱明府廟在安吉州西南五里祀呉揚州別駕偏將軍
朱紀有墓在焉(上/)
永靈廟在新市鎮神姓朱諱泗晉懐帝時為鎮國大將
軍遭時多難力戰死國詔就邉立廟後族人感夢神建
廟於此呉越錢氏封保寕將軍紹興五年賜廟額(勞/志)
恵應廟在德清縣東北梅林村祀漢鉅鹿太守魏覇神
兄弟雍睦為州里所慕和帝時舉孝亷遷鉅鹿太守及
卒里人祀之為土神宋建炎中金兵入境著靈異嘉泰
三年賜廟額惠應(上/)
德清東岳廟后土夫人像冠作九龍從後向前與髙宗
瑞應圖太妃冠服不殊又足躡岐頭履如米南宫所畫
文德皇后遺像盖宋人塑手也貎亦端整惜乎剝壞耳
(見只/編)
靈應廟在武康縣南二百歩神姓徐諱天祐宋時縣人
也一日謂人曰吾將往山東為國辦事言訖而逝邑人
遂為立祠淳熈間縣中火知縣方導見神撲滅之(勞/志)
天目龍神廟在孝豐縣金石鄉廟有龍井邑人禱雨最
騐每嵗春秋二祀談志云廟有古杉侵雲上已枯朽枝
葉鬰然父老相傳僅百嵗今不存矣(勞/志)
　
　
　
　
　
　
　
　
　吳興備志卷十四
欽定四庫全書
　呉興備志卷十五　　　　明　董斯張　撰
　　巖澤徵第十一
　　　園第(陵墓附/)
句餘東五百里曰浮玉之山北望具區(具區太/湖也)東望諸
毘(水/名)有獸焉其狀如虎而牛尾其音如吠犬其名曰彘
是食人苕水出于其隂北流注于具區其中多鮆魚(山/海)
(經/)
天目山左髙于地七千五百丈右髙于地七千丈從廣
三十里上有淵中有魚可食無毒虫(太平/御覽)
天目山第三十四洞天名太微𤣥盖之天上有兩池如
左右目因名天目其泉有異形之魚(洞淵/集)
天目山有兩湖謂左右目故名天目也山極髙峻上多
美石泉水名茶(地輿/志)
天目山極髙峻崖嶺疎叠西臨澗山上有霜木皆是數
百年樹謂之翔鳳林東面有瀑布下注數畆深沼名曰
蛟龍池(水經/注)
弁山者勾踐于此山鑄銅銅不鑠埋之生馬箠勾踐遣
使者取徙于南村種之飾治為馬箠獻于呉(呉會分地/記御覽所)
(司/)
弁山和採玉處山東足有一簣髙數尺晉太康中人開
之風雨晦㝠遂止厯代莫知所封(郡國/志)
烏程弁山本名土山有項籍廟自號弁王因名山足有
一石櫃髙數尺陳郡殷康嘗往開之風雨晦㝠乃止(說/苑)
(康呉興/太守)
孺山在烏程縣東二十八里後漢徐孺子哭友人兾州
刺史姚元起于此時九江呉子翼嘲之曰南州孺子弔
生送死前慰林宗後傷元起山有孺子祠故名宋紹興
中郡侯撤淫祠土人按圖經為言祠得不廢(談/志)
西余山在縣東一十八里漢封東海王子為顧余侯即
此(勞/志)
吾鄉妙喜謂之杼山謂夏王杼嘗廵厯于此故名其西
曰夏駕山又有夏王村(癸辛/雜識)
敢山在德清或云呉丞相闞澤所居當作闞(談/志)
戴山在烏程晉戴逵嘗居之(勞/志)
葛仙山在烏程縣南晉葛洪隠此有煉丹竈搗藥臼職
方圖志云葛洪煉丹處天下十有三烏程居其三即此
山也(西呉/里語)
呉興人指南門外二十餘里下菰菁山之間一帯逺山
為西塞山也山水明秀真是絶境家有小舫時時載酒
浮游其上當八九月秋氣澄爽尤可愛玩特恨無志和
詩筆胸次耳(經鋤堂/襍志)
歐餘氏今烏程東二十里有歐餘山一曰烏山一曰歐
亭山以王逸少昇之曰昇山(路/史)
繡毬山在錦峯西北多篠簜舊傳羅隐云官澤水長流
東林滚繡毬菁山如走馬代代出公侯(東林/山志)
學士山在蘓灣面對峴山右挹碧湖子瞻常㳺故名或
曰即方屛山(峴山/志)
上下釣魚山俗名鮑山潘塘山志云從錢山北去為潘
塘山上釣魚崗迤而髙下釣魚石坦而夷逺望如嚴陵
釣臺近挹如石公之陂陀石
上下河口山程文簡公讀書處上有武安王廟釣魚河
口四山相對四山交㸦而湖盤瀦于内(並/上)
白鶴山出山石精好作為碑版江東記云員邱山石精
好不謝呉興即此也(談/志)
邸閣山在長興呉大帝遣從弟孫夐修故障邸閣下有
邸閣溪(呉地/志)
蓻香山在長興縣北一十五里相傳為西施種香之所
又名湖陵山(勞/志)
龍牙洞在安吉州西南五十里宋時有僧智光于洞中
得龍骨遂結菴居之名菴曰不朽洞曰龍牙(一統/志)
武康銅官山有石燕洞燕之隐見以春秋分與巢燕同
見則其地多雨(西吴/里語)
湖州江子滙舊多蚊馬仙泊舟之後至今不生夏月多
聚舟(楊升/菴集)
苕溪一源自天目一源自獨松嶺合浮玉山水至呉興
入于太湖霅水亦箬水之異名也水深不可測俗謂之
霅水(輿地/志)
　苕溪夾㟁多苕花相傳古有尹公者有異術此水或
　潮至日暮風生長數寸號為尹公潮(圖/經)
統記云興國寺在霅溪館西霅溪館今䨇溪亭是也而
烏程縣南浮玉亭舊名霅水堂縣西有霅水鄉二處所
臨乃是苕水今餘杭又有苕溪館定安門内有四水亭
皆相承之悞(談/志)
真珠泉在烏程縣西南二十五里妙喜之東北池方丈
餘其泉清激觀者以足震地則泉中水泡連起如珠(勞/志)
横塘面南山之勝對南溪之流自郡户口蕃盛士族漸
多増土為園池賈牧詩曰洄洄流水抱横塘蘭芷無風
也自香及建炎中徙慈感教院于上春月多逰人來往
今大半為亭館沼沚矣(談/志)
潮音渡在慈感寺内
月河在府治東形如初月(勞/志)
凡常河在烏程縣西二十七里(上/)
潯溪在縣東七十二里其水自郡城運河東流與震澤
鸎脰湖接(大明一/統志)
芙蓉池在郡城白蘋洲楊漢公所開池中有千葉蓮
放生池在郡城距羅城有閶門遺跡池周數十畆
蘓灣在峴山寺前其堤蘓子瞻為守時所築因名其灣曰
蘓公灣堤曰蘓堤(上/)
夾山漾在山之隂兩㟁皆山故名山名雞籠亦名夾山
漾在其西左右有能仁福山二放生池(峴山/志)
百花洲宋熈寕中郡守孫覺創開于峴山之麓外植芰
荷内栽花栁亭榭參差竹木森修水陸通道往來鱗集
釣魚灣在烏程縣西三里古稱張志和釣魚處(上/)
梅涇一名東梅堰在烏程縣西南六十里以古梅亭為
名(勞/志)
煉丹井在東林山天鑿無痕寛深十尋其泉冽雖大旱
不涸世傳葛洪嘗煉丹于此(東林/山志)
合溪畫溪箬溪本同一溪其發源處為合溪有朱藤處
為畫溪其下為箬溪(長興/志)
小白瀬在長興縣東南三里一名白靈湍(勞/志)
石鼓堰長一十四里濶五十歩在縣北一十七里其源
出天目山可溉田百頃唐聖厯元年縣令鉗耳知命所
造(上/)
餘漁浦一名餘吾溪虞舜漁時人化之徠居(路/史)
上池在長興縣西二十五里陳武帝别墅也
五官凟在武康縣北二十里呉五官中郎沈珩居之因
名(上/)
虎溪在湖州安吉縣方真人修道處(杜光庭七十/二福地記)
梅溪在安吉東北昔年嘗有紫梅花盛開又號紫梅溪
(勞/志)
乳水潭廣一丈與下潭相去數百歩味甘色白可瀹茗
或三潭水湧則渾為一平則乳色自分(安吉/志)
抛錢池在州東東岳廟前鄉人每祈禱以紙錢投之視
其浮沉以卜吉㓙(上/)
　以下園第
呉興山水清遠城据其㑹狀其景者曰水晶宫曰水雲
鄉曰極樂國城之内觸處見山觸處可以引溪流故凡
為園囿必景物幽雅雖近市如在雲岩江村所以為貴
也唐開成中白蘋洲有三園錢氏時清源門内有芳菲
園國朝寳元中定安門内有南園今廢為庾廪矣居宅
矣招提矣園之亭館自白蘋外俱不可見鄉老寓公多
為芳圃亭宇相望沼沚旁聮花木蓊茂逰者争眩物固
不能兩盛也(談/志)
程氏園文簡公别業也去城數里曰河口藏書數萬卷
作樓貯之(癸辛/襍識)
小隠亭桂芳亭叢桂亭探梅亭俱在沈知丞園内亭臺
森列相傳有三十餘所今逸其名皆張即之書匾一池
可容舟楫人以武陵園擬之
吟望堂水天一色堂在沈左藏園内
流盃亭風月無盡藏亭在顧尚書園内(並/上)
嗣秀王伯圭湖州私第中有堂曰慶逺圃曰小隐樓曰
溪山勝㮣扁榜皆三朝宸翰也(樓攻媿崇憲/靖王行狀)
　以下陵墓
九女塜黄巢之亂嘗發其巔有穴可縋而下見石屋一
區壁間隐若有碑刻圖畫(勞/志)
呉越王妃許夫人墓在安吉州東南三十里銅山鄉(上/)
呉中書令鈕淑墓在烏程縣西十里(談/志)
丹陽太守太史慈墓在烏程縣西十七里
晉黄門侍郎潘尼墓在烏程縣西八里
宣城太守邱珍孫墓在歸安縣南十八里
原鄉侯章道勇墓在烏程縣南一百里(並/上)
五代時錢超墓在長興縣西七里白蓮山呉越錢氏有
國超以宣德軍節度使推主陂門宗人事墓上有松一
本如指叢生俗呼為五枝松(長興/志)
宋秘書監徐廣墓在縣北二十八里(上/)
宋安(闕/)郡王伯□墓在通安橋東南(烏青/志)
僧遵式墓在夀聖塔院之西北隅朝散郎鄭續撰塔銘
(上/)
宗正少卿姚舜仁墓在烏程澄静鄉趙村(談/志)
中奉大夫李弼儒子朝奉大夫李迎𦵏烏程縣三碑鄉
金山原周必大志其墓(平園續槀/詳藝文)
龍圖閣學士程大昌墓在安吉縣梅溪鄉邸閣山(上/)
趙彦倓厯福建轉運司使直顯謨閣少卿𦵏于武康縣
上栢山(武康/志)
朝請大夫盛允升墓在金盖山(龜溪/集)
考功員外郎括蒼鮑慎由欽止元祐初以任子試吏部
銓第一復登進士乙科甫脫選即為郎其父粹始居于
呉故𦵏于呉興(文獻/通考)
沈嚴寕海軍節度掌書記以寳元三年二月𦵏于德清
縣之永和鄉范仲淹志其墓(范文正/公集)
嘉泰改元嗣秀王伯圭賜第為火災延燔乞還湖州故
居守園廟二年九月薨十一日諸孤奉王之喪𦵏于烏
程縣永新鄉成山之原(樓攻媿崇憲/靖王行狀)
宋魯詧朝請大夫𦵏歸安縣至孝鄉仙嶺周必大志其
墓
宋魯訔直敷文閣𦵏武康縣慶安鄉後汪村之原亦必
大志其墓
袁直友字聲史建安人父延孺知武進縣𦵏武進君于
烏程厲山初虞丞相薦君既不受舉進士亦不中第弟
說友知衢州光宗立持其表來賀得海鹽催煎未久棄
去為常州推官又棄去以嘉定六年二月二日卒年八
十五月六日祔于武進君之墓(葉水心袁/公墓志)
趙孟頖墓在蘓灣之方屏山今為學士山(峴山/志)
姜處恭字安禮臨海人寓嘉興祖仲思朝散郎父訦從
政郎𦵏武康上柏岩山處恭𦵏從政君墓西百歩葉適
銘其墓曰其詩則傳尚不忘哉(葉水/心集)
胡安定先生墓所舊有表思堂碧澗菴乃墓所奉祀先
生之處田二十畆地十三段則墓所奉祀先生之資(王/麟)
(重修安/定墓記)
陳賢良墓在烏程三碑鄉蘓灣里盖山與其妻夀安縣
君婁氏同域清真先生銘其墓(嘉興/志)
元休寕縣尹唐子華墓在烏程縣西南二十五里沈村
(勞/志)
元上元主簿牟應龍墓在三碑鄉(上/)
李龏字和父趙文耀為志𦵏之何道兩山間植梅樹百
株趙德符題其墓曰宋詩人雪林李君之墓(佩楚軒/客談)
　
　
　
　
　吳興備志卷十五
欽定四庫全書
　吳興備志卷十六　　　明　董斯張　撰
　　田賦徵第十二
唐嵗貢御服折造布二百二十端紫笋茶一萬串供上
食厨糙糯米一千三百八十三石三斗三升黄糙米一
百九十八石木𤓰糝四坩木𤓰煎三坩单黄杬子一千
三百五十顆重黄杬子一千三百顆(談/志)
　按新唐志湖州土貢御服烏眼綾折皂布綿紬布紵
　糯米黄榿紫笋茶木𤓰杬子乳柑蜜金沙泉統記云
　龍徳三年貢布三十端供御服折造布二百九十疋
　大厯六年始進木𤓰糝大厯元年進木𤓰煎单黄杬
　子二年進白蜜三石重黄杬子五年進以上州司並
　以兩税錢和市充
　黄糙米貞元十三年進糙糯米十四年進砂盆十五
　年進元和五年减米六十六石本郡未嘗經兵火架
　閣典籍具在統記興國中攝本州長史左文質纂有
　可考據故所載年代數目可以補史之遺缺
宋太平興國三年貢乳柑五百顆白編布二十疋紫笋
茶一百角金砂泉一缾其缾浪銀打成并鎖鑰重五十
六兩大中祥符間貢白編布二十疋乳柑五百箇熈寜
中貢白紵二十疋漆器三十事紹興以来貢白紵編布
二十疋
　竊考唐之嵗貢如烏眼綾綿紬布紵唐初所貢數雖
　不詳統記載龍徳三年布三十端可見其不多矣供
　御服折造布與木𤓰杬子茶蜜代宗大厯元年至六
　年始進惟是以兩稅錢和市供故不甚病民糯米黄
　糙與沙盆徳宗貞元十三年至十五年始進至元和
　中米已三損其一乳柑不載所進之年紫笋茶大厯
　五年始於顧渚置貢茶院院側有碧泉湧沙粲如金
　星則金沙泉亦大厯後所進也唐自髙祖太宗以慈
　儉保養天下物貢有常未嘗妄取後嗣相承至於肅
　宗不聞更易大厯貞元間荐經兵革貴官用事至以
　口腹之奉責供於逺不憚煩費累増不已亦足見唐
　室盛衰之政也入國朝吳越歸版圗于職方郡始修
　貢每歳惟貢編布乳柑茶角缾泉如統記所載視唐
　數已大歉後又减茶泉故舊圖經惟載柑布二物後
　又免進柑故九域志惟載白紵漆器今止貢白編布
　而已列聖相承以節約為家法先王所謂物土之宜
　而致其利者代益以損可為萬世法(以上並/談志)
熈寜十年以前天下諸州商税嵗額浙西路杭十三務
十萬貫以上湖十務秀七務俱五萬貫以下酒課嵗額
杭十務三十萬貫以上湖六務秀十七務俱十萬貫以
上(文獻/通考)
　張按浙西三郡湖最險僻十苕水不抗一錢唐即秀
　之殷贍濃華何翅天上而宋世稅額視杭且半實與
　秀衡湖民生此時寜無萇楚之嘆聖世曠然一蠲之
　何幸也
紹興間三丁共納絹一疋為錢七貫省每丁計納兩貫
三百以上細民重困多有轉徙三十二年轉運司行下
給甲帖付人户自排丁名以是絶隱漏之弊數多増剰
知州事陳之茂陳請乞以所増剰丁各抵元數從之自
是五丁共絹一疋每丁僅納一貫三百文减㡬及半民
得小蘇然視他郡猶重也乾道八年知烏程縣事余端
禮力請於朝丞相曽懐將相府别項錢抵納又减作七
丁共捐納一疋今每丁納一貫省又折納官會率為錢
五百是二公之徳鄉人不可忘也(談/志)
景定四年賈似道以國計困於造楮富民困於和糴思
有以變法而未得其説知臨安府劉良貴獻買公田之
䇿春二月買公田于浙西臨安通判陳言往湖秀催督
謝奕燾趙與訔王唐珪馬元演買田湖州浙西六郡買
田三百五十餘萬畆初買田時務欲數多不計田之美
惡及收入之際田畆或少或瘠佃人或貧或頑凡有所
負及不足之數悉取償于田主於是六郡人莫不破家
者矣(通鑑/續編)
　張按癸辛襍志知郡謝奕燾寓公趙與訔撫幹王唐
　珪臨察判馬元演五月復立分司以董楷司安吉公
　田與訔即孟頫之父也
元延祐元年秋詔江南民自實田先是張驢言浙江江
西田多敗蔽請經理即命驢往限民四十日以所有田
自實於官期限猝廹富民黠吏並縁為奸民不聊生樞
宻副使吳元珪入見言江南平㡬四十年户有定籍田
有定畆今經理者務増多為能元元困苦恐變生不測
非國之福命遵舊制免江西浙江自實田租張驢在浙
江復以括田迫民有死者御史臺累言其害故有是詔
(函/史)
洪武七年甲寅五月上以蘇松嘉湖四府租税太重特
令户部計其數如畆數税七斗五升者除其半以甦民
力(松江/新志)
洪武十七年甲子七月命蘇松嘉湖四府以黄金代輸
今年田租(上/)
建文二年三月翰林院侍書史仲彬疏曰國家有惟正
之供賦役不均非所以為治江浙本賦重而蘇松嘉湖
又以籍入沈萬三史有為黄旭紀定準租起税此以懲
一時之頑豈得據為定則乞悉减免以蘇民困竊照各
處起科畆不過斗即使江南地饒亦何得倍之奈有重
至石餘者臣往年面奏先帝賦斂太重䝉㫖加勞特以
臣本蘇人而史有為又臣之族屬也恐坐以私未敢盡
言幸逢皇上明聖事每從寛敢竭愚忠伏聽採擇疏上
報可(致身/録)
正統元年三月令浙江嘉湖直𨽻蘇松等府官田起科
每畆秋糧四斗一升以上至一石者减作二斗七升二
斗七升以上至四斗者减作二斗一升一斗至二斗者
减作一斗從巡撫周忱之言也(資治/通鑑)
國朝湖州嵗貢南京殭蠶一十五斤乾葛五十斤桑白
皮二十斤牛膽南星二斤烏梅三十斤蔓荆子三斤草
决明五斤禮部殭蠶一百三十五斤烏梅三百七十斤
乾葛五百五十斤桑白皮二百八十斤牛膽南星一十
八斤蔓荆子二十七斤草决明四十五斤枳實三百八
十斤(浙江/通志)
　
　
　
　
　
　
　
　
　
　
　
　
　吳興備志卷十六
欽定四庫全書
　呉興備志卷十七　　　　明　董斯張　撰
　　水利徵第十三
三江既入震澤底定孔子以太湖為震澤而不名三江
意若以北江中江與南江為三江在荆州之分漢沱參
流則别為三在揚州之分因入于海則合于一所謂北
江者今丹陽而下錢唐皆是也孔子本未嘗至呉故其
解北江以自彭蠡江分為三入震澤為北江入海不知
北江本與震澤相通以太湖為震澤亦非是周官九州
有澤藪有川有浸揚州澤藪為具區其浸為五湖既以
具區為澤藪則震澤即具區也太湖乃五湖之總名耳
凡言藪者皆人資以為利故曰藪以富得名而浸則但
水之所鍾也今平望八尺震澤之間水瀰漫而極淺與
太湖相接而非太湖自是入於太湖自太湖入于海雖
淺而瀰漫故積潦暴至無以洩之則溢而害田所以謂
之震猶言三川皆震者然蒲魚蓮芡之利人所資者甚
廣亦或可隄而為田與太湖異所以謂之澤藪他州之
澤無水暴至之患則為一名而已而具區與三江通塞
為利害故二名以别之禹貢方以既定為義是以言震
澤而不言具區此非呉越之人不知而先儒皆北人但
據文為説宜其顯然失之地理而不悟也(避暑/録)
三江與震澤相通者或洩震澤而入海或合震澤而入
海其一為吳淞江固無疑矣其二不可名今青龍華亭
崑山常熟皆有江通海與震澤連意必在其間韋昭言
浙江浦陽松江者其妄固不待較而王氏言入者亦不
可為入海凡言入于渭入于河皆由之以往言其終也
三江既自為别水非有所從來前既未嘗言入于海不
得直言入於島知入之為入海但文適同耳當如既陂
既澤既導既瀦之𩔖各就其水言之既入者言由地中
行也凡傍海之江皆狹非大江比海水兩潮相往來始
至而悍激則與沙俱至既退而後則留其沙而水獨返
故不過三五嵗即淤浸障塞水不入於江則不能通于
海知澤受之而為害若江水自由地中行各分而入海
震澤安得有決溢耶(避暑/録)
唐憲宗元和中湖州刺史范傅正開平望官河淤澱(呉/江)
(志/)
　按平望古屬吳興
蘇軾言三呉之水瀦為太湖太湖之水溢為松江以入
海海日兩潮潮濁而江清潮水常欲淤塞江路而江水
清駛隨輒滌去海口常通則吳中少水患昔蘇州以東
公私船皆以篙行無陸挽者自慶厯以來松江大築挽
路建長橋以扼塞江路故今三吳多水欲鑿挽路為十
橋以迅江勢亦不果用人皆以為憾(宋/史)
　蘇文忠疏言吳中水利甚為切當𢎞治中工部侍郎
　徐公貫治水亦用此法先將吳江長橋一帶茭葦之
　地疏濬深闊後濬吳松諸江導水以入于海然後開
　湖州諸港洩天目諸山之水以入于湖數十年湖無
　水患今長橋一帶日漸塞又于各江釘樁以防海冦
　使江水不得迅駛海潮之沙停滯以致湖水不得洩
　去有志於經世者宜知之(長興/志)
張綸字公信汝隂人天禧中為江淮發運副使居二嵗
増米八十萬疏五渠導太湖入海復租米六十萬(合璧/事𩔖)
(參宋/史)
乾興元年五月丁亥詔蘇湖秀州積水害稼其發隣郡
兵疏導壅淤仍令發運使董之甲午遣尚書職方員外
郎楊及往蘇湖秀州催督疏導(姑蘇/志)
慶厯二年守臣以松江風濤漕運多敗官舟遂築長堤
界於松江太湖之間横截五六十里又修荻塘通湖州
凡九十里(吳江/志)
葛書舉字規叔江隂人熈寧中調餘杭縣主簿是時朝
廷興修二浙水利議者謂苕霅二水出於天目之山而
溢於太湖書曰三江既入震澤底定今二江並廢獨一
松江入海故太湖之水壅而吳興被患遂欲廢北闗長
安二埭上塘之渠以與下塘相通又於餘杭之南股引
苕溪之水達於漕渠穿錢唐之市而入於江以紓吳興
之患時多以為然部使者檄君行視君以為吳興之水
原於太湖太湖廣袤四萬八十餘頃旁占數郡其所灌
輸非獨苕霅也書稱三江震澤説者不同就如議者之
言則尋常溝瀆之流豈可以比二江之任祗益紛擾耳
且錢塘二埭其來久矣大役之興古人所重固執不可
議者不能奪其事遂寢故龍圖閣直學士李公常時守
吳興聞君之説貽書嘉嘆部使者亦知君而交薦之(秦/觀)
(葛宣徳/墓志)
熙寧六年沈括言浙西諸州水患久不疏障堤防川瀆
皆湮廢之乞下司農貸錢募民興役從之(文獻/通考)
方道通判平江府嘗論太湖髙於運河當疏霅川浦漊
之要者庶無饑嵗後湖守得其説為之果有功焉(樓攻/媿集)
紹興間兩浙轉運副使趙子潚知平江府蔣璨言太湖
者數州之巨浸而獨洩於松江之一川勢有不逮是以
昔人於常熟之北開二十四浦導之江崑山之東開一
十二浦納之海後為潮汐沙積而開江之卒亦廢於是
數州民田有淹没之患詔監察御史任古視之(西吳/里語)
隆興三年八月詔江浙水利久不講修勢家圍田湮塞
流水諸州守臣按視以聞於是知湖州鄭作肅等並乞
開圍田濬港瀆詔湖州委朱夏卿(宋通/鑑)
徐誼論浙西水利曰昔下流不疏而水上溢故鑿直曲
港還三江故道開宜興百瀆所以順導下流也惟髙亢
田徑乃瀦堰之爾昔之言水如單鍔郟亶皆是也今開
吳松江下流與宜興瀆屬之海者無慮數十百所異時
浦港磬折以趨海今近浦之民多取徑直決蘇湖常秀
舊為澤國比年雨或後至種且不入蓋圍田衆而疏導
多也小人見利不畏其害圍於淺水既為髙田圍於茭
蕩既為稻田二懼不已復有下脚始之重陂大半為土
始之良田皆水自曬十日不雨農廢作業然且仍用舊
説又將疏之失利害之實矣故舊田溝澮當濬治圍田
下脚無輒開已開未填當捺合今之言水者能行是三
説則髙原舊田還為衍沃而農不病矣(葉水心徐/誼墓志)
元大徳元年徹爾為江浙行省平章政事時江浙税糧
甲天下平江嘉興湖州三郡當江浙十六七而其地極
下水鍾為震澤東注由吳松江入海嵗久江淤塞豪民
利之封土為田由是浸淫泛溢敗諸郡禾稼朝廷命行
省疏導之發卒數萬人徹爾董其役凡四閲月畢工(續/文)
(獻通/考)
紹興間大理寺丞周環言臨安平江湖秀四州低下之
田多縁清水浸灌蓋縁溪山諸處併居太湖水為二派
東南一派由松江入于海東北一派由諸浦注于江其
江洩水諸浦中惟白茅浦最大今為沙泥淤塞每嵗暑
雨稍多則東北一派水必壅溢遂致浸傷農田欲望令
有司相視於農隙開決白茅浦故道俾水勢分派流暢
實為四州無窮之利近年以來浙西常有水患公私交
病崇寧紹興間疏導故跡尚可尋訪乃未有建明者四
十二灣古云九里為一灣一灣低一尺二百四十里到
三江口三百六十里到大海三江口江面闊九里地勢
低於震澤三丈潮水來時水髙三丈到震澤底定震澤
即太湖也所以謂之平江三江口吳江水與湖水相㑹
合之處謂之滙也(名臣/奏議)
隆慶四年二月從撫臣海瑞奏重濬南直𨽻之吳淞江
白茒塘瑞因請量留各處贓罰銀漕糧二十萬石折銀
濟工有㫖聴其動支蘇松常及杭嘉湖贓罪銀餘不許
(續文獻/通考)
湖地春秋苦霖冬夏苦旱壠髙者病出畝下者病入然
則治水奈何亦尋其源究其納而已矣源何在在天目
山之隂苕溪東過安吉州入於郡北門與江渚滙合山
之陽為餘不溪東過歸安縣入於郡南門亦與江渚滙
合然則江渚滙者其衆流之所㑹乎滙而支流東徑駱
駝橋出臨湖門復㑹入於毘山溪以納於太湖此我湖
水勢之大畧也然則太湖者其百川之所歸乎安吉孝
豐陸地也遇汎則有懐襄之患烏程歸安諸邑水鄉也
因漲則有田廬之厄水之害湖郡比他郡尤甚者此也
然救之豈無術乎抑拯之者之因其習也夫習有可因
古者常以竹為圍置石於中以捍廣苕之水今猶昨也
亦因之而已矣若夫廣苕諸鄉豪縱於昔吾見塞源斷
流髙者閘水以自便下者積水以畜魚一遇水發堤防
壅塞不由故道此其發源受病一也濵湖諸民徧植杞
栁填委諸漊日積月累漸成蘆蕩窪者為魚池廣者為
桑地漊港不得洩其歸啓閉無所因其候此其歸納受
病一也宋守葉邦榮有水政書王回有啟閉漊閘碑侍
郎徐貫之有疏參政周季麟有議今果能遵行否夫有
規制以開其源毋壅蔽毋為勢家所占則水得以潤下
有版閘以導其歸毋湮廢毋為小民所侵則水得以受
納又能因其地形曲為堤防因其磽确預使儲水上游
勿積下流勿壅諸經佔佃者毅然使復還其故水患庶
乎其少弭(王道隆/野史)
夫塘決海昌患在一邑耳往時當事諸賢顧役及外郡
者何哉亦以地脈相因其利害之所闗甚大也蓋海寧
於吳為陲於越為首地形最髙故境内麻涇洛塘長水
塘諸水皆從北流一從東北由松􁆢趨滬瀆江入海一
從正北過吳江趨白茅港入江俗因指吳江塔巔與長
安壩址相並則海寧之地髙於他郡邑其辨甚明故海
寜之海一決注彼諸處如建瓴然嘉湖蘇松之民其不
胥為魚鼈者幾希矣然則障海昌者亦所以障列郡塘
之修廢其有闗於東南利害甚切(姚善海/塘考)
　
　
　
　
　
　
　
　吳興備志卷十七
欽定四庫全書
　吳興備志卷十八　　　　明　董斯張　撰
　　選舉徵第十四
　　　薦辟　　　　　　　進士
　　　宏詞　　　　　　　鄉舉(封䕃附/)
宋制丹陽吳郡㑹稽吳興四郡嵗舉二人餘郡各舉一
人(通/典)
漢沈鸞沈直州舉茂才(以下詳/人物徴)
沈亮州辟從事
沈正弱冠州辟從事
晉鈕錫察孝亷
邱滔舉孝亷
晉沈陵東海王越辟從事
沈演之舉秀才為嘉興令有能名
沈冲舉秀才為廵撫記室
沈憲初應州辟為主簿
邱遲在齊以秀才累遷殿中郎
邱仲孚永明初為國子生舉髙第
沈不害年十四補國子生舉明經
姚璹姚班舉明經
唐沈懷文沈豪之並舉孝亷(並/上)
沈𤣥望徳清人舉孝亷為兖州司馬(見釋真/乗傳)
錢珝以宰相王溥薦辟知制誥(詳人/物徴)
宋仰忻舉八行
沈友直舉賢良方正孝亷
趙奕舉茂才(趙文敏/神道碑)
　以下進士
鄔載天寳十二年登第(唐詩/紀事)
　載吳興人見掌故
唐以詩取士錢起之鼔瑟李□之霓裳是也起名在第
六豹舄賦(困學/紀聞)
　衢按姑蘇志起天寳十年進士
沈亞之元和十年進士(詳人/物徵)
楊衡大厯間擢第(文苑英華/詳藝文)
沈詢沈樞傅師子俱進士孫沈顔天復初進士(詳人/物徵)
錢可復可及俱徽子登進士(舊唐/書)
沈光呉興人羅隠有送沈光及第詩(文苑/英華)
邵錫呉興人僧無可有送邵錫及第歸湖州詩(上/)
蔣子友乾符中進士(見談志寺院/下詳白法志)
沈嚴字叔寛德清人祥符八年省試第四人廷試中甲
科除南康軍判官厯海寕軍掌書記(范文正沈嚴墓/志詳掌故藝文)
葉清臣天聖二年第二人及第(氏族/大全)
　張按事文𩔖集清臣名在第六詳瑣徵
范說呉興人咸平三年進士同學究出身厯司封員外
郎(陳振孫張氏/十咏圖䟦)
周頌呉興人天聖八年進士厯大理丞(上/)
余拂南宫魁(詳人/物)
盧革年十六省試解元
林肇寳元中進士
勵静湖州人嘉祐中進士(西呉/里語)
沈當字退夫德清人賜同三禮出身累遷國子監丞(仁/宗)
(朝/)
熈寕三年庚戌榜壺德字季升元豐間為雲巖令性孝
友工書畫與楚州徐積善同師胡安定公事見西山廣
記烏鎮人(烏青/志)
吳鎮卿宣和中進士(詳人/物)
王邁子圭俱登進士
　張按宋有三王邁一字實之莆人見宋史一字英伯
　京口人見柱史一字徳逺安吉人范石湖之婿也
趙善養年十九登進士子汝成汝恂俱登第
趙彦博子賛夫孫時逢俱進士
沈播　播四子(俱詳/人物)
時雋登進士(詳寓/公)
葛郯省闈十六人葛邰甲科第七人(俱詳/𤨏徵)
沈介彦聲之孫年十八登進士(勞/志)
朱吉甫貢舉擢本經第一(安吉/志)
潘蕡歸安人乙科授廸功郎調髙郵軍司兵曹事(沈與/求朱)
(夫人/墓志)
潘莘蕡兄亦登進士授廸功郎調西安縣尉(上/)
曾炎隆興元年進士(别見/寓公)
慶元二年丙辰榜顧元龍任黄巖縣丞(烏青/志)
端平二年乙未榜顧巖元龍子仕至禮部尚書
淳祐十年庚戌特科沈□仕至工部侍郎
泰定四年丁夘科顔旒字景義仕至江西行省貟外郎
(並/上)
史圭文吳興人故宋舉進士授修職郎瑞安府司户叅
軍(虞集史氏程夫/人墓志詳寓公)
趙麟字彦徵雍子也以國子生登第(書繪/寳鑑)
　以下制策宏詞
仁宗朝以制策登科者十五人軾忝冒時有富彦國張
道安陳令舉軾與家弟轍輩九人存焉當時名公咸以
陳賢良稱之(東坡詩集叅/司馬温公集)
湖士中博學宏詞科者紹興壬戌沈介辛未莫冲甲戌
莫濟淳熈戊戌倪思(玉/海)
陳晦字自明中童子科繼中博學宏詞科仕至刑部侍
郎兼中書舎人有文集三十卷(長興/志)
倪祖常中博學宏詞科官至侍郎(東林/山志)
　以下鄉舉
唐鄉貢進士李翊(見掌故/金石𩔖)
潘芑莘兄由鄉薦肄太學(龜溪/集)
宋劉曈鄉進士(武康/志)
談重字元鼎呉興人屢領鄉薦(齊東/野語)
張元㑹號愛松居士宋鄉貢進士(烏青/志)
壺嘉㑹字子禮烏程人中嘉定十四年鄉試為同安主
簿見西山廣記(烏青/志)
屠瓉臨安省元(詳人/物)
趙彦亨文敏公從孫也通周易至正乙巳試藝浙江鄉
闈與薦(宋學/士集)
沈夢麟字元昭元癸巳以易經中乙科
　以下封廕
張維烏程人能詩以子先貴贈尚書刑部侍郎(孫莘老/張氏十)
(咏圖/䟦)
劉餘慶以從子述貴贈殿中丞周守中以子頌貴呉琰
以子知幾貴俱贈大理丞(癸辛/襍識)
陳迪長興人以子樞貴贈尚書屯田員外郎配周氏封
德清縣君(曽南/豐集)
葛立方以子邲貴贈太師封越國公配雍氏贈陳國夫
人(陳止/齋集)
元程子淶公許子以孫郇貴贈奉直大夫(黄文/獻集)
程䋲翁以子郇貴贈奉訓大夫台州路黄岩州知州飛
騎尉追封烏程縣男配陶氏封烏程縣君
倪守真以子淵貴贈承務郎松江府判官配濮氏贈恭
人(並/上)
　張按明興以來烏程陳實以子秉中貴贈翰林編修
　(見黎淳陳/秉中墓志)又烏程呉昻以子瓊貴封承徳郎武選司
　主事(見華亭張/弼墓志)郡志闕焉無紀况前朝哉兹特搜其
　一二酌古者其廣之
盧知原法原俱以父任入官　沈詵以大父與求廕補
京秩
周淙　李浹　倪思諸子　沈作賔(俱見宋/本傳)
李澄彦頴子以廕至兵部侍郎(德清志葉/水心集)
葛邲以廕補上元丞後登第(本/傳)
俞徵以伯祖俟恩入仕(齊東/野語)
趙與訔以父希永廕調參軍(松雪/齋集)
時傑時侃時佐時行以父衍之廕入仕(合璧/事𩔖)
李仁本通直郎知南陵縣李仁方承事郎知仁和縣李
仁表迪功郎海鹽縣主簿李仁元通事郎俱太府少卿
李浹廕(葉水/心集)
趙孟頔以與訔廕補承務郎(松雪/齋集)
趙雍以孟頫廕授海州知州(文敏公/神道碑)
　
　
　
　
　
　
　
　
　
　
　
　
　
　吳興備志卷十八
欽定四庫全書
　吳興備志卷十九　　　　明　董斯張　撰
　　戰守徵第十五
黄武五年丹陽會稽吳興山冦攻沒郡縣乃分三郡要
害地置東安郡居富春以抗扼之(吳/志)
寳鼎元年冬十月永安山賊施但等聚衆数千人刼皓
庶弟永安侯謙出烏程取孫和陵上鼔吹曲蓋比至建
業衆萬餘人丁固諸葛靚逆之於牛屯大戰但等敗走
獲謙謙自殺(吳/志)
沈充之走吳興也假庾亮持節都督東征諸軍事追充
事平以功封永昌縣開國公(晉/書)
太寧二年十二月沈充故将顧颺反於武康攻燒城邑
州縣討斬之
王舒字處明成帝時将徵蘇峻出舒為外援授㑹稽内
史峻作逆假節都督行揚州刺史事時吳國内史庾氷
棄郡奔舒舒移告屬縣渡浙江遣前鋒進據無錫吳興
太守虞潭率所領屯烏包亭不敢進時暴雨大水賊管
商乘船旁出襲之潭敗還呉興于是賊轉攻呉興潭諸
軍復退賊掠東遷餘杭武康諸縣舒遣子允之以精銳
三千邀賊于武康破之賊委舟走允之收其器械進兵
助潭時賊韓晃既破宣城轉入故鄣長城允之遣朱燾
等擊之斬首千餘級納䧏二千人
孫恩之亂劉牢之率衆東討拜表輙行至呉與衛將軍
謝琰擊賊屢勝殺傷甚衆徑臨浙江進拜前將軍都督
呉郡諸軍事時謝琰屯烏程遣司馬髙素助牢之牢之
率衆軍濟浙江恩懼逃于海謝琰督呉興義興二郡軍
事討孫恩至義興斬賊許允之進討呉興賊邱尫破之
(並/上)
泰始二年春正月乙未晉安王子勛即偽位于潯陽丙
午呉郡太守顧琛吳興太守王曇生並舉兵反二月壬申
呉興太守張永右將軍東討丁亥建武將軍呉嘉公率
諸軍破賊于呉興(宋/書)
梁王清臨沂人厯南安將軍承聖末陳武帝殺太尉王
僧辯遣文帝攻僧辯壻杜龕龕告于清引兵援龕大敗
文帝于呉興追奔至晉陵時廣州刺史歐陽顔亦同清
援中更改異殺清而歸武帝(梁/書)
初杜龕恃王僧辯之勢不禮于陳覇先在呉興每以法
䋲其宗族覇先深怨之及將圖僧辯宻使兄子蒨還長
城立栅以備龕僧辯死龕據呉興拒霸先義興太守韋
載以郡應之僧辯弟僧智為呉郡太守亦據城拒守蒨
至長城收兵纔數百人龕遣其將杜泰將兵攻之數旬
不克而退覇先使周文育攻義興不利自表東討留侯
安都杜稜宿衛至義興㧞其水栅譙秦刺史徐嗣徽從
弟嗣先僧辯之甥也亡就嗣徽以州入于齊嗣徽宻結
南豫州刺史任約將兵乘虛襲建康據石頭㳺騎至闕
下侯安都閉門令城中登陴闚賊者斬及夕嗣徽等還
安都夜為戰備將旦嗣徽等又至安都出戰大破之嗣
徽等奔還石頭覇先以書諭韋載載䧏覇先引與謀議
卷甲還建康使周文育裴忌攻呉郡忌輕行夜至城下
鼔譟薄之僧智奔呉興忌入據郡及龕敗王僧智與僧
愔遂奔齊(綱目/通鑑)
陳遂興侯詳髙祖踈屬也髙祖東征杜龕詳别下安吉
原鄉故鄣三縣龕平以功授散騎侍郎假節雄信將軍
青州刺史(陳/書)
韋冲京兆人開皇中檢校括州事時呉興賊帥羅慧方
聚衆為亂攻圍烏程諸縣冲率兵擊破之封義豐縣侯
(隋/書)
輔公祏據江南李孝恭李靖討之公祏敗乗勝逐北轉
戰百餘里公祏棄城東走宿常州其將呉騷等謀執之
公祏覺之棄妻子斬闗走孝恭命騎將追之至武康擒
公祏及其偽僕射西門君儀等致麾下江南悉平是役
也李勣亦從(舊唐書李孝恭李靖李/勣三𫝊叅浙江通志)
上元元年十二月劉展將孫待封䧟湖州展以待封領
湖州事二年春待封自武康出將㑹張景超攻杭州温
晁據險擊敗之待封脫身奔烏程展死詣李藏用䧏(資/治)
(通/鑑)
　按待封他日寕死不肯附成藏用反狀可稱不逺復
　矣(元/衢)
李錡貞元中累至湖杭二州刺史遷潤州刺史兼鹽鐵
使積財進奉以結恩澤徳宗甚寵之錡恃恩驕恣遣心
腹五人為所部五州鎭將姚志安處蘓州李深處常州
趙惟忠處湖州邱自昌處杭州髙肅處睦州各有兵數
千伺察刺史動静至是錡遂稱兵置五劔分授管内鎮
將各令殺其刺史常州嚴防用客李雲計矯制稱詔討
副使斬李深𫝊檄蘓杭湖睦請仝進討是時辛秘為湖
州刺史賊黨以秘儒者甚易之秘潛募鄉閭子弟數百
人遣衙門將邱知二襲惟忠營破之知二中流矢墜馬
起而復戰斬惟忠焚其營一州遂安蘓州刺史李素為
姚志安所繫釘于船舷生致于錡未至而錡敗得免(資/治)
(通鑑參舊唐書/李錡辛秘二𫝊)
乾符五年夏四月王仙芝别将曹師雄冦湖州鎮海節
度使裴璩遣兵擊破之(資治/通鑑)
乾寕二年六月以錢鏐為浙東招討使封郡王鏐發兵
擊董昌九月昌求救于楊行宻十月行宻遣田頵安仁
義攻杭州鎮戍以救昌昌使湖州将徐淑㑹淮南将魏
約共圍嘉興鏐遣其將顧全武救嘉興破烏墩三年正
月安仁義以舟師至湖州欲渡江應董昌錢鏐遣武勇
都指揮使顧全武等守西陵仁義不能渡四年四月鏐
遣顧全武等將兵三千自海道救嘉興至城下擊淮南
兵大破之淮南將田頵屯驛亭埭全武等乘勝逐之甲
戌頵至自湖州奔還復追敗之(上/)
乾寕三年江淮巨賊張雄犯烏墩燒刼幾盡(烏青/志)
唐昭宗時韓守盛以功拜池州刺史楊行宻表徙湖州
刺史以兵䕶送而李師悅在湖州與杭州刺史錢鏐戰
不解于是蘓湖常潤亂甚(西呉/里語)
宋髙宗建炎戊申五月嘉興州軍士徐明等作亂道經
烏墩僧性寳見賊說諭之賊乃歛兵而去得免焚掠(烏/青)
(志/)
穆陵既正九五之位皇兄濟王竑出封宛陵辭不就史
丞相仝叔以其有逼近之嫌遂徙寓于霅城之西寳慶
元年乙酉正月八日含山狂士潘甫與弟壬丙率太湖
亡命數十人各以紅半袖為號乗夜踰墻而入至邸索
王聲義舉推戴王聞變易敝衣匿水櫃中久而得之擁
至州治旋徃東岳行祠取龍椅置設㕔以黄袍加之王
號泣不從脇之以兵不獲已與之約曰汝能勿傷太后
官家否衆諾遂發軍資庫出金幣楮券犒軍命守臣謝
周卿率見任及寄居立班且掲李全榜於州門聲言史
丞相私意援立等罪且稱見率精兵二十萬水陸並進
皆聳動以為山東狡謀比曉則執兵者大半皆太湖漁
人廵校司彎卒軰多識之始疑其偽王乃與羣将謀帥
州兵𠞰之其數原不滿百也潘壬竟逸去(後獲之楚/州河岸)寓
公王元春遂以輕舟告變於朝急調殿司将彭忳赴之
兵至賊已就誅矣主兵官茍統領者堅欲入城意在乘
時刼掠舟抵南闗張王祠下忽若有方巾白袍人擠之
入水於是亟聞之朝廷亦以事平俾班師焉使非有此
一城必大擾矣越一日史相遣其客余天錫來且頒宣
醫視疾之旨時王本無疾實使之自為計遂縊於州治
之便室舁歸故第治䘮始欲治䘮西余山寺其後遂藳
葬西溪焉初朝廷得報謂出山東謀史揆懼甚既而事
敗李全亦自通於朝以為初不預聞疑慮始釋遂下詔
貶王為巴陵縣公夫人吳氏賜度牒為女冠移居紹興
改湖州為安吉州王元春以告變功遂知郷郡時秀王
第十三子師彌逃難菁山園廟亦奨其能守園陵躐升
嗣襲甚者以潘閬嘗從秦王為記室有仝謀之嫌亦黜
其先賢之配焉先是天台宋濟中楫為守日更立諸坊
扁其左題曰守臣宋濟立未㡬變作或以為先䜟云(齊/東)
(野/語)
元兵入建康臨安震恐遣張濡戍獨松闗郁天興戍四
安鎮趙淮戍銀杏浦壩張世傑遣閻順進軍廣徳後閻
順戰安吉縣復取鳯平張濡部曲害元行人嚴忠範於
獨松闗執㢘希賢送臨安因免安吉縣租(宋/史)
元兵發建康叅政阿婁罕四萬户總管鄂囉齊将右軍
出四安鎮趣獨松闗遂破四安鎮正将吳明死之破獨
松闗馮驥死之張濡遁隣邑(宋/史)
至正十六年二月張士誠遣兵陥湖州路八年太祖命
元帥費子賢總管張徳守安吉築城固守士誠出兵来
攻别将廖永安與戰於太湖乘舟深入後軍不繼為所
獲士誠欲降之永安不屈遂拘囚之太祖念其守義遥
封楚國公後竟囚死二十五年十二月士誠兵㓂安吉
守将費子賢擊却之二十六年八月徐逹等受命将發
太祖問諸将曰爾等此行用師孰先常遇春對曰逐梟
者必覆其巢去䑕者必熏其穴此行當直擣姑蘇姑蘇
既破其餘諸郡可不勞而下矣太祖曰不然士誠起鹽
徒與張天騏潘元明等皆强梗之徒相為手足士誠苟
至窮蹙天騏軰懼俱斃必併力救之今不先分其勢而
遽攻姑蘓若天騏出湖州元明出杭州援兵四合難以
取勝莫若出兵先攻湖州使其疲于奔命羽翼既疲然
後移兵姑蘓取之必矣遇春猶執前議太祖作色曰湖
州失利吾自任之若先攻蘓州而失利吾不汝貸也遇
春不復敢言于是逹等率諸軍發龍江至太湖遇春擊
敗士誠兵于湖州港口禽其將尹義陳旺遂次洞庭山
進至湖州之毘山又擊敗其將石清汪海擒之張士誠
駐軍湖上不敢戰而退師至湖州之三里橋士誠兵分
三路來拒參政黄寳當南路院判陶子實當中路左丞
張天騏自當北路仝僉唐侃為後繼達進攻之遣遇春攻
寳王弼攻天騏達自中路攻子實别遣驍將王國寳率
長鎗軍直扼其城寳敗走欲入城城下釣橋已㫁不得
入復還力戰被擒并獲其元帥胡貴以下官二百餘人
天騏子實皆不敢戰歛兵而退士誠又遣司徒李伯昇
來援由荻港入城被圍伯昇及天騏閉户拒守達遣國
寳攻其南門自以大軍繼之其仝僉余得全院判張德
義及陶子實出戰復敗走士誠又遣平章朱進王晟仝
僉戴茂吕珍院判李茂及其第五子號五太子者率兵
六萬來援號三十萬屯城東之舊館築五寨自固達與
遇春湯和等分兵營于東阡鎮南姑嫂橋連築十壘以
絶舊館之援李茂唐傑王晟懼不敵皆遁去士誠壻潘
元紹時駐兵于烏鎮之東為吕珍等聲援乘夜擊之亦
遁遂填塞河港絶其糧道士誠知事急乃親率兵來援
達等與戰于皂林之外又敗之虜其戴元帥及甲士三
千餘人九月士誠復遣其仝僉徐志堅以輕舟出東阡
鎮覘我師欲攻姑嫂橋遇春遇之與戰㑹大風雨天晦
甚遇春令勇士乘剗船數百突擊之擒志堅得兵二千
餘人士誠自徐志堅敗甚懼遣其右丞徐義至舊館覘
形勢將還報遇春以兵扼其歸路義不得出乃隂遣人
約士信出兵與舊館兵合力來戰士誠又遣赤龍船親
兵援之義始得脫潘元紹率赤龍船兵屯于平望復别
乘小舟潜至烏鎮欲援舊館遇春由别港追襲之至平
望縱火焚其赤龍船軍資器械一時俱盡衆軍散走自
是舊館兵援絶饋餉不繼多出䧏者十月達以所獲將
士狥于湖州城下城中大震遇春兵攻烏鎮徐義潘元
紹及甘院判樞戰不勝退走遇春追至弁山遂攻破其
平章王晟陸寨餘軍奔入舊館之東壁其仝僉戴茂乞
䧏是夕晟亦䧏達復攻弁山水寨顧時引數舟繞士誠
兵船船上人俯視而笑時覺其懈率壯士數人躍入其
舟大呼奮擊餘舟競進薄之士誠五太子盛兵來援遇
春稍却薛顯率舟師直前奮擊衆大敗五太子及朱暹
吕珍以舊館䧏得兵六萬人遇春謂顯曰今日之戰將
軍之力居多吾固不如也五太子者士誠養子本姓梁
短小精悍能平地躍起丈餘又善没水暹珍亦善戰士
誠倚之至是皆䧏士誠為之奪氣十一月舊館㨗至父
老進賀太祖曰此民之福也自此東南可定轉輸之勞
亦可少甦矣舊館既䧏達遣馮國勝以䧏將狥湖州城
下語李伯昇出䧏伯昇在城上對曰張太尉養吾厚吾
不忍背之抽刀欲自刎為左右抱持得不死左右語之
曰援絶勢孤久困城中不如䧏伯昇俯首不能言其左
丞張天騏總管陳昧以城降伯昇遂亦降于是逹引兵
向姑蘇至南潯元帥王勝降(以上俱/平吳録)
　是役也華髙康才于光皆從(宋學/士集)
　按宋濂開平王神道碑云師攻湖州時偽丞相張士
　信悉發國中兵為援屯於舊館出我師之背王統竒
　兵由大錢港入結營東阡復出敵背則大錢港亦州
　之要害地
張士誠下湖州改元天祐以其壻潘原明為在丞鎮吳
興原明在郡以郡城廣大難守規而小之以人依橋髙
不可過馬剗而平之潘驕侈名娼数十人有蘇氏者才
色兼美酒後尋其罪斬之以金盤薦其首於客宴王師
下湖州潘伏誅臺城投其首於溷(西吳/里話)
　按平吳錄云李文忠進兵杭州平章潘原明懼遣貟
　外方彛詣軍門請納欵文忠宣上命慰諭之遣原明
　以下入朝太祖以原明全城歸附仍授平章官屬皆
　仍舊職又黄金原明傳云洪武十四年以原明署雲
　南布政事其後賜葬鍾山當王師入湖時李伯昇為
　政何闗原明宋君巷說乃爾
丁酉二月耿炳文自廣徳取長興張士誠将趙打虎以
兵三千迎戰敗之追至城西門打虎走湖州遂克長興
獲戰船三百餘艘擒士誠守将李福安達實宻等義兵
萬户蒋義率所部二百人降有儒士温祥卿者避亂挈
家來歸炳文與語竒之遂留賛軍事用其策分兵據要
害設戰具為守禦計三月改長興州為長安州立永興
翼元帥府以炳文為總兵都元帥守之五月士誠遣其
左丞潘原明元帥嚴再興入㓂屯上新橋炳文擊敗之
生擒數百人斬首甚衆原明等遁去踰四年辛丑十月
士誠復遣司徒李伯昇率衆十餘萬㓂城下城中兵僅
七千上命帳前都先鋒陳徳等率建康兵元帥華髙等
率宜興兵萬户費聚等率廣徳安吉兵徃援之比至㓂
兵夜擊營諸軍皆潰炳文嬰城固守明日遣副元帥劉
成出西門迎擊敗之敵軍下瞰城中運土石填濠隍燒
水闗攻城益急炳文晝夜應敵凡月餘既而援兵至伯
昇棄營遁甲辰九月改永興翼元帥府為永興衛親軍
指揮使司以炳文為指揮使十月士誠丞相張士信以
兵來侵炳文破之獲其元帥宋興祖士信憤怒復益兵
圍城炳文復與指揮同知費聚出戰敗之自是士誠奪
氣不敢復圗長興矣炳文守長興凡十年孤城血戰卒
保無虞其功最大丙午八月上命将伐士誠先取湖州
調炳文從事十一月湖州平(黄金開國/功臣録)
丙午秋天興右翼副元帥吳楨従大将軍逹率馬歩走
師由港口取湖州公勒竒兵出舊館扼之戰以大㨗(劉/崧)
(吳襄毅/神道碑)
辛丑嵗常遇春從上破江州冬十有一月張士誠㓂長
興命遇春徃援士誠兵敗俘殺五千餘人(宋濓開平/王神道碑)
國初偽漢陳友諒為勁敵偽呉張士誠次之呉能西擾
建業我則不敢越鄱陽而取武昌矣是時以長興侯耿
炳文守長興江隂侯吳良守江隂長興守則陸騎不能出
徽歙所以斷平江之掌股江隂守則舟師不敢窺通泰
所以扼平江之襟喉呉不我擾而陳氏㓕張氏繼之矣
(見聞/雜記)
永樂二十一年陽武侯薛祿奉命討捕湖州叛冦(楊士竒/薛公神)
(道/碑)
王晉溪在本兵時適湖州孝豐縣湯麻九反勢頗猖獗
浙江廵按御史解冕奏聞朝廷下兵部議晉溪呼賫本
人至兵部大言數之曰湯麻九不過一毛賊只消本處
差數十火夫縛之此何足奏報欲朝廷發兵殊傷國體
此御史不職即當考察論罷矣賫本人囬浙江𫝊說此
語一時皆以為湖州江南地朝廷不肯處分豈置之度
外耶倘賊勢蔓延猝不可撲滅本兵甚為失䇿賊亦偵
知此語恣意刼掠不設隄備先是户部為查錢糧差都
御史許延光在浙江晉溪即請宻勅許公討之且授以
方畧即命憲副彭姓者潜提民兵數千餘出其不意乘
夜而徃賊方擄掠回相聚酣飲兵適至即時擒斬無一
人得脫者爾時若朝廷命將遣兵彼必負固拒命淹頓
日久不但勝負未可必縱勝而兵勞財費亦已甚矣晉
溪此舉盖不煩一旅不損一財而地方尋定謀之廟堂
之上而定難于數千里之外若身履其地所謂折衝于
樽俎者非耶(四友齋叢說與石淙碑微異/攷杭志斯時無憲副彭姓者)
湖有白包巾之變妖人馬道師煽衆騙財無他志有司
捕之急適民兵三月不給糧乃相搆而亂先生馳入府
請速追原捕差因諭安亂者并散補民兵應得已而議
報諸司申檄先生力勸緩抑其辭時有欲窮詰之者先
生白當事者曰衆逞其情而隂德歸損于公公則愚矣
又白承勘者曰一字千命舉筆神知乃以前後事由徧
白諸司曰寕失不經古聖人良法于是全活甚衆(唐樞/木鍾)
(臺/集)
梅溪有江天祥之亂公私戒嚴兵無可衛調者部使及
監司議撫以托于先生先生遂入其巢諭之曰汝之仇
趙吾甚憐其情乃忿發轉仇于國法其為計左矣江曰
大人言則過乎先生曰法度乃國家法度有仇許汝自
白有司不公許汝并白有司并白而不行直咎命而已
敢與國家敵國家合四海之力如蠒絲牛毛國家法度
能治汝鮮隱國家存恤不辜之仁誰能照汝隐情吾甚
為汝憐之今為汝計莫若急卸刀備吾能保汝待以不
死江曰大人何自而來先生曰部使監司屬之來江曰
其屬之來何故先生曰亦為兵力不足江曰既不足兵
力何以謂國家能治我先生曰兵力不足者于湖于浙
言之合四海之力而于汝謂之不足耶江曰信以何術
貸我先生曰諸司不可憑只吾不欺一念可以獻信江
曰大人何以信諸司先生曰諸司圖之急乗其急而應之
即赴戎所可全信也江曰設諸兵力足以謀大人大人
何指先生曰吾安肯欺汝始唐三府謀于吾吾以急請
兵告吾幾中汝江曰公誠神人也語唐三府計已牒知
之吾謹任公進止遂撒兇防散黨與出領讞罰(上/)
浙之三司方伯王紹何天衢憲長梁材都指揮陳璠暨
仝官以書抵予請曰湖之孝豐有湯許二姓者恃險為
亂不受約束不輸賦稅潜納亡命時出殺掠人而奪其
貨財焚人室廬刼庫藏拒敵官軍有司不能制守土者
以為憂然莫敢任其事廵按監察御史解冕議曰㓂賊
奸宄為民大蠧滋不可長乃具疏以聞上命巡撫南直
𨽻都御史張津督師討之既受勅乃率三司長貳各簡
精銳分路進勦部署已定躬率大軍直臨冦境賊欲戰
不敵欲竄不能旋伏道旁延頸就縛間有奔佚山林
下令必生致之不遺寸鏃而三十年之患一旦悉平上
聞㨗嘉賞(楊一清/平冦碑)
嘉靖三十六年九月有烏鎮李道人之亂放火刼掠鎮
民逃竄兵憲天津劉公濤發兵擒之旬五而定先于二
十六年間有烏鎮西柵雙陽村李道人名松身短面黄
三鬚約年三十餘嵗來游本鎮托住鎮民沈松家設立
道塲持齋諷經自言諳曉道法呼風喚雨稱為白蓮教
主善度衆生妄刻江山水石保命長生天福印記多製
白巾為號妖言末刼之年地方大災太湖水乾五十餘
里現岀金寳不久洪水泛漲民將魚鱉從吾齋戒給與
印信白巾臨期免死使沈松與仝鎮隂陽生郭震𫝊教
煽惑人心震又言道士左手有山河右手有社稷脚底
有乾坤二字實係真命主由是四逺村愚北面受戒者
不知幾千百人因而分為大乘苦空等七十二教名色
在七十二處起兵救度十三布政司九十二億人歸我
遂有拳教李南蔣朋稱為李把縂蔣先鋒尊李道人為
師待招兵衆多一時起兵先佔湖州候各處兵到共成
大事更有嘉湖兵道水兵把縂武生毛筌及陸兵隊長
姜緯拳教髙仙秀水縣胥江叔約仝張龍等亦投李道
人為師道人言天下該換吾已各處招兵你門亦各處
招兵助我明年三月内起兵成事俱有大官筌等各歸
謡言暗地結義招兵俄有武生胡亮為筌招拉作逆言
兵馬俱齊有李道人為主各處將白巾號布分散准在
九月十四甲子日甲子時起兵攻城約于城外五里亭
取齊各分兵圍繞四門放囚刼庫云云亮知大逆佯許
潜歸宻發于劉兵憲急督把縂王彦忠千户崔丹金廷
潤鎮撫劉欽等發兵勦捕須臾毛筌髙仙姜緯受縛于
張龍樓上獲妖印一顆號布三疋白巾三頂妖書二本
一面督行湖州所領兵指揮蔡茂思千户李鉞到鎮擒
捕兵到止擒沈松一人李道人同沈林沈乾蔣朋俱各
逃脫更欲乘機作亂刼奪沈松蔣朋等遂舉火為號至
雙林朋𥪡起青旗桑四家𥪡起白旗意圖二路起兵接
應不至更聞筌等已擒隨即縁賊黨五百餘人并李南
張濟等駕船至鎮將房屋焚燒口稱隨我歸死鎮民皆
逃朋見嘉興兵至朋故身穿紅袍張青絹傘擄掠居民
駕舟前徃雙林屯住又言毛兵即來助我呉江宜興等
兵不時就到衆可安心及見官兵有旗招撫朋等𫝊令
不許聼從違者斬首然見勢孤各各先竄李南夜投唐
氏千户崔丹督兵圍捉南出拒敵殺傷兵士朱森鄔江
戮死李成王恩等南即就縳各賊旋遁雙林迤西官兵
追至西漾適與湖州兵合蔣朋等遂率衆上㟁拒敵兩
軍夾擊奔走不及就陣擒獲朋震等五十八名送道研
審得姚呉等四十六名被擄摇船當即釋放惟李南蔣
朋等十有二名從賊分有印信白布從賊梟斬餘俱不
問此誠村市一大變也嵗壬辰有以仝州白蓮黨變宻
告開府而沈公率以善巧黙散之為德厚矣適見舊案
節録以為白蓮村社之戒(見只/編)
霅川自唐末五代以來不經兵火此非天幸盖其地險
可守者二十不當孔道非必争之地一也陂澤瀰望塗
泥沮洳舟車皆阻二也環城無駐足之地難下寨難施
砲架難用綽路馬難推鵝車洞車雲梯之屬三也城外
居民屋宇不過數十家臨時拆毁容易四也地薄數尺
即水不可穿穴地道五也塘路多有水港間㫁六也陸
行不可並馬七也城上非沙難頺八也舟楫輕㨗人人
能投水九也油泥可用澆潑塘路及近城去處去一二
尺乾土以油泥實之油泥厚尺許非一兩月不能實馬
與人踏踐無不蹶䧟十也釘樁犬牙相錯多下暗樁舟
載稍重則為暗樁所礙舟稍大則不能入樁進退不可
十一也茭葑堆積以覆陷穽誘之陷沒放水浸田使不
可行十二也城中多大家有資力可召募群不逞羣不
逞為官收拾既可免竊發又多趫勇可用十三也去山
逺無以髙臨下之勢十四也水流不湍峻不可引以灌
城十五也敵竒正兵不敢來不過偏師到此已是冬末
春初不能久留十六也兩溪灌注無渴乏之患十七也
家家近水火攻易救十八也西南北水面濶雖閉門久
氣不欎壅不致生病十九也有魚蝦螺蜆菰茭鳬茈藕
根可以助食二十也大凡守城須先逺守城外險處南
門陸路當守何山嶺水路當守衡山東門當守舊館昇
山水路當守河口毘山青塘門西門當守法華仁王山
路水路當守永夀北門水路當守大錢等處險不能拒
然後退而守城盡拆橋梁輦去䂖(若不輦去/彼作砲用)環城港㲼
皆施樁陸路當掘坑用油泥茭葑暗施鐵蒺藜苦竹槍
使之川陸無路舟馬皆不可近城先之以守遠險次之
以守近險然後守城是三重城也又守處在逺城中人
少驚恐人心自安敵至則又當撓之或刼其火頭輜重
或夜刼其寨敵睡重易刼或放火或决水或出竒兵于
其後及其左右近城村落隔水抄掠亦難不過一月乏
食遁矣然而尾而襲之常逺而勿迫自然陷溺非惟可
保性命亦且立峻功矣然必人心一部分定號令明斥
堠逺賞罰信權出于一勿有二三禁虛驚禁妄言禁喧
笑主謀者不怯畏處之恬然雖破城猶可巷戰死鬬也
若其積糧積薪及守城噐具自有常度不必詳述至于
臨時機變隨機而應又難預言(經鋤堂/襍志)
吾郡武備自漢而下或設營以團練或保伍以從戎其
制雖不可攷而都督之設䕶軍之名建威將軍之立晉
王獻之宋謝莊何戢梁信都遵皆嘗以前官帥湖軍平
内難矣而蘓峻之逼遷天子也虞潭得起兵于三呉折
衝禦侮之士見于史書者炳炳有謂湖兵不亞闗中之
語矣降至于唐無聞焉盖其始有府兵而天下無兵其
既也有藩鎭之强而李師悅無取兵之策故也錢鏐始
重其地以錢偡為節度使鎮之制兩廂設禁衞宋設禁
軍營有四元平江南以禁廂八營并為四領以録事司
𨽻江浙行省自宋至元將之設有專官兵屯之數有定
額而教閱不嫻講武無地食粟而已偽呉罷録事司以
禁廂分屬二縣(烏程/歸安)我師克長興置元帥府士誠改千
户所移于郡操兵二百八十八人運兵六百二十七人
屯兵五百二(俱舊/額)新附者殆不可計居之以官房優之
以廪餼弛之以差徭今之馭將可謂渥以殊禮矣而卒
流于將驕卒惰何哉亦曰教之不素耳嘗試籌之郡西
南多山且平衍可以弓亦可以騎東北多水可以舟當
春夏水盛以具區為江漢之境(或以附近碧浪/湖一帯亦可)聫以大
艦其戰也以水教秋冬移之廣苕(或以附近弁/山一帯亦可)示之陣
教之騎二法行又選以民兵夾以軍伍厚優恤濃賞勞
水戰三日則休之日以十陸戰三日則休之日以七其
當戰也號令必嚴賞罰必信器械必精甲胄必鮮坐作
進退必齊以一起伏合散必舒以徐夫然後可兵可民
可吏可將可川陸可水火持此豫教之衆以備不虞而
武事立(王道隆/野史)
　
　
　
　
　
　
　
　
　吳興備志卷十九
欽定四庫全書
　吳興備志卷二十　　　　明　董斯張　撰
　　賑恤徵第十六
漢陽嘉二年春二月甲申詔以吳郡饑荒貸人種糧(後/漢)
(書/)
吳赤烏十三年秋八月故鄣寧國諸山崩鴻水溢詔原
逋責給貸種食(吳/志)
晉咸安二年三吳大旱人多餓死詔所在賑給(晉/書)
宋泰始二年曲赦吳吳興義興晉陵四郡(宋/書)
元嘉七年吳興晉陵義興大水遣使廵行賑恤
十二年六月丹陽淮南吳興義興大水京邑乘船己酉
以徐豫南兖三州㑹稽宣城二郡米数百萬斛賜五郡
遭水民
孝武孝建二年秋八月三吳民饑詔所在賑貸
大明元年五月吳興大水人饑乙夘遣使開倉賑恤
廢帝永光元年八月丙戌原除吳吳興義興郡大明八
年以前逋租(並/上)
齊建元六年九月辛丑詔二吳義興三郡遭水减今年
田租(南齊/書)
永明五年八月乙亥詔今夏雨水吳興義興二郡田農
多傷詳蠲租調
永明六年八月乙夘詔吳興義興二郡水潦被水之鄉
賜痼疾篤癃口二斛老疾二斛小口五斗
永明八年詔吳興水淹過度開所在倉賑賜
永明九年都下大水吳興偏劇竟陵王子良開倉賑救
貧病不能立者於第北立廨收養給衣及藥(並/上)
太和二年六月戊寅蘇湖二州水賑米二十二萬石以
本州常平義倉斛斗給(舊唐/書)
宋太平興國六年四月丙戌罷湖州織羅放女工(通/鑑)
皇祐四年二月庚子蠲湖州民所貸官米(上/)
嘉祐六年秋七月詔賑恤浙江灾(宋/史)
政和七年詔罷浙江花石綱(宋/史)
建中靖國元年自七月雨至於十月蘇湖秀三州水賑
之
紹興二十三年湖秀二州大水賑之
紹興二十八年九月癸(闕/)蠲平江紹興湖州被水民逋
賦
紹興二十九年湖秀諸州饑賑之
紹興三十一年正月丁亥免湖州増丁所輸絹
孝宗時湖州安吉夏租繭絲之征既輸細絲又輸細綾
又輸細絹御史謝諤請蠲其一從之(楊誠齋謝昌/國神道碑)
慶元元年正月乙巳蠲嚴台湖三州貧民身丁折帛錢
一年九月己酉蠲嚴台湖三州被灾民丁絹(宋/史)
紹定六年詔兩浙轉運司臨安府嘉興府安吉州竹木
之徵再蠲三月(續文獻/通考)
寳祐三年二月都省言臨安安吉嘉興屬縣水澇溺死
頗衆詔各部守臣給錢埋瘞時馬光祖知榮王與苪府
有積粟三徃見之王以他辭光祖乃臥於客次王不得
已見焉光祖厲聲曰天下誰不知儲君為大王子今民
饑欲死不以此時收人心乎王以廩虚辭光祖探懷中
出片紙曰某荘某倉若干王語塞遂許以三十萬光祖
遣吏分給活饑民甚衆
景定二年九月辛酉詔湖秀二郡水灾令其亟勸分監
司申嚴荒政
景定三年二月丁亥朔臨安安吉嘉興屬邑水民溺死
甚衆詔守臣給槥瘞之(並/上)
咸淳六年閏十月己酉安吉州水免公田稅四萬四千
八十石(宋通/鑑)
徳祐元年十一月賜長興武康縣民錢并免今年田租
(宋/史)
元至元二十五年夏四月癸酉尚書省臣言杭蘇湖秀
四州大水民鬻妻女易食請輟上供米二十萬石審其
貧者賑之帝是其言(元/史)
大徳六年六月杭嘉湖等路饑賑糧二十五萬一千餘
石(續文獻/通考)
天厯二年江浙行省言常州湖州諸路饑民當賑糧一
十四萬三千餘石從之(續文獻/通考)
至順元年江浙大水民饑詔行省以入粟補官鈔三千
錠及勸出粟十萬石賑之
至順二年湖州安吉太湖溢漂民居二千八百九十户
溺死一百五十七人命江浙行省賑恤之
中統二十四年正月蘇湖常秀四州俱饑十二月免浙
江魚課三千錠聽民自漁
至正元年以兩浙水灾免嵗辦餘鹽三萬引(並/上)
洪武二年十二月賑應天杭湖蘇松諸郡貧民人給米
一石棉布一匹(松江/新志)
　厲子温青田人國初以明經擢監察御史洪武癸丑
　命踏湖州水荒以實復命上曰先曰無爾獨曰有莫
　不知所以者乎對曰天知地知臣知君獨不知帝忿
　其言不遜斬之後果如其言因榜書於午門曰豪傑
　御史厲子温(括倉/彚紀)
洪武戊午八月詔免長興安吉兩縣今年秋糧(通/紀)
洪武庚申春三月减蘇州松江嘉興湖州四府稅額先
是張士誠竊據其地而蘇州尤稱富庶徐逹常遇春等
統精兵二十萬攻之数年始下太祖怒其附㓂持城不
降乃取諸豪族租簿俾有司加稅故蘇賦特重而松江
嘉湖次之葢以懲一時云至是命户部裁其額凡一畆
科七斗五升至四斗五升者减十之二四斗三升至三
斗六升者止徵三斗若五升以下仍舊(上/)
永樂二年六月命太子少師姚廣孝徃蘇湖等府賑濟
(資治/通鑑)
永樂二年十一月以蘇松杭嘉湖等府水灾蠲其今年
糧六十萬九千九百餘石(松江/新志)
永樂三年浙西大水右僉都御史象山俞士吉與户部
尚書夏原吉通政趙居任大理少理袁復奉勅徃治兼
督農務時湖州被灾尤極虧糧五六十萬仝事者以所
虧之数反十倍於所輸欲損其数以上士吉力争曰欺
君病民吾不忍為也雖重得罪吾自任之竟以實聞上
允納悉蠲其輸仍刺發廩賑之民頼以蘇(寧波/府志)
四年九月賑蘇松常杭嘉湖六府流徙復業民户十二
萬二千九百有竒給粟十五萬七千二百石有竒(松江/新志)
永樂九年湖州府無徵糧米十七萬二千四百餘石所
司一㮣催徵民日逃亡浙江按察司周新奏乞遣官覆
驗上即命户部覈實蠲免(䨇槐/嵗鈔)
十二年十一月蠲蘇松嘉湖杭五府水灾田租四十七
萬九千七百餘石初有司請减半徵之上謂户部尚書
夏原吉等曰民田被水無收未有以賑之又可徵稅耶
悉蠲之(松江/新志)
　
　
　
　吳興備志卷二十
欽定四庫全書
　吳興偹志卷二十一　　　明　董斯張　撰
　　祥孽徵第十七
晉元帝永昌二年五月吳興大水(晉/書)
　按元帝紀永昌止元年乃一書自相背而來書稱二
　年者亦不一(元/衢)
明帝太寧元年五月吳興大水(宋/書)
成帝咸和四年七月吳興大水(晉/書)
咸康二年四月戊午甘露降吳興武康縣庚申又降武
康(宋/書)
廢帝太和中烏程閣下生蓮花(萬嵗/厯)
　掌故誤以為唐太和詳匡籍譌
安帝元興元年七月大饑人相食吳郡吳興户口減半
又流奔而西者萬計(晉/書)
宋元嘉三年閏正月己丑甘露降吳興烏程太守王韶
之以聞(宋/書)
元嘉十三年二月甘露降吳興武康董道益家園樹
元嘉十九年二十年白龜兩見於吳興
元嘉二十年七月吳興郡後池芙蓉二花一蒂太守孔
山士以聞
大明五年四月辛亥甘露降吳興安吉太守厯陽王子
頊以聞
大明七年春太湖邊忽多䑕其年夏水至悉變成鯉魚
民人一日取轉得三五十斛明年大饑
大明七年十二月辛丑朔甘露降吳興烏程令茍卞之
以聞
太始二年九月壬寅白烏降吳興烏程太守郄顒以獻
明帝泰始中吳興東遷沈法符家雞有四距
泰始六年九月己巳八眼龜見吳興故鄣太守禇淵以
獻
孝建三年七月庚午嘉禾生武康縣
後廢帝元徽四年十一月乙巳吳興烏程余山道人慧
獲蒼玉璧太守蕭惠開以獻
昇明二年十一月甘露降吳興卞山太守王涣以聞(並/上)
齊建元二年吳興大水故鄣縣楓樹連理兩株相去七
尺大八圍去地一丈仍相合為樹冺如一木(南齊/書)
永明元年武康民沈崇家石榴連理太守楊文崇以聞
永明二年七月烏程縣陳文則家槿樹連理
永明五年夏吳興水雨傷稼
吳興東遷民吳休家女人雙生二兒胷以下臍以上合
葢人疴也
永明六年吳興大水(並/上)
梁中大通三年吳興野榖櫓生布滿山澤百姓獲利(梁/書)
唐太和五年六月辛夘蘇杭湖水害稼(舊唐/書)
太和七年十月辛酉潤常蘇湖四州水害稼
開成三年夏蘇湖二州水溢入城(並/上)
乾符五年黄巢破宣州以清明前二日入長城居民
匿山谷間避之幸脱禍因以清明後補節一日相慶
(長興/志)
天祐二年冬十月有獸入吳興一角麟趾(吳越/偹史)
宋熈寧八年長興旱太湖水退數里見古街衢井竈焉
(長興/志)
元祐四年夏兩浙旱(文獻/通考)
元祐五年浙西水六年兩浙水(宋/史)
大觀元年十月蘇湖水災(並/上)
政和五年八月蘇湖水災
紹興六年湖秀海風害民田
紹興三十二年六月浙西大霖雨
談庚安吉布衣也紹興中言本邑去秋園𤓰並蒂合而
為一此皇帝孝治天下故見祥瑞以昭天意(氏族/大全)
隆興元年秋湖州螟為榖災
隆興二年七月蘇湖大水
乾道元年春湖秀大饑殍徙者不可勝計州縣為糜食
之
乾道六年冬湖秀饑
乾道十一年江東浙西諸州水
淳熈八年七月不雨至於十一月湖常旱(並/上)
開禧二年四月長興地生毛状如馬鬣或蒼或赤或白
濵湖皆有之長數寸焚之臭如燎毛(西吳/里語)
開禧三年夏秋久旱大蝗羣飛蔽天先是浙西郡縣首
種不入或種荳粟皆既於蝗時韓侂胄開邉兵連禍結
故有此孽(文獻/通考)
嘉泰二年正月二十二日午刻有村媪擕㓜稚百十成
羣驚走聲言有盗捕嬰兒祭江閧然𫝊播泛湖入山藏
避宰尉禁約方止(長興/志)
嘉泰二年浙西大蝗若煙霧蔽天其墮亘十餘里(宋/史)
嘉定七年六月浙郡蝗
嘉定十一年六月浙西大霖雨
開慶十年八月安吉武康水
淳祐二年六月盛夏積雨浙右大水(並/上)
咸淳十年八月癸丑大霖雨天目山崩水湧流安吉臨
安餘杭民溺死者無算(武林/紀事)
元世祖中統二十五年三月湖秀水壞田稼(元/史)
中統二十九年六月湖州路水(並/上)
大徳四年秋両浙饑(函/史)
趙子昻别業在徳清龍洞山元大徳庚子嵗紫芝生其
游亭戴表元為記(剡源/集)
成宗元貞元年五月湖州烏程縣水
二年湖州嘉興路饑(並/上)
天厯二年冬大雨雪太湖氷厚數尺人履氷上如平地
(研北/襍志)
景泰五年郡大水饑御製城隍廟祭文命巡撫尚書孫
原貞祀(勞/志)
成化九年二月甘露降東林里人陳政家庭樹越旬始
晞(東林/山志)
嘉靖二十四年旱太湖水縮民有得軒轅鏡於其㟁者
(長興/志)
嘉靖三十二年六月初十日鄉中羣小兒驚走入市言
有捕嬰童祭江者有司禁之乃止(上/)
隆慶四年八月浙江湖州山崩成湖(續文獻/通考)
　
　
　
　
　
　
　
　
　
　
　
　吴興偹志卷二十一
欽定四庫全書
　吳興偹志卷二十二　　　明　董斯張　撰
　　經籍徴第十八(寓公著述附/)
吳太常姚信集二卷又周易註十卷昕天論一卷士緯
二卷(隋經/籍志)
晉征西主籍邱道䕶集五卷
沙門支曇諦集六卷
松陽令鈕滔母孫瓊集二卷
吳興孝亷鈕滔集五卷
益陽令吳商集五卷又襍禮義十一卷禮答難十二卷
襍議十二卷又禮誡襍記故事十三卷䘮襍事二十卷
吳興太守沈充集十卷(並/上)
陸修靜道德經新說一卷(髙似孫/子畧)
征虜将軍沈林子集十卷(隋經/籍志)
給事中邱淵之集七卷(太平/御覽)
金紫光祿大夫沈演之集十卷
侍中沈懐文集十二卷又隋王入沔記十卷
南陽太守沈亮集七卷(並/上)
南越志七卷武康令吳興沈懷逺撰此五嶺諸書之最
在前者也懷逺懷充之弟見宋書(書錄/解題)
司徒左長史沈勃集五卷(隋經/籍志)
太子舍人沈麟士集六卷又經傳義疏一卷
國子博士邱遲集十卷又集鈔四十卷
吳興孝亷劉氏集九卷(並/上)
特進沈約宋書一百卷齊記二十卷注梁武帝連珠一
卷諡例十卷子鈔六卷襍鈔十卷珠叢一卷袖中畧記
三卷袖中畧集三卷宋世文章志二卷梁新官品十六
卷梁儀注十卷又俗說一卷襍記二卷四聲四卷(隋/經)
(籍/志)
奉朝請吳均集二十卷注後漢書九十卷齊春秋三十
卷廟記十卷十二洲記十六卷吳郡錢塘先賢傳五卷
續文說五卷續齊諧記二卷
黄門郎沈璇集爾雅誌十卷
揚州從事太史叔明孝經義一卷孝經發題四卷論語
集解十卷
後梁散騎常侍沈君攸集十三卷
陳後主集十三卷
沈后集十卷
國子博士沈文阿春秋左氏經傳義畧二十五卷䘮服
經傳義疏四卷䘮服發題四卷經典大義十二卷經典
𤣥儒大義序錄二卷
姚察文集三十卷文章始一卷梁書帝紀七卷
沈炯前集七卷後集十三卷
後周散騎常侍沈重樂律義四卷鐘律五卷
姚僧垣集騐方十卷(並/上)
姚朂起予集四十卷(舊唐/書)
姚最梁後畧十卷本草音義三卷續畵品一卷述系傳
一卷(上/)
　最又有序行記十卷述行記十卷見經籍志
徐堅集三十卷又註史記一百三十卷晉書一百一十
卷大隱書三卷(舊唐/書)
姚思亷梁書五十六卷陳書三十六卷
邱光庭兼明書十二卷規書一卷康教論一卷海潮論
一卷海潮記一卷名賢姓氏相仝錄一卷
陸羽警年十卷窮神記十卷茶記一卷教坊錄一卷
沈既濟選舉志三卷江淮記亂一卷建中實錄十五卷
陸龜䝉詩編十卷又賦六卷
沈光集十五卷
沈顔陵陽集五卷聱書十卷解聱十五卷
沈亞之集十卷(晁氏讀/書志)
吳興襍錄七卷唐湖州刺史張文規撰文規張薦之後
彦逺之父其為郡在會昌二年(文獻/通考)
宋璲苕川總載集十卷(宋經/籍志)
宋璲吳興人物志十卷璲字勝之烏程人(唐藝/文志)
詩式五卷詩議一卷唐長城皎然清晝撰(髙僧/傳)
張光安陸集一百卷(癸辛/襍志)
朱臨春秋統例二十卷春秋私記一卷春秋外傳十卷
朱服文集十三卷校定六韜六卷校定孫子三卷校定
司馬法三卷校定吳子二卷校定三畧三卷國子監文
費令式一卷
俞汝尚溪堂集四卷
盧秉文集十卷又奏議三十卷
萍洲可談二卷吳興朱彧無或撰
春秋通訓十六卷五禮例宗共十卷直秘閣張大亨嘉
父撰(文獻/通考)
朱肱内外二景圖三卷大隱翁酒經一卷
南陽活人書二十卷朱肱撰(並/上)
吳興統記十卷攝湖州長史左文質撰分門别𩔖古事
頗詳序稱甲辰嵗者本朝景德元年也
南紀序五卷知漢陽軍于霆教授施士衡編
何薳春渚紀聞十三卷
孔子編年五卷新安胡仔元任撰其父舜陟命仔采摭
經傳為之(書錄/解題)
葉清臣春秋纂𩔖十卷(上/)
石茂良靖康錄一卷
朱勝非奏議十五卷
葉夢得春秋讞三十卷春秋考三十卷春秋傳二十卷
石林春秋八卷春秋指要總例二卷論語釋言十卷孟
子道義二卷石林集一百卷又建康集八卷金石𩔖考
若干卷(宋經/籍志)
石林書傳十卷葉夢得撰少藴博極羣書强記絶人書
與春秋之學視諸儒最精(書錄/解題)
老子解二卷石林詞一卷維揚過江錄一卷俱葉夢得
撰(文獻/通考)
葉石林上元古跡(客座/贅語)
沈琯南歸錄一卷(文獻/通考)
陳都官集三十卷陳舜俞撰(上/)
葛立方韻語陽秋三十卷歸愚集二十卷又歸愚詞一
本
信齋詞一卷葛郯謙問撰
劉行簡詞一卷劉一止撰嘗為曉行詞盛傳於京師號
劉曉行(並/上)
劉一止苕溪集五十卷(宋經/籍志)
劉寧止教忠堂類藁十卷
葛邲文詞集二百卷詞業五十卷
葛郛載德詩四卷
朱勝非行状一卷劉岑撰
朱勝非年表一卷勝非孫昱著
倪思易訓三十卷中庸集議一卷論語義證二十卷合
宫嚴父書一卷北征錄七卷(並/上)
齊齋䑓諫論二卷尚書霅川倪思正父撰(書錄/解題)
張有五聲韻譜一卷比常韻無悞(學古/編)
却掃編三卷徐度撰(文獻/通考)
建炎以來繫年要記二百卷工部侍郎李心傳微之撰
葢與李巽岩長編相續亦嘗自隆興後相繼為之會蜀
亂散失不可復得(文獻/通考)
建炎以來朝野甲乙集共四十卷李心傳撰上自帝系
帝徳朝政國典下及見聞瑣碎皆錄之葢南渡以來野
史之最詳者(上/)
孝宗要錄初草二十卷李心𫝊撰(經籍/志)
春秋考義十二卷舊聞証誤十五卷俱李心傳撰
西陲泰定録九十卷李心傳撰
丁丑三禮辨中興藝文志李心傳撰(並/上)
晦菴語録四十六卷著作佐郎陵陽李道傳貫之裒
晦翁門人廖德明子晦而下三十二家刻之九江(文/獻)
(通/考)
晦菴續錄四十六卷李太史之弟樞宻性傳成之又得
黄幹直卿而下四十一家及前録所無者刻之
臨安志十五卷府帥吳興周淙彦廣撰(並/上)
施宿大觀法帖總釋二卷又石鼔音一卷(宋經/籍志)
沈樞通鑑總𩔖二十卷宜林集三十卷(上/)
沈詵東溪集二卷(見勞/志)
沈該神宗寳訓一百卷翰林學士年表一卷陰符經注
一卷(上/)
程大昌集二十卷禹貢論五十二篇别有演繁露十四
卷又六卷攷古編十六卷易原雍錄各十卷易老通言
十卷(文獻/通考)
北邊偹對六卷程大昌撰(上/)
參政章良能有嘉林集百卷(癸辛/襍識)
劉光祖後溪集若干卷
倪恕安陸酬唱集六卷
莫君陳月河所聞一卷
談氏家傳一卷談鑰撰
沈复四益齋集若干卷(見眞西/山集)
晦岩集十二卷秘書丞沈清臣正卿撰
錢几集二卷(長興/志)
周頡適菴集一百卷(上/)
朱煥文北山藳若干卷(安吉/志)
王洋東牟集二十九卷
李迎遺藳一卷
牟子才内制五卷外制三卷奏議二十卷經筵講義五
卷口義二卷故事二卷偹邊三䇿
近世厚徳錄四卷百鍊真隱李元綱國紀編沈濬道原
為作序(文獻/通考)
姜䕫讀書譜一卷白石叢槀十卷絳帖評二十卷集古
印譜十卷
林洪字龍文德清柯山人有山家清供一卷(說/郛)
陳振孫書錄解題聚其家藏之書而評之
　振孫號直齋吳興人見文獻通考發端
韋居聽輿一卷宋陳(闕/)直齋之子霅川人(說/郛)
　衢按直齋有子名造見齊東野語不知即此人否
稿簡贅筆二卷承議郎章淵撰淵字伯深援之孫
襄陽志四十卷宋郡守朐山髙䕫命教授吳興劉宗幕
官上蔡任□編纂為書詳偹志之佳者(文獻/通考)
昭明太子事實二卷知池州趙彦博富文編昭明廟食
于池元祐賜額曰文孝(書録觧題人/彦博武康)
髙斯得徽宗長編孝宗實錄若干卷刋正杜佑通典若
干卷(續文獻/通考)
恥堂集詩膚說儀禮合抄増損俱髙斯得撰
䝉古偹錄一卷宋孟珙撰(説/郛)
閑治靜本論五卷将論五卷知樞宻院廣陵張岩肖翁
撰(書錄/解題)
　岩雖匪人然其才亦有可取惜不善用耳(岩寓/吳興)
程公許著塵缶文集内制外制奏議奉常議掖垣繳奏
金華講義共若干卷
寓山集三十卷吳興沈作喆明逺撰丞相該之姪紹興
五年進士改官為江西運官常為悲扇工詩忤魏良臣
陷以深文奪三官(文獻/通考)
仝菴集一卷吳興施士衡德求撰嘗試中教官為宣州
簽幕坐廢雖牽復仕竟不進(上/)
宋釋贊寧鷲嶺聖賢錄一百卷宋髙僧傳三十卷僧史
畧三卷要言一卷筍譜一卷傳載八卷(宋經/籍志)
元姚子敬選古今樂府一卷以夏英公喜遷鶯宫詞為
冠(升菴/詞品)
王子中掛蓑吟三卷(勞/志)
周宻有浩然齋日鈔(見本草/綱目)絶妙好詞(見樂府/指迷)雲煙過
眼錄(見秘/笈)客談(見歴代/小史)
衛富益著四書考証易經雜說讀史纂要怡情録共若
干卷
王方叔有第一山人集(松雪/齋集)
宇文公諒著折桂集觀光集辟水集以齋書藁玉堂漫
藁越中行藁共若干卷(元/史)
程郇栁軒退藁十卷(上/)
陳繹曾古文矜式二卷
　衢按繹曾又有翰林要訣見弇州法書苑
趙孟頫印史二卷演琴賦一卷(續文獻/通考)
夏文彦字士良吳興人著圖繪寳鑑若干卷
吳興志二十卷樞宻院編修郡人談鑰元時撰嘉泰元
年也其為草未得為盡善(並/上)
吳惟信字仲孚吳興人有菊潭集(癸辛/襍識)
龎隆石舟詩話二卷篷忩吟藁一卷(龎氏/家乘)
周禮集說十卷吳興前溪陳友仁君復撰
陸崑吳興名賢錄若干卷王道隆吳興名賢續錄六卷
道隆又有苕霅野史若干卷(經籍/志)
嚴震直流芳錄三卷
長洲陳頎景泰間分教湖州嘗取舊志編輯成書成化
八年潯陽勞鉞廷器守湖與儒士張淵朝夕討論重加
增補得二十二卷(見彭華夏時/正勞志序)
臧衍字有原與定山莊孔𤾉交著長興縣志
閔珪莊懿公集十卷
孫一元太白山人漫藁若干卷
施侃菁陽集四卷
凌震練溪集四卷
施峻璉川詩集八卷文集六卷
潘季馴留餘堂集十二卷河防一覽若干卷
施儒西亭集十二卷
沈節甫太僕主人集十六卷
錢鎮淡菴集五十卷
沈桐觀頤集二十卷
劉麟南坦集十二卷(國史經/籍志)
　閔元衢輯南坦未刻藁藏於家
唐樞木鍾臺集三十二卷
駱文盛兩溪集七卷
董份泌園集三十二卷史記評鈔四十卷漢書評鈔四
十卷後漢書評鈔二十卷
茅坤鹿門集四十六卷史記鈔若干卷漢書鈔若干卷
五代史鈔二十卷唐宋八大家文鈔一百四十四卷浙
直分署紀事本末二卷
顧應祥崇雅堂集十四卷讀易愚得一卷惜隂錄十二
卷授時厯法撮要一卷勾股筭術一卷測圓筭術四卷
弧矢筭術一卷歸田詩四卷人代紀畧四卷
閔如霖午塘集十六卷
蔡汝楠自知堂集二十四卷五經劄記若干卷
徐中行天目集二十一卷
陳良謨見聞紀訓二卷
徐獻忠掌故集十七卷樂府原十五卷
王豫隨槎集四卷四書識大錄若干卷
朱長春甲集五十二卷乙集若干卷管子𣙜二十四卷
許孚遠敬和堂集十卷學庸論語述五卷
趙金淮獻集三卷浮休集一卷醫學經畧十畧
吳惟嶽海岱集四卷天目山房歳編二十八卷
董道醇黄門集一卷韓文評抄二十卷
董嗣成青棠集十卷光祿遺編四卷
慎䝉文則大成二十二卷名山記十六卷
陳深十三經解話若干卷諸子品節若干卷諸史品節
若干卷
凌約言鳯笙閣簡抄四卷
凌廸知萬姓統譜一百五十卷文林綺繡二十卷名世
𩔖苑四十卷國朝名公翰藻五十二卷
凌稚隆史記評林一百三十卷漢書評林一百卷左傳
評註測義若干卷
姚翼海屋集十四卷家規通俗編十二卷
陳霆水南集續集雨山墨談唐餘紀傳緑鄉筆林水南
閒居錄宣靖偹史渚山堂詩話詞話山堂瑣語仙潭志
共一百餘卷
吳興王雨舟濟人物髙逺刻意詩詞其所著有宫詞一
卷有水南詞一卷有谷應集有鐵老吟餘其宫詞尤藴
藉可喜(夷白齋/詩話)
　濟倅横州采其風土物宜與域中異者為書二卷曰
　君子堂日詢手鏡載國朝典故劉清惠為作墓誌
　(元/衢)
李樂見聞雜記十卷烏青志若干卷
臧懋修負苞堂集八卷古詩所五十六卷唐詩所四十
七卷
茅翁積芸暉館集十二卷
茅國績菽園集二十卷
鄭明選侯升集四十卷
嵇元夫白鶴園集若干卷
吳夢𤾉射堂詩鈔十四卷
横塘集二卷屠隆寓湖著
范汭湛園集四卷
謝肇淛下菰集六卷又吳興友乘見曹能始石倉二藁
朱國楨湧幢小品三十二卷
　又著國朝史㮣晩年精神所注事核而賅留資貽後
　僅劂其半識者有散佚之虞焉門人閔元衢識
沈演止止齋集七十卷
茅瑞徴澹樸齋初集十七卷禹貢滙疏十三卷
閔夢得宦牒辜功十二卷
駱從宇淡然齋存藁六卷
　
　
　
　
　
　
　
　
　吴興偹志卷二十二
欽定四庫全書
　吳興偹志卷二十三　　　明　董斯張　撰
　　遺書徴第十九
　記吳興始韋曜氏談鑰志所載僅一則耳踵起數十
　家都已佚顔魯公地記錄集中幸不冺冺焉張𤣥之
　山墟名吳均入東地舊志猶存一二謙之記散見藝
　文𩔖聚初學記太平御覽後漢書注談鑰志說郛諸
　書余取錄之庶嘗鼎一臠耳儻有藏諸書之全者乎
　慰我□飢
　山謙之吳興記(二十一則/)
　謙之棘陽令好學多著述又有南徐州記丹陽記宋
　書載隋經籍志及沈約自叙
郡廨署舊在烏程縣治
烏程縣有穴圓三丈内轉寛大有鐘乳云通包山
烏程縣南百里有桐墟又百五十里有栁墟又有栁河
烏程縣東南三十里有桑墟
九乳山在烏程縣西南三十一里有九峯如乳狀
石城山在烏程縣西三十里昔烏程人嚴白虎于此壘
石為城與吕䝉戰
卞山峻極非清秋爽月不見其巔盖雲霧常封耳
卞山洞中有石如玉人謂之瑤琨石
卞山有項王走馬埒洗馬池
卞山有項王繫馬樹石間有項王馬蹄
吳興本無楊梅太史慈𦵏卞山三州來祭越有楊梅因
種號卞山楊梅
　按容齋三筆云孫權使慈為建昌都尉𦵏於新吳今
　洪府奉新縣也邑中立廟敬事乾道中封靈惠侯似
　與此左然名士爭借為重其墓兩處載之恒也或墓
　原在弁山而于彼靈應因廟而遂以墓附會耶(元/衢)
吳景帝鈕皇后父𦵏卞山令百姓兼丁三千人開之
　按吳志孫休薨諡景皇帝夫人朱據女休即阼立為
　皇后休卒尊為皇太后别無鈕皇后但顔魯公石柱
　記烏程縣有吳景帝鈕皇后陵而此記陵墓無之未
　知何據(談/志)
東遷縣有孺子山徐孺子入吳哭友人嘗登之因以為
名
闞山以其山峯在闞神祠南盖吳丞相闞澤所居也烏
山烏巾居此故也
含山在縣東南一百八里震澤東望蒼然茭葦煙蔚之
中髙邱卓然因以名焉
烏程有梅墟梅林梅亭
衡山一名横山
車溪出美魚
烏程溫山出御荈(荈勞與/談作芹)
烏程縣北壟山有紫石英甚光明但小黑其山東臨大
谿西帯長瀆
烏程縣西北有項籍祠興平二年太守許貢奏分縣為
永安縣
　
　
　
　
　
　
　
　
　
　
　
　
　
　
　
　吴興偹志卷二十三
欽定四庫全書
　吳興偹志卷二十四　　　明　董斯張　撰
　　金石徵第二十(凡郡人墓志附/)
烏程禪幽寺有式道人碑(南宋時/見談志)
德清大中乾元寺釋伽寳殿四字梁武帝書大中乾元
之寺六字唐栁公權書(談/志)
天目紫陽觀梁昭明太子勒碑記(勞/志)
陳始興昭烈王碑沈烱撰(藝文/𩔖聚)
陳新蔡王墓志沈志道撰(吳興/叢錄)
報徳寺在長興五峯山有陳博士虞寄碑(勞/志)
陳吳興郡廬陵王德政碑江總撰(藝文/𩔖聚)
沈傅師墓志姪堯章書(鄭樵金/石畧)
羅池廟碑記韓愈撰沈𫝊師書(趙明誠/金石錄)
栁州井銘栁宗元撰䝉泉詩宇文鼎撰俱沈傅師書
西臺舍人贈泗州刺史徐府君碑張說撰(文苑/英華)
天下放生池碑在魯公祠唐肅宗御書題額銀青光祿
大夫使持節昇州諸州軍事昇州刺史充浙西節度使
兼江寧軍使柱國丹陽縣開國侯臣顔真卿撰并書大
厯八年于州駱駝橋北建(談/志)
白蘋亭記在墨妙亭唐殿中侍御史内供奉李直方撰
前太僕寺主簿史鎬書并篆額後䟦元和元年夏節度
判官侍御史王澹獲覽此作(談/志)
　鄭樵金石畧云鎬分書
故光祿大夫右散騎常侍集賢院學士贈太子少保東
海徐文公神道碑張九齡撰(曲江/集)
章后坊有唐經幢十數刻尼名(談/志)
歸安永興寺唐進士吕行周記顔真卿篆額即鹿苑寺
也(已載郡志寺/觀𩔖今出之)
明月峽有唐人書顔真卿蚕頭鼠尾碑尤巨(長興/志)
長興廣惠教寺唐尚書王繕撰碑(長興/志)
報恩光孝禪寺文殊堂額顔魯公書又有謝安石碑裴
清撰(談/志)
唐丞相李紳墓碑在烏程乾寧三年立(勞/志)
寳相寺在德清唐漢陽王張柬之為碑又靜林寺張柬
之碑(談/志)
烏程有唐興善寺碑宋瑞相院碑(見勞志/名宦𩔖)
大唐興善寺碑字徑三尺體勢壯逸相傳燕公張說書
寺在新市今號覺海故令陳子方龕于乾元寺後置墨
亭(談/志)
勅書褒戰功記在甲仗庫前唐憲宗賜刺史辛秘及慰
問将士詔也
長興有崔祐甫銘崔植誥崔趙村在罨畫溪之右崔即
唐相祐甫後也家藏韓愈所作祐甫墓銘雖蟬腐而精
彩如新又藏崔植崔逖等誥數軸吏部尚書真卿吏部
侍郎說尚書上柱國邕知制誥揆吏部尚書林甫平章
事墀筆跡並存其家寳之官為蠲其丁錢(並/上)
東林祗園寺石經幢唐大中五年五月二十一日卞歡
沈暹等奉勑建沈𢎞斌書(東林/山志)
碧瀾堂有杜牧𨽻書扁三大字吳越王錢鏐嘗題詩于
壁(大明一/統志)
華藏寺有錢王䕶戒牒(談/志)
武康學大成殿徽宗御書題額(談/志)
歸安天申介福宫在東林山髙宗御書額(已載郡志/寺觀𩔖今)
(出/之)
武康昇元報德觀髙宗御書額
武康顯忠崇孝資福禪寺髙宗御書寺額
李氏南園在霅川有懷岷閣宋理宗御書(癸辛襍識名/掌故已載)
(園𩔖今/出之)
黄龍洞有真宗朝金字牌(上/)
太子右師御率府副率沈君墓志銘曽鞏撰(南豐/集)
德清縣君周氏墓志銘在卞山尚書都官員外郎陳君
墓志銘在雉山並曾鞏撰(上/)
孝豐縣百福院記宋知懷州孔叔詹撰(勞/志)
安定先生胡瑗墓表歐陽修撰并書(有舊榻本/在予家)
慈感寺超覽閣三字蔡京書(詳瑮/徵)
重修至聖文宣王廟記宋直史舘陳堯佐記刻置德清
學
重修孔子廟碑宋德清令竇充撰刻石在學
鄭閒靖留題月泉壁
　宋鄭如幾與沈彦居吳子常周美中同遊慈相寺月
　泉訪東坡題壁
重修德清縣宇記宋邑人鄭如幾撰并書
重修德清社壇記宋縣尉張逸民撰刻置壇内
增修德清學記宋縣尉張逸民撰并書
德清縣學贍士田碑宋知縣黄耕撰立石在學
重修德清學記宋知縣趙伯摶撰刻之學中
德清義庄賑濟田碑宋知縣黄耕立石在學
仙潭二大字宋狀元吳潛書牓于仙潭灣上(已上並/德清縣)
(志/)
獅子吼寺宋編修沈瀛記(勞/志)
鹿苑寺重修隆興中侍郎葛立方宗丞沈詢進士吳椿
有詩並記刻石
青蓮院劉一止記
覺海寺有法鑒講師若愚塔銘(並/上)
特進陳與義墓銘禮部侍郎張嵲撰(在廣/德鄉)
謝安墓在長興三鵶村大觀三年縣尉周邦積題其墓
柱曰普太𫝊文靖謝公之墓(長興/志)
長興梵惠教寺江東汪用汝記
長興澄心教寺宋祥符中有碑記
吳季子廟在長興合溪紹興中重修祝鑑記
長興大雄教寺治平中石曼卿書額元趙孟頫記
長興玉竇泉宋侍郎錢伯言記(並/上)
靈濟廟碑焦絡撰(談/志)
湖州貢院記狀元張孝祥書額大諌劉度記司業芮曄
書(談/志)
劉燾稽古閣三字在州學
厯年圖碑晝錦堂碑並在安吉縣學韓磊刻(磊安/吉令)
眞武畫像碑在佑聖宫丞相沈該贊
曹孝子祠堂劉燾記
趙直講祠堂記在魯公堂乾道中仲并撰
孺子山徐孺子廟紹興中重修江都唐法記(並/上)
太府少卿福建運判直寶謨閣李浃墓志銘翰林醫痊
王克明墓志銘葉適撰
姜安禮墓志銘(在武康上/栢岩山)福建運使直顯謨閣少卿趙
彦倓墓銘(在武康/上栢山)大宗丞兼權度支郎中高子潤墓志
銘(在武康/上栢山)袁聲史墓志銘(在烏桯/厲山)俱葉適撰
尚書禮部侍郎致仕贈大中大夫衛公膚敏神道碑(烏/程)
(戴/塢)汪藻撰(浮溪/集)
安吉州烏程縣南林報國寺碑記奉議郎秘書省著作
佐郎兼四川制置副使司參議官李心傳撰朝散大夫
起居郎兼侍講李性傳書朝奉郎試中書舍人兼權吏
部侍郎兼同修國史院實録院仝修撰洪咨䕫題額宋
嘉熈元年立(碑見在/寺中)
潯溪祗園寺莊田碑記左朝奉郎簽書江隂軍判官㕔
公事賜緋魚袋丁昌朝撰右通直郎前福州懷安縣主
管學事兼勸農公事練汝舟題額紹興二十一年立(碑/存)
(寺/中)
沈東老祠堂碑記元豐七年吳興知州軍事朝奉大夫
集賢院大學士提舉南京鴻慶宫賜紫金魚袋里人陸
元光撰(東林/山志)
東林山靈應廟碑紹興十六年前進士左承直郎權通
判常州軍州主管學事兼管勸農事借緋魚袋里人沈
長卿撰左廸功郎新嚴州分水縣尉兼主簿主管學事
巡捉私茶塩􁧢里人倪偁書進士沈繹之立石
囬仙人祠堂記紹興二十二年左朝奉大夫檢校中書
事直史館編修賜紫金魚袋邑人劉一止撰敷文閣直
學士左朝議大夫知史舘編修兼侍講勸農事俞俟書
囬仙館記程公許撰楊棟書李性傳篆額
　張按棟字元極青神人歴參知政事
玲瓏山張謙中篆歸雲洞三大字
端禪師行業記郡人劉燾撰并書(端師子/語録)
湖州常炤院記開禧三年陸游撰(渭南/集)
沈賔王山記開禧乙丑楊萬里撰(誠齋/集)
安吉州朱夫人墓志銘建炎己酉沈與求撰(在鳳亭山/龜溪集)
朝請郎陶旐墓表建炎二十五年汪藻撰(在法華山/浮溪集)
湖州勝賞樓記嘉定十五年葉適撰(水心/集)
沈德和北村記葉適撰(上/)
萬鍾南園記慶元二年煥章閣學士洪邁撰(談/志)
玲瓏山有唐杜牧題名又紹興癸夘葛魯卿林彦政劉
無言莫彦平葉少藴題名(談志此已載掌/故山墟今出之)
德清縣㕔壁記宋吳永叔撰(事文/𩔖聚)
朱吉甫墓碑記文及翁撰(在安吉縣移風/鄉  孝豐志)
提幹文林趙崇禪墓志銘咸淳戊辰黄震撰(在武康金/龍山黄氏)
(日/抄)
長興縣主學㕔題名記咸淳七年黃震撰(上/)
安吉仁濟廟兩廊記魯伯能撰(安吉/州志)
宋安吉縣令題名記劉希仁撰(上/)
　按希仁莆人位編修劉克莊之弟也
朝散郎致仕胡君墓志銘汪藻撰(浮溪/集)
　即胡仔之祖也墓在安吉縣管城之原
資政殿學士牟子才墓志銘高斯得撰(在菁山/勞志)
貢院記在貢院中(上/)
吳興封山資敬寺記釋大訢撰(訢笑隱/語録)
湖州路資福寺鐘銘釋大訢撰(上/)
湖州總管郝侯祠記天目圓照菴記俱釋本明撰(中峯/廣録)
管公樓孝思院記元封贈吳興郡公趙公碑先侍郎阡
表魏國夫人管氏墓誌銘俱趙孟頫撰(松雪/齋集)
大雄寺閣記重修觀堂記眞人杜道堅碑俱趙孟頫撰
(上/)
天聖寺有古檜趙子昂題曰古檜堂(勞/志)
𤣥妙觀趙子昂書額
金婆樓迎眞道院趙子昂題額(上/)
牟巘墓誌銘趙子昂撰(在三/碑鄉)
湖州路總管府題名記皇慶元年集賢侍講學士中奉
大夫趙孟頫撰并書
推官㕔題名記至大二年四明袁裒撰趙孟頫書并篆
額
長興縣修建東嶽行宫記資善大夫徽州路摠管孟淳
撰集賢侍講學士中奉大夫趙孟頫書
重修飛英舍利塔記資善大夫常州路摠管孟淳撰文
林郎江浙等處儒學提舉趙孟籲書
元故中奉大夫嶺北湖南道肅政亷訪使鄧公神道碑
(在德清千秋/鄉百寮山)吳澄撰
重建䕶聖萬壽禪寺記斷崖和尚塔銘虞集撰(道園學/古録)
史氏程夫人墓志銘虞集撰(上/)
牟應龍墓銘虞集撰(在三/碑郷)
至正五年特賜趙孟頫墓道之碑勅翰林學士歐陽𤣥
為文集賢侍講學士蘇天爵書丹翰林學士承㫖張起
巖篆額(松雪/齋集)
德清縣學祭噐記沈氏義庄記俱黃溍撰(黃學/士集)
奉訓大夫婺源州知州程郇墓志銘(在烏程永/新鄉桃塢)
承務郎杭州路富陽縣尹倪淵墓志銘(在昆/山)
信州路摠管府判官謝公墓志銘(德清永和鄉/方山並上)
陳子中墓碣(烏程菁/山上)
紫芝亭記敷山記俱戴表元撰(剡溪/集)
𤣥妙觀重建玉皇殿記東湖書院修造田記長興州重
建學宫記俱楊維楨撰(勞/志)
湖州路安定書院夫子燕居堂碑銘富珠哩翀撰
湖州路歸安縣修學記儲惟賢撰
新復徳清塘隄岸記程郇撰(並/上)
重建錦峰塔院碑記大德四年漢東孟淳記昭武謝公
麟書前進士三山唐垕題(東林/山志)
東林山觀魚亭至正庚子魏人趙彦徴籀書題其楣張
師古撰記(上/)
南潯重修城記南潯鎮儒學教諭楊天顯書至正辛丑
立(碑在垂虹/橋勞志)
愛山臺記元張世昌撰(上/)
安吉縣唐李衛公廟石記元范文輔撰(安吉/州志)
湖州孔子廟碑揭雲撰(勞/志)
莫月鼎碑宋濓撰(宋學/士集)
元故湖州路德清縣君陳府君墓銘宋濓撰(並上在/三碑郷)
吳孟思墓志銘劉基撰(在武康/封禺山)
慈感寺毘羅閣記郡人楊復撰
重修峴山顯化禪寺記楊復撰(峴山/志)
太常司丞張來儀墓銘童冀撰(在九里岡/靜居集)
湖州府屬縣義倉記黃淮撰(勞/志)
重建府治記重修碧瀾堂記張亷撰
湖州府重修廟學記魏驥撰
烏程縣學明倫堂記周忱撰
烏程縣儒學重修記李旻撰(並/上)
湖州府新置孝豐縣記程敏政撰(篁墩/文粹)
明封刑部主事浩齋陸君墓碑(在焚澤王/文成集)
重修安定先生墓記陸麟撰(清惠/集)
湖州府學尊經閣記袁袠撰(袁永/之集)
逸老堂碑文夀承書筆師聖教序當為山中碑刻第一
(峴山/志)
毗山漢夀亭侯關公廟碑浙直分署碑俱董潯陽撰(泌/園)
(集/)
唐一菴先生祠堂記許孚遠撰(敬和/堂集)
重修天聖寺碑秀水沈思孝撰平湖陸光祖篆額郡人
董嗣成書萬厯癸巳年立
千松禪院二碑一四明屠隆撰一歸安沈桐撰(碑存/寺中)
　
　吴興偹志卷二十四
欽定四庫全書
　吳興偹志卷二十五　　　明　董斯張　撰
　　書畫徵第二十一(郡人所藏名蹟附/)
賀邵字興伯吳興人官至中書令與皇象同時其體瘠
而不流逸而寡禮(書小/史)
　張按陳夀書興伯山隂人書史云云豈邵曽寓吳興
　耶邵史作劭
邱道䕶善草書與羊欣同受筆法于王獻之殊劣于欣
李嗣真曰道䕶謬登髙品迹乃浮漫(書小/史)
　邱道䕶善𨽻書便書素時司馬珣之為吳興令羊欣
　弟倫為臨安令欣至吳興㸔弟珣之乃以道䕶素書
　洛神賦示欣欣嗟咨其工以為勝已道䕶烏程人官
　至相國主簿(張懷瓘/書品)
王道迄烏程人渉學善書形貌又美太守王韶之謂人
曰有子弟如王道迄無所少始興王濬以為世子師補
中書令史弟道隆亦知書(宋/書)
右軍孫智永禪師自臨千字文八百本散與人間江南
諸寺各留一本永往住吳興永福寺積年學書秃筆頭
十瓮每瓮皆數石人來覔書并請題頭者如市所居户
限為之穿穴乃用鐵葉裹之人謂鐵門限後取筆頭瘞
之號為退筆塜自製銘誌
　尚書故實永福一作永興吳興一作㑹稽
　㑹稽僧智果工書嘗謂永師曰和尚得右軍肉智果
　得骨永草書入妙行入能永兄智楷亦能書(並/上)
顔魯公有湖州帖(宣和/書譜)
唐禮部尚書沈傅師書道林詩在潭州道林寺四絶堂
以杉板薄略布粉不盡紋故歲乆不脱沈牌某官潭借
留書齋半歳榻得其石本為橅石僧希白務于勁快多
改落筆端直無復縹渺縈洄飛動之勢(寶章待/訪録)
　傅師道林詩字大如掌書牌嘗以一小閣貯之米元
　章為微官時㳺宦過其下艤舟湘江就寺主僧借觀
　一夕張帆擕之遁去僧亟訟于官官為遣健步追取
　還世以為口實(米襄陽/志林)
　按此則所云借留者米自文耳
釋髙閑烏程人寓湖州開元寺具戒律善草書宣宗時
召對賜以紫袍加大德號頗為韓愈所知作序送之大
抵愈所論書其書法出張顛流離顛沛必于草書發之
故其變動猶鬼神不可端倪學者當求顛之心而不當
逐其跡也已而要其歸正而語若詆毁盖知愈者必謂
愈深知閑而不知愈者以為愈之黜閑也(宣和/書譜)
　唐髙閑書令狐楚詩真蹟在户部尚書康季常家某
　見石本在湖州(墨池/編)
　劉涇嘗作書話以懐素比玉髙閑比金(藝林/伐山)
卞忠烈墓前華表宋龍圖閣直學士葉清臣書
净土禪寺石刻蓮花經葉清臣書(杭州/府志)
宋許采字師正吳興人字畫規模鍾王殆窺其妙(書史/會要)
姚贊吳興人工八分書(書史/會要)
楊凝式晉開運元年甲辰四月十五日有㸔花八韻時
年七十二題于洛陽一僧舍書上後云維晉九載今刻
石在湖州前殿中侍御史劉燾家(㳺宦/紀聞)
沈思東老菴囬仙橋俱蘇軾書(劉一止囬仙/橋祠堂碑記)
劉燾以草書名世晚年用筆圓熟黄庭堅題續法帖云
劉燾箋題便不𩔖今人書使之春秋髙江東又出一羊
欣薄紹之矣(書/史)
　建中靖國中曽丞相布當國命劉燾為館職取淳化
　所遺與近出者别為續法帖十卷字多作燾體陳繹
　曽云太清樓續閣帖劉燾無言模刻工夫精緻亞于
　淳化肥而多骨求偹于王著乃失之粗硬遂少風韻
　(古今法/書苑)
朱服紹聖中召試中書舍人上曰服文詞可采書札亦
工(書/史)
劉岑字季髙能草書縱逸而不拘盖有自得之趣(上/)
　劉侍郎季髙居建康中書舍人張孝祥字安國時為
　帥還往甚宻一日安國忽具衣冠造季髙季髙驚異
　未出先令人問盛服而來何故安國曰欲北面書法
　季髙不辭讓著道服而出安國則令人扶季髙納再
　拜者再季髙亦不辭讓安國請曰云云季髙荅曰云
　云大意令安國學李邕書(詩/話)
吳興慈感寺有新堂未名蔡京偶過之為書榜曰超覽
有坐客賀曰行即走召而人臣四見矣明年京遂入相
(泊宅/編)
霅溪沈作舟善書紹興丁巳五月十有四日茅山顔魯
公碑大風吹折作舟扶起并鐫名于背後(苕/記)
宋人書習鍾法者姜䕫堯章(研北/雜志)
　堯章作綘帖評旁正曲引有功于今古缺亦疑之
　趙子固目堯章為書家申韓又謂姜書精妙過于黄
　米(並/上)
趙魏公云篆法自秦李相至宋吳興道士張有而止後
世的的有所據依(研北/雜志)
徐滋字元象宋杞字子和俱吳興人張有髙弟子習篆
得其法(書/史)
松雪翁書法妙天下而人鮮有知之者公平日博觀歴
代真跡石刻深求古人筆意其揮翰時如庖丁鼔刀郢
匠運斤不動神色而自合矩度豈俗筆可得而擬耶翁
嘗有詩云學書工拙何足計名世不難傳後難當有深
知書者出未容俗子議其間又云古來名刻世可數餘者
未精心不降欲使清風傳萬古須知明月印千江(霏雪/錄)
延祐元年十一月十九日彰徳朱長儒求書晋嵇侍中
之廟六大字余每敬其忠節不辭而書之運筆若有神
助是夜京口石民瞻館于書室中夢一丈夫晋人衣冠
蓬首𤣥衣流血被面謂民瞻曰我嵇侍中也今日趙子
昻為余書廟額故來謝之民瞻既覺猶汗流亦異事也
(松雪/齋集)
元兵伐宋至巴陵女子韓希孟者魏公五世孫也嫁賈
尚書之子瓊岳州破被擄明日以衣帛書一詩自投于
江而死長興州判官沈思安嘗託劉元履丐子昂為書
其詩元履諾而未言一夕夢一婦人云趣為我求書庶
因大人君子之筆發攄幽憤松雪聞而異之乃為書一
通(輟耕/錄)
元世祖命為殿上春聯子昂題曰九天閶闔開宫殿萬
國衣冠拜冕旒又命書應門春聯曰日月光天德山河
壯帝居又出宋藝祖神像命之題贊以觀其志子昂踧
踖良久題曰玉帯緋袍色色新一囬展卷一傷神江南
江北新疆土曽屬當年舊主人(濯纓亭/筆記)
鮮于困學壙志趙文敏公書小楷精絶篆筆出石鼔文
少師廬陵楊公得之吳人武昌陳士謙家藏文敏自書
哀困學五字古詩一首行書亦佳(水東/日記)
胡汲仲謂子昂書上下五百年縱横一萬里舉無此書
(硏北/襍志)
袁伯長謂子昂書法髙踵魏晋為律書則專守唐法故
雖造次酬荅必守典則(上/)
趙吳興寫龍門三自省偈自謂無慮數十百本曰願一
切見聞悉皆成佛(太平/清話)
趙子昂家藏智永千字文為湯君載借摹易去一百六
十五字(硏北/襍志)
子昂書秋興賦行書墨跡一卷筆法全出獻之其卷向
為吾鄉進士王緝之所藏後有張東海䟦今藏于項希
憲家(太平/清話)
趙松雪小楷尚書序甚精工前有小像上書延祐五年
提舉楊叔謙畵時余為翰林學士承旨年六十有五(焦/氏)
(說/楛)
天寧萬夀禪寺郡城中天寧寺額子昂書相傳云子昂
初于僧㕑下大食桌上試書六字遒媚斐亹後更他書
皆不及遂以桌面板鏤刻為寺額盖趙之得意筆也(苕/記)
余家有松雪小楷大洞玉經字如蠅頭共四千八百九
十五字圓匀遒媚眞可與黄庭並觀余嘗呼為墨皇每
移至衡山齋中即竟日展玩在南京因槖中空乏有人
以重貲購去至今在夢寐也(四友齋/叢說)
趙集賢與人寫碑若非茅紹之刻則不書亦以此人稍
能知其筆意耳(上/)
　衢見文敏篆書心經末附四明茅紹之刻
解學士評趙文敏神明英傑儀鳯冲霄祥雲捧日又謂
文敏學書十年不下樓(古今法/書苑)
方遜志評子昂書如程不識将兵號令嚴明不使毫髪
出法度外故動無遺失(上/)
子昂亭林圖其眞蹟粘村民屋壁上王野賔買得之售
項氏(書畵/史)
　文敏始事張即之得南宫傳而天資英邁積學功深
　盡掩前人超入魏晉當時翕然師之(解縉書/畵傳授)
管夫人字仲姬趙魏公室有才畧聰明過人能為詞章
亦善書仁宗嘗取夫人書合魏公及子雍書裝為卷軸
識以御寳命藏之秘書監曰使後世知我朝有一家夫
婦父子皆善書也(書/史)
　觀音大士像大徳丙午春三月清明日吳興弟子管
　氏志心齋沐焚拜寫(墨/刻)
　衢從内弟沈尚父見此乃楷書也末有隂文管氏之
　章陽文玉堂青𤨏夫人二篆女史以為𫝊為管作誤
　矣
趙孟頖字景魯文敏兄書法師二王(書/史)
文敏弟孟籲字子俊官至知州亦工書(上/)
趙雍王叔明俱工書(續文獻/通考)
姚子敬書自楊凝式上泝王大令使人想見其翕然埃
壒之表時為小楷極清吳師道嘗為之䟦
元薛漢字宗海徳清人官至國子助教楷字宗歐陽率
更(書史/㑹要)
陳繹曽學優識博真草𨽻篆俱通習之各得其法
元吳仲章吳興人留心翰墨有聲於時(並/上)
吳興山水圖記文徵明書在江隂(古今碑/帖考)
孫太初手蹟有詩草帖諸世揚者諸公諱偁其子彪湖
公諱夏能法書古文詞于其孫清之所藏見之(上/)
　以下畫
余家有紙本曹不興如意輪圖(米襄陽/志林)
　古來丹青其最髙逺者以曹不興𤣥女授黄帝兵符
　圖為第一(米芾/畫史)
　裴孝源公私錄畫有弗興畫二卷謂九州名山圖秦
　皇東游圖(韻語/陽秋)
張僧繇為吳興太守畫白塔寺彌勒佛像世稱其妙(吳/興)
(統/記)
　南史僧繇梁時為吳興太守值昭明太子偶患風恙
　醫不能效僧繇乃畫二獅子宻懸于青宮禁門之上
　其夕太子即有起色
　張僧繇五代梁時吳興人(姚最續/畫品)
楞伽會圖一卷寳積變相圖一卷俱張儒童畫
　儒童僧繇之子太平清目不載出貞觀畫史
沈曇慶醉像陸探㣲畫曇慶吳興人(並/上)
朱審吳興人工畫山水深沉瓌壯險黒磊落湍瀨激人
平逺極目建中間頗知名(張彦逺歴/代名畫記)
張志和號烟波子常漁釣洞庭初顔魯公典吳興知其
髙節以漁舟歌五首以贈之張乃為卷軸隨句賦象人
物舟船鳥獸烟波風月依字成形曲盡其妙(畫/斷)
𤣥真子為烏程李明府畫武城圖皎然有讚(杼山/集)
吳僧皎然亦工畫(國史/補)
劉商官為郎中愛畫松石樹木格性髙邁時有畢庶子
亦善畫松樹水石時人云劉郎中松樹𣲖標畢庶子松
根絶妙(朱景賔唐/朝名畫錄)
荆浩河内人自號洪谷子御府藏白蘋洲五亭圖(張彦/逺厯)
(代名/畫記)
周文矩句容人御府藏寫李季蘭像一髙閑圖一(上/)
　季蘭真思陵題元仲山家物(雲烟過/眼錄)
葉助字天祐收蜀范瓊畫梁武帝寫誌公圖一幅武帝
白冠衣褐(米元章/畫史)
燕文貴吳興人𨽻軍中善畫山水及人物初師河東郝
惠太宗朝駕舟來京師多畫山水人物貨于天門之道
待詔髙益見而驚之遂售數畨輒聞於上且曰臣奉詔
寫相國寺壁其間樹石非文貴不能成也上亦賞其精
筆遂召入圖畫院端拱中敕畫臣面進紈扇上覽文貴
者甚説嘗畫七夕夜市圖狀其浩壤之所至為精偹富
商髙氏家有文貴畫舶船渡海圖一本大不盈尺舟如
葉人如麥而檣帆篙櫓指呼奮躍盡得情狀至於風波
浩蕩島嶼相望蛟蜃襍出咫尺千里何其妙也(大梁劉/氏聖朝)
(名畫/評)
　文貴為翰林藝學將仕郎守雲州雲應主簿(研北/襍志)
　清江九華圖一卷畫秋浦西㟁㟁中横大江林木椒
　臺極其精細全𩔖燕文貴後有石林二印石林藝文
　隱居世寳空青書(雲烟過/眼録)
子瞻出城見坡竹秀擢可愛囬訪耘老(見睌香堂蘇帖/前有眉山蘇軾)
(印後有猶/賢乎已印)
老米苕溪春晩圖在王醫士家(都穆寓/意編)
雲山煙樹總糢糊此是南宫鶻突圖自是頂門無慧眼
臨窻墨跡淡如無米老此圖初藏於苕川李振叔後入
嚴尚書府中今宫保閔公得之盖嚴與李同郡而宫保
為尚書外孫流𫝊有自而收蓄得所此老亦無所恨矣
𢎞治癸亥長洲吳寛書(米襄陽/志林)
李伯時有水晶宫明月館圖(王氏/畫苑)
僧梵隆字茂宗號無住吳興人善白描人物山水師李
伯時髙宗極喜其畫每見輒品題之然氣韻筆法皆不
逮龍眠(圖繪/寶鑑)
　梵隆為葉少藴門僧久居弁山故其作畫極多徳夀
　宫評畫以隆為龍眠嫡嗣(研北/襍志)
江參字貫道江南人長于山水形貌清癯嗜香茶以為
生初以葉少藴左丞薦於宇文湖州季䝉今其家有泉
石五幅一本筆墨學董源而豪放過之季䝉欲多取
其畫而貫道忽被召去止得此圖深以為歉後季髙侍
郎再寄江居圖一卷作無盡景始少慰焉(鄧公夀/畫紀)
　貫道居霅川深得河天之景平逺曠蕩盡在方寸長
　于山水師董源巨然趙叔問居三衢治園作館取楚
　詞之言名之曰崇蘭嘗與陳簡齋程致道從容其中
　命貫道為之圖令畫史各畫其上乃賦詩焉(圖繪/寶鑑)
李次山有霅溪漁社圖周益公必大為之跋(省齋/稿)
俞澂字子清吳興人作竹石得文蘇二公筆意清潤可
愛光宗朝任大理少卿寳謨閣待制澂號且軒(癸辛/襍識)
管洞于長興城山寺羅漢壁作猿鶴皆走而復歸(圖畫/寶鑑)
陳籛善寫芝草陳傅良嘗跋之(止齋/集)
道士林靈素善作墨竹湖州𤣥妙觀有石刻一枝尚存
(圖繪/寶鑑)
吳興趙公嘗取汝南先賢𫝊所記漢司徒袁公卧雪事
寫為圖以遺吳門袁易通甫且曰予作此圖以通甫好
修之士景慕其髙鄉耳則君之人品固不問可知(黄溍/袁易)
(墓/志)
趙松雪有墨竹在崇徳士人家吾鄉華亭衛富益先生
題一絶句其上云漢家日暮龍沙逺南國春深水殿寒
留得一枝烟雨(闕/)又隨人去報平安(儼山/詩話)
松雪畫淵明像一卷題云既書歸去来辭餘興未盡乃作
竹石淵明亦當愛此耶(太平/清話)
鵲華秋色卷子昂為周公謹作山頭皆着青緑全學王
右丞(上/)
子昂馬學龔翠巖(霏雪/録)
　承㫖畫滚馬管夫人隔垣窺公作滚馬形自此絶筆
　見董思白畫㫖
趙子昂如來雪山叅道絹畫為吾鄉羅淵泉物羅且死
囑其細君以是乞銘于家君家君前夜夢一佛白雲中
下臨余家晨起得此適符之佛坐古松下以手按膝宛
然如生故是神物(焦氏/説楛)
趙文敏黄鶴山樵皆有清弁圖余逰弁山維舟其下知
二公之畫各能為此𫝊神寫照然山川靈氣無盡余于
二公筆墨蹊徑外别搆一境未為蛇足也(畫/㫖)
松雪為清宻作畫題詩云鷗波風日好吮筆寫幽閒松
頂堆蒼鬣峰頭擁翠環𤣥言尋伴侣靜處倚潺湲誰得
箇中趣白雲開逺山延祐戊午九月(張爰平/寶繪録)
　爰平名泰階我湖守也所得古畫盡筆于此書如魏
　公洎管夫人仲穆叔明舜舉政復不少而且皆有題
　詠不及偹採聊見一斑云(元/衢)
趙子昂秋江待渡圖(青錄/長幅)旁細書云為叔固公摹(李叔/固也)
上有張伯雨詩常熟陳原錫家物後丹客得之以售郡
人沙生今二十五年歸洞庭人家(並/上)
管夫人性喜蘭梅下筆精妙不讓水仙有時對庭中修
竹亦自興致不能自休(丹青/記)
管夫人畫與文敏爭重其畫蘭幽絶題云趙管才髙栁
絮風水晶宫裏畫幽叢秋來紉在夫君佩笑殺逥文漫
自工(松江/新志)
　董𤣥宰題云管夫人墨竹世多有之余見山廬繡佛
　圖亦工山水今復見此佛像及小楷皆有法度雖文
　敏續書數十行不能逺過也(上/)
　管夫人畫竹卷前書竹賦字清勁竹瀟洒後書至大
　(闕/)年四月二日余奉松雪于鷗波亭觀雨頗有清興松
　雪謂余曰不可無記遂作此卷舊是商文毅公家物
　今歸金粟齋中(焦氏/說楛)
唐子華樹石上有趙松雪題字數行云子華畫樹石筆
意俱到曲盡物理更能學古人假以歲月亦可名世也
(珂雪齋/外集)
　管夫人竹子華每為作䟦
　檇李李日華有子華秋山行旅圖倣郭河陽(並/上)
錢選字舜舉花木翎毛師趙昌青綠山水師趙千里(圖/繪)
(寶/鑑)
趙彦正仲穆姪工人馬(圖繪/寶鑑)
趙雍號山齋官至集賢待制同知湖州路摠管府事畫
山水師董源尤善人馬書篆多精妙子鳳字允文畫蘭
竹與乃父亂真集賢每題作已畫以酬索者故其名不
顯麟字彦徴以國子生登第今為浙江行省檢校善畫
人馬
周宻字公謹號草窻宋寶祐中為義烏令家藏名畫法
書頗多善畫墨竹蘭石
趙孟籲工畫人物花鳥頗佳(並/上)
王叔明䝉吳興人趙文敏之甥也隱于仁和之黃鶴山
號黃鶴山樵善詞翰畫學王維與倪元鎮齊名(西湖遊/覽志)
　叔明為句章王景行作蛟門春曉圖宋景濓為賦長
　歌(見宋/集)
　霅有華溪勝國時人多寫華溪漁隱葢是趙承㫖倡
　之王叔明趙家甥故亦作數幅今皆為𤣥宰所藏每
　欲買山霅上作桃源人以應畫識為余圖趙王孫桃
　花緑山一冊(太平/清話)
　叔明居吳興最近太湖屢游東西洞庭兩山嘗見其
　溪橋玩月圖又名具區林屋圖皆摹王右丞石穴嵌
　空樹枝刻畫為未變唐法也(𤣥宰/畫㫖)
　余見檇李黃履常中丞家王叔明樂志論分寸許段
　與盛懋田家樂相似(上/)
孟玉澗字天澤胡廷暉字欽亮皆吳興人畫青緑山水
花鳥雖極宻然未免工氣(圖繪/寳鑑)
張文樞字石隱德清人幼嘗為僧能畫山水學巨然亦
善墨竹
徐愷字士元南潯鎮人畫山水師李成
　愷幼從外氏姓稱莫士元
莫廷𤾉歸安人能詩工畫山水(勞/志)
趙雍家有閻立本作十八學士虞世南房元齡最佳余
家舊藏林邑進雞鵝圖盖唐貞觀時徑進太宗以其思
歸并二女皆送還國乃閻立本真跡也(雲烟過/眼録)
林靜字子山善畫馬(上/)
明初張羽亦善畫師小米(太平/清話)
沈巽字士偁精于繪事嘗為曹孔章作水晶宫圖贈貝
瓊瓊作水晶宫詩子孟均亦善畫(吳興/畫苑)
　巽又有枇杷雙鼠圖吳匏菴題
閻驤善畫有溪山圖一卷長興楊復題筆氣洒落學郭
熈而山水平逺有輞川遺意(並/上)
劉坦翁司空晚好靜攝嘗獨坐暗室子姓來朝不知所
在必髙聲示之又剖竹編成似陶令籃輿懸之于梁僅
可弓卧而其上下收放之機皆自握今聞雉城長老言
如此金陵瑣事亦載之然此豈可形之于絹素抑豈翁
所托神樓乃謂徴仲之圖及名公歌咏皆不得其㫖誤
矣圖後入鮑氏轉歸丁長孺家
近來推關何思畫烏戍唐靈水瀧以百尺全絹丐之景
偹四時相禪無迹米仲詔顔曰川巖無盡圖靈水出遊
每貯奚囊己巳客都城外延夀菴值有人猝至濳瘞地
坑俟退而取封識宛然殆神物䕶持哉今行者多贋筆
(並/上)
　　清閟徴第二十二
　　載顔魯公地記者不書詳遺書徴
孔愉放龜左顧遂作一鼎其文曰孔敬康鼎沈之于水
(即今德清縣龜澤/中  虞荔鼎録)
沈約有香爐曰辟塵謝靈運有帳亦曰辟塵(採蘭/志)
沈玩琴曰霜霄鐵馬(古琴/録)
陳武帝即位鑄一鼎其文曰元勛沉于浙江(虞荔/鼎録)
陳宣帝于太極殿中鑄一鼎其文曰忠烈常稱丁初正
書(上/)
大寧寺有章后鏡一面(談/志)
天聖禪院有鐘唐咸熈中鑄刻景清禪院(上/)
葉石林老日以古銅鳩頭裝天台藤又塗金兕觥挾二
物遊山水間(太平/清話)
宋德清龜溪李大卿之子娶韓平原之女奩具中有白
玉出香獅子髙尺五寸精妙無比真竒玩也後聞歸之
福邸(西吳/里語)
漢銅馬式藏周公謹家其初破為數段鑄工以藥銲柵
之復完如新(研北/襍志)
趙子昂學士至京師得古玉辟邪二制作精妙世罕其
比一牡者為李叔固藏去遂失其偶趙夫婦不悅者累
日一尚在其子雍處余並得見之(上/)
余家有火浣布尺餘外祖知泉州日得之里人後歸予
家又蠟沉重二十四兩(雲烟過/眼録)
瑪瑙盞二隻其一純白中有金鱓魚一條其一純紅中
有白鰍魚一條(上/)
鮮于伯機贈趙松雪琴曰震餘云是許旌陽手植桐木
所斵(說/楛)
趙子昂有琴名松雪但時出橫床未嘗撫弄(上/)
子昂得靈壁石筆格狀如鑽雲螭虎(太平/清話)
　
　
　
　
　吴興偹志卷二十五
欽定四庫全書
　吳興偹志卷二十六　　　明　董斯張　撰
　　方物徴第二十三
鄒陽酒賦云其品𩔖則沙洛緑酃烏鄉若下(初學/記)
張次賢名能臣有鄖鄉涪江二集嘗記天下酒名湖州
碧蘭堂及霅溪皆名酒也(曲洧/舊聞)
湖州又有六客堂酒見武陵舊事
浙西茶湖州為上御史大夫李栖筠典郡日陸羽以為
冠于他境栖筠始進故事湖州紫筍到先薦宗廟後分
賜近臣紫筍生顧渚(蔡寛夫/詩話)
唐制湖州造茶最多謂之顧渚貢焙進造一萬四千八
百斤焙在長城縣西北大厯五年已後始有進奉至建
中二年袁髙為郡進三千六百串并詩刻石在貢涪(南/部)
(新/書)
袁州界橋茶其名甚著不若湖州之研膏紫笋烹之有
緑脚垂下(天中/記)
開寶中竇儀以新茶飲予味極美奩面標云龍坡山子
茶龍坡是顧渚之别境(清異/録)
唐制清明日湖州進紫筍茶(荆楚歳/時記)
峴山麓近僧房處有茶味亦佳按六安州有小峴山出
茶名小峴春若此茶當名碧峴春耶(峴山/志)
凡茶以初出雨前細者佳惟􁭰􁥙立夏開園吳中所貴
梗粗葉厚微有蕭箬之氣還是夏前六七日如雀舌者
佳最不易得每歲只宜亷取多取則土人必淆襍為贏
無復真者(熊明遇􁭰/􁥙茶疏)
兩山之夾曰嶰俗止云嶰茶則山盡嶰也嶰以􁭰名者
是産茶處山之夕陽勝于朝陽廟後山西向故稱佳摠
不如洞山南向受陽氣特專稱仙品然只數十畆而已
凡茶産于平地多受土氣故其質濁􁭰茗産髙山巖石
渾是風霜清虚之氣故為可尚(並/上)
陸羽與皎然朱放輩論茶以顧渚為第一(讀書/志)
茶性最寒惟顧渚茶獨温和飲之宜人厥名紫筍他茶
久置則有㾗迹惟此茶久置清若始烹聞此地有湧金
泉以造茶時溢茶畢則涸(馮元成/碑談)
吳興白蘋洲有學士石三為趙文敏家玩石亦混沌無
大巖壑(見只/編)
元季吳興有楊均顯者善製筆張光弼有詩贈之(譚/輅)
國初吳興筆工陸文寶醖藉喜交名士楊鐵老為著頴
命託以秦中書令制官復自注中書令秦無此官前輩
臨文審于用事如此(陸平泉清/暑筆談)
智永禪師結菴璉溪往來永興寺筆工萃于此鄉北取
兔毫于溧之中山南取緑管于越之文山故其製獨精
元馮應科陸大寶俱□璉人其鄉舊祀䝉恬至今有瘞
筆塜䝉家漾古跡(歸安/新志)
王古用歸安良筆工也子麟仕僉憲(勞/志)
𢎞治時吳興筆工造筆進御有細刻小標記云筆匠施
阿牛孝宗見而鄙其名内侍以小名對敇易名曰施文
用至今猶然吳興筆工張永賢說(戒菴/漫録)
郡舊有銅坑工人鑄鏡得訣大小方圓照鑒若一自官
禁銅鏡漸艱得工價頗亷器亦不迨昔(談/志)
德清市亭山陶器大甕容三十石小者二十石名之曰
□餘處無此大器也(括地/志)
蜀中錦有眞紅湖州大百花孔雀錦有四色湖州百花
孔雀錦有二色湖州大百花孔雀錦(元費著/錦譜)
黃草布東鄉有極細輕織成花紋者暑月可以為衣(談/志)
黃草可績為布出璉市(勞/志)
　禹貢所云卉者即黃草也見羅泌路史
湖州蠶絲有頭蠶二蠶細而白者謂之合羅稍粗者謂
之串五又粗者謂之肥光合郡俱有而獨盛于歸安湖
絲雖遍天下而湖州身無一縷可慨梁陳故事吳興太
守周敏勸人種桑顔眞卿西亭記烏程令李清種桑盈
數萬本草有山桑家桑極椏者名雞桑爾雅有女桑檿
桑齊民要術有荆桑今鄉土所種有青桑白桑黃藤桑
雞桑富家有種數十種者檿桑山桑也生於野(談/志)
稻粒白無芒而稈矮五月而種九月而熟謂之師姑秔
湖州録云言其無芒也其粒赤而稃芒白五月初而種
八月而熟謂之早白稻九月而熟謂之晩白其秀最易
謂之下馬看又謂之三朝齊湖州録云言其齊熟也其
粒小而性柔有紅芒白芒之等七月而熟者曰香秔其
粒小色斑以三五十粒入他米數升炊之芬芳馨美者
謂之香子又謂之香􁡗其在湖州一穗而三百餘粒者
謂之千穗糯其粒長而釀酒倍多者謂之金釵糯其粒
大而色白芒長而熟最晩其色易變其釀酒最佳謂之
糯盧黃湖州謂之泥裏變言其不待日之晒也其在湖
州色烏而香者謂之烏香糯其稈挺而不仆者謂之鐵
梗糯芒如馬鬃而色赤者謂之馬鬃糯(稻/品)
吳興米炊之甑香白馬荳食之齒醉虢國夫人厨吏鄧
連以此米擣為透花□以豆洗皮作靈沙臛以供翠鴛
堂(品物𩔖/聚記)
猫竹笋出如猫頭又名猫頭竹其幹至大笋味甘美異
于他種出樓賢者最勝
苦竹其節長笋味苦筀竹其篾柔韌可為器用桃枝竹
如蘄竹其篾韌可代藤用(並/上)
戍山周圍十五里悉産青松法華寺前有松徑數里長
興有松村(談/志)
德清文墅山郭先生手植栢千株太𤣥觀遶壇有古栢
十九株(上/)
吳興山中有一樹𩔖竹而有實似夾狀鄉人見之以問
陸澄澄曰名洛如花郡有文士則生(張寶就/印録)
顧渚山有􁭱子樹其木如玉色渚人採之以為杖(上/)
唐貢乳柑本草乳柑沙柑山柑注柑𩔖有朱柑黃柑石
柑而土人以乳柑為貴與橘同種而不蕃人甚珍之(談/志)
湖州歲貢黃黿子連蒂木𤓰李景先自和牧謫為司馬
戯湖守蘇特曰使君貴郡有三黃黿子五蒂木𤓰特頗
啣之(苕記作按/黿當  杬)
土人植桃種不一徐陵孝義寺碑有紺桃舊編載以早
紅桃為上楊葉桃次之御愛桃紅白可玩崑崙桃表黑
肉赤又有楊桃藤生山谷本草所謂獮猴桃也梅湖郡
尤甚吳興記烏程有梅墟梅林梅亭德清有梅埭舊編
云今武康德清綿亘山谷其種以堂頭為上横枝梅消
梅次之又有紅梅重梅鴛鴦梅千葉湘梅蠟梅惟紅梅
鴛鴦有實菁山諸處亦多(談志道按勞志/消出  塲山下)
梨𩔖亦不一有黃梨青消梨麋梨品俱下獨安吉陳公
梨風味亞于鵞梨在雪梨之上今安吉有金花梨牟端
明園碩果軒有大梨一株(癸辛/襍識)
陳士良云林檎有三種長者為奈圓者為林檎小者為
梣武康德清林檎絶佳又有金林檎實小而花極可觀
　張按林檎即王右軍帖所稱來禽也
南沈尚書園果樹極多林檎尤甚(癸辛/襍識)
葉氏石林一徑産楊梅盛夏之際十餘里間不减閩中
荔枝也(並/上)
櫻桃謂之含桃出烏程下徐村(按勞志云今/道塲山下)
月旦花宋時德清嶽祠廡下有瓊花一本春時盛放每
告朔設㑹特開數朶時號月旦花今惜無本(愼𢡟官/花木考)
淳熈十一年六月車駕過宫太上同至飛來峰看水嬉
時荷花盛開太上于池心云此種五花同幹近伯圭自
湖州進來前此未見也(後武林/舊事)
菱本草謂之芰圖經云實有二種一四角一兩角兩角
者有果菱差小有湖趺菱色紅而大有青菱色青角曲
而利四角者有野菱最小角極銛有泰州菱實豐而美
近又有無角者謂之餛飩菱秋晩採實竹箔晒乾去殻
為米以為果地名有菱湖皎然詩云路入菱深處(談/志)
霅上𤓰吳越錢氏子弟席上取一𤓰各言其子之數言
定剖觀負者張宴謂之𤓰戰(清異/録)
烏戍甜𤓰有名有青白二種胡𤓰北人呼為黃𤓰越𤓰
生白小者糟藏之(談/志)
長興縣西湖出佳蓴嘗貢德清沈顗兵荒採蓴芹根供
食今水鄉亦種夏初採賣軟滑宜羮夏中輒麄澁不可
食不如吳中者至秋初亦軟美(今出蘇/灣者佳)蘿蔔合溪出者
最佳歲常入貢蘇東坡所謂消梨嫩者塩水漬之可以
致逺性便黄土故山鄉尤宜種(上/)
菜之美者具區之菁(吕氏/春秋)
湖州白菜出郡城東門外者甚佳移種他處則為青菜
油菜其品味變矣與郡之龍溪中鯿魚同稱謂之大頭
菜小頭魚(西吳/里語)
菰根一名茭首菰三年以上心中生䑓如藕白軟中有
黑脉堪噉今水鄉亦多種(談/志)
烏戍乳酥最佳(上/)
夏至日以南燭草染糯作烏飯僧道尤尚此食南燭草
即今黑飯草也今俗四月八日多造以供佛因相餽送
(吳興/統記)
唐吳昭德吳興人善造鱸膾時人嘲之曰鱸若値吳縷
細花鋪若非遇吳費醋及葫(談/志)
德清黃雀形如雀而小惟冬春間有之(勞/志)
田家畜家鳬取子煎杬木汁藏之謂之杬子南史陳武
帝與齊兵相拒文帝送米三千石鴨千頭即炊米煮鴨
誓軍攻之齊軍大潰今水鄉樂歲尤多蓄(上/)
顧渚山頳石洞有緑蛇長可三尺餘大𩔖小指好栖樹
杪視之若鞶帶纒于柯葉間無螫毒見人則空中飛(顧/渚)
(山/記)
吳興澤國春夏之交地尤卑濕仍多蚊蚋東坡作守日
有詩云風定軒窗多豹脚雨餘欄楯上蝸牛眞紀實也
(苕溪漁/隱叢話)
風俗占云青雨噴浪天必大風(吳興/統記)
張志和漁父詞云桃花流水鱖魚肥鱖音愧牛羊以有
肚能噉諸魚皆無肚惟此魚有之江南謂之鮰魚銀魚
雖細惟州富有一名膾殘色白如銀(談/志)
湖鄉冬月野鳬成羣而來動盈千萬聲如疾風謂之㓂
陣盖江東謂小鳬之多曰㓂又方言萬物盛多曰㓂(西/吳)
(里/語)
畫鮎魚𩔖也而似鼠形黑色有尾長興出茶之處有之
多在巖岸臨水深鬰之下專候畫眉鳥而食之故以為
名(暖姝/由筆)
顧渚山記云山中有鳥如鴝鵒而小蒼黃色每至正二
月作聲云春起也至三四月作聲云春去也採茶人呼
為報春鳥(太平/御覽)
顧渚山有報春鳥春至則鳴秋分則止鶗鴂之𩔖也(述/異)
(記/)
　
　
　
　
　
　
　
　吴興偹志卷二十六
欽定四庫全書
　吳興偹志卷二十七　　　明　董斯張　撰
　　璅徴第二十四之一
三吳之說世未有定論十道四畨志以吳郡及丹陽吳
興為三吳又以義興吳興及吳郡為三吳元和郡國圖
經同前說水經注云漢陽羡周嘉上書以縣逺赴會至
難求得分置遂以浙江西為吳東為會稽後又分為三曰
三吳吳興吳郡會稽共一焉按晉書成帝咸和三年蘇峻
反吳興太守虞潭與庾氷王舒起義兵于三吳時氷為
吳郡太守舒為會稽太守又孫恩攻䧟會稽劉牢之遣
将桓寶率師救三吳又陶囬為吳興太守年饑穀貴三
吳尤甚囬開倉賑之一境獲全詔會稽吳郡依囬賑恤
據此則吳郡與吳興會稽三郡為三吳甚明又虞潭傳
蘇峻反潭為吳興太守詔加潭督三吳晉陵宣城義興
五郡軍事又寧康二年太后詔曰三吳奥壤水旱併臻
宜時拯卹三吳義興晉陵及會稽遭水之縣全除一年
租據此則義興固在三吳之外而太后之詔會稽亦復
在三吳之外豈一時稱謂未有定議抑史文自有詳簡
差互耶或云虞潭所督三吳晉陵宣城義興計六郡而
稱五部潭自為吳興太守矣增督五郡盖丹陽其一也
又以太后詔考之則會稽决不在三吳之數桓寶救三
吳者以孫恩既䧟會稽遂逼呉中故云今當以十道四畨
志及郡國志别說為正(范成大/吳興志)
宋大明三年詔以丹陽吳郡吳興等六郡為王畿(資治/通鑑)
分吳丹陽為吳興郡者吳寶鼎元年也置吳興縣于建
安郡者吳永安三年也郡縣名雖同而地之相去逺矣
六朝史梁陳無地理志晋宋齊有之皆仍吳之舊隋則
或改或省焉晋宋陸邁賀道力江淹梁王琰皆吳興令
(淹稱梁人/令在宋時)
　又宋檀道濟沈懐明唐沈佺期封吳興縣侯與子與
　男其明冠以建安郡者封懐明詔洎淹本傳也淹嘗
　自叙云吳興地在東南嶠外閩越之舊境而游黃蘗
　山詩亦云閩雲連越邊何顔魯公杼山碑遮淹賦詩
　事乎宋轉運使高冕奏云古吳興郡倚郭管烏程吳
　興兩縣未必不由於此舊圖經復因唐書沈伯儀傳
　云湖州吳興人統記載南封記云齊吳興縣邱靈鞠
　撰而傅會之但既謂武后時有吳興縣又疑齊有吳
　興縣未可知既謂靈鞠烏程人又疑恐是吳興縣令
　中無所主展轉支離抑知靈鞠官至長沙王車騎将
　軍(一作/長史)前令烏程而吳興縣創于吳省于隋迨武德
　四年復置更名唐興也在統記于吳興下漏烏程二
　字在唐詩列傳與地里志自相牴牾安得為倚郭兩
　縣之証哉因是而知唐宰相世系表之有于安貞吳
　興令亦誤也世逺籍遙湖州本隋置而齊王僧䖍錄
　古來能書人名謂大令同時之康昕吳興湖州人郡
　名未改而預書縣名已亡而叠見兩者不相𩔖耶志
　首沿革談監簿存而不論張子靜辨而未明故竊考
　之以俟外史氏採云(閔元/衢)
沈自漢以後居武康者為大族齊郡丹陽下邳皆沈望
其人微不足稱自以其望卑少折而入于武康故武康
之沈亦不自知其所出(沈括沈興/宗墓志)
長興有錢胥二氏載太平寰宇記李宗諤圖經及王曾
九域圖志今邑惟有錢氏而胥氏無聞焉(長興/志)
施姓明姓麴姓聞姓木姓水邱姓皆以吳興著望(合璧/事𩔖)
氏族鞠氏余氏錢氏尤氏沛氏俱望出吳興(西吳/里語)
陶隱居書如吳興小兒情狀雖未成長而骨體甚峭快
(梁武帝/書評)
宋世諺曰蘇湖熟天下足(鄭虎臣吳/部文粹)
湖州土俗歳十二月人家多設鼔而亂搥之晝夜不停
至來年正月半乃止問其本無能知者但相傳云此名
打耗打耗云者言驚去鬼祟也世說禰衡作漁陽摻撾
正是正月十五案時而言此說近之(演繁/露)
吳興人說乆雨遇雷地脉必開山為之發洪一山至有
數十處水迸而出或深至五六丈者(研北/襍志)
湖州各鄉村人歳時晩間以竹葦襍地草木束為一大
炬若庭燎然舉火燃之名曰㸃田蠶謂宜耕種育蠶二
事又因之以祭田公田母(西吳/里語)
吾郡稱水晶宫摘楊漢公詩中語坡詩註云湖州四面
皆水謂之水晶宫乃常建題法院詩勝景門開對逺山
竹深松老半含煙皎月殿中三弄磬水晶宫裡一聲禪
逸史紀太陰夫人度盧杞曰此水晶宫也金鳳外傳閩
王嘗築水晶宫于西湖旁列臺榭周逥十餘里晁氏客
語吕原明元祐間侍講大雪不罷講講孟子有感哲廟
一笑喜為詩云水晶宫殿玉花零㸃綴宫槐卧素屏特
輟下簾延墨客不因風雪廢談經又吳正獻夫人李氏
雪夜詩云絮如栁陌三春雨花落梨園一笛風百尺玉
樓簾半捲夜深人在水晶宫此三字乃不令吾郡專美
耶竹坡詩話汪内相将赴臨川曾吉甫以詩迎之有云
白玉堂中曽草詔水晶宫裡近題詩韓子蒼改云白玉
堂深曽草詔水晶宫冷近題詩吉甫聞之以子蒼為一
字師按偶雋浮溪自湖移撫故曾詩云爾但水晶宫着
一冷字無乃蛇足不如易之以曉字(病餘/贅筆)
吳興沈統鑄小錢謂之沈郎錢(晉書食/貨志)
沈昭畧齊侍中文叔之子性狂俊使酒任氣朝士常憚
而容之嘗醉負杖至蕪湖苑遇瑯琊王約張目視之曰
汝王約耶何肥而癡約曰汝沈昭畧耶何瘦而狂昭畧
撫掌大笑曰瘦已勝肥狂又勝癡約文景之子(談/藪)
王道隆烏程人稍知書太始二年兼中書通事舍人道
隆為明帝所委過于佃夫而和謹自保不妄毁傷人元
徽二年桂陽王休範舉兵奄至道隆見殺(宋/書)
　時右軍将軍王道隆任參内政權重一時躡履到前
　不敢就席良久方去竟不呼坐(蔡興/宗傳)
宋明帝宴會朝臣以南臺御史賀臧為柱下史糾不醉
者沈文季不肯飲酒被驅下殿(南齊/書)
元徽中童謠曰襄陽白銅鞮郎殺荆州兒後沈攸之反
雍州刺史張敬兒襲江陵殺沈攸之子元琰等(齊/書)
蕭惠明為吳興太守郡界有卞山山下有項羽神廟相
承云羽居郡廳事前後七人不敢上廳惠明謂綱紀曰
孔季恭曽為此郡未聞有災遂盛設筵榻接賔數日未
幾惠明忽見一人長丈餘張弓挾矢向之既而不見因
發背而殞(宋/書)
齊太祖之為齊王也置酒為樂清河崔思祖侍宴謂寺
中沈文季曰羮膾為南北所推文季荅曰羮膾乃是吳
食非卿所知思祖曰庖鼈膾鯉似非句吳之詩文季曰
千里蓴羮豈關魯衞之士帝稱美曰蓴羮頗須歸沈(談/藪)
初徐孝嗣復故封使故吏吳興邱叡筮之當傳幾世叡
曰恐不終尊身孝嗣容色甚惡徐曰縁有此慮故令卿
决之(南/史)
齊建武四年吳興姚方興于大航頭得孔氏傳古文舜
典亦𩔖太康中書乃表上之事未施行方興以罪致戮
至隋開皇初購求遺典始得之(尚書/注疏)
　按隋書作吳姚方興盖隋尅陳後廢吳興入吳故云
齊永明初中書舍人四人各住一省謂之四户以吳興
茹法亮臨海吕文顯等為之既摠重權勢傾朝廷守宰
數換遷去來四方傾重餉遺數百萬(通/鑑)
梅蟲兒吳興人與茹法珍齊東昏時並為制局監見愛
幸後為梁武所戮(南齊/書)
梁高祖嘗作五字叠韻曰後牖有朽栁命朝士並作劉
孝綽曰梁王長康强沈約曰偏眠船舷邊庾肩吾曰載
匕每礙埭徐摛曰臣昨祭禹廟殘六斛熟鹿肉何遜用
曹瞞故事曰膜蘇姑枯盧吳均沉思良久竟無所言髙
祖愀然不悅俄有詔曰吳均不均何遜不遜宜付廷尉
(談/藪)
沈休文羸劣多病數米而食羮不過一筯(青陽/記)
沈休文多病六月猶綿絹温爐食薑椒飯不爾則委頓
(自慶/集)
齊吳均為文多慷慨軍旅之思梁武帝圍臺城朝廷問
外禦之計均忙懼不知所對但云愚意速降為上(談/藪)
梁世有謠云王氣在三餘梁武帝聞之乃于餘千餘姚
餘杭皆為厭勝又漢末童謠云天子當興三餘之間長
城有餘千山餘甖溪餘魚浦陳武帝興焉(談/志)
長城北五里有雉山梁武帝時聞童謠云鳥山出天子
乃于江左以鳥名者鑿之而雉山獨遺焉及武帝興為
長城下若里實應其謠(上/)
陳子高會稽人世祖時為吳興太守子高年十六為總
角容貌美麗狀如婦人世祖見而問之能事我乎子高
許諾本名蠻子世祖改命今名執偹身刀世祖寵之(小/名)
(錄考陳/書氏韓)
北齊盧思道聘陳陳主用觀音語弄思道曰是何商人
賫持重寶思道即以觀音語報曰忽遇惡風漂墮羅刹
鬼國陳主大慚(啟顔/錄)
徐德言尚後主妹樂昌公主時陳政方亂德言知不相
保謂其妻曰以卿之才容國亡必入權豪之家倘情緣
未斷尚冀相見乃破一照各執其半約曰他日必于正
月望日賣于都市我當在即以是日訪之及陳亡公主
果入越公楊素府寵嬖殊厚德言流離困苦僅能至京
遂于正月望日訪于都市有蒼頭賣半照者大高其價
人皆笑之德言直引至其居設食具言其故出半照合
之仍題詩曰照與人俱去照歸人不歸無復嫦娥影空
留明月輝公主得詩涕泣不食素知愴然改容即召德
言相見仍與偕飲素令公主賦詩公主遂口占一絶云
今日何遷次新官對舊官笑嗁俱不敢方見作人難素
厚遺之送還江南竟以終老(孟啟本/事詩)
寧海浮門土多陳姓盖六朝時霸先之後隋滅陳盡室
避亂于此歴唐五代以貲雄其家磚甓皆湖州物人取
以為砥(赤城/志)
李百藥字重規德林子也七歲解屬文大業九年授建
安郡丞行達烏程屬江都難作沈法興以為大司馬府
掾後法興為李子通所破又命為中書侍郎(舊唐/書)
李安期百藥子也㓜聰辯七歳解屬文初百藥大業末
出為桂州司馬行至太湖遇逆賊将加白刃安期跪泣
請代父命賊哀而釋之(上/)
楊國忠會諸親時知吏部詮事欲大噱呼選人名引入
中庭不問資序短小者補道州參軍胡者與湖州文學
簾中大笑(劉禹錫/嘉話)
唐詩僧皎然居湖州妙喜今寶積寺是其故廬自言謝
靈運後詩祖其家法自許甚髙顔魯公為守時與張志
和陸鴻漸皆為客意其人品亦必不凡吾嘗至妙喜訪
其遺跡無復有但山顛墳存耳其詩十卷尚行于世無
甚令人喜者以為優于唐詩僧可也(石林/詩話)
錢起與郎士元齊名時人語曰前有沈宋後有錢郎然
郎豈敢望哉起詩遇雨詩云雲銜七曜起雨拂九門來
宴宋監宅云晩鐘過竹靜醉客出花遲罷官後云秋堂
入閒夜雲月思離居對雨云生事萍無定愁心雲不開
亦可謂奇句矣士元詩豈有如此句者乎(韻語/陽秋)
烏程女道士李冶字季蘭高仲武評其詩上倣班姬則
不足下比韓英則有餘不以遲暮亦一俊媪(唐詩紀事/參中興間)
(氣/集)
　季蘭已詳掌故但混入人物殊不倫復不書其名特
　正之
常魯公使西畨烹茶帳中賛普問曰此為何物魯公曰
滌煩療渴所謂茶也賛普曰我此亦有遂命出之以指
曰此夀州者此舒州者此顧渚者此蘄門者此昌明者
此㴩湖者(國史/補)
唐崔元亮故宅在長興縣西崔灣元亮磁州昭義人長
慶中為湖州刺史因家于此唐相崔祐甫之後也後其
裔有居崔灣者家藏韓愈所作祐甫墓銘雖蟬腐而翰
墨精彩如故又藏崔逖崔値等誥敕數軸及顔眞卿張
說李邕李揆李林甫諸公筆跡宋時復其家今盡失之
(談/志)
孟郊為溧水尉開射鴨堂(坡詩/注)
韓有詩贈賈島云孟郊死𦵏北邙山日月風雲頓覺閒
天地文章聲斷絶故生賈島在人間(唐宋/遺史)
孟郊下第詩曰棄置復棄置情如刀劍傷又再下第詩
曰再度長安陌空将淚見花後及第有詩曰昔日齷齪
不足嗟今朝曠蕩恩無涯青春得意馬蹄疾一日㸔遍
長安花一日之間花皆看盡何其速也進取得失盖亦
常事而器宇不宏至于如此何其鄙也(唐宋/遺史)
孟郊賈島皆以詩窮至死而平生尤自喜為窮苦之句
孟有移居詩云借車載家具家具少于車乃是都無一
物耳又謝人惠炭云暖得曲身成直身人謂非其身偹
嘗之不能道此句也賈云鬢髪雖有絲不堪織寒衣就
令織得能得幾何又其朝飢詩云坐聞西床琴凍折兩
三絃人謂其不止忍飢也其寒亦何可忍也(六一/詩話)
栁子玉文郊寒島瘦元輕白俗此語具眼客見詰曰子
盛稱東坡祭白樂天孟東野書又愛元微之詩而取此
語何也僕曰論道當嚴取人當恕此八字東坡論道之
語也(許彦國/詩話)
石旻有奇術寶厯中隨尚書錢徽至湖州學院子弟皆
在時暑月獵者進一兔錢命作湯方共食旻笑曰可留
兔皮聊志一事遂釘皮于地壘塹塗之上朱書一符獨
言曰恨較遲恨較遲錢氏兄弟詰之旻曰欲與諸君共
記夘年也至太和九年錢可復鳳翔遇害歳在乙夘也
(集異/記)
唐太和末杜牧自侍御史佐沈傳師宣城幕雅聞湖州
為浙西名郡風物妍好且多麗色往游之時刺史崔公
亦牧之素所厚者頗喻其意凡籍之名妓悉為致之牧
殊不惬所望使君復候其意牧曰願得張水戲使州人
畢觀之俟其雲合牧當閒行寓目冀或有閱焉使君大
喜如言至日兩岸觀者如堵迨暮竟無所得将罷忽有
老姥引髽髻女纔十餘歲牧熟視之曰眞國色也因使
語其姥将致舟中姥女皆歡牧曰且不即納當為後期
吾十年必為此郡若不來乃從所適因以重幣結之大
中三年牧移授湖州刺史比至郡亟使召之女母懼其
見奪也因擕㓜以詣牧詰其母曰昔既許吾矣何為適
人母拜曰向約十年不來而後嫁嫁已三年矣牧俛首
曰辭也直强之不祥乃禮而遣之因為悵别詩云自恨
尋芳到已遲往年曾見未開時如今風擺花狼籍緑葉
成隂子滿枝田畫詩云弟病兄孤失所依當時書語最
堪悲豈圖乞得南州牧却恨尋春去較遲正以譏牧之
放肆之過也(麗情集詩/林廣記)
杜牧欲來湖州尋舊約三上時相書以弟顗病求醫為
辭乞知湖州既至而私願復不諧後世果可欺耶(泊宅/集)
賈餗與沈傳師善餗拜相傳師前死嘗夢云君可休矣
餗寤祭之寝復夢曰事已然叵奈何餗與李訓謀覆族
然實不與訓謀也若傳師者死不忘友今之翻面弄舌
者可以愧矣(湧幢/小品)
徐晦嗜酒沈傳師善飡楊嗣復云徐家肺沈家脾眞安
穩耶(語/録)
世傳周秦行記非牛奇章所作是李衛公門人韋瓘所
撰開成中曾為憲司所覆文宗覽之笑曰此必假名僧
孺是貞元中進士豈敢呼德宗為沈婆兒也事遂寝(賈/氏)
(談/錄)
沈詢在昭義嘗宴府中賓友乃便歌著詞令曰莫打南
來鴈從他向北飛打時䨇打取休使兩分離及歸而夫
妻皆為嬖妾夫歸秦所殺(北夢/𤨏言)
沈亞之嘗客游為小輩所試曰某改令書俗各兩句伐
木丁丁鳥鳴嚶嚶東行西行遇飯遇羮亞之答曰如切
如磋如琢如磨欺客打婦不當嘍囉(摭/言)
沈雲翔亞之弟也咸通中自雲翔輩十人皆通中貴號
芳林十哲芳林門名由此入内故也(上/)
唐之晩年詩人無復李杜豪放之格然亦務以精意相
高如周朴者搆思尤艱每有所得必極其雕琢故時人
稱朴詩月鍛季鍊未及成篇已播人口其名重當時如
此而今不復傳矣予少時猶見其序其句有云風暖鳥
聲碎日高花影重又云曉來山鳥閙雨過杏花稀誠佳
句也(六一/詩話)
　
　
　
　
　
　
　
　
　
　
　
　
　
　
　吴興俻志巻二十七
欽定四庫全書
　吳興偹志卷二十八　　　明　董斯張　撰
　　璅徴第二十四之二
柳開守維揚後圃遇隂雨即青燄夕起觸近即散賛寜
曰此燐火也兵戰血或牛馬血著土則凝結為此氣桞
掘之皆斷鎗折劒乃古戰地因贈詩曰空門今日見張
華(天中/記)
江南徐知諤嘗得畵牛一軸晝則嚙草檻外夜則歸卧
欄中知諤獻後主煜煜持貢闕下太宗張後苑以示羣
臣俱無知者以問賛寜賛寜曰南倭海中方諸蚌有淚
得之和色著物則晝隠而夜顯沃焦山時或風燒嵐石
落海㟁得之滴水摩色染物則晝顯而夜晦諸學士皆
以為無稽寜曰見張騫海外異物記後杜鎬檢三館書
目果見於六朝舊本書中載之(堯山堂/外記)
宋太宗時賛寜充史館編修夀八十四王處納推其命
孤薄三命禽畧六壬遁甲俱無夀貴處納謂寜曰師生
時正得天貴星臨門寜曰母謂生我時錢文穆王徃臨
安拜塋過門雨作避於茅簷甚乆浣浴襁籍徘徊方去
(湘山/野錄)
宋郊字伯庠在翰林有指公姓名誣以它說者公因請
更名嘗貽書葉道卿清臣目為同年葉戲答曰清臣宋
郊榜第六人登第編閲小錄無宋庠者不知何許人公
答詩云紙尾勤勤問姓名葉林依舊玷華纓莫驚書錄
題臣向便是當時劉更生(事文/𩔖聚)
宋庠葉清臣鄭戩及庠弟祁同年登第皆有名稱康定
中庠為叅知政事戩為樞宻副使清臣任三司使祁為
天章閣待制趨向既同權勢亦盛時人謂之四友吕夷
簡深忌之指為朋黨俄有無名子作詩謗庠有天下文
章惟獨我榜中龍虎更無人之句餘韵甚多深訐庠之
私語上聞乃盡罷四人為郡仍降詔天下戒朋比焉(儒/林)
(公/議)
滕元發謫知筠州時尚艤舟國東普照寺先子實公之
客托撰陳情表自辨表入神宗大悅以公知湖州湖乃
公所乞也是時林子中作禮部員外郎與公壻何洵直
邦彦同曹聞滕公得湖州以詩賀邦彦曰清風樓下兩
溪春三十餘年一夢新欲識玉皇香案吏水晶宫裏謫
仙人謂公初登第時倅湖州距是三十年矣
　先子為滕作表手簡尚在今乃誤印在東坡集本文
　内
　此條出王性之王公四六話張按掌故載而不詳故詳
　録之王表與蘓書繁簡婉直不同不知滕當時果用
　何人筆也(元/衢)
吳僧文㨗戒律精至孫莘老知湖州日問吕吉甫如何
時吉甫在潤州㨗曰只三年便在官家左右更有一人
白晳而肥一人美髯而長後三年吉甫果参大政同列
韓子華馮當世皆如㨗所言(孫公/談圃)
元豐間章岵守蘇與郡之長老游從飲酒賦詩為十老
㑹時米黻以杭州從事罷經吳為作叙盧革首焉革字
仲新大中大夫致仕上䕶軍濮陽縣開國子年八十二
黻叙云濮陽公冲襟爽徹淑質端清積厚施逺父子顯
榮(吳都文粹米/襄陽志林)
　按革徳清人後寓吳閶見勞志革子秉俱詳人物
文同字與可蜀人與蘇子瞻厚為人靖深超然不攖世
故善畵墨竹作詩騷亦過人熈寜初時論既不一士大
夫好惡紛然同在館閣未嘗有所向背時子瞻數上書
論天下事退而與賔客言亦多以時事為譏誚同極以
為不然每苦口力戒之子瞻不能聼也出為杭州通判
同送行詩有云北客若來休問事西湖雖好莫吟詩及
黄州之謫正坐杭州詩語人以為知言(石林/詩話)
昔年過洛見李公簡言真宗既東封訪天下隱者杞人
楊朴能為詩召對自言不能上問臨行有人作詩送卿
否朴曰惟臣妻有一首云更休落魄躭杯酒且莫猖狂
愛咏詩今日捉將官裡去這囬斷送老頭皮上大笑放
還山余在湖州坐作詩追赴詔獄妻子送予出門皆哭
無以語之顧謂妻子曰子獨不能如楊處士妻作一詩
送我乎妻子不覺失笑余乃出(東坡/集)
蘇軾以吟詩有譏訕言事官章疏狎上朝廷下御史䑓
差官追取是時李定為中書丞對人太息以為人才難
得求一可使逮軾者少有如意於是太常博士皇甫僎
被遣以往僎擕一子二䑓卒倍道疾馳駙馬都尉王銑
與子瞻游厚宻遣人報蘇轍轍時為南京幕官乃亟走
介往湖州報軾而僎行如飛不可及至潤州適以子病
求醫留半日故所遣人得先之僎至之日軾在告祖無
頗權州事僎徑入州𪠘具鞾袍秉笏立庭下二䑓卒夾
侍白衣青巾顧盻獰惡人心洶洶不可測軾恐不敢出
乃謀之無頗無頗云事至於此無可奈何須出見之軾
議所以服自以為得罪不可以朝服無頗云未知罪名
當以朝服見也軾亦具靴袍秉笏立庭下無頗與職官
皆小幘列軾後二卒懐䑓牒拄其衣若匕首然僎又久
之不語人心益疑懼軾曰軾自來激惱朝廷多今日必
是賜死死固不辭乞歸與家人訣别僎始肯言曰不至
如此無頗乃前曰大博必有被受文字僎問誰何無頗
曰無頗是權州僎乃以䑓牒授之及開視之只是尋常
追攝行遣耳僎促軾行二獄卒就直之即時出城登舟
郡人送者雨泣頃刻之間拉一太守如驅犬雞此事無
頗目擊也(孔平仲/談苑)
蔣希魯居姑蘇延盧仲甫秉後圃希魯曰亭沼粗適恨
林木未就仲甫曰亭沼譬爵位時來則有之林木譬名
節非素修不成(困學/紀聞)
蘇堅字伯固丹陽人翰林學士紳之後也堅有詩名蘇
子瞻守杭時以臨濮縣主簿監杭州商税主開湖之議
見子瞻申三省狀子瞻與堅唱和及七夕重九詞見蘇
集北歸答伯固書四首云論語説得暇當錄呈何時得
與公久聚盡發所藴分付耶堅子庠號後湖子瞻亦極
賞之稱為吾宗云(蘇文忠全集㕘文獻/通考李蓘秇圃集)
曹輔字子方海陵人以太僕丞權福建運使與子瞻賡
咏亦多嘗為輔賦西江月一闋黄魯直贈以詩云曹侯黄
鬚便弓馬從軍賦詩横槊間阿瞞文武兒如虎逺孫風
氣猶班班張耒文潜與子方並典試闈有同文唱和曹
君亦詩豪也坡謫惠州與子方書云専人至教賜累幅
慰撫周盡又云専人辱書仰服眷厚子方真不以寒暑
易交情者(蘇黄二集叅/瀛奎律髄)
　按宋有兩曹輔其一字載徳南劍州人欽宗時簽樞
　宻院
張弼字秉道子瞻辛未嵗離杭至潤贈以臨江仙一闋
云我勸髯張歸去好從來自已忘情塵心消盡道心平
江南與塞北何處不堪行秉道盖宦于杭者未詳何許
人(東坡/全集)
楊繪字元素綿竹人少竒警讀書五行俱下皇祐初擢
進士第二人神宗朝知諫院擢御史中丞時王安石用
事賢士多謝去繪言老成人不可不惜當今舊臣多引
疾求去范鎮年六十有三吕誨五十有八歐陽修六十
有五而致仕富弼六十有八而引疾司馬光王陶皆五
十求散地陛下可不思其故乎又言方今以經術取士
獨不用春秋宜令學者以三𫝊觧經免役法行繪陳十
害安石使曾布疏其説詔繪分析固執前議遂罷為侍
讀學士知亳州再知杭州繪為吏敏強主愛利而性疏
曠訖以見斥云嘗居無為山號無為子為文立就有集
四十卷其序書九意云詩書春秋同出於史而仲尼或
删或修莫不有筆法焉詩春秋先儒皆言之書獨無其
法耶故作斷堯虞書夏書禪讓稽古商書費誓秦誓意
九篇(宋史叅晁/氏讀書志)
　按東軒筆錄載繪為王永年事降荆南副使而居荆
　南日又出家妓宴客致胡師文狎侮反遭拳毆人品
　如此史何以稱之
劉季孫字景文開封人環慶死事將平之子也能作七
字家藏書數千卷善用事送孔宗翰知揚州詩有云詩
書魯國真男子歌吹揚州作貴人多稱其精當以右班
殿直監饒州酒務王荆公為江東提刑廵歴至饒按酒
務始至㕔事見屏間有題小詩曰呢喃燕子語梁間底
事驚回夢裡閒説與傍人渾不解杖藜擕酒㸔芝山問
専知官誰所作答以季孫詩即召與之語嘉歎升車而
去不復問務事既至𫝊舍適學生持狀請差官攝學事
公判監酒殿直一郡大驚遂知名為杭州鈐轄子瞻作
守深知之嘗以詩寄子瞻云四海共知霜鬂滿重陽曾
挿菊花無子瞻大喜在潁州和季孫詩所謂一篇向人
寫肝肺四海知我霜鬂鬚盖記此也又云景文有英偉
氣如陳元龍之流薦之以左庫藏使知隰州以歿有集
十卷(東坡集叅石林/詩話書錄解題)
　吾湖前后六客俱以坡翁重公擇仲謀子野孝叔令
　舉已見官師人物獨伯固等人或未詳其出處遐周録
　諸書未遑就緒余稍為詮次盖存其名宜徴其實可
　以一時之寄迹而忽之哉崇禎壬午冬至前十日元
　衢識
元豐間彧先公為右史神考遣使治楚州新河面戒之
曰東南不慣興大役卿且為朕憂惜兵民大哉王言簡
而有體(萍州/可談)
先公帥廣崇寜元年正月游蒲澗同越俗也見游人簮
鳯尾花作口號中一聨云孤臣正泣龍鬚草游子空簮
鳯尾花盖以被遇先朝自傷流落後監司立論乃指此
句以為罪其誣註云契勘正月十二日哲宗皇帝已大
祥豈是孤臣正泣之時鞠獄竟無他意讒口真可畏如
此也
先公在元祐背馳與蘇轍尤不相好公知廬州轍門人
吳儔為州學教授公延鄉人方素於學舍講三經義轍
為内應公坐降知夀州後在廣州與東坡邂逅各出詩
文相示既得罪范致虚行責詞云謟交軾轍宻與逢迎
媚附安李隂求進遷或以轍事語范范曰吾固知之但
不欲偏枯却屬對范學於先公或疑其背師盖國事也
范操行非希指下石者
　張按服以友東坡被放故彧為其父辯嘵嘵焉非黨
　眉山者豈知二蘇名施後世到今不朽視惇卞軰何
　啻鴛雛視蜣丸耶彧之為見亦异乎皇甫威明矣
姚祐元符初為杭州敎授堂試諸生出易題乾為金坤
亦為金也盖福建本書籍刋板舛錯坤為釡脱二㸃故
姚悞讀作金諸生疑之因上請姚復為臆説而諸生或
以誠告姚取官本視果釡也大慙曰祐買著福建本升
堂自罸一直其不䕶短如此(並/上)
張子野能為詩及樂府至老不衰居錢塘年八十餘家
猶蓄聲妓子瞻嘗贈以詩有鶯鶯燕燕之語全用張氏
故事戱之(石林/詩話)
張子野郎中以樂章名擅一時宋子京尚書竒其才先
往見之遣將命者曰尚書欲見雲破月來花弄影郎中
子野屏後呼曰得非紅杏枝頭春意閙尚書耶遂出置
酒盡歡盖二人所舉皆其警策也古今詩話亦云子野
嘗作天仙子詞曰雲破月來花弄影士大夫多稱之張
初謁見歐陽公迎謂曰好雲破月來花弄影恨相見之
晩也(遯齋/閒覧)
潘及甫字憲臣厲志文行聞胡安定倡學於湖往從之
安定見其文喜曰非諸生比也遂補學職妻以女弟慶
厯中登進士(維揚/志)
兵部侍郎莫卞居塲屋日因赴浙漕夢人就旅邸報姓
莫人作狀元卞出迎之乃云名儔非卞也時卞已投卷
是舉登科明年得子因名儔後二十四年儔作大魁卞
對賀客言之(墨莊/漫録)
京城既䧟敵遣使籍帑藏至軍器庫㸃閲兵仗時莫夀
朋以内相為館伴因曰自今兩朝和好當載戢干戈載
櫜弓矢敵使應聲曰我曹脚轉後請云左屬櫜鞬右執
鞭弭與君周旋(閑燕常談字/夀朋莫儔)
舊制麻三道以上䨇宣學士分撰元豐未鄧潤甫為學
士一夕鎻麻二十二通靖康元年麻六道權直院莫儔
獨宿(困學/紀聞)
　金人令吳升莫儔𫝊道意㫖往返數四京師人謂之
　㨗疾鬼六月九日莫儔責授寜化軍節度副使全州
　安置(李綱建炎/時政記)
莫儔謫曲江其家蒼頭奴為朱勝非治疽而愈奴為儔
請得復官(宋/史)
桂南昇貴溪人政和間舉進士靖康之變金人欲立異
姓莫儔等𫝊招尼瑪哈意在張邦昌張俊胡寅等趨入太
學南昇於廣㑹叱莫儔曰汝嘗作大魁乃如此舉措不
愧後世清議耶儔不敢出一語(廣信/府志)
大觀中章莊敏公質夫之子綖為時相誣以盗鑄詔開
封尹李孝夀來置獄連逮千餘人屯甲士圍其家鉦鼓
聲徹晝夜郡人震駭獄不成又遣御史沈畸蕭服姚䒩
來重鞫之甚至州人多閉户或隙中窺觀不敢正視識
者知其非太平氣象其後遂有建炎南渡之變方章氏
事前城中小兒所在羣聚而唱云沈逍遥沈逍遥莫知
其由已而三御史至(姑蘓/志)
宣和中王鼎為刑部尚書年甫三十時盧樞宻益盧尚
書法原俱為吏部侍郎而並多髯王嘲之曰可憐吏部
兩胡盧容貌威儀摠不如盧尚書應聲曰若要少年并
美貌須還下部小尚書聞者以為快(却掃/編)
余家自曾伯祖侍郎諱宫以甲科起家至慶厯中曾大
父通議公楊寘榜相繼及第爾後世世有人大父清孝
公余中牓先人文康公何昌言牓某黄公度牓至小子
邲朱待問牓連五世矣當時尊長皆有詩以紀慶曾大
父贈先祖詩云𫝊家何用富金籯教子何如只一經慶
厯科名今已繼更教來葉嗣前馨先大父贈伯父及先
人詩云廣塲筆陣數千人喜汝穿楊箭鏃親慶緒綿長
時幸㑹文科興復事還新昔年繼牓熈寜嵗今偶同科
紹聖春從此莫教書種斷孫曾應復值昌辰文康公賜
某詩云兒曹春牓預言揚竊吹知難復士鄉黄絹未能
摛好語青氊偶幸繼前芳穿楊喜共東床客(女夫章/倧同牓)攀
桂同標北寺房聖世選才如華岳積塵曾不愧毫芒予
嘗贈邲詩云吾家五世十三人競擷丹枝撼月輪慶厯
賢科開後裔隆興事業繼前塵泥金帖報家庭喜燒尾
筵張帝里春從此𫝊芳應未艾桂香應已襲天倫通議
之子若孫若曾孫在桂籍者已經十有三人故言之于
前長子郛亦不廢學業故期之于後他宗從登科者甚
多各有詩紀慶不暇録(葛立方䪨/語陽秋)
郯姪留意星厯學紹興癸酉取解漕䑓斗為帝車賦省
試復以日星為紀三台色齊為詩賦題其所為貫穿甘
石之學甚詳小孫女夜夢郯登樓至十六級而止筮之
為省闈第十六人之祥已而果然予作詩贈之曰張鈴
走幟到金溪喜子文闈預品題名字巍峩先蘂榜詞章
斐亹動文奎階梯已合嬰兒夢星斗光分太乙藜後日
臚𫝊當第一天倫科甲尚為低時郯弟邵王佐榜甲科
第七人(上/)
章茂深嘗得其婦翁石林所書賀新郎詞曰睡起啼鶯
語章疑其悞頗詰之石林曰老夫嘗考之矣流鶯不解
語啼鶯解語見禽經(野客/叢書)
　石林二字出楚辭天問見米襄陽志林
葉少藴少年貴盛平生好收書逾萬卷置霅川山居建
書樓以處之極為華煥丁邜年其宅與書俱蕩一燎李
㤗發家舊有萬餘卷亦以是嵗火豈厄運所遇耶(揮塵/録)
石林每夜必延諸子女兒婦列坐説春秋聽者不悦曰
翁翁又請説春秋耶(野客/叢書)
劉資政班靖康間為太常少卿因檢禮器庫見有故祭
服甚多將建請以為戰士衲衣有老吏諫曰祭器敝則
埋之祭服敝則焚之禮也奈何以為戰士衣乎劉黙然
無以應(却掃/編)
廸功郎漳浦髙登彦先考試湖州䇿問忤秦相謫死(書/録)
(觧/題)
游操字存誠宋紹興中與潘良能沈介洪景伯俱為秘
書省正字同日赴館少監秦熺于㑹食之次出對曰潘
游洪沈泛瀛洲有欲用絳繹繪維綰綸綍為對盖熈寕
中韓維陳繹韓絳楊繪相先後除學士也(氏族/大全)
仲彌性并淮上知名士也登第之後諸侯交辟久之得
通判湖州楊娼韵者以色藝顯名一時彌性惑之誓以
偕老韵以誕日嘗作醮供彌性為代作醮詞其黷穹甚
矣尋即俱去適王承可鈇為郡守與之啟云方將歌别
駕之功聞已泛扁舟之興彌性坐廢二十餘年迨秦檜
殂始獲昭雪既而入丞光祿出守蘄春以疾終于淮東
儀幕(玉照新志/詞載藝文)
渡江後兩入玉堂者十六人沈忠憲與求倪侍郎思與
焉(事文/𩔖聚)
　張按龜溪集沈公謚忠敏此云忠憲何据
髙宗時幸醫王繼先怙寵干法聞邊警亟輦重寳歸吳
興為避敵計杜莘老疏其十罪竄之(宋/史)
紹興中沈守約湯進之二丞相父皆名舉于是改提舉
書局為提領此則朝廷為臣下避家諱也(齊東/野語)
蜀老言紹興初漕粟嘉陵以餉邊每一斛至軍中計其
費為七十五斛席大光胡承公為帥始議轉搬摺運於
是費减十六七向非二公蜀已大困矣故至今蜀人謂
承公為湖州鏡(老學菴/筆記)
　胡世將字承公常州人四州安撫制置使摺運事亦
　見宋史前承公帥蜀者席生亦有能名宋史云旦字
　晉仲筆記云大光何也
　張按秦嘉書云頃得此鏡既明且好湖州鏡之稱葢
　况承公清能鍳物耶往嵗鄰人屋發古牆得鏡一遺
　余鏡㣲薄欵似唐製銅質瑩然光奕奕有清寒氣殆
　數鍊所獲背有銘云淳熈二年湖州石十五郎造字
　體稍𩔖蘇長公書湖州以鏡名宋世已然今薛氏獨
　著聲市間多贗售者余欲畧放秦式買宣銅百鍊造
　之後百年品當踞漢工上商之好事者若曰賈如是
　鈍乎何云之後世
紹興二十五年秦檜死詔莫汲張常先等八人並以告
訐濫叨官爵送逺郡編管(續綱/目)
魏掞之過衢客郡守章傑之家㑹故相趙忠簡公鼎之
表歸自海外傑雅以私怨趙旦希秦檜意逮治其家勢
烈如火掞之獨慨然以書譙傑長揖而去傑亦無以害
也(張南/軒集)
　傑是子厚之裔臧衍長興志列于宋進士中不可因
　閩志亦列謂非我湖人也
秦㑹之丞相卒魏道弼作叅政委任頗專且大拜矣
翰苑欲先作白麻又不能辦假手於士人陳豐豐
以其姓魏遂以晉絳和戎對鄭公論諫久之道弼
出典藩而沈守約万俟元忠並拜左右揆翰苑者倉
猝取豐所作制以與沈公而忘易晉絳鄭公之語實
錄例載拜相麻予在史院欲刪此一聨會去國不果
(筆/記)
秦㑹之主和議大帥皆罷兵權賜田宅予為岳侯作謝
表有云功狀蔑聞敢遂良田之請謗書狎至猶存息壤
之盟㑹之讀之不樂(沈明逺/寓簡)
夀皇賜宰執宴御前雜劇粧秀才三人首問第一秀才
仙鄉何處曰上黨人問次曰澤州人問三曰湖州人又
問上黨秀才汝鄉出甚生藥曰某鄉出人参次問澤州
者曰出甘草又問湖州者曰出黄蘖如何湖州出黄蘖
最是黄蘖苦人當是時皇伯秀王在湖州故有此語夀
皇即日召入賜第奉朝請(貴耳/集)
芮曄一字仲䝉東萊第三妻乃其女也(吕成/公集)
　唐樞曰烏程自來惟芮曄倪淵有志聖賢惜無誰與
　歸
魏掞之建陽人詔舉遺逸部刺史芮公曄帥其寮與帥
守六人者共以掞之行誼為言于是詔特徴之(朱文公/魏元履)
(墓/志)
楊萬里淳熈薦士録薦李沐云大臣之子而綽有寒畯
之􁎎甲科之雋而益勵文辭之事
　按李沐秀叔子也其後韓侂胄引為右正言歴詆善
　𩔖誠齋牘云云知人之難如此
洪頴字洪甫先世吳興人遷四明舉淳熈五年進士第
一(攻媿/集)
孝廟欲除張説簽書樞宻院事在廷諸儒力爭孝廟一
日盛怒與周益公言朕將用花臂膊者為樞宻使益公
答云臣敢為天下倡秘書省正字沈瀛當輪對一奏劄
薦張説反不稱㫖即自免周益公後至宰輔沈正字止
此識見淺深亦足以卜前程逺近(貴耳/二集)
張説之爲承㫖也朝士多趨之王質景文沈瀛子夀始
俱在學校有聲既而俱立朝物譽亦歸之相與言吾儕
當以詣説為戒衆皆聞其說而壯之已而質潜往説所
甫入客位而瀛已先在焉相視愕然明日喧𫝊清議鄙
之乆皆不安而去焉(齊東/野語)
周必大子充莫濟子齊坐繳張説樞宻之命皆投閒張
説乃露章薦之兩人皆得郡周得建寜莫得温莫意欲
往周遷延不進喻子才有書言激定生患故東漢有士
大夫之禍盖必以温為是建為非汪聖錫報云東漢之
患生於激西漢之患生於養方今患在養不患在激也
(癸辛/雜録)
張説開封人以父任為右職娶夀聖皇后女弟累遷知
閤門事孝宗遷至簽書樞宻院事淳熈元年連降明州
觀察使責居撫州三年許自便七年卒于湖州(宋/史)
王季海丞相為太常少卿時葛丞相楚輔為浙東叅議
官以啟賀季海用雞檄對鵝經季海賞其的對雞檄乃
用王勃為諸王作鬭雞檄(楊誠齋/詩話)
投人詩之有語忌者不可不知周茂振賀劉季髙由謫
籍放自便啟云十年去國驚我馬之虺隤一日還家喜
是翁之矍鑠季髙曰是翁對我馬(上/)
知湖州陳之茂進職知平江孝宗知之茂嘗毁史浩曰
卿豈以徳報怨耶對曰臣不知有怨若以為怨而以徳
報之是有心也莫濟作詹事王十朋行狀詆毁尤甚浩
薦濟作内制孝宗曰濟非議卿者乎浩曰臣不敢以私
害公遂除中書舍人兼直學士院待之如初(樓鑰史/浩行狀)
程文簡著演繁露初成髙文虎炳嘗假觀稱其博贍其
子似孫續古時年尚少因竊窺之越日程索囬元書續
古因出一帖曰繁露話其間多文簡所未載而辨証尤
詳文簡雖甚賞之而心實不能堪或議其該洽有餘而
輕薄亦太過也(齊東/野語)
四月戊子早過湖州望城中樓觀縹緲環以溪山宜晉
唐以來以為名郡也申時過徳清縣溪橋頗壯麗有左
顧亭謂放龜也二更宿鳯口(周平圍隆興癸未自/後省歸廬陵日記)
霅川月河莫氏稱望族以春秋馳聲嘗至一酒樓飲壁
間有題字云春王三月公與夫人㑹于此樓葢輕薄子
攜妓飲于此所題耳莫即援筆題其下云夏大旱秋饑
冬雨雪公薨君子曰不度徳不量力其死於饑寒也
宜哉見者大笑(行都/紀事)
近時稱白石者樂清錢文字文季畨陽姜䕫堯章三山
黄景説岩老各因其居號之耳堯章居苕溪上潘徳久
字之曰白石道人詩云屋角紅梅樹花前白石生(愛日/齋聚)
(抄/)
侂胄誅御史章爕論張岩與蘇師旦朋姦誤國奪兩官
寜宗謂兵釁方開岩嘗言其不可許自便復元官奉祠
以銀青光祿大夫致仕(宋/史)
　岩大梁人紹興末居湖州
霅川張㢸者曩與韓侂胄同知閤門事頗以知書自負
方議内禪時趙汝愚獨與侂胄計議㢸弗得與聞内懐
不平至是謂侂胄曰趙相欲専大功君豈惟不得節度
將恐不免嶺海之行矣侂胄愕然因問計㢸曰惟有用
臺諌耳侂胄問若何而可㢸曰御筆批出是也侂胄悟
即以内批除所知劉徳秀為監察御史楊大法為殿中
侍御史罷吳獵監察御史而用劉三傑代之於是言路
皆侂胄之黨汝愚之跡始危(上/)
李心𫝊道命録云省闈知貢舉葉翥倪思劉徳秀奏論
文弊復言偽學之魁以匹夫竊人主之柄鼓動天下故
文風未能丕變乞將語録之𩔖並行除毁是科取士稍
涉義理者悉見黜落六經語孟中庸大學之書為世大
禁初疑文節正人何亦爾爾及閲宋史韓侂胄𫝊云吏
部尚書葉翥要侍郎倪思列疏論偽學思不從侂胄乃
擢翥執政而免思官又齊東野語云王柟使金歸以金
人欲求侂胄凾首為辭詔侍從兩省臺諫集議林樞宻
大中樓吏部鑰倪兵部思皆以為和議重事待此而决
奸兇已斃之首又何足惜與其亡國寜若辱國而倪公
主之尤力且謂在朝有受其恩欲為之地者盖朝堂集
議之時獨章文莊良能于衆中以事關國體抗詞力爭
所謂欲為之地者指文莊也乃史於鑰謂和議待此而
决奸兇已斃之首又何足恤外復有章爕等奏乞梟首
然後函送敵國惟思謂有傷國體焉因按魏華父撰文
節志有云章良能將除御史中丞公進臺諌論三篇上
以付中書章見之滋不悦公力請外補上諭留再三公
曰侂胄以臺諌為私人今章良能未除中書前一日亦
以小輿見彌逺矣是思與艮能雖同郡道不相謀而弁
陽為良能外孫但據日録家乘書之安知其是非顛倒
也(雙林/寓牘)
慶元二年移内侍林億年於湖州(宋史宦/者𫝊)
朝散大夫劉三傑奏今日之憂有二有邊境之憂有偽
學之憂邊境之憂有大臣以任其責臣未敢輕論若夫
偽學之憂姑未論其逺請以三十餘年以來而論之其
始有張栻者談性理之學言一出口嘘枯吹生人爭趨
之可以獲利栻雖欲為義而學之者已為利矣又有朱
熹者専以為利借大學中庸以文其奸而行其計下一
拜則以為顔閔得一語即以為孔孟獲利益廣而肆無
忌憚矣然猶未有在上有勢者為之主盟已而周必大
為石相欲與左丞相王淮相傾而奪之柄知此曹敢為
無顧忌大言而能變亂黒白也遂誘而寘之朝列卒藉
其力傾去王淮而此曺愈得志矣其後留正之來雖明
知此曹之非顧勢已成無可奈何反藉其黨與心腹至
汝愚則素懐不軌之心非此曹莫與共事而此曹亦知
汝愚之心也垂涎利祿甘為鷹犬以覬幸非望故或駕
姍笑于君父或以三女一魚之符以惑衆庶甚至因雷
風不時之變則以天動威以彰周公之徳有如劉光祖
因陛下未登極人情洶洶之時則詐𫝊有㫖但得趙家
肉一塊足矣之語有如徐誼其他扇妖造怪不可勝數
盖前日之偽黨至此變為逆黨矣頼陛下聖明去之之
早此宗廟社稷無疆之福然此曹潜形匿影日夜伺隙
雨𤾉稍愆則喜見顔色聞敵國侵擾之報則移於吾之
君父此如鬼蜮百方害人防之不至必受其禍臣謂今
日之䇿惟當銷之而已其習偽深而附逆固者自知罪
不容誅終不肯為國家用其他能革心易慮則勿遂廢
黜使之去偽從正以銷今日之憂取進止閏六月六日
奉聖㫖依(慶元三/年  上)
劉三傑者嘗為監察御史未三月以憂去免䘮入見因
上此疏侂胄大喜即日除石正言明年九月除侍御史
又明年七月遂除兵部侍郎(道命/録)
　三傑字漢臣長興人見勞志
安定胡先生後竟無聞端平間郡胡楷世行得其女孫
於城西時氏遂白郡博士楊㓜度淑憲我先人實相其
事率鄉曲具奩飾得郡庠諸生陳生應甫遂以歸之為
安定存一線云(三桞軒/雜識)
方臘亂歸安陸行兒聚黨應之(宋史陳/遘𫝊)
富陽孫守榮七嵗病瞽遇异人教以風角烏占之術號
富春子寳慶間游吳興聞譙樓鼓角聲驚曰旦夕且有
變土人當有典郡者見王元春即賀之曰作鄉郡者必
君也元春初不之信越兩月潘丙作亂濟王命元春告
變朝廷以其有功果令典郡(宋史/新編)
端平三年六月行都大火士民上書咸訴濟王寃者侍
御史蔣峴史黨獨倡邪説謂水火天數何預故王事遂
劾方大琮王逸劉克莊鼓扇异論同日去國並斥進士
潘昉姓同逆賊語渉不順皆論以漢法(宋季三/朝政要)
蔣良貴簽判安吉州時水災後修城郡守趙希觀屬良
貴作記用浩浩字希觀欲改良貴不可曰以宰相父名
而宗室避之此非藝祖皇帝所望於金枝玉葉也聞者
壯之(困學/紀聞)
李庭芝得鄉舉不行以策干荆帥孟珙請自效珙善相
人顧諸子曰李生名位當過我授權建始縣淳祐初舉
進士辟珙幕中珙卒庭芝扶柩塟之興國棄官行三年
䘮(宋/史)
湖州民潘甫與弟丙壬聚亡命數十為亂夜入州刼濟
王尋敗甫死於兵丙磔於市壬逸去餘黨就擒守臣謝
周卿通判張宗濤以下悉付大理獄詔以徐公瑄鞫其
事公矢其寮曰國體民命為重身為輕不可為利害怵
幽有鬼神吾儕謹之先是寺之推鞫或付胥徒公偕二
丞日躬訊之時壬未就逮蔓及亡辜時宰疑壬本生父
匿之命公織其罪公弗聽未幾得壬於楚州時宰面授
風㫖又數以手簡羅致不附己者且諭公可立致貴顯
公語諸子曰王忠嗣唐武將也且不肯以人命易官吾
忍以訟易服乎吏有希㫖摘壬詞謂它偽擬某人為某
官公手裂之吏為危語公曰吾代諸賢受禍弗恤也獄
具騰書於朝曰唐天寳之亂陳希烈等將抵死李峴獨
曰衣冠奔亡各顧其生可盡責耶彼罪狀顯著峴欲脱
之况變生倉卒迹渉疑似者乎湖之守貳不能死猶曰
可罪謂與聞謂故從不已過乎又論許澤等六人罪不
當死詔徐煥沈源不貸餘悉原之公復執論數四不報
壬黨有偶同姓者傅之死議者公竟出之從政郎周成
子坐與潘交時宰疑檄出其手騐治亡狀公以數百言
爭之一日保章氏奏熒惑犯左執法廷尉當之公曰吾
寜以身易人之死也方湖黨之就鞫也時宰既以付公
又擢何處仁為治獄少卿魏執中為丞林演以簿攝丞
既而何以未至辭不與公据正不阿二丞翕然從公或
曰故王不過朽骨殘胔安能富貴人雖歸獄於王無害
也而諸公違時宰捐軀命以昭其寃不亦左乎公曰吾
豈不知此亡何四人同日罷(魏了翁大理少/卿徐公墓志)
吳興向氏宋欽聖后族也家富而儉不中節至於屋漏
亦不整治列盤盎以承之有三子嘗訪名于客長曰涣
次曰汗曰仌父不之疑他日有呼其名曰涣汗冰方悟
為戲也(癸辛雜識/仌古冰字)
文本心典淮郡蕭條甚謝賈相啓云人家如破寺十室
九空太守若頭陀兩粥一飯(山房/隨筆)
　本心寓公也
景定元年夏四月出内侍董宋臣於安吉州(通/鑑)
賈師憲柄國日尤喜苕溪之魚趙與可因造大盤養魚
至千頭復作機使相灌輸不少停魚游泳撥刺自得如
在江湖中數舟上下運不絶焉(癸辛/雜識)
隆國育聖黄夫人徳清人初入魏峻叔髙家既出復歸
李仁本媵其女以入榮邸名定喜時嗣王與芮苦無子
一幸而得男是為度宗然自處極謙抑雖驟貴盛每遇
邸第親戚至不敢坐常以妳子自稱人亦以此名之或
者有魏妳子之謗其實不然也秦齊國夫人胡氏亦同
邑人相去纔數里賈渉濟川以制置日舟過龜溪見婦
人浣衣者偶盼之因至其家問夫何在曰未歸語稍洽
調之曰肯相從乎欣然惟命及夫還扣之亦無難色遂
擕以歸既而生似道未幾去嫁為民妻似道年長始奉
以歸性極嚴毅似道畏之當景定咸淳間屢入禁中隆
國至與同寝處恩寵甚渥年至八十有三上方賜秘器
及氷腦各五百両時銀絹四千疋命中使䕶葬漕帥
供費凡両輟朝賜謚柔正又賜功徳寺及田六千畆可
謂盛矣一邑産二女貴人前此所未有也(齊東/野語)
　宋史亦載而不詳張按李仁本即彦頴之孫浹之子
　也
　衢按通鑑隆國偕全太后北行似不逮胡氏先卒矣
徳祐元年二月戊辰知太平州孟之縉以城降於元三
月庚寅簽書文及翁諷䑓臣劾已章未上亟出關道癸
巳岳州摠制孟之紹以城降於元五月辛邜藉吕文煥
孟之縉等家十二月癸丑遣少卿陸秀夫等使元軍詔
吕文煥趙孟桂通好二年正月辛未以常楙叅知政事
己邜常楙遁(宋/史)
　張按趙氏郡志載亂世能不渝其節可尚也之縉忠
　襄次子以専城降敵何以見無菴先生於地下乃不
　能化其婦百鍊之剛古人誦刑于浪說耳之紹不載
　東林志必之縉伯仲也本心長孺二公號一時賢執
　政亦效陳宜中留夣炎䑕竄何耶
　衢按之縉謀以城降倅鄞人豐存芳諫不聽詈之之
　縉引䝉古兵屠其家同死者十八人卒方義竊其八
　嵗孤禮長於民間非獨有愧於其婦兼有愧於其卒
　矣
乙亥嵗國事將危忽傳孟之縉妻趙孟桂見為巴延丞
相次妻者朝廷遂以太后命遣人齎金帛與之俾賛和
議繼得孟桂囬奏云和議將成遂復賜手詔並以金帛
慰之繼而寂然無動及事定孟桂南歸霅川盖未嘗為
巴延次妻亦未嘗得詔書及賜物也盖奸人乘危造為
此説以騙脱朝廷金帛耳問探不明有同兒戲國安得
不亡哉孟桂乃趙忠惠與􁤏之妹今為尼改名子桂(一/作)
(妙/惠)住湖州廣福(一作/惠)寺云(癸辛/雜録)
　
　
　
　
　
　
　
　
　
　
　
　
　吳興備志卷二十八
欽定四庫全書
　吳興備志卷二十九　　　明　董斯張　撰
　　璅徴第二十四之三
趙子昻有古琴二一曰大雅一曰松雪因以大雅名堂
號松雪焉婿王筠菴國器字徳璉即䝉父也(堯山堂/外記)
松雪肌極細潤常服止用軟綾絹遇絺葛肌即傷擦元
主以其儀觀非常且宋宗室懼為衆望所歸竊忌之一日
歩至館閣適據案讀乃黙從後相其肩背笑云此不過
秀才官耳自是信任不疑(上/)
趙子固公從弟子昻自苕中來訪公閉門不納夫人勸
之始令從後門入坐定苐問弁山笠澤近來佳否子昻
曰佳公曰弟奈山澤佳何子昻慙退公便令蒼頭濯其
坐具(樂部/私語)
余從徳清趙氏見文敏公家用簿書法隨手運筆精妙
凡養蠶樹桑稼穡工料奴婢日給與今不殊第往往用
􁞟作食及烏豆之𩔖動至百斤百石此皆今時南方不
用豈古今習俗有不同者耶(姚士麟/見只編)
趙松雪公宋之宗室而仕元人皆議之有題其畵者趙
家公子玉堂仙畵出苕溪似輞川多少青山紅樹裏豈
無十畆種𤓰田其譏之也深矣恐亦傷於太刻天命有
在宋祀巳墟族屬疎逺又無責任仰事俯育為祿而仕
民之道也但當辭尊居卑時懐黍離之感而已
趙子昻過揚州迎月樓趙家其主求作春聨遂題之曰
春風閬苑三千客明月揚州第一樓其家以紫金壺奉
酬(寓圃/雜記)
松雪㣲時嘗館於嘉定沈文輝沈方營義塾松雪乘興
遽為書榜自謂愜意及落成累書不逮竟用初筆(嘉定/縣志)
元有松人謁趙文敏公公在内未出問是何人答曰吾
是雲間人公隨應曰君非日裡鬼(閑中/今古)
錢塘祝吉甫居西湖上搆小樓眺盡湖山之勝賓客嘗
滿隣有富豪築髙墻數仞蔽之吉甫因欎欎不樂趙松
雪訪吉甫登樓為書二字扁曰且看無何隣以通畨簿
録家徙垣屋摧毁小樓内湖山如故(西湖/志餘)
趙文敏孟頫胡石塘長孺至元中有以名聞於上被召
入見問文敏㑹甚麽奏曰做得文章曉得琴棋書畵次
問石塘奏曰臣曉得那正心修身齊家治國平天下本
事時胡所戴笠相偏欹上曰頭上一箇笠兒尚不端正
何以治國平天下竟不録用(農田/餘話)
趙文敏小像一軸止半身其面圓而俊偉神觀煥爛世
祖所謂神仙中人也公有七言律詩題其上後有男雍
重裝四字友人劉無已家見之(眉公/筆記)
趙松雪與夫人管氏畵像余嘗見於茅山趙繼先家繼
先其遺𦙍也松雪鬚髪少斑然面上童顔幞頭紫袍玉
帶象笏署云魏國公趙某夫人貌豐偉所服乃禙子然
俱坐錦墩繼先謂聞之祖父此元主宣入賜坐命畵工
貎者也(兩山/墨談)
予過演福寺僧房見趙子昻親書探梅訪僧一絶句云
輕輕踏破白雲堆半為尋僧半探梅僧不逢兮梅未放
野猿笑我却空囬松雪集失載(七修/𩔖藁)
趙魏公刻私印曰水晶宫道人錢塘周草忩先生宻以
瑪瑙寺行者屬比之魏公遂不用此印後見先生同郡
崔進之藥肆懸一牌曰養生主藥室乃以敢死軍醫人
對之進之亦不復設此牌魏公語人曰吾今日方為水
晶宫吐氣矣(輟耕/録)
趙魏公夫人管道昇善書畵吾竹房嘗題其所畵竹石
竹房有一私印是好嬉子三字即以此印倒用於䟦尾
人皆以為竹房之誤魏公見之曰此非誤也這瞎子道
婦人㑹作畵倒好嬉子(何氏/語林)
顧信字善夫居太倉善筆札從趙文敏公游每得文敏
書即鑱諸石寘一亭扁曰墨妙文敏為其好學樂為之
書(張㫤吳中/人物志)
周弁翁釀白醪字曰秋玉(佩韋軒/客談)
飛來峯諸處元僧楊璉眞伽鑿成觀音羅漢像以千百
計中天竺佛殿後壁山水乃王叔明所畵嵗久剥落有
遜齋子為補之開化方豪題其上云飛來峯天竒也自
楊總統鐫之天竒鑿矣叔明畵人竒也自遜齋子補之
人竒損矣此二者山中千古不平之疑案也予法官也
不翻是案何以服人為時𫝊誦(西園/雜記)
蘓友龍字伯䕫金華人元季自承事郎轉文林郎行樞
宻院照磨偽吳張士誠據姑蘓既降公持詔書往湖州
責其戍將潘允明行郊迎禮禮成允明欲西向坐公公
曰以爵則吾幕僚雖相向坐亦以為過然吾所持者詔
書君敢與詔使抗禮耶挾胡床中席而坐允明懼服臨
發贐米百斛錦二十端公笑辭曰君謂使者而可以貨
取耶(宋學/士集)
張士誠取三興土築王府基嘉興宜興長興(紫桃軒/又綴)
前江浙副提舉劉基嘗游西湖有异雲起西北光映湖
水時魯道原宇文公諒諸同游者皆以為慶雲將分韵
賦詩基獨縱飲不顧大言曰此天子氣也應在金陵十
年後有王者起其下吾當輔之時杭城猶全盛諸老大
駭以為狂悉去之(啟運/録)
沈萬三名富字仲榮其弟萬四名貴字仲華本湖州
南潯人父沈祐始徙蘓之長洲東蔡村貴之子漢傑又
徙于化周莊今南京㑹同館乃其故宅初居東蔡村時
人以汙菜之地歸之祐躬率子弟服勞糞治有方瀦洩
有法由是致富不貲後流雲南尋命選大戸家為京六
曹得漢傑之子曰玠者擢員外郎受官辭祿上器重之
至今𫝊二家子孫在流所者尚富或云善㸃化術(留青/日札)
劉三吾撰沈漢傑墓志沈之先為吳興人後徙長洲之
東蔡村萬三諱富字仲榮與其弟萬四仲華率先兩浙
輸其稅為石者萬又嘗獻白金為兩千百以佐用度太
祖却之不得乃俾造廊房者六百五十披甲馬者千以
萬四曾孫玠為倉曹戸部員外郎玠之父曰漢傑卒塟
南興隆蕩之北先外舅東樓公則云仲榮子茂旺國初
獻白金千錠黄金百斤凡京城廳守街道橋梁甲馬錢
榖之𩔖多取資於沈乃以茂為廣積庫提舉侄孫為户
部員外郎坐事當辟以營建工未就但黥其額後為藍
黨猶得乘馬出入工畢盡録其家發遼陽戍籍其田數
千頃每畆定賦九斗三升至今吳民粮額之重坐此(近/峯)
(聞/畧)
大理少卿吳興楊先生復在南京時頗家貧畜三豕日
命童子於後湖採蘋藻飼之有法司官家人與童子爭
且毆之法司官以先生不能避嫌先生戲作一絶句云
太平門外後湖邊不是君家祖上田一㸃浮萍容不得
如何肚裏好撑船(寓圃/雜記)
成化間湖有苕溪社諸公則教授汪翁善侍講陳秉中
封主事吳昻知縣汪善廵檢沈觀詩人邱吉唐廣吳玲
沈祥陳鑾醫官李昻醫士王傑畵工畢文布衣范濬吳
瓛史珣每嵗一月一㑹皆賦詩一章後有樂天鄉社乃
致政諸公如斷事沈政知州陸震知縣俞叙縣丞史紀
教諭王鑾復同義官尹政范淵俞敞王玭游剛宣寜游
觀布衣張海范濬沈祥馬海包敏吳玲陳敬中張康孫
敞范生軰不數年諸公代謝所存張馬范孫諸人為耆
英㑹皆暮年無事素善文墨時泰家豐從容晏集以樂
其生邱吉史珣即家貧草澤亦以斯文結好然不介意
盖先民風俗淳厚絶無世俗之態如此(峴山/志)
杭州戒壇焚毁朝命布按兩司重建所費甚廣因召湖
州吳汝輝嘉興曹良數人勸募汝輝入見請問幾何方
伯曰度得銀萬両則可汝輝曰願一力當之憲長楊紀
宗曰何易如此得無誑耶汝輝曰民有一子不肖雖有
所積死後必為他人所取何如奉承勝事時兩司官皆
在聞之稱歎既而汝輝以十木匣裝銀千錠詣獻於司
憲長特設席於後堂邀請同僚共宴復以彩帳親送之
(寓圃/雜記)
盛事述中子先父登進士者萬厯庚辰董禮部嗣成又
三年癸未父道醇叔侄尚書閔少保珪宗伯如霖婦翁
與壻同在大位者嘉靖中吳太保鵬為吏部尚書而壻
董公份為學士無何亦遷工部尚書三代甲科同時俱
在者禮部尚書董份辛丑子南工部給事中道醇癸未
孫禮部郎中嗣成庚辰三代俱無恙四總河道者潘公
季馴初以僉都理河道丁憂歸再以副都任三以副都
御史徃任以宫保尚書歸四復以右都御史任大臣眉
夀者蔣㳟靖瑶八十九劉清惠麟董宗伯份俱八十六
顧宫保應祥八十三閔莊懿八十二早逹者蔡侍郎汝
楠十八嵗第進士(弇山堂/别集)
　閔元衢曰先宗伯于先莊懿為從孫非叔侄也
刑部尚書閔珪讞獄不稱上㫖怒甚一日與尚書劉大
夏論及之劉與閔同年交厚且知其為人欲觧救之而
未敢言俟上諭畢對曰法司執法恩歸朝廷似未可深
怪上曰爾第云古昔何人如此執法大夏見聖怒莫知
所對上詰之對曰嘗聞孟子云舜為天子臯陶為士執
之而已上黙然久之怒意未觧大夏竊意所對欠避諱
心悔其失上徐曰朕亦知閔珪是老成人物欲求一人
以易之不可得但此事執之太過耳明日奏下允刑部
之議吁上之明燭人心而強於從善如此(治世/遺聞)
武宗駕至淮安太守薛贇沿河皆拆去民房以便扯船
縴皆索民間絹帛兩淮為之大擾過揚州蔣瑶為揚州
太守獨不拆房曰沿河非聖駕臨幸之地扯船自有河
岸可行何必毁壊民居有罪知府自當之江彬𫝊㫖要
揚州報大戸蔣曰揚州止有四箇大戸其一是兩淮塩
運司其二是揚州府其三是揚州鈔關主事其四是江
都縣揚州百姓窮别無大戸江又𫝊㫖云朝廷要選繡
女蔣曰揚州止有三箇繡女江問今在何處蔣曰民間
並無知府有親女三人朝廷必欲選時可以備數江語
塞其事遂寢揚州安堵如故後武宗崩薛贇治罪蔣累
官工部尚書(四友/叢説)
吳興蔣尚書瑶嘗為揚州太守抵任之日過一委巷適
樓居㓜女悞將盆水傾下濺公袍帶盡汚矣公無幾㣲
動色頃之捕卒縛㓜女父至公曰彼出不意中耳何罪
立釋之復問曰得無驚㓜女乎勞以金錢去越數載公
以乏嗣從廣陵娶妾所娶即前女也舉二子昌公後謂
非徳報耶(陸伯生/樵史)
劉清惠公麟觧尚書歸里常衣白布袍首烏紗巾徒步
過其友定陶大尹趙公守家已而某叅政者突至不知
其為劉公也頗易之公逡廵一揖而退主人送客入叅
政問揖者為誰答曰南坦公也叅政大慚沮時叅政之
輿從赫奕甚且相見不為禮故也大尹之子為余言又
尚書少從大尹父館千户明經者授舉子業故與大尹
善來則烹牛肚麺觔炊飲待之公所好如此(客座/贅語)
吳甘泉長興吕山人也博物洽聞於書無所不讀而尤
精於數其學主先天加一倍法而以時日占之吉㓙成
敗之理具有左騐時都御史俞公諫撫吳郡牒報者日
至公以為憂延甘泉而問焉甘泉以數推之曰賊必來
來未及城而敗計其時盖中秋節也已而果然余將舉
山妻塟事而甘泉適至試以塟日隂晴卜之甘泉曰自
午而前半隂晚乃雨至期卒如所料所著書數千卷時
人稱之曰甘泉先生(伍餘福莘/野纂聞)
箬溪顧先生應祥官廵撫家居盛暑中有二司訪之呼
田間一老奴揮扇奴取小兀坐先生後先生不覺也既
覺詰之奴曰汝有風足矣何管我坐為主賔大笑此奴
不可謂知禮然膴仕而風味若此山家真率了無官套
令人嘆羡云(見聞/雜記)
武康張沂字希曽彈張后隂強陽弱外家不法事疏出
屠吏部滽駭而謂之曰汝死於此矣不意孝宗允其奏
屠使速去以避禍後孝宗思之曰某乃好官人何乆不
見復舉為南京工部名自此重(暖姝/山筆)
太宰黙泉吳公鵬筮仕都水司主事提督徂徠泉前任
為湖州陳公良謨公特訪之别時問曰兄何以教我陳
公具一小册題曰交新忠告條於左曰某事吾所經畫
頗當君宜仍之某事宜於前而今有弊吾欲改而未改
君宜易之某人可用君用之弗疑某人不可用吾欲黜
未黜凡十餘條吳公初至按冊試一二衆以為宜乃遂
悉措諸行人翕然稱善吳公後官冡宰以是與陳公為
相知(先進/遺風)
孝豐吳封君南山公之父諱玒行八其人謹愿畏法一
日自外歸過其别墅望見東園中有人正在樹偷栗乃
亟勒馬轉迂路三四里抵家語其故且曰設吾過而彼
見之必倉皇墜地非死則重傷矣今恣其所取損吾幾
何哉(見聞/紀訓)
歸安施相之佐翊之佑兄弟俱為知州致仕家居田産
叅差有唇齒之隙親友日為處分不能觧同邑溪亭嚴
公鳳素以孝友著聞事兄如父周䘏保愛無所不至是
時偶遇翊之于舟中語及産事公顰蹙謂曰吾兄懦吾
正苦之使得如令兄之力量可以盡奪吾田吾復何憂
因揮涙不已翊之乃惻然(見聞/紀訓)
駙馬都尉崔元以關説獄情為刑部主事陸澄所劾且
并其名帖封入上曰刑官執法不容囑托自其職分何
必以帖封奏竟置不問後澄以議不合見擯迨大禮既
定乃自悔議禮之非初為人所詿誤後質於師王守仁
而知張桂諸賢之是疏下吏部尚書桂蕚言澄修慝不
隱事君不欺宜聼自新以風各司于是詔復其官後上
閲明倫大典見澄原疏謂澄造悖理之論惑誘愚䝉又
假以悔罪為辭悖惡奸巧仍謫之(纍瓦/編)
　吕柟稱陸元靜人品甚髙其學問得於致良知者為
　獨深惜其矯情干譽所守不固為九重勘破也(元/衢)
山泉歸田之後以墳典為樂從一菴潯陽弇州諸公借
書潯陽常兩評歐文而初本失之友人故借後本於山
泉深致恨恨且云故書之不闕即故人之不可忘也其
珍惜至此猶肯𫝊示於人視近之擁百城者雖懿戚素
交不一假借相去何如哉弇州有慎侍御子正借書絶
句云苕水穿階草滿除瀟然都似子雲居十年鉛槧頭
堪白又乞邢家未校書(閔元衢䨇/林寓牘)
吾湖前軰煞有眼力㑹㸔文字嘉靖戊戌㑹元袁公諱
煒閔午塘先生所取也癸丑㑹元曺公大章董潯陽先
生所取也丁未㑹元胡公正䝉則吳霽寰先生以正郎
同考取之(見聞/雜記)
閔公午塘宦京都時得一棄宅人不敢居閔曰此宅幽
暗故隂氣盛也乃掲瓦推壁使暴烈日中乆之方修葺
居之竟無恙盖其隂氣已散故也(説/餘)
唐荆川厯數之學得箬溪顧尚書𫝊其法又得東臯周
䑓官印正嘗云知厯理又知厯數此吾之所以异於儒
生知死數又知活數此吾之所以異於厯官(金陵/𤨏事)
余為比部郎嘗與蔡子木徐子與吳明卿謝茂秦飲謝
時再游京師詩漸落子木數侵之已被酒髙歌其䕫州
諸咏亦平平耳甫發歌明卿輙鼾寢鼾聲與歌聲相低
昻歌竟鼾亦止為若初醒者子木面色如土子與復與
子木論文不合而罷後五嵗而子木以中丞撫河南子
與守汝寜明卿謫歸徳司李張肖甫謫裕州同知皆屬
吏也子木張宴備賔主身行酒炙曰吾烏得有其一以
慢三君子尋具疏薦之(弇州/巵言)
周氏紀言載唐一菴先生與衆友夜話將入寢問此時
還有事當料理否衆曰無一菴謂今天盛寒吾軰飲酒
樂甚諸從人尚未有寢所衆謝不及所以然者以此時
惟欠伸思睡而已而一菴獨體悉於衆情之所勿察真
仁人之言佛菩薩之慈悲也(竹窓/二筆)
有友人謁湖州唐一菴先生顔色彫瘁問治生之術何
為而可一菴語之曰天生人以耳目手足能視聼行持
此固天以治生之道付之足可養人惟不肯勤渠盡耳
目手足之用是以貧苦耳君第勿惰其四肢當勿憂貧
其人欣然謝而去後二年謁先生則已鮮美無向時貧
窶色先生問之曰近年為童子師朝夕勤誨童子雲集
頼此以充衣食吾人慎勿惰其四肢哉(推篷/寤語)
嘉靖乙丑吾湖張莊僖公掌院公子天秩偕余至㑹塲
前閲示䀋塲侍御已出示不許舉人進柵内閑走捕者
因執張從一人欲送御史所張公子聲色不動其從者
亦不曰吾御史大夫人也任縛去既而釋之可見莊僖
公家法之謹飭而子若僕之閑於教也
吳小陵先生一儒于茅公坤為鄉同年戊戌同上春官
又同邸寓茅舉進士小陵下第安其寓不徙且為茅書
帖佐冗檢㸃他事得失進退之際漠然不介其懐也友
人兄弟同寓於杭弟報㨗兄茫茫遷他所去然則小陵
之賢於人逺矣哉後庚戌成進士官至太平知府
張莊僖公為給事中魏時亮所劾魏新進未知公之素
而張之親吳某托公永吏部不得怨公而掲之魏者公
既去衆知所自來吳考察奪官魏江右人後副院席莊
僖子天徳行取至京深慮舊郄魏聞之引見且謝曰少
年入流言誤彈尊公終身為恨今乃得補過遂薦入䑓
(湧幢/小品)
壬戌都察院左都御史張永明以疾乞休許之令馳驛
歸永明清謹自持在中䑓頗以振飭紀綱為任是時文
選郎中吳汝桂都給事中胡應嘉等鼓黨與干擅朝政
公卿多畏避之永明不為撓遂為其黨魏時亮所醜詆
竟不安於位而去公論惜之按是時永明爭部院見堂
之禮選郎羅某見詘而其黨遂羣起而攻之雖以徐階
當國而不能挽其去可謂介於石不終日者矣其後時
亮謫官盖償永明之無故見罷也而萬厯中舉朝無知
前事者特起時亮官至尚書(世廟識/餘錄)
吳俊伯如佛門中講師雖多而不識本来面目(藝苑卮/言評文)
徐㓜文張來儀如鄉士女有質有情而乏體度張靜之
如小棹急流一瞬而過無復雅觀劉元瑞如閩人強作
齊語多不辨孫太初如雪夜偏師間道入蔡又如鳴蜩
伏蚓聲振月露體滯泥壤施平叔如小邑民築室器物
俱完蔡子木如驕女織流黄不知絲理強自斐然吳峻
伯如子陽在蜀亦具威儀又如初地人見聲聞入大乘
則逺(藝苑巵/言評詩)
吳興臧公繼芳嘗守吾郡以清白稱比遷楚臬使卒於
官僚友檢其槖裝磬如也惟一竹簍封置空齋舉之頗
重諸大夫疑曰此中有物乎䕶藏以候公子至則啟視
之乃一藥磨也諸大夫且笑且嘆昔鬰林守載石壓舟
以歸公其人矣(陸伯生/樵史)
歸安有蕭總管者滛祠也豪右欲詛有司輙先賽廟廟
壯麗特甚戚南𤣥為令時一日過之值賽期入廟中列
賽者階下諭以禍福恐其不觧譬之曰天久不雨若能
禱神得雨則善不爾廟且毁罪不赦也舁木偶道橋上
竟不雨遂沉木偶如言又數日舟行忽木偶自水躍舟
中侍人失色走曰蕭總管來蕭總管來君笑曰是未之
焚也命繫之顧岸旁有社祠别遣黠𨽻易服入祠戒之
曰伺水中人出械以來已而果然盖䇿諸賽者必且賄
沒人為之也(羅念菴前刑科都/給事中戚南𤣥狀)
蔡公汝南嘗為楚方伯一日徐子與吳明卿並過武昌
公欵之黄鶴樓出詩草就正二君覽畢黙然不出一語
蔡大失望無何蔡公持中丞節撫洛二君皆以属郡守
入謁私相顧曰倘公記及黄鶴樓故事奈何反執手板
進公笑曰二君我故人也可行此耶歡然擕手即命酌
二君退而悔曰真可愧矣(陸伯生/樵史)
臧公堯山守吾郡值金澤盗丁彪聚衆百餘人販塩湖
海間撫䑓議勦公曰盗本無他志兵一興當有玉石俱
焚者請無議勦諭令自歸脇從者卒縛彪以獻(雲間/雜識)
徐文貞當國按院陳公文峰建青宫太師坊上扁之日
按君率屬北向行四拜禮獨太守堯山臧公挺然獨立
按君問曰府官何以不拜對曰此特相公空銜耳且通
衢拜跪亦不雅觀按君黙然(上/)
沈㢲州先生工部亞卿鏡宇公之封翁也家教甚嚴子
孫畏憚每夜膳畢子孫俱集燈下聽教必至更深寒暑
無異一日李子過訪留飯先生安席鏡宇公居長執杯
箸送先生主賔相對自始至終時先生四子俱侍並不
聞一字出聲亦可謂難得之家法矣(見聞/雜記)
邵康山先生為學人家居不謁太府萬石梁公一日問
唐師曰聞貴郡有邵春元何以不相見師曰他要講禮
過然後見耳萬公曰禮不必講相見自然上坐遂投帖
先拜邵邵答之此不惟見萬公禮賢下士之髙節而邵
公之為人愈可想其清修自重矣
嘉靖乙丑肅皇帝春秋髙矣臣范應期對策領囬寓邸
恭讀御批第一甲第一名成祖著有司遵奉改正盖
應期悞冩成祖文皇帝為太宗文皇帝故御批云云可
見天生聖人其精明逈出前代彼閣部大臣烏能彷彿
其萬一也
凌公約言因閔午塘先生始識南渠吕先生本於都下
凌時尚未領鄉薦也後數年入南雍肄業呂為少司成
矣師生之分懸絶吕特訪之於寓又十餘年凌謁銓曺
受全椒令吕入内閣凌執官衘帖子謁之吕趨迎曰何
以套為必欲以生平禮延之上座凌固辭吕笑曰使汝
作相終欲置吾傍坐耶令從者堅持其坐不能動凌竟
當客禮焉吕公盛徳何止加人一等(見聞/雜記)
按院臨湖太守萬公雲鵬率屬官入見安吉州守某偶
稱按院為老爺盖一時之悞非違衆足㳟也太守面叱
之曰不才按院亦色動既出烏程令前峯戴公歸安令
南𤣥戚公白太守曰知州稱呼過誤老大人只宜退而
教之面叱非禮萬公隨揖二令曰承教果是我過當了
次日又至兩邑門外投侍生單帖囑門吏曰多上覆吾
特來謝教公之勇於從諫𩔖如此一守二令其皆有古
人之風矣哉事在嘉靖七年間
姥溪施運同名可大祖號隣溪年六十餘鬚髮皤然矣
與客對坐時有族叔在襁褓中者乳母抱而過焉隣溪
忽竚立客問曰何故答曰家叔過此成𢎞間人物而又
深於詩禮者鍾祥毓秀曽孫聨登科甲者二人
徐子與先生好客尤好少年美麗者一客醜甚自負能
詩介蔡子木先生薦之子與蔡作書盛言客自喜可喜
狀以家人將之恐客之窺書而求易也子與得之大歡
亟延入愕然笑吃吃不止贈以詩曰自信金聲能擲地
誰知玉貌不如人客猶得意𫝊示為重(湧幢/小品)
隆慶四年九月大學士髙拱極論先朝得罪諸臣不宜
㮣擢顯先帝之過上是而褒之浙江撫臣谷中虚乞加
主事唐樞秩拱寢奏(史/㮣)
御史房寰督學南畿多物議忌海忠介剛正極力醜詆
至目為天下大盗古今劇賊章再上進士彭旦陽顧涇
凡諸敬陽不平連名劾寰掃滅公論排擠公忠乞賜罷
黜寰有大援三臣皆得罪削籍南駉卿沈公繼山疏曰
近一二年來今日以建言防人之口明日以出位加人
之罪且移文各衙門譏察禁阻而進士觀政復令堂官
約束教訓夫約束貪競等風可也而反約束其讜言直
諫教訓忠良等語可也而反教訓其箝口緘唇此風一
倡其弊何極諫官避禍市寵不言矣而庶官又不當言
大臣持祿養交不言矣而小臣又不許言萬一有權奸
大孽機宻重情皇上孰從聞之然則今日約束教訓甚
非國家之利也臣豈不知臣之言也是亦出位不䝉喜
事之譏必受好名之罰然使舉朝俱不言事斯人盡不
顧名世道將何所底止哉請復彭遵古等官務除壅蔽
之習亟反依違之風疏上䝉㫖切責寰復攻海沈二公
肆言臣為善二十年既與沈思孝枘鑿不謀生平大節
亦可㮣見又言臣曲謹木彊無不如海瑞獨瑞崇詭餙
虚希寵干進則不屑為即少世廟一疏又不敢效語絶
詭誕天下共疾其罔上無恥竟獲優容予謂四賢一不
肖今再覩矣(伍袁萃林/居漫錄)
李臨川先生以名諫僉臬投簮歸老樸儉一如寒素嘗
謂予曰今貴家子弟往往致餙精舍爐香缾卉珍玩種
種羅列於前而一經四籍未嘗觸目口語人曰此吾讀
書處也余每憶少小為諸生時床前但燃一缸内人女
紅余攤書共照每至夜分未嘗無得也此盖先生所為
錚錚林下者乎(見只/編)
李臨川先生初授新淦縣令蕭公廪方為御史有名過
之先生來謁未即見先生曰柱史至縣界則令為主公
為客令來謁則公為主我為客不得遲遲蕭頗愠曰偏
只知縣過口既見色甚厲後㑹曾見䑓談及言狀曾曰
此賢令未可輕議蕭後再過李再見深引過謝之前軰
風度如此(湧幢/小品)
徳清有老人蔡四者余于丙子嵗見之年百有四齡矣
余問何以得此夀老人曰童子欲夀乎然夀在天耳老
子食色猶人三十病瘵氣不絶者一線若有人語予曰
鹿角膠三字以告吾妻妻問之醫往武林搆得食僅觔
許遂完健如初自兹日服延筭到今顧語之他人則不
騐也豈非天乎時泗上趙卓菴侍御為令以粟帛禮待
又四年而歿(賢奕/編)
神廟怒妖書離間意在必緝而錦衣百户崔徳妄以皦
生光邀功㑹審時皦已頻刑不能動舁至沈侍御裕前
沈厲聲曰妖書是汝作如何不招皦舉首乞憐曰實不
是小人作沈聲色愈厲皦怒目切齒恨而過之正法後
沈出差行至半途得病沉重謂僕從曰吾生平自揣無
愧惟審妖書時畧渉孟浪原不該硬坐皦某今昏惑中
每見某向我索命吾病其不起矣已而果卒史㮣但注
造書東殿中書趙士禎之死而此則見於中涓劉若愚
酌中志畧然其時右少宗伯李九我頗羅織所斷十二
欵以及始禍之崔何皆無報也王冏伯于沈與趙各有詩
稱之豈亦悞于𫝊聞與(病餘/贅筆)
　一説沈愚皦云爾姑承認我於臨期免爾死皦遂不
　辯沈之卒在徳州(上/)
嵇竹城元夫川南太史之子也以簡傲忤嘉禾節推坐
死髙中𤣥當國出太史門營觧得免召入京中𤣥執手
示六卿云此座主之子天下竒才也趨者輻輳却之不
應商人以萬金求請亦不應髙失位隨至蘆溝橋檢囊
中僅三十金付之歸貧甚嵗暮大雪坐涯次酌水給諫
李臨川時家居謂侍兒曰此時嵇必大困載酒熾炭棹
舟從之共醉贈貲而歸未幾卒(湧幢/小品)
謝在杭司理吳興時太守北人極忌衣白或出遇白衣
者輙置之法因前守卒於官甫蒞任盡撤其堂宇𪠘舍
掘地數尺重為架造百姓苦之在杭作吳興竹枝詞數
首有云五月新絲白勝綿輕羅織就雪花鮮為郎製得
䨇襠子官府頭行不敢穿又云臘盡春生年復年望郎
長望太湖邊水門不閉聞簫鼓廽避黄堂採木舡太守
聞之不悦時當計吏遂隂中之調為東昌司理然民間
盛𫝊其詩為口實也(竹忩/雜錄)
胡彭述字信甫海塩人性好書見异冊至典質買之不
靳吳興書賈每一來欣然予之飲食有一賈疫舟中不
能歸命老蒼頭摇櫓送歸去人以為咲勿顧也嘗論次
所藏書作好古堂書目自立序(海鹽/圖經)
余鎮中御書閣相傳為宋髙宗南渡過此留徽宗畵鷹
一幅而去又趙松雪滚馬圖一卷僧世守袁胥䑓戍吾
湖宿其處題曰御書閣下鷹還在明義菴中馬尚存明
義菴一曰法華即御書所剏處也今菴閣如故而二物
失之已久且胥䑓見時是嘉靖初年事失去是六十年
前事盖小沙彌竊去歸董氏質庫中僅得銀二両事覺
僧往還不可得訴於大宗伯潯陽公公厚贈留之然非
所甚好為蒼頭持去不知歸何處乃孫青芝祠部問於
祖不應細訪求絶無踪跡盖妙畵通靈必鬼神所寳化
去久矣(湧幢/小品)
庚午雲間錢公之被逮也夢自俯伏於庭旁一人金盔
紫袍揎䄂而立又一人指之曰此救汝者問為誰曰姓
閔適伯兄冡宰公初任摠憲㑹讞間錢向公辯最深公
必隨事折之而其議刑緩急獨衆异梁大司馬身在事
外者也以危言相怵河南道御史吳屬官也至欲公書
所議為據而公不為動也乃上疏報可是冬適停刑明
年夏特㫖釋而遣戍夢之靈至是哉錢公不勝感激聞
公致政從戍所以書來謝云(病餘/贅筆)
　梁名廷棟吳名阿衡皆中州人又同年也
　
　
　
　吳興備志卷二十九
欽定四庫全書
　吳興備志卷三十　　　　明　董斯張　撰
　　詭徴第二十五之一
許子將墓在豫章郡之四里昔子將以中國大亂逺來
渡江隨劉繇而卒於閶門裏於時漢興平二年也吳天
紀中太守吳興沈季白日於廳事上坐忽然如夢見一
人着黄單衣黄巾稱汝南許子將求改塟因忽不見即
求其䘮不知處所遂招魂塟之命文學施遐為招魂文
(豫章/記)
吳興施績為尋陽督能言論有門生亦有理意常秉無
鬼論忽有一黒衣白帢客來與共語遂及鬼神移日客
詞屈乃曰君辭巧理不足僕即是鬼何以云無問鬼何
以來答曰受使來取君期盡明日食時門生請乞酸苦
鬼問有人似君者否門生云施績帳下都督與僕相似
便與俱往與都督對坐鬼手中出一鐵鑿可尺餘安着
都督頭便舉椎打之都督云頭覺㣲痛向來轉劇食頃
便亡(搜神/記)
葛𤣥字孝先丹陽句容人號曰葛仙過武康見一人家
病作請正祝妖邪邪附巫者與仙公飲公故不飲而邪
妖出語不遜仙公厲聲叱曰奸鬼敢爾勅五伯拽妖邪
頭附柱鞭背但聞鞭聲出血流地妖邪伏罪乃止(列仙/全𫝊)
江子滙𫝊有蜃棲其下滙東有葛仙翁祠仙翁恐蜃為
患今民間每嵗元宵前後家家鳴鼓以壓之其聲若曰
葛公在葛公在有見老人行市中形貎甚怪聞元宵鼓
謂人曰吾聽鼔聲輙頭痛不能堪奈何忽不見人以為
蜃精(西吳/里語)
晉元康初中夜見有人坐武康縣樓上身長數丈垂膝
至地縣令㑹稽賀循知之曰此地本防風氏之國其防
風氏之神乎遂立廟於縣東(徴异/記)
昇明中荆州刺史沈攸之廐中羣馬夜輙躑躅驚嘶如
似見物攸之令人伺之見一白駒以綠䋲繫腹直自外
來圉者具言攸之使人夜伏檻邊伺之俄而見白駒來
忽然復去視廐門猶閉計其踪跡直入閣内時人見之
咸謂之怪檢内人惟愛妾馮月華臂上一玉馬以綠䋲
繫穿之至夜輙脱至枕邊每為失去曉時則還試取㸔
之蹄上有泥後攸之敗不知所在(渚宫/故事)
沈休文雨夜齋中獨坐風開竹扉有一女子擕絡絲具
入門便坐風飄細雨如絲女隨風引絡絡繹不斷斷時
亦就口續之若真絲焉燭未及䟦得數両起贈沈曰此
謂氷絲贈君造以為氷紈忽不見沈後織成紈鮮㓗明
净不异於氷製扇當夏日甫擕在手不摇而自凉(賈氏/説林)
吳興俞亮以永明八年補䕶軍府吏於常眠處聞有羊
聲疑為神怪竊于户窺之見其床下有一羊可髙二尺
毛色若丹光耀滿室(續异/記)
齊豫章王蕭嶷亡後忽見形於沈文季曰吾病未應死
皇太子加膏中十一種藥使吾不差湯中復加藥一種
使吾痢不斷吾已訴先許還東郕當判此事便懐出青
紙文書示文季云與卿少舊為呈主上也俄而失所在
文季懼不敢𫝊少時文惠太子薨(寃魂/記)
梁簫猷為吳興太守吳興故有楚覇王神像在府治㕔
中猷每祭神與交飲至一斛每酬祀盡歡極醉神影亦
有酒色所禱必從後為益州刺史江陽人齊狗兒反衆
十萬攻州城猷兵粮俱盡人有异心乃遥禱請救是日
有田父逢一騎絡鐵從東方來問去城幾里曰百四十
里時日已晡騎舉矟曰後人來可令之疾馬欲及日破
賊俄有數百騎如風一騎過請飲田父問為誰曰吳興
楚王來救臨汝侯齊狗兒遂平當此時吳興祈禱于神
數日無騐後乃見侍衛土偶皆泥濕如汗猷後封臨汝
侯故神云(南/史)
吳郡陸憑少有志行神彩秀徹篤信謙讓家湖州長城
性悦山水一聞竒麗千里而徃貞元乙丑嵗三月遊永
嘉遘疾而歿憑素與吳興沈萇友善萇夢憑顔色憔悴
曰吾遊至永嘉苦疾將困君為知吾者願托家事萇悲
之又叙舊歡晏語乆之因述文章話虚無之事乃謂萇
曰贈君浮雲詩一萹以寄其懐詩曰虚虚復空空瞬息
天地中假合成此像吾亦非吾躬悲吟數四臨去曰憑
船已發來明日午時到此執手而去及覺所記甚分明
乃書而錄之如期而憑䘮船至萇撫孤而慟賻助倍禮
詞人楊丹為之志具旌神感銘曰篤生府君美秀而文
沒而不起寄音浮雲(通幽/記)
唐蘓頲為烏程尉暇日曾與同僚泛舟㳂溪醉後諷詠
因至道磯寺寺前是霅溪最深處俗相𫝊云此水深不
可測有蛟螭代為人患頲乘醉歩行還自駱駝橋遇橋
破墮水直至潭底水中有人令扶尚書出冉冉至水上
頲遂得濟(廣异記己見郡/志古跡此加詳)
大厯中有進士竇裕者家寓淮海下第將之成都至洋
州無疾卒嘗與淮隂令吳興沈生善别有年矣聲塵兩
絶莫知其適沈生自淮海調補金堂令至洋州舍於館
亭中是夕風月清朗夜將半生獨居有所亡而不得其
寢俄見一白衣丈夫自門歩來且吟且嗟似有恨而不
舒者久之吟曰家依楚水岸身寄洋州館望月獨相思
塵襟淚痕滿生見之甚覺𩔖竇裕特起與語未及遂無
見矣乃嘆曰吾與竇君别久矣豈為鬼耶明日駕而去
行未數里有殯其路前有識者曰進士竇裕殯宫生驚
即馳至館問館吏曰有進士竇裕自京游蜀至此暴亡
太守命殯於南二里許道左殯宫是也即致奠拜泣而
去(宣室/志)
元和中進士陸喬家於丹陽居有亭沼號為勝境一夕
有叩門者儀狀秀逸請其名氏曰吾沈約也聞君善詩
故來候耳既而呼左右曰召青箱來俄有一兒至年可
十餘嵗指謂喬曰此吾愛子也以青箱為名欲繼吾學
也此亦好為詩近從吾與范僕射過䑓城相與感舊援
筆立成諷之曰六代舊山川興王幾百年繁華今寂寞
朝市昔喧闐夜月琉璃水春風卵色天傷時與懐古垂
淚國門前(宣室/志)
崔元亮滎陽人也奕世好道勤於香火常諷誦黄庭道
徳經寳厯中授湖州刺史修黄籙齋於紫極宫有鶴二
百五十六隻集降壇上内一隻立於虚皇䑓頂周身皎
白朱頂而已紫氣彌亘壇所自辰及酉方散杭州刺史
白居易為讃元亮自是通感彌加精誠一旦於靜室誦
黄庭經度人經執手爐於靜室諷經奄然化去歸葬滎
陽坐龕中但有手爐法水也(杜光庭神/仙感遇𫝊)
宋熈寜十年湖州知州章惇卜葬母於長興周行累日
無所得夢有二人告之曰頭枕靈山脚踏白蓮惇驚起
待旦而行道問樵夫果得二山尋㣲路而入忽有廟宇
題曰張李二王惇駭异使葬師視之穴在廟中遂禱以
遷廟之意是夕大雷雨及旦廟已遷於山之東北遂以
葬其母惇為宋之奸臣而鬼亦畏之何耶(西吳/里語)
鄱陽髙嵲就館於邑宰以無訟堂為學舍池中蓮生花
雙頭丞賈選見之曰此嘉祥也先君大觀二年在吳興
鄉校肄業直廬後産此花守兵白教授率諸生來觀之
折取諦玩葉間隐隱有金書先君姓名三字諸生共致
慶語勉令力學以來嵗大魁相期輕薄子翕然笑曰賈
癩子作狀元是天下無士也時正病瘡瘍遍體故云至
秋獲薦送廷對果第一賈名安宅(夷堅/志)
雌雄木生沈東老庵左回仙橋東其木一本二幹撑雲
突兀髙十餘丈枝葉秀异不辨其為何木也雄者花而
不實雌者實而不花永樂間已朽人伐而薪之其根尚
存回仙橋輪囷玲瓏如卿雲萬態誠竒物也沈偕詩曰
聞説真仙女靈根庇萬家不知其何所指而云然(東林/山志)
　
　
　
　
　
　
　
　吳興備志卷三十
欽定四庫全書
　吳興備志卷三十一　　　明　董斯張　撰
　　詭徴第二十五之二
芮曄初任仁和尉長河堰有龍王廟每祭則有小蛇出
或上香爐或飲於杯往來者謹事之堰嵗數壊人以為
龍所為芮疲於修築之役一日焚香設奠蛇果出爐上
芮端笏數之曰有功於民者乃得祀龍廟食於此未嘗
有功而嵗數壊堰勞民之力為罪多矣無功有罪於國
法當殺即舉笏斬之應手碎是夕宿於近地疾風甚雨
大木盡㧞土人大恐而芮處之自若後卒為名臣云(齊/東)
(野/語)
太湖漁者陸氏子舉網得蠏如斗大以􁠥剪其網皆斷
陸怒欲烹之其侣老於漁者曰不可吾聞龜蟹之殊𩔖
甚者必江湖之使也烹之不祥乃釋之蟹至水横行里
許方沒(陸肱/蟹譜)
嗣秀王伯圭為安僖卜宅兆銜哀走數百里惟烏程之
菁山最佳卜之而吉然念力不能致徘徊其處一叟忽
前曰官豈姓趙而欲求葬地乎王矍然曰汝何以知之
叟曰嘗夢神告我矣指所卜之地以售今寢園是(樓鑰/崇靖)
(憲王/行狀)
淳熈間烏鎮西利濟院有道人祝道誠者頗有行誼死
之日見夢於鎮人黄岩縣縣丞顧元龍曰我當為公之
子但公無家眷於此吾故托生黄岩民項氏家元龍夢
覺甚竒之翌日訪之民有項氏婦果於是夜産一男産
婦將就褥時亦夢一神人謂曰所生者非汝子當為顧
縣丞嗣於是元龍遂收項氏子為己子以其生於岩邑
故名之曰岩及元龍任滿歸其徒又夢神謂曰爾師明
日未時歸可至通河橋相候其徒如期而往遇元龍元
龍因道其事岩生之日即道誠之死期也岩後仕至禮
部尚書(烏青/志)
淳熈中有錢三翁者衣衲茹素脅不沾席者五十年俗
呼布衲翁時徳清建阜安橋屬主其事一夕謂其徒曰
翌朝有餽醬謹視之明日果有青坡村民獻醬二甕探
之得銀二笏以充橋費人異其前知常摩挲橋曰此可
過五百年寳慶丁亥秋震風凌雨民廬寺觀多壊此橋
屹然中流片石不摇(齊東/野語)
長興縣有老嫗採桑次被虎啣入深谷中不傷之其虎
就將蹲自旦至午嫗告曰某之年邁莫有宿業否今困
於此又不食乞大聖念之呼虎為大聖虎遂伸一脚於
嫗前看之有一竹籖在爪下嫗曰莫要去耶虎掉尾㸃
頭似相感之狀嫗乃為㧞之虎迅躍數四却啣之舊所
並無損至夜置一鹿於門首去(葆光/錄)
太湖之間村民耕耘之暇多事網釣以甘口腹獨沈文
寳家全家好善用錢買所獲之禽魚放焉衆笑其癡沈
獨為喜後值疫疾人有夢見疫鬼執旗一束自相語曰
除沈家放生外餘排門並可挿旗其居民三百餘家皆
染疾死者過半獨沈全家獲免後享髙夀而卒(好生/錄)
劉誠意伯温元時常館於歸安花城沈氏每夜有妖化
一女子來就之劉知其妖紿曰汝欲為夫婦必擇日具
酒乃可耳因與訂期劉謂其徒曰今日有客來可具酒
肴待之然其人踪跡甚竒勿窺瞷至夜妖果至劉與共
酌強之痛飲妖醉先就枕酣睡口中吐出一物精光耀
室内劉取而吞之妖驚覺泣曰我養此丹己八百年矣
欲得子精氣成上仙耳今為子所食子必為王者師我
逝矣然我與子有恩明日可至某所吊我劉次日依其
言往焉有一雉死於草莽間劉為瘞之劉自是神智倍
常後果佐太祖髙皇帝定天下焉(西吳/里語)
慈感寺前橋曰湖音水清澈有蚌浮水面吐珠人皆見
之每風雨即有蛟龍來攫永樂中夏忠靖治水至湖宿
寺中夜有神黒衣白裏率一美女來見公不為動徐訴
曰久窟於此嵗被隣豪欲奪吾女若得大人一字為鎮
彼即懾服不敢動公書一詩與之中有蚌傾心之句神
拜領而去未幾公至吳淞江有金甲神來訴曰聘一隣
女已久無頼賺大人手筆抵塞不肯嫁請改判公張目
視之金甲神甚怖冉冉而退公因悟曰是矣慈感蚌珠
之仇也牒於海神次日大風雨震電有一蛟死於錢溪
之北文皇方有偵卒報知及還朝問狀對曰此皆陛下
威徳百神効靈聽命臣何敢與上甚悦楊文貞請錄付
史館上不許萬厯己亥余游太和至荆州文貞六代孫
現為兵使者對余言如此(湧幢/小品)
　忠靖全聨貝葉曉翻龍側耳珠光夜吐蚌傾心宿寺
　詠也
吳興唐訓科廣嘗得周公謹所著癸辛雜識見載方回
事惡周之薄作一絶句解之其夜夢一丈夫曰吾宋方
回也杭人周宻與予有塲屋之隙作書痛謗予何以雪
寃二百年後頼有子知我幸終為白之唐唯唯而寤詰
旦有人送瀛奎律髓至實虚谷所編也唐曰此殆方君
報我耳(祝子志/怪錄)
閔莊懿入郡齋讀書東楹忽疾風迅雷大雨如注衣領
皆濕移書就西楹未及展誦忽震雷擊碎東楹棟瓦無
一遺者公獲無恙天順癸未公赴㑹試文塲恍惚若有
神助公以早投卷不與難二事皆异之(名世/𩔖苑)
成化間差錦衣衛官王瘤子下江南取寳湖有陳姓者
家有一鐵笛一室中吹之則一室中蝇蚋俱遁為王取
去(西吳/里語)
王雨舟名濟湖之烏鎮市人也其父王翁家巨富而性
吝無子其家臨市河傍有市橋久廢矣一日有老僧至
門以修橋為請怒叱數四其請益堅翁曰汝以市中募
縁吾當為主僧不肯必欲翁一力成之不得已而諾焉
費之百金成焉仍建亭橋側俾僧居之僧戒律清苦時
時與翁徃來笑語甚相得也居且十年時翁側室有姙
將就館矣一夕翁夢此僧踉蹌進門徑入閨中翁夢中
大怒追逐遂醒而内室啼聲聞矣舉家大喜天明得外
報云僧於半夜坐化於亭中翁大驚因命其子曰濟盖
取義於橋也雨舟後官横州别駕詞翰俱佳亦無子性
坦夷有大度窮極聲色富樂終身與余先君交善此其
所自言也(碧里/雜存)
湖州凌漢章成化間針術神靈擅名吳浙嘗謂予先子
從吾翁曰昔曾於市中見一丐者形軀長大而㓙惡面
頰天生一手掌痕有十餘丐者從之既去問於主人主
人曰此丐姓聶父聶某原為司務之官因早朝從行吏
失擕笏板怒甚掌其面遂仆地死後家居其妻有娠忽
一白日見前吏入門徑入其室已而妻生一子掌痕宛
然在面父已心知之矣始能言即有報仇之語比長日
以殺父為事父謹防之幾被其弑者屢矣夫妻相議逃
避竟不知所徃其子遂縱酒色為非將家業費盡而為
丐云凌時感其事作詩記之曰平生不信有隂魂丐面
而今見掌痕寄與世間君子道莫教結怨種寃根(上/)
𢎞治癸丑湖州俞氏敷演棃園飲客酒罷有二青衣持
燈至曰吾乃嚴尚書府中召汝今夕演戲隨以白金半
錠授之諸優如召從至一大厦雕梁畵棟席間章縫畢
集惟飲食殊不可啖主公命云今夕宜演趙盾故事直
未許鳴金諸優演罷久之未曉復睡一覺乃一古廟試
以白金視之㝠錠也或曰國初嚴尚書舊游地也(西樵/野記)
溪亭嚴公謁選銓曹名次已在知縣推官之列但不知
何地一夕夢其家僮與其兄之僮同舟䈒泥相爭盖湖
人䈒以壅桑地者公急乘一採菱圓木桶浮至其所各
量取泥一半而覺比榜出乃袁州府分宜縣也(見聞/紀訓)
正徳八年四月二十六日湖州西門外漁人罾内得一
魚長三尺許頭似鮎魚黒身大口無鱗似黒鯉魚四足
二足近腮二足尾如青蛙之足不知何物自是連日大
風雨洪水泛溢十二月初六至二十日湖州大雪約共
丈許溪河凍氷厚尺餘人船不能行者半月餘(苕/記)
歸安姚石林先生邦材嘉靖壬午鄉薦時先外祖尚未
生也夢人謂之曰君與嚴杰同舉進士注意訪求一日
探婿届驥村入塾中閲童子籍見先外祖名驚异因撫
其首曰我安能待乎後果同登又嘗書夢齋􁦷曰火燒
狗尾幸在庚戌(梅聽/錄)
嘉靖戊子秋南潯鎮有錢珂者其妻産一男六七日而
死以火焚之有骨一片不化因共觀之上有宰相二字
長半寸有餘字如圖書刻出陽文四圍復有邊欄端楷
整齊人人𫝊示(苕/記)
虞長孺辛巳嵗就潘公子聘讀書毘山長孺持齋禮梁
皇懴衆戀其誠皆來共禮至夜懴本不收但闔户而散
比明長公子啓戸先入見五色香雲四合驚呼諸弟共
視長孺後入猶見一角未散柱棟露積如凝珠衆共嘗
之其味各别長孺所嘗獨淡(快雪/堂集)
金龍大王姓謝名緒建祠洪上隆慶間大司空潘季馴
督漕河河塞不流司空為文責神河塞如故㑹司空有
書史以事過洪天將暮遇五伯擒以見神神坐廟内詰
問書史曰若官人胡得無禮河流塞亦天數也豈吾為
此厲民為語司空吾已得請於帝河將以某日通矣若
掌書不敬當罰書史訴不得受扑去以告司空已而河
果以某日通於是司空祗事不敢不䖍(馬元/成集)
湖州董尚書潯陽公得姑蘓某家山石髙五丈連巨舟
載歸至震澤舟沉堕水中公募善泅者摸石盛在一大
石盤止盤可合五人抱公甚駭异命數百人次第皆起
之而以石置盤孔毫末凑洽盖即當時以盛石者而某
家亦不知其所始(耳/談)
餘干李公頥為湖州守前守有卒於官者久而為厲前
後太守率避中堂不敢居然無如之何李至處之不疑
居數日怪輙出李有所見亟命洒掃一室四圍封䕶極
宻止留一户出入乃盛具筵室中招之是日李盛服具
賔主禮望空酬對揖讓就坐對飲乆之李忽出戸即隨
手反扃以泥塗隙處而以太守印章封之數重嚴戒家
人不得開自此終李之世怪不復出(麈/餘)
金澤寺側有葉販者嘗遊寺中見一羅漢背有一孔手
探之得金字金剛經一卷持之吳門識者曰此松雪真
跡也即以二十金買之販者乃悉破羅漢背取之遂成
富室忽患痢脱肛蹲踞田畔有猛犬忽來銜其肛拖出
腸而死佛亦有靈哉(雲間/雜記)
　
　
　
　
　
　
　
　
　
　
　
　
　
　
　吳興備志卷三十一
欽定四庫全書
　吳興備志卷三十二　　　明　董斯張　撰
　　匡籍譌第二十六
　羣書互閲頗有郢書張輙為是正之不敢依違瞢兹
　來學獲罪先逹無讓焉
　南史(四/則)
沈麟士隠吳差山時人語曰差山中有賢士張按郡志
徳清有吳羗山羗漢世寓公也以羗為差當正
沈重字徳厚見後周書李云子重悞
顧歡吳郡鹽官人李以為吳興人悞
庾信封武康縣侯見後周書若梁書庾肩吾未嘗有此
封也南北史於其父子並云封此悞矣古詩所又獨歸
肩吾縁不取四史合觀之故
　舊唐書(三/則)
徳宗紀以湖州刺史常衮為福建觀察使誤張考衮𫝊
云衮再貶為潮州紀誤冩耳
錢起云吳人孟郊云洛陽人誤
　衢按姑蘇志載錢起仍其悞也
姚思亷陳叔逹徐齊𥅆徐堅沈傅師皆不書吳興人誤
　姚陳徐皆自吳興入關沈自吳興徙吳
　新唐書(一/則)
宰相世系表以姚思聰為武康姚最子誤張按獨孤及
秘書監姚子彦墓志云其先馮翊蓮勺人也至髙祖僧
洪徙家河東祖思聰秘書少監父坦汝州梁縣丞予讀
後周書最父僧垣非僧洪則南仲裔本吳興而思聰自
河東産非最子也當以誌碑為証
　勞志亦仍其悞云姚之在吳興者皆思聰後云
　宋史(五/則)
俞汝尚孫俟敷文學士史以俟為侔誤(俟字居易其/非名侔審矣)
葉清臣自烏程徙吳中不書自烏程誤
李心𫝊寓湖州史以為潮州誤詳寓公徴
髙文虎平江府吳興縣主簿誤當作吳江
莫汲字子及莫濟字子齊莫澄字子登則莫濛字子䝉
無疑宋史新編從宋史刪出作子(闕/)誤然無龜齡集如
此亦不敢妄出己臆也
真西山趙正惠希懌墓志云子三人與惁與懃與􁤏宋
史希懌與􁤏各𫝊一曰燕王八世孫一曰燕王十世孫
源流昧而世次乖柯氏新編附與􁤏於與懽亦不倫
　希懌子又有與愿為寜宗所召立為皇太子改名詢
　西山不之及有所避也孟至孟垕孟奎栝蒼彚紀稱
　與愿子談志稱與􁤏子
　陳涇通鑑續編(一/則)
宋景定四年遣謝奕買田湖州張按癸辛雜識知郡謝
奕燾也作謝奕誤
　文獻通考(一/則)
考云陳舜俞嘉禾張按令舉烏程人罷官歸遷居秀之
白牛村詳宋史吳興其枌榆也馬氏所載殊誤大明一
統志亦誤仍之
　續文獻通考(四/則)
唐棣宜興人棣作杕宜興作吳興悞(道學/考)
沈文季作沈文考誤(謚法/考)
宗廟考云守吳興守劉太和有惠政立生祠於烏程學
内張按郡乗及諸書俱未聞劉太和者明正徳間劉莊
襄公天和實稱吾湖循吏通考誤以天和為太和耳
劉燾善書山谷稱之曰羊欣復生考以為劉誼誤
　太平御覽(五/則)
御覽引㑹稽典錄沈震烏城人按郡國志未有以烏城
名者烏程東漢順帝以前属㑹稽郡烏城必烏程之轉
誤也御覽所𫝊僅錫山本舛漏殊甚如邱靈鞠亦云烏
城人沈崇傃乃云吳國人太守陸納之誤為吳納孝義
吳逵之誤為吳逹不可縷述姚叔祥云秀水好事家有
宋世所藏御覽千卷特精妙只少七卷如覔得一竒狀
也
　顔魯公集(一/則)
吾烏程及福清俱有黄蘗山江淹為建安吳興令故有
遊彼山詩自杼山碑有即淹賦詩之所語而談氏之志
因之不觀其首云閩雲連越邊近得福州志為正其譌
(元/衢)
　吳興太守歴官記(一/則)
周文育子寳安孫䂮守吳興者僅寳安而兼及文育與
䂮又以寳安為䂮子俱悞辨在官師徴(杭志亦/仍此)
　大明一統志(三/則)
到仲舉以為陳仲舉武康人悞又名宦人物兩見尤可
笑
包融陸龜䝉沈括俱以為郡人悞别有辨
錢廣晉吳興長城人與平陳敏亂志云宜興人悞
　浙江通志(五/則)
何叔度何敬容並吳郡太守云吳興悮
戴顒知歸安志以顒為融悞
常楙見宋史楙作𢡟誤姑蘓志勞浦唐三志武康志並誤
陸龜䝉吳興郡佐寓長城志云郡人誤
危楨知潮州見宋史志云知湖州誤
　勞志(十二/則)
志云元仲景遷吳興太守張按梁書元景仲非仲景也
今正之
志云陳仲舉長城令按陳到仲舉非陳也今正之
吳興八絶只菰城嫗曹弗興兩人吳興産耳考陳夀志
及張勃吳錄吳範上虞人趙逹河南人皇象江都人劉
惇平原人嚴武彭城人惟宋夀未詳此云吳範皇象福
增鄉人劉惇松亭鄉人趙逹長興人嚴武宋夀震澤鄉
人不知何据惇作淳亦誤
沈鄷宋書自叙鄷字有邑旁諸生皆作豊非也又陵墓
條云漢有尚書令禮墓金鵝山沈氏漢時止四墓一海
昏侯戎一海昏長子尚書令鄷一海昏少子河間相􁦴
一景子荆州刺史彦
志云八聖寺梁青州節度使沈子真捨宅張按節度之
名昉於唐今正刺史
水晶宫本唐刺史楊漢公詩漢公字用又志云楊傑字
次公誤次公號無為居士與東坡遊宋也未嘗守湖也
沈君諒武后相見唐宰相世系表志云君亮誤
黄龍光三字山谷書見輟耕錄癸辛雜識徐氏掌故勞
以為蘇仙書誤
文同元豐中出守吳興至宛邱驛忽留不行沐浴衣冠
正坐而逝未嘗届仕也志混入名宦誤
談志載歸安南園記碑吏部侍郎萬鍾家世錢塘卜宅
横塘之上洪邁為作記其人慶元時人也勞志以為宋
季人且云國勢日危致仕家居元世祖三徴之卒不應
以流寓為郡人以寜宗為季葉又以吏部侍郎為待制
一事而三誤矣
沈括居錢塘見宋史及王安石撰括父沈周墓志曾鞏
撰括母夀昌許太君墓志其集名長興以括嘗封長興
開國男也志以為郡人唐志以為武康人盖据安石志
中括四世祖從武康徙杭耳
　文獻通考云括之父曰周遘之父曰扶扶之父曰同
　皆以進士起家官皆至太常少卿王荆公集樂安翟
　太君二志文通及遼銘其伯父振之墓可考志以振
　亦郡人誤
莫君陳子不知凡幾而其孫命名各由伯以及仲砥子
仲虚仲珪觀談志進士表莫柯下注祖仲珪父漳可見
勞志謂豫漳為伯虚子並未詳談於砥𫝊末注孫濛字
義也如磻孫澄非伯鎔子亦别提出意其父必以仲名
矣仲珪官侍郎著修行凈土法名後序見樂邦文𩔖
　談志(四/則)
晉太常殷融誤以為齊吏部尚書宋寜朔將軍邱珍孫
誤以為梁太守並正之(見陵/墓𩔖)
陸修靜志以為徳清人誤
烏程令萬彧志以為萬瑊誤
胡仔同父舜陟叔舜申寓湖談不言其流寓浦直言烏
程人誤
　浦志(八/則)
志云知州事王囘字深甫張按宋有三王囘一字深甫
閩人一字景深仙遊人皆神哲二廟時人此則南渡後
又一王囘字亞夫瑞安人見楊誠齋集非閩産也
知州事王信字公亮誤張按公亮太原人宋初驍將屢
立戰功此麗水人王信字誠之宋史可据也
吳興舊志園第條載崔元亮故宅在長興縣西崔灣元
和中為吳興刺史因家焉浦志亦同黄志則曰湖州刺
史崔植籍我崔元亮字晦叔歴湖曺二州後為虢州刺
史卒歸葬滏陽並無家於長興之説又考崔植字公修
京兆人長慶初為宰相不曾出守湖州及查藏衍舊志
云崔祐甫之後有居邑崔灣者家藏韓愈所作祐甫墓
銘又藏崔逖崔植誥勅數軸理或然也(以下三則見顧/應祥長興志辨)
(証/)
宋末趙卯發權通判池州元兵渡江池守王起宗棄官
去卯發攝州事繕壁聚糧為守禦計及元兵臨城都統
張林已降卯發知不可守謂其妻雍氏曰城將破吾守
臣不當去汝先出走雍氏曰君為命官我為命婦君為
忠臣我獨不能為忠臣婦乎乃散其家貲與弟姪僕婢
悉遣之書几上曰君不可叛城不可降夫婦同死節義
成雙與雍氏縊死於從容堂巴延入問太守何在左右
以死對嘆息為具棺衾合葬祭其墓而去志因誤以節
義成雙之詩為安吉太守趙良淳所作浦志遂謂趙良
淳同妻雍氏縊死於集芳軒夫以卯發詩為良淳所作
已誤矣以卯發妻為良淳妻使雍氏有知寜不忿於地
下乎故特為之辨
吳貴歸係孝豐魚池鄉人其父貴州當軍娶貴州婦生
子帯囬故名貴歸今其族裔甚繁即孝豐吳家也所据
之山在吳氏相近西吳里語謬載正統十三年長興吳
貴歸與安吉梅富作亂浦志又謂永樂十二年安吉梅
富二長興吳貴歸合黨謀亂陽武侯薛祿帥兵討平之
皆不考其實且安吉州志明載永樂間魚池鄉吳貴歸
作亂長興安吉相繼騷動又與梅富生不同時今改正
吳均𫝊云刺史桞惲辟為主簿誤按太守為刺史創隋
唐間前此無是也
浦志及歸安舊志咸淳十年狀元為趙良健按宋史則
王龍澤也且勞志進士表止於七年浦唐當為施憲副
儒姥溪剏祠疏誤耳(元/衢)
　張稚通有勝國歸安志係抄本借丁長孺而不及索
　衢托友人訪之亦無以應此書若在必多逸事而兩
　狀頭豈誤至此乎識以寓慨
舊志紹定二年狀元黄朴歸安人福州志云侯官人癸
辛雜識亦云是科省元陳松龍狀元黄朴皆福人故真
文忠囘黄啟云鰲頭並出於九仙(元/衢)
　癸辛雜識云張先天聖八年進士志云康定不知康
　定無開科之嵗也以宋史及各郡叅之自明(元/衢)
　唐志(二十/則)
沈約宋書元嘉十九年白龜見餘杭吳興太守文道思
以聞今第一卷云元嘉十年袁道思誤
郡守杜孺休作杜孺林盛申甫作申輔誤
郝鍳元湖州摠管志中附安定墓下作郝鎰誤
宋道判陳能千見建寜府志志作陳能誤
江淹建安吳興令非苕也混入誤江秉之作江原之誤
余端禮烏程令見宋史志以余為俞誤
梁沈浚殉侯景之難志以為峻誤同時有一沈浚在南
史文學𫝊志混為一人耳
吳喜臨安人卜天與餘杭人臨安餘杭南宋俱為吳興
今刪之
沈重大同八年為博士入後周定鍾律志云天監中誤
陳夷行志云長興人張考諸書及勞浦二志並不載唐
宰相世系表云頴川陳忠不知所承忠即夷行父也志
何据而入之按姚崇自吳興徙陜不踰五世自陳亡至
武后不踰百年獨不可援沈括例志之乎捨元之而入
夷行殊不可觧
施延字君子沛國人見後漢書順帝紀及太平御覧海
鹽志當時或寓吳興非郡産也唐仍勞志之誤當正
何㮚仙井人志云郡人誤
景定二年榜首方山京見宋史新編志以為方嵩誤勞
志以為方景亦誤
政和八年進士嘉王榜按文獻通考時朝廷以帝胄不
可先多士擢第二人王昻為首志以嘉王為王嘉誤八
閩通志以為重和元年
寺觀𩔖載恭惠王趙澧誤按秀王師揆贈太傅澧王謚
恭惠見宋史
古蹟𩔖孔姥墩以姥為老誤
陵廟𩔖載漢禮部郎中錢敞誤漢世但有尚書郎宇文
氏始設禮部之名唐神堯初置禮部郎中兩漢無此官
制也
學校𩔖載安定書院魯翀記按勞志安定書院夫子燕
居堂碑銘江浙叅政富珠哩翀撰今正
志云令狐綯守湖州有惠政按新舊兩唐書綯為竒章
黨人擠衛公不遺餘力其節度淮南時懦緩不為備賊
龎勛偽降綯信之請假勛節鉞勛乘間擊綯大破之綯
之出將入相乃爾可發一大噱又廣閲郡乘自談鑰而
下數種並不言綯在湖有惠政乃新志别得之千載後
乎此叚殊不可觧
孟之縉妻趙氏名孟桂後為尼改名妙惠見癸辛雜識
志云名妙惠誤
　掌故集(十六/則)
周喬𫝊王誕誤當作廣陵王誕
袁𤣥瑛即袁秀字也集兩出似屬兩人誤
顧憲西陵增稅議當入田賦考入宦業誤
張搏為湖州刺史見新唐書談志云自中大夫拜徐云
志以搏列在太守或自郡丞遷授何耶張按唐書職官
志諸州有别駕一人長史一人司馬一人通典云至唐
而郡丞廢矣唐書陸龜䝉傳亦僅云搏辟以自佐何據
而以陸為郡丞耶
按詩話總龜云磁湖鎮道士磯在楚中西塞山下薛能
西塞山詩西塞收雲盡南湖片月斜宋書臧質敗走南
湖以荷自蔽即此地也徐以為磁湖鎮道士磯並在吳
興誤藝文載陶峴詩亦誤峴作現誤中之誤事見甘澤
語載太平廣記第四百二十卷
吳柔勝空城人初妻某氏生源泳流寓新市再妻吳興
沈氏生淵潜其後淵之子復歸宣州今甲子孝亷吳休
明柔勝後裔也自桑勝至休明十四世譜載甚詳故新
市有狀元橋可據潜臨歿有湖州生循州死數語長谷
公何據而改宣城為溧水且謂柔勝未嘗寓湖淵潜非
新市産耶
凌𢡟翁安吉人以為歸安誤
程郃烏程人以薦入官以為歸安進士誤
姚昌言靜海人姚鉉合肥人唐文粹序中云云志郡望
也徐云吳興人誤
愚齋集林静所著見宋潜溪集徐云沈覬誤
唐施肩吾之為湖人掌故據晁公武讀書志載之嚴州
志謂肩吾分水人與同邑徐凝同舉進士學仙隱洪以
書招凝莫知所終其裔施憲家藏及第告身題鄉貢進
士施肩吾年三十五嵗注睦州分水縣桐峴鄉寳城里
身為寄客習禮記雜文時務䇿據寄客二字當從吳興
遷耶
安吉太守趙公䨇節之碑已辨誤在浦志
萬嵗厯云太和中烏程閣下生蓮花張按太和晉廢帝
紀年也徐以為唐憲宗且傅以臆説不知憲宗紀年元
和也今正之
宣和二十八年蘓湖大水誤按宣和僅七年耳考宋史
湖秀諸州饑在紹興二十九年徐誤以紹興二十九年
為宣和二十九年今正之
卞山楚王神廟梁簡文帝作碑徐以為事佛不殺乃楚
王英非項王也張按南齊書吳興有項羽神太守到郡
必祀以軏下牛李安民奉佛法到郡不與神牛云云今
簡文碑中所稱楚王𢎞兹釋教止獻車牛者正指李安
民事也徐何据而以楚王英當之耶
倪偁見文獻通考徐以偁為稱誤
　西吳里語(十/則)
後漢抗徐封烏程東鄉侯范曄書附度尚傳里語誤以
為度上封當正之
孟東野送從叔簡東歸詩載文苑英華里語云歸吳興
何据簡平昌人常州刺史見唐書非苕人也唐人大都
崇郡望是以有從叔稱耳
唐詢字彦猷湖州守此云唐詢彦名與字混為一又少
一猷字誤
李商隱西亭詩不指地此云湖州西亭誤
施宿之父元之歴左司諫見渭南集此云宿官司諌誤
南齊書王僧孺𫝊虞義㑹稽人卒於晉安王侍郎邱國
賔吳興人里語以邱國賔為晉安王侍郎大可笑張又
按晉安閩郡名也宋晉安王子勲齊晉安王子𢡟可証里
語乃以為晉之安王更可笑
丁度知湖州民有抵茶禁者受千錢代鞭背此云盛度
宋史兩人同𫝊恐誤憶耳
釋通恵即賛寧兩出誤
彭祖丁令威㢘頗伍員荆軻藺相如蕭何嚴光石崇毛
寶王僧辯狄仁傑俱云吳興人此何異盲婦弄琵琶演
小説耶
後周書樂儁兾遜湖州刺史按後魏廢帝元年以南襄
州為湖州天和二年省洞州入湖州取楚洞庭為義非
苕也里語混載之誤
　後周席固薛慎皇甫道周俱湖州刺史姚僧垣贈荆
　湖二州刺史不獨樂兾二人也
　長興志(二/則)
陳夷行悞入已辨在郡志
趙卯發見宋史志以卯為昴誤
宋徳祐初元兵入四安鎮鎮將吳明死之志云陳明誤
趙昻發作邛發亦誤
　臧衍長興志(一/則)
通鑑魏有安州刺史鉗耳康貿姓氏英賢𫝊梁天監初有
鉗耳期陵自河南歸化父同祖光並仕魏為三品隋書有
九門令鉗耳文徹唐書有鉗耳大福廣異記有竺山縣丞
鉗耳含光北史後梁蕭綜嫁從父妹於鉗耳氏盖夷姓也
唐長興令鉗耳知命臧以鉗耳為姓名知命為字可笑
　徳清志(一/則)
紫極觀沈道思所捨宅見勞志志以為文道思誤張按
吳興劉宋時相繼有三守一文道思一沈道思一袁洵
字道思每易淆誤故特表出之耳
　安吉志(二/則)
袁説友建安人寓苕中志以為安吉人誤
胡長孺汲仲金華人志云胡碭山人誤
　苕霅野史(王道隆/一則)
沈烱亡身事仇王譏之良是然初明自内南還為陳世
聞人卒謚曰㳟子王云卒受顯僇不讀史之尤也
　峴山志(一/則)
衢按勞志寳元中滕宗諒于南國立五亭慶厯九年馬
尋常宴六老於此以宋寳元為唐寳厯以宴客之馬尋
即為宗諒俱誤
　烏青志(二/則)
烏重𦙍見唐書志載烏賛𫝊云仲𦙍當以唐書為証索
度明王廟碑云孫氏世居湖郡考陳夀書堅世仕吳家
於富春堅初封烏程侯其後皓亦封烏程未聞為郡人
也張按漢世富春尚𨽻吳郡碑中湖字當為吳字無疑
志又載索靖廟碑云孫權為張伯英之出尤誕謾不足
據即如利濟院張循王香火院今遂譌以為睢陽矣
三髙祠祀蘇子瞻米元章陳賢良也嘉禾圖經桐鄉志
並以賢良為簡齋曾祖又大誤張按令舉烏程人簡齋
則洛中八俊之一宋史犁然在也未窺史籍輙紀輿圖
寜免旁觀者也
　書錄解題(一/則)
方勺婺人詳泊宅編及吳思道集直齋云嚴瀬人徐長
谷亦仍其誤
　米襄陽志林(一/則)
志林云蘇養直紳之後頌之族也殊可笑按頌即紳子
也頌元祐中執政養直與其父堅俱從東坡遊若養直
為紳之後則堅與頌實昆弟行頌其伯叔也稱親姪為
疏族可乎
　七修𩔖藁(二/則)
周宻號泗水潜夫因霅溪合四水為一也更四為泗謂
出山東魯縣誤又前有沈宋後有錢郎郎謂郎士元也
以周郎等列之亦誤
　史書佔俾(一/則)
南渡初尚書左丞葉夢得居弁山因號石林据水東日
記載其所撰譜稱曾祖綱葬蘇州寳華山遂為吳郡人
則宋史似非誤若與真西山同時撫州守秘書丞葉夢
得自貴溪遷金谿石門别號是齋建石林書院性理大
全引石林葉氏即斯人也胡元瑞乃地曰松陽官曰尚
書且以二人皆徙湖州誤矣天聖間進士兩張先俱字
子野其號張三影年八十二者湖州人其僅善筆札年
四十八者博州人乃謂俱能詩俱夀考至歸三影於博
何讀齊東野語及歐陽公集鹵莽至此甚矣著書之難
也
　碧里雜存(一/則)
碧里雜存載成化間宫人周氏一詩云烏程周溥之姊
溥以貢士至别駕考郡志貢士表無溥名以孝亷為别
駕者沈溥也烏程新志載沈大姑事甚詳又載宫詞二
首王氏耳談以為永陵沈太妃所作亦誤
　春渚紀聞(一/則)
何薳以余拂為南宫魁按馬端臨通考云元符三年進
士省元狀元皆李釡紀聞云余拂誤
　北夢𤨏言(一/則)
沈詢傳師子也孫光憲云沈侍郎亞之子也亞之官不
至侍郎又一事而兩誤矣
　道山清話(一/則)
宋有兩張先俱字子野三影吳興人其一開封人孝章
皇后戚黨歐陽公銘其墓者也見玉照新志清話云即
三影誤
　史記正義(一/則)
吳太伯世家云中國之虞滅二世而夷蠻之吳興正義
引杜預曰吴興烏程縣南也按子長之意謂虞滅而吳
始興耳張守節遂以吳興郡名附㑹之大可笑
　函史(二/則)
吳澄𫝊附宇文諒按宇文子貞名公諒以公諒為諒誤
長卿可稱曰司馬相耶史崇簡然字句有必不可刪處
此𩔖是也
陳樞仕尚書員外郎見曾鞏志鄧直以為尚書誤南畿
志亦然
　松雪齋集(二/則)
先侍郎阡表女孟艮集誤作孟銀松雪有手書今𤣥宰
先生勒之鴻寳堂帖中可据也觀堂記澧王師撥誤撥
當作揆此集在大同府署中譌字特多吾郡倘有同調
刋之吳中足為水晶宫吐氣
　道園學古錄(三/則)
牟隆山墓志云祖子才諡清惠按元史及黄溍隆山集
序俱云子才諡清忠當以史為正誌又云應龍字伯成
按溍序及戴表元夀席詩序云字成甫虞公偶誤書耳
元史亦然
　開國功臣錄(一/則)
辛丑嵗十月張士誠趨長興劉成擊敗之禽其將宋元
帥及甲辰十日又云獲其元帥宋興祖何耶今刪其一
存甲辰所獲之名
　崇德志(一/則)
志稱時檄長于識鑒嘗擇婿淂湖州張孝祥後及第為
時名士按宋史孝祥烏程人唱第後曹泳揖于殿廷以
請婚為言孝祥不答又按萬姓通譜喻樗有二女富人
交請婚不許及見汪洋張孝祥曰佳婿也遂以妻之以
樗為檄何据兩浙名賢録亦仍此誤
　太平府志(一/則)
胡仔舜陟之子績溪人寓吳興以䕃入仕宋史徽志及
浮溪集可証志以為當塗人且云崇寧五年進士俱誤
　氏族大全(一/則)
沈光號肉飛仙隋亡歸唐張按隋書光復仇殉化及之
難楊氏忠臣也何縁歸唐耶
　萬姓統譜(一/則)
沈戎説降劇賊尹良封海昏侯辭不就見談志譜以尹
良為烏程人封海昏大誤
　東林山志(二/則)
薛昻杭人諂事蔡京躐尚書左丞嘗誤呼京名自掌其
面見宋史志云里人誤
志云孟淳太平總管按守太平者淳父之縉也志誤
　劉鳳吳釋𫝊(一/則)
端師子居吳山之觧空院乃長興之吳山𫝊屬之姑蘇
誤
　陜西通志(一/則)
沈下賢居烏程小敷山見杜牧之垂吊詩自晁公武誤
云長安人而志亦列之藝文矣
　廣西通志(一/則)
鋟胡銓封事者宜興進士吳師古見宋史志易為吳興
誤
　臨川集(一/則)
沈遘封長興縣伯見西溪集臨川以長興為長安誤
　南豐集(一/則)
夀安縣君錢氏墓志云曾祖考宣徳軍節度使湛誤湛
當作偡見宋史
　
　
　
　
　
　
　
　
　
　
　
　
　
　
　吳興備志卷三十二
