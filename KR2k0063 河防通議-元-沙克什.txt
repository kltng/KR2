#+TITLE: 河防通議-元-沙克什
#+DATE: 2016-06-11 12:22:10
#+SOURCE: github.com/kanripo/KR2k0063 master 5e88599e                
欽定四庫全書　　　　　史部十一
　河防通議　　　　　　　地理𩔖四(河渠之屬/)
　　提要
　　　　(臣/)等謹案河防通議二卷元沙克什撰(案沙/克什)
　　　　(原本作瞻/思今改正)沙克什色目人官至秘書少監事
　　　　迹具元史本傳是書具論治河之法以宋沈
　　　　立汴本及金都水監本彚合成編本傳所稱
　　　　重訂河防通議是也沙克什系出西域䆳於
　　　　經學天文地理鍾律算數無不通曉至元中
　　　　嘗召議河事蓋於水利亦素所究心故其為
　　　　是書分門者六門各有目凡物料功程丁夫
　　　　輸運以及安樁下絡叠埽修堤之法條列品
　　　　式粲然咸備足補列代史志之闕昔歐陽元
　　　　嘗謂司馬遷班固記河渠溝洫僅載治水之
　　　　道不言其方使後世任斯事者無所考是編
　　　　所載雖皆前代令格其間地形改易人事遷
　　　　移未必一一可行於後世而準今酌古矩矱
　　　　終存固亦講河務者所宜參考而變通矣乾
　　　　隆四十六年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
河防通議原序
水功有書尚矣禹貢垂統於上而河渠書溝洫志纉緒
於下後世間亦有述逮宋金而河徙加數為害尤劇故
設備益盛而立法愈密其疏導則踐禹迹而未臻其壅
塞則擬宣房而過之矣金時都水監有書詳載其事目
曰河防通議凡十五門其體制𩔖今簿領之書不著作
者名氏殆胥史之紀錄也今都水監亦存而用之愚少
甞學筭數於真定壕寨官張祥瑞之授以是書且曰此
監本也得之於太史若思後十五年復得汴本其中全
列宋丞司㸃檢周俊河事集視監本為小異雖無門𩔖
而援引經史措辭稍文論事畧備其條目纎悉則弗若
之矣署云朝奉郎尚書屯田貟外郎騎都尉沈立撰愚
患二本之得失互見其叢雜紛紏難於討尋因暇日擿
而合之為一削去冗長考訂舛訛省其門析其𩔖使粗
有條貫以便觀覽而資於實用云至治初元歲在辛酉
四月吉日真定沙克什序
欽定四庫全書
　河防通議卷上　　　　　元　沙克什　撰
　　河議第一
　　　古今河患
漢谷永以為河中國之經瀆也聖王興則出圖書王道
廢則竭絶今潰溢横流漂沒陵阜異之大者也脩政以
應之災變自除是時李尋解光亦言隂氣順(按前漢書/原文作隂)
(氣盛順/字疑悞)則水為之長江河滿溢所謂水不潤下明天道
有故而作也又田蚡曰江河之決皆天事未易以人力
强塞未必應天(按前漢書原文作未易以人力强塞/强塞之未必應天此處蓋有脱文)而
望氣用數者亦以為然愚稽考前書三五之世非無失
徳之君而河不為患者豈禹跡之存歟(沈立/汴本)
　　　隄埽利病
易曰水流濕火就燥洪範曰水潤下火炎上此聖人言
水火之本性也昔大禹治水導河自積石至於大陸播
為九河而歸於海蓋順物性而治之也由是功施三代
民無昬墊之憂及乎戰國各利其地不能復禹故跡而
務興隄防至於漢世決溢之患作矣當是之時議復禹
跡者言甚懇至而卒不能用乃以竹楗石葘善塞為利
殊不知逆性而為利則賈讓所謂猶止兒啼而塞其口
豈不遽止然其死可立而待也烏可為邪晉魏而下逮
乎隋唐用事者往往極言水利至於河事則亦無著聞
於時者我國家奄有天下自龍門至於渤海為埽岸以
拒水者凡且百數而薪芻之費歲不下數百萬緡兵夫
之役歲不下千萬功備禦河患不為不至矣而自開寶
之後潰溢愈甚議者謂必決之勢有二而完固之弊有
三不敢支蔓其說粗别白而言之夫戰國之時作隄去河
猶二十五里雖屢移徙而不為患及乎漢世尚然近者
百歩逺者數里以今驗之則郡邑民房皆在舊日古隄
之間耳又安得不為患也然觀河水向著之處𦂳刷隄
脚吞伏勢緊渲入埽下蓋由河堤太狹一川不能兼受
數河之任雖増髙隄防勞費百倍而亦不能救潰決之
患耳此必決之勢一也又河水一石而其泥六斗既而
河道久不移徙其易為淤澱也可知矣今隄外民田在
河水之下幾已數尺故塞而復決此必決之勢二也又
監埽使臣與都水脩䕶官及本州知通同兼管轄凡有
繕治必候協謀方聽令於省轉取朝㫖而後行其有可
行之事為一人所沮則遂為之罷有不可興之功為一
人所主則或為之行上下相制因循敗事此完固之弊
一也又逐埽所積薪芻之備其退無涯不可按驗(謂卷/埽所)
(用之物無/磨勘也)由是緣而侵盗鮮能禁止退背之地任其朽
敗至於向著之處居常闕乏危急之際無所救䕶坐待
潰決此完固之弊二也又每埽所屯河清軍多是差撥
上綱及諸處占役有河上功料却自京東西淮南發卒
為之各離本管貧弊困苦逃死大半兩失制置(河清諳/熟河役)
(却令上綱雜役客軍去營三二千/里逃死者十四五故謂兩失制置)此完固之弊三也今
以必決之勢不究三弊而欲殄河患雖使神禹復生恐
未能也救弊之急莫若先擇使領之兵不令他役然後
商胡北決水復金隄故道則勞費自減其半矣隄防可
責完固矣若然則河患或幾乎息歟(汴/本)
　　　河事集序
河為中國患逺矣故國朝嘉祐中内置都水監以總之
元豐中外復分南北丞以行之其如分職置吏辟舉繇
役官兵謹隄防植材木頒廪賜以至賞罰推劾之𩔖有
司號令之文皆有成書閲而可考至若河之源流古今
決塞與夫治水之成敗建官之因革區區案局或未遍
知俊竊役水司行將二紀矣耳目見聞蓋亦多矣今不
揆□愚輙用採集庻我水局同於吏道者或賜觀覽焉
雖無取於毫分恐有補於萬一時建炎二年秋望日銅
臺本司進義副尉北丞司㸃檢文字周俊集(汴/本)
　　　治水
堯之時洪水淊天浩浩懷山襄陵下民昬墊二十年間
四岳舉鯀治水九年而水害不息功用不成治水無狀
乃殛鯀于羽山而死舜舉禹使續鯀之業堯崩舜命禹
為司空平水土禹傷其父之功不成而受誅乃勞力焦
思居外十三年過門不入陸行車載水行舟載泥行乘
橇(按尚書蔡沈集傳作泥乘輴史記作橇前漢書作毳/注孟康曰毳行如箕擿行泥上師古曰毳讀如本字)
山行則梮(按尚書蔡沈集傳作山乘樏史/記作檋前漢書作梮注居足反)以别九州隨
山濬川任土作貢導河自積石至于龍門南至于華隂
東過洛汭至于大伾於是禹以為河所從來者髙其水
湍悍難以成功於平地遂疏九渠以引其河同為逆河
入於渤海三代千餘年享其利逮春秋二百四十年不
書河患以禹所為之功未易泛溢也自周定王五年河
始小徙而秦復決以灌魏陵夷至於戰國其法壞而隄
防作矣戰國之地惟齊與趙魏以河為境界齊居河之
東而趙魏居河之西趙魏依山而髙齊居平地而卑於是
齊始去河二十五里為隄焉自是河流東抵而不得縱
横遂泛溢於西而趙魏亦二十五里為之隄以防之河
勢自此蹙然未至於甚者中間猶得二十五里之濶而
河之流尚得優游而不至於廹也其後邊河之民因水
之去則耕牧其中也又為室廬聚落以居焉及水之來
也捐室廬聚落實有所廹之也古之善治河者常空數
百里之地以待之豈以咫尺之地為吝而卒使民受其
害也(河事/集)
　　　辨信漲二水
信水者上源自西夷逺國來三月間凌消其水渾冷當
河有黑花浪沫乃信水也又謂之上源信水亦名黑凌
　漲水者係六月臨秋生發過常無定上有浮柴困魚
其水腥渾驗是礬山逺水也又水兼深濃(或曰紅濃/  監本)
　　　十二月水名
正月解凌　二月信水　三月桃花　四月麥黄　五
月瓜蔓　六月礬山　七月荻苖　八月豆花　九月
霜降　十月伏漕　十一月噎凌　十二月蹙凌(監/本)
　　　河水平安月分
正月　二月　三月　十月　十一月　十二月
　　　釋十二月水名
黄河自仲春迄秋季有漲溢春以桃花為候蓋冰泮水
積(按宋史河渠志/作冰泮雨積)川流猥集波瀾盛長二月三月謂之
桃花水(按宋史河渠志信水桃花水下載春末/蕪菁開花謂之菜花水此處疑有脱文)四月隴
麥結秀為之變色故謂之麥黄水五月瓜實延蔓故謂
之瓜蔓水朔方之地深山窮谷固隂沍寒冰堅晚泮逮
於盛夏消釋方盡而沃蕩山石水帶􁧢腥(按原本作浩/蕩山石山帶)
(􁧢腥疑有悞今從宋史/河渠志所引文改正)併流入河六月謂之􁧢山水今
土人常候夏秋之交有浮柴死魚者謂之􁧢山水非也
七月八月菼薍花出謂之荻苖水(按宋史河渠志作七/月菽豆方秀謂之豆)
(華/水)九月以重陽紀候謂之登髙水十月水落安流復故
漕道謂之復漕水十一月十二月斷凌雜流乗寒復結
謂之蹙凌水立春之後東風解凍故正月謂之解凌水
水信有常率以為準(汴本與監本少/異故兩存之)
　　　浪名(以辨河事/  監本)
馬穩波(深/)　破頭浪(深/)　鶻鷀浪　斜歛浪(深/)　截河
浪　納漕浪(係角土有阿岸下兩流/相擊故謂納漕浪深旋)　汗心浪(淺/)　秋
河窟臀(若上口有阿/不愁下口)　夏河口(若下口有阿/上口亦有阿)　南風灘
頭浪(淺/)　北風浪裏河　東風看赤(是/河)　西風看白(是/河)
(亦名逆/流浪)　逺觀花浪(深/)　近作脚(深/)　灘頭歛(髙/)　河
北歛(深/)　西流(緣大河正流或左右一處岸子陡髙擗/水向下與其餘生河水相聚作西流又)
(有瀼底西流係岸下水深或正西流/左右岸陡髙二水相擊作拔底西流)
　　　辨土脉
夫治水者必知地理形勢之便川源通塞之由功徒多
少之限土壤疏厚之性然後可以言水事矣且水害中
國者惟河為甚禹跡既亡自漢而下垂千餘年言水事
者不可勝記而未聞有成功者不其難乎今列土性與
色於后
膠土　花淤　牛頭　沫淤　柴土　揑塑膠(若先見/雜草榮)
(茂多生蘆茭其/下必有膠土)　減土　帶沙青　帶沙紫　帶沙黄
　帶沙白　帶沙黑(此係舊河底死土或多年諸/雜糞土經一紀以上變成者)　沙
土　活沙　流沙　走沙(此三等活動走/流難以成功)　黄沙　死
沙　細沙(一云/膩沙)
　　　河防令
一每歲選舊部官一貟詣河上下兼行户工部事督令
分治都水監及京府州縣守漲部夫官從實規措脩固
堤岸如所行事務有可久為例者即關移本部仍候安
流就便檢覆次年春工物料訖即行還職
一分治都水監官道勾當河防事務並馳驛
一州縣提舉管勾河防官每六月一日至八月終各輪
一貟守漲九月一日還職
一沿河兼帶河防州縣官雖非漲月亦相輪上提控
一應沿河州縣官若規措有方能禦大患及守䕶不謹
以致堤岸疎虞者具以聞奏
一河橋埽兵遇天壽聖節及元日清明冬至立春各給
假一日祖父母父母吉凶二事并自身㛰娶各給假三日妻
子吉凶二事者止給假二日其河水平安月分每月朔
各給假一日若河勢危急不用此令
一沿河州府遇防危急之際若兵力不足勸率於擬水
手人户協濟救䕶至有幹濟或難迭辦須合時暫差夫
役者州府提控官與都水監及廵河官同為計度移下
司縣以近逺量數差遣
一河防軍夫疾疫須當醫治者都水監移文近京州縣
約量差取所須用藥物並從官給
一河埽堤岸遇霖雨漲水作發暴變時分都水監與都
廵河官往來提控官兵多方用心固䕶無致為害仍每
月具河埽平安申覆尚書工部呈省
一除滹沱漳沁等河(以其各有/埽兵守䕶)其餘為害諸河如有臥
著衝刷危急等事並仰所管官司約量差夫作急救䕶
其蘆溝河行流去處每遇泛漲當該縣官與崇福埽官
司一同叶濟固䕶差官一貟係監勾之職或提控廵檢
每歲守漲(此令係金時所/著並見監本)
　　制度第二
　　　開河
自古但遇開河宜先於上流相視地形審度水性測望
斜髙於冬月記料至次年春興役開挑仍於上口存留
隔堰必須漲月以前終畢待漲水洪發隨勢去隔堰水
入新河乘勢順下可以成功開河之法非止一端又須
審勢疏導假若河勢丁字正撞堤岸剪灘截觜撩淺開
挑費功不便但可解目前之急亦有久而成河者如相
地形取直開挑先須鈐下口(謂上下平/岸口也)望分水勢以解
堤岸之危若全要奪大勢更於對岸抛下樹石脩刺(刺/音)
(七/)於刺影水勢漸以樹石鈐固河口因復填實損而復
脩遂至堅固不摧塌則新河迤邐行流舊河自然淤塞
矣(汴/本)
　　　閉河
先行檢視舊河岸口兩岸植立表杆次繫影水浮橋使
役夫得於兩岸通過兼蔽影河流𦂳勢於上口難前處
下撒星樁抛下樹石鎮壓狂瀾然後兩岸各進草絍三
道土絍兩道又於中心抛下席袋土包子若兩岸進絍
至近合龍門時得用手持土袋土包多廣抛下鳴鑼皷
以戰河勢(此亦呉人以萬/弩射潮之意)既閉後於絍前捲攔頭壓埽
又於絍上脩壓口堤若絍眼水出再以膠土填塞牢固
仍設邊撿以防滲漏(汴/本)
　　　定平
定平之制既正四方據其位置於四角各立一表當心
安置水平其制長二尺四寸廣二寸五分髙二寸先施
立樁在下髙四尺安纂在内樁上横坐水平兩頭各開
小池方一寸七分深一寸三分注水於中以取平或中
心又開池者方深同身内開槽子廣深各五分令水通
過於兩頭池子内各用水浮子一枚用三池者水浮亦
用三枚水浮子方一寸五分髙一寸二分刻上頭令側
薄其厚一分浮於池内望兩頭水浮之首參直遙對立
表處於表身畫記即知地形髙下(二本/同)
　　　脩砌石岸
凡脩砌石岸先開掘檻子嵌坑若用濶二尺深二丈開
與地平順河先鋪線道板一片次立簽樁八條各長二
丈内打釘五尺入地外有一丈五尺於簽樁上安跨塌
木板六片每留三片每片鑿孔兩箇中間撒子木六條
於撒子木上用稈草一束勻鋪先用整石脩砌脩及一
丈後用荒石再砌一丈一例髙五尺第二層除就舊簽
樁外依前鋪塌木板撒子木稈草再用石叚脩砌髙五
尺第三層亦就舊分例於上脩砌髙一丈功就三層通
髙二丈(二本/皆同)
　　　捲埽
埽之制非古也蓋近世人創之耳觀其制作亦椎輪於
竹楗石菑也今則布薪芻而捲之環竹絙以固之絆木
以係之掛石以墜之舉其一工以稱之則曰□(按□音/混字書)
(大束/也)□既下又以薪芻填之謂之盤簟兩□之交或不
相接則以網子索包之實以梢草塞之謂之孔塞盤簟
孔塞之費有過於埽□者蓋隨水去者大半故也其□
最下者謂之撲崖埽又謂之入水埽□之最居上者謂
之爭髙埽河勢向著恐難固䕶先於堤下掘坑捲埽以
備之謂之䧟埽疊二三四五而捲者蓋河堧皆沙壤疎
惡近水即潰必借埽力以捍之也下埽□既朽則水刷
而去上□壓下謂之實墊於上又捲新埽以壓之俟定
而後止凡埽去水近者謂之向著去水逺者謂之退背
水入埽下者謂之𦂳刷向著之埽積□有長三二百步
或至千步者埽□之髙自十尺有至四十尺者其□之
長不過二十步故一埽稍墊動為三二十□計其薪芻
竹石兵土之費已三二萬緡(官得其人則可省三之一/官不得其人則費加倍)
若暴水泛溢走流埽□下埽既去上埽搖動謂之埽喘
大危矣(汴/本)
　　　築城(此非河事但以近河城/郭間若水圯亦或用之)　物料附
凡城髙四十尺則厚加髙二十尺其上斜收減髙之半
若髙増一尺則其下厚亦加一尺上收亦減其半若髙
減則亦減之開池深五尺其廣隨城之厚每身一十五
步栽永定柱一條長視城髙徑一尺至一尺二寸夜义
各二條每築髙五尺横用絍木一根甕城至馬面之類
準此每欂椽三尺用草葽一條木橛一箇(監/本)
　　料例第三
　　　脩砌石岸每步兩縫合用物料(二本/同)
簽樁八條(各長二丈徑/三寸八分)撒子木一十八條(各長二丈/徑六寸)扎
縫草三束(各一十/五斤)線道板一片(長五寸濶一/尺厚三寸)石叚一千
三百三十三塊三分(各長一尺五寸厚濶/各一尺荒整各半)塌木板一十
八片(各長一丈三尺/濶九寸厚三寸)打攀樁一條橛三條竹索二條
　　　安置壩閘一座物料(汴/本)
廂板八十片擗土板八十片底板四十片四擺手板六十
片以上計二百六十片各長一丈五尺濶一尺厚二寸
截河板六十片(長六尺濶一/尺厚二寸)刺水板二十片(各長七尺/濶一尺厚)
(二/寸)吐水板二十四片(各長一丈六尺/濶一尺厚二寸)板橛四十八箇(各/長)
(六尺方/三寸)立貼木一十二條(各長一丈五尺/濶六寸厚四寸)臥貼木三十
條(各長六尺濶/六寸厚四寸)金口立貼木四條(各長一丈五尺/濶七寸厚五寸)壓板
地栿九條(各長二丈四尺/濶五寸厚二寸)轆頰木八條(各長一丈濶/一尺厚五寸)順
水地栿二條(各長三丈二尺/濶一尺厚七寸)過水地栿二條(各長三丈/濶一尺厚)
(七/寸)排搓木柱二十條(各長二丈一尺濶/一尺二寸厚六寸)角柱四條(各長/二丈)
(一尺五寸濶一/尺五寸厚一寸)金口柱二條(各長二丈一尺五寸/濶一尺五寸厚一尺)襯板
地栿一十二條(各長二丈四尺/濶一尺厚八寸)吐水地栿五條(各長三/丈濶一)
(尺厚/六寸)刺水地栿二條(各長二丈五尺/濶一尺厚六寸)涎衣梁四條(各長/一丈)
(六尺濶一尺/二寸厚七寸)門渠栿一條(長二丈四尺濶/一尺厚六寸)攀面拽後橛
八條(長一丈七/尺徑九寸)脚板二片(長一丈五尺濶一/尺四寸厚六寸)閘板八片
(長二丈三尺濶一/尺四寸厚六寸)地丁五十八條(各長六尺/徑六寸)吐水樁三
十條(各長七尺/徑七寸)鳯翅樁二十條(各長二丈/徑八寸)□口木四條
(各長二丈五/尺徑九寸)永定柱五十二條(各長二丈/徑七寸)拽後木五十
二條(各長一丈七/尺徑四寸)轉軸四條(各長七尺/徑八寸)上下水攔口樁
一百六十條(各長七尺/徑七寸)丁鐵梁頭計三千八百七十八
箇平蓋五寸丁三千一百一十二箇候頭一尺丁三百
四箇梁頭□五十二道(長一尺五寸濶/一寸厚三分)釘梁頭三寸丁
三百一十二箇(每首/六箇)板釵股三十二箇(長二尺/徑四分)起板鈎
索三十二條(各長四尺每/股徑六分)打板索上鈎鐶二副(鈎長五/寸鐶徑)
(四/分)掛板鈎撘三十二箇(鈎長八寸/脚四寸)雜用物料好麻索四
條(二條長三十尺徑三寸二/條長二丈五尺徑二寸半)油八十斤石灰二百四十
斤(三斤和油一斤/為□固縫使用)
　　　四擺手合脩盤木岸各八步合用物料(例毎三/尺六寸)
　　　(使梢草一束簽樁一條/梢草中停填埽坑同)
梢六百九十束草六百九十束簽樁三十條什物席一
十片栲栳二十箇檐索二十條(各長/二丈)
　　　捲埽物色(有梢草有竹/索有樁有橛)
山梢(出河隂諸山埽軍採斫舟運而下分/置諸埽塲以其堅直可久故用之)雜梢(即沿河/採斫榆)
(栁雜梢或誘/民輸納者)心索(大小皆百尺此索在/埽心横捲兩係之)底摟索(在上曰/搭摟索)
束腰索(單使/令多)箍頭索(兩端用之/箍音孤)芟索(捲埽宻排用/之亦名綽葽)斯綯
索(長三十尺小竹/索也以弔墜石)網子索(以竹索交結如網置/兩埽之交以實盤簟)簽樁(長/一)
(丈八尺埽上以雲梯/籰下之以貫下埽)枵橛(長二尺首端安/横牙故云枵橛)擗橛(長五尺/即榼橛)
(盤簟即/用之)小橛(長一尺五寸/以接索頭)墜石(大小規模類碓觜/以斯綯索貫其竅)
　　　捲埽器具
制脚木(用大木枋先置埽臺上以/襯鋪埽使其勢不滯也)制木(以枋為之先置/埽下以制綿葽)
三脚拒馬(亦用拒埽使不退/有進木往往不用)進木(以圓木作轉軸按類/而推之每捲埽即用)
(五七枚於□下/使埽□不退)長木籰(以圓木為之四出樞廓方木/為之如籰之状恃以下樁)短
木籰大石籰小石籰(皆同/上)卓鈎(以鐵為鈎貫木柄/用鋪埽勻梢草)推梯
(以大木徑尺許者為之每二尺鑿一竅以横木貫之捲/埽用數百人拱其横木堆埽□又有大横梯蜈蚣梯其)
(制一也但/大小不同)雲梯(以木為之如梯横跨樁/首人立以持籰打樁)卓斧拍把櫟木
杪棒三稜木草牛土牛捧頭綿索通河索(皆雜用已/上並汴本)
　　　捲埽□髙一丈長二十步合用物料
計用三千八百五十條束梢一千一百束(六百八十七/束半鋪埽四)
(百一十二/束半盤簟)草二千六百二十五束(若捲牛子/梢倍草數)二千一百
七十束捲埽(一千三百五十六束二分半鋪埽/八百一十三束七分半盤簟)四百五
十五束打綿葽(有芟/盡用)簽樁九條(簟埽用二丈壓埽/用二丈或三丈)擗橛
七條(亦名榼橛/用簟埽)拽後橛六十條竹索四十九條綿葽三
百五十條小橛料索計數此其大畧也但取見用以為
凖臨時損益則在其人(監/本)
　　　造船物料(監/本)
船毎一百料長四十尺面濶一丈二尺底濶八尺五寸
斜深三尺計用板木二百四十二條片底板二十四片
(長一丈濶一尺/四寸厚一寸半)逺板四片(長一丈四尺闊一/尺一寸厚二寸半)幇板二十
二片(長一丈三尺闊一/尺一寸厚一寸半)艨板八片(長一丈二尺闊/一尺厚一寸半)巾頭
板二片(長七尺七寸闊/一尺厚二寸)平漫板一片(長七尺闊一/尺厚一寸半)側嵓
板一片(長七尺闊一尺/一寸厚二寸)壓查板一片(長七尺闊一尺/一寸厚二寸)照
水板二片(長八尺闊一/尺厚一寸半)上下連溏板二片(長八尺闊一/尺二寸厚二)
(寸/)前□二條(長一丈闊八/寸厚四寸)後□二條(長九尺五寸闊/八寸厚四寸)堵
板一十二片(並闊一尺厚一寸半四片長/一丈一尺八片一丈二尺)腰梁一十二
條(長一丈二尺闊/四寸厚三寸)地極木二十條(長九尺闊四/寸厚三寸)壁柱二
十四條(長三尺闊四/寸厚三寸)熟柱二十六條(長三尺/方三寸)攀面梁二
條(長一丈四尺闊/五寸厚四寸)金口木一條(長四尺闊一/尺厚八寸)順身梁二
條(長一丈四尺闊/五寸厚四寸)鋪襯板三十六片□杆一條(長一尺/或尺二)
(寸徑/四寸)□軸四條(長一丈二尺闊/四寸厚三寸)艬板一十片(長三尺五/寸闊一尺)
(厚一/寸)□牙一條(長七尺五寸闊/四寸厚三寸)轉軸一條(長七尺中/徑四寸)丁
□三千六百八十五箇(丁三千六百十一/箇鐶□七十四箇)拐丁二千四
百九十七箇匙頭丁二十箇(長二/寸)六寸平蓋丁二百二
十一箇四寸六百四十三箇(十二箇/重一斤)三寸一百八十四
箇梁頭丁四十六箇汗環一十四副(各重/四兩)馬□六十箇雜
用油五十三斤一十五兩石灰一百六十一斤一十三
兩(例三斤灰用/一斤油和)麻搗八斤攬索一條竹白一秤竹梢半
秤稈草半秤起湊窪子柴四十秤什物橰六條(各長二/丈五尺)
(徑二/寸)棹二張(棹頭/板)□管一(長二丈二/尺徑五寸)橛一條(繫攬用長/一丈徑三)
(寸/半)鞴一扇(頭板長一丈闊四寸半厚二/寸鞴蹉長九尺五徑四寸半)竹檀一合長三
百五十尺(用八破竹五竿/縛纒麻一斤半)大小麻索九條計重三十斤
(檾索一條/麻索八條)檾纜索一條八檀麻索一條(長三丈五尺徑/七分重  按重)
(字下原本/脱去斤數)風縴索一條汗索六條(長六十尺徑/三分重五斤)帆幔一
合縫幔線好麻一十四兩橰纂六箇(各重一/斤半)釘纂丁六
箇(各寸/半)平蓋丁一十八箇橛纂一箇釘纂丁八箇
　　　竹葦諸索
捲埽竹索(長一百尺用八破竹陜西竹/二十五竿懐州竹三十一竿)小較索(長四十/尺圍一)
(寸半用竹四竿圍/二寸半用竹六竿)手索(長七十五尺/用竹二十竿)定石索(長二百尺/用竹二十)
(五/竿)綻索(長七十五尺圍四寸/用八破竹二十五竿)通河索(長二百五十尺圍/一尺二寸用八破)
(竹四百/五十竿)欄杆索(長二百五十尺圍二寸/用八破竹二十三竿)葦索每條長一
百尺合用葦數不等圍一尺二寸用一十二束(每束重/十五斤)
圍一尺用八束三分三釐圍九寸用六束七分五釐圍
七寸用四束八分
　　　綿荆葽
綿葽(長七十五尺徑三寸使草一束三/分長四十八尺使草八分三釐)荆葽(長七十五/尺圍三寸)
(使濕荆一十二斤每束/重三十斤打葽二條平)又按脩木岸常例荆二十五斤
打葽三條
　　　明昌七年定到打造捲埽竹索法
嵩州元納到八破竹自後監造竹索官辨驗得竹細小
各有長一二分准充七破竹每條用二十四竿懐州竹
破不等(十破竹用一十六竿九破竹用一十八竿八破/竹用二十竿七破竹用二十八竿梢尺短少)
衛州竹數不等(二寸竹四十二竿三寸半竹二十八竿/四寸竹二十一竿元二十四竿梢尺短)
(少/)隨埽使用竹索制不用白小較索每條用八破竹二
竿不用白止用青篾子兩股合成長二丈圍二寸半秤
制得剩下白重二斤四兩梢根重六兩手索每條用八
破竹二十一竿用篾子三股合成長七十五尺圍四寸
得竹白二十二斤捲埽大索每條用八破竹二十一竿
用竹篾纒裹竹白三股合成長一百尺圍六寸所剩竹
根二十一箇重六十三兩
　　　河橋司使用竹索
抛定索毎條用八破竹八十竿不用白止用青篾子三
股合成長二百尺圍五寸剥下竹白五十七斤一十二
兩二分竹根八十箇重一十五斤三兩二分綻索用八
破竹二十五竿用青篾子三股合成長七十五尺圍四
寸剥下竹白一十八斤五兩竹根二十五箇重四斤一
十二兩
欽定四庫全書
　河防通議卷下　　　　　元　沙克什　撰
　　功程第四
　　　功程
按唐六典凡役有輕重功有短長法以四五六七月為
長功二三八九月為中功十十一十二正月為短功㸔
詳得夏至日長有至六十刻者冬至日短有至四十刻
者若一等定功則枉棄日刻甚多唐六典稱功以十分
為率長功加一分短功減二分凡役夫每日收五時辰
功每時收二分如遇風雨寒暑所避時除破役夫每日
辨明入沒酉時放罷(河防𦂳急/不拘此例)夏至後至立秋自己正
至未正兩時放役夫憇歇
　　　埽兵假日
天壽節元日清明冬至(並給假/一日)祖父母父母吉凶事并
已身嫁娶(並給假/三日)　妻子吉凶事(給假/二日)
　　　脩築開掘等功
凡運土脩填積水並量水淺深尺寸為法増減土尺若
有合用梢草者下樁打索攀繫打邊櫃水設禁絍欄之
類皆折功水深一尺收土九分水深二尺收土八分水
深三尺收土七分水深四尺收土六分水深五尺收土
五分水深六尺收土四分水深七尺收土三分水深八
尺收土二分
　　　開掘脩砌石岸
若旋開掘脩砌每以二十尺為功專以脩砌五十尺為
功(打樁/下板)開掘檻子嵌坑以五十尺為功若遇泥水以三
十尺為功折補脩砌巖空以三十尺為功開掘裝擔子
開掘裝擔出土以二百尺為功裝擔出土以二百五十
尺為功擔出土以三百尺為功添用碎磚瓦三分打築
以五十尺為功
　　　打築臺身
開掘裝土以二百尺為功(擔般逺近計地/里臨時増減)打築以四十
尺為功
　　　開掘柱窩
開掘出土以一百尺為功打築以三十尺為功覆入壤
土折五十尺為功(敲破磚瓦篩沙添用/碎磚瓦抄三分在内)
　　　行墻檻子
開掘出土入土以一百二十尺為功(添用磚/瓦三分)打築以五
十尺為功
　　　開挑塞河
開挑裝擔(有泥濘以一百五十尺為/功無泥濘以三百尺為功)般擔(有泥濘以七/十五尺為功)
(無泥濘以一/百尺為功)
　　　打築堤道
開掘裝擔以二百尺為功(地里逺近/别計折除)打築以八十尺為
功
　　　築墻
例於墻下留捍水臺五尺外取土每功土尺開列於後
髙七尺取土五十尺髙八尺取土四十七尺髙九尺取土
四十四尺髙一丈取土四十一尺墻下無土二十步外
取土作貼堤法細計之髙五尺取土四分三釐(以前土/尺為十)
(分此取四/分三釐也)髙六尺取四分一釐五毫髙七尺取土四分
髙八尺取三分八釐五毫髙九尺取三分七釐髙一丈取三
分五釐五毫髙一丈一尺取三分四釐髙一丈二尺取
三分三釐五毫
　　　築墻每步功程
髙七尺每步三功髙八尺每步四功髙九尺每步五功
髙一丈每步六功髙丈一每步七功髙丈二每步八功
　　　雜作功例
造船一百料合用功役船匠一百六功鋸匠一百六功
錛匠一百六功計三百一十八功(雜役夫/在外)打樁日下取
功每二十人為朋二丈至一丈八尺每朋二十條一丈
六尺至一丈四尺每朋二十五條擗橛拽後橛每朋六
十條籠打髙鎚樁頭水手每十三人為朋打八條為功
(每條該一功/六分二釐半)
　　　　打索葽接索功程
捲埽竹索以一條為功(長徑見/料例)小較索以七條為功(圍/二)
(寸半者四/條為功)手索以一條為功定石索每條四功綻索每
條一功半通河索每條三十四功欄杆索以一條為功
綿葽以十二條為功(長四十八尺/以十條為功)荆葽以十二條為功
接心索攢七三厮接檐五緷為十功接摟索兩厮折接
三十緷為十功
　　　採打石叚
每一十塊為功各長一尺五寸闊厚各一尺重一百二
十斤荒整各半用石匠一工體夫一工係毎功採斫五
叚二人共得十塊若依常例每夫一名前去舜神山採
般石叚一去三十里往廻六十里每塊長一尺五寸闊
厚各一尺重一百二十斤每六十斤為功計二日納前
項石一塊荒整各半(鉄匠小爐填鎚撚鑿/大爐打鐵桁在外)斫樁大小皆
以三十條為功
　　　斫橛材
長一尺五百根為功長三尺一百根為功
　　　削橛子
長二百箇為功短四百箇為功
　　　剸剭榆栁
榆以八束為功栁以一十二束為功上樹斫栁枝以一
百根為功(長六七尺/截在内)栽栁枝用引橛以二百根為功(斫/尖)
(在/内)栽栁椑子以二百箇為功(計合栽月分十/二月至正月終)雜栽榆栁
三百根為功(掘坑斫橛子下栽/打築擔水在内)
　　　澆灌榆栁擔水依擔土例
鋤剗榆栁每五畝為一功(若難鋤者/臨時増減)挑塹遮榆栁以一
百二十尺為功(只是擺土岸上兼於塹外遶遭拍土/成岸垠其塹自方一丈五尺深三尺)河
勢𦂳急望青採斫榆栁自管束縛青松以二十束為功芟草
以二十五束為功(元十五束疑為二斤/十五束濕重三十)榆栁檉以二十五
束為功青雜梢自管斫束以二十束為功(帶□濕重/三十斤)束
亂稍草自管打葽以一百束為功河場收芟草雜青紫
八月秋成下手每功三十束九月減五束十月十一月
又減五束河勢危急轉廻牽拽浮橋脚船擺布繫泊遮
影水勢每船一隻折五百功打淨鐵以四斤為功功錢
五百四十文泥補墻壁以二百尺為功仰泥以一百尺
為功
　　輸運第五
　　　定功脚例
舊定新里堠比舊里堠一百里計一百一十里明昌二
年二月二十五日準牒奉户部看定到舊里堠細筭得
比新里堠一百里計一百一十四里
　　　百里百斤脚價
平川(春冬季一百三十五文夏/秋季一百五十七八文)山險(春冬季一百單九/文夏秋季二百文)
　　　水脚
定到樁橛下水行百里每重一石脚錢四十文三分六
絲每石定一百一十五斤每一百斤該脚錢三十五文
四釐四毫梢草每束一十五斤每斤脚錢三分五釐四
絲四忽計該脚錢五文二分五釐六毫六絲
　　　清河上水每百里脚價
明昌六年七月十五日户部委差官斷定清州每斤脚
錢三貫九百四十文滄州脚錢每斤三分九釐四毫
　　　陸運
凡般擔諸物每擔重六十斤往還六十里為一功
　　　擡􁧊樁橛(明昌七年本監申/刑部准擬定例)
樁長三丈六人一條二丈五尺五人一條二丈四人一
條拽後橛七尺五寸一人一條擗橛二丈五尺二人一
條簽橛一丈二尺或一丈一人一條出漉竹栰解坼上
岸竹每人一百竿(不論/大小)木一丈二尺至一丈四尺每人
四十條一丈八尺至二丈(徑六/寸)每人二十五條二丈二
尺至二丈五尺每人一十五條積垜梢草就近般使以
二百尺為功(積垜結山苫蓋般/運用積尺見後)般至垜下每功三百束
場外般至場裏每功二百束結山苫蓋毎功一百束
　　　水運
輕重船上下水日行里路上水(重船日行三十五里/輕船日行五十里)下
水(重船日行一百里/輕船日行二百里)
　　　裝船斤重
河橋司渡船每隻各長七十尺口濶一丈八尺係八百
料今比附定到三百料至八百料船合裝般運物數合
用橰梢埽兵如後
三百料一十五人下水裝一萬六千二百五十斤上水
裝六千斤四百料一十八人下水裝二萬一千六百五
十斤上水裝八千斤五百料二十一人下水裝二萬七
千五百斤上水裝一萬斤六百料二十四人下水裝三
萬二千四百五十斤上水裝一萬二千斤七百料二十
七人下水裝三萬七千四百五十斤上水裝一萬四千
斤八百料三十人下水裝四萬三千二百五十斤上水
裝一萬六千斤　二百料小船合裝物料梢裝六百束
草裝七百束竹索二百一十條樁(三丈二十條二丈五/三十五條二丈七十)
(條一丈六/尺八十條)拽後橛三百條(七尺/五寸)簽橛(一丈百/六十條)擗橛一百
條(一丈/五尺)
　　　般運石叚
若用三百料船可載一百五十塊橰梢水手一十八人
船長四十五尺濶一丈除前後水倉占訖一丈五尺外
有三丈每尺為一十料毎一料容重六十斤沿山河放
船行若呼小尾是船頭直上行呼擡尾是船頭直下行
　　　歴步減土法(鍬杵功/例附)
凡一步内取土以一百尺為功每展一步則減土積一
尺(謂兩步取土則以/九十九尺為功)展至五十步以五十尺為功每十
人破鍬杵二功五十一步至一百步取土每展五步減
土一尺展至一百步以四十尺為功每十五人破鍬杵
二功一百一步至二百步取土每展十步減土一尺五
寸展至二百步以二十五尺為功毎二十人破鍬杵二
功二百一步至三百步取土毎展一十步減土六
寸展至三百步以一十九尺為功每二十五人破鍬杵
二功三百一步至四百步取土每展一十步減土五寸
展至四百步以一十四尺為功毎三十人破鍬杵二功
四百一步至五百步取土每展十步減土三寸展至五
百以一十一尺為功毎三十五人破鍬杵二功五百一
步以上計檐子往廻六十里每石重六十斤為功若展
步則皆以里法三百六十步約為里數計檐子遭數折
土尺為功(謂如五百四十步為一里半二/十遭為六十里折一十尺為功)展至三千六
百步以一尺五寸為功每四十人破鍬杵二功(此亦以/行六十)
(里擔六十斤為率毎一石土得實積五百寸蓋土自方/一寸重二兩五百寸則一千兩總為六十斤單四兩以)
(此為率折/為土功)若遇泥濘泉石之類并冬月地凍日短雨雪
官司臨時相度増減
本監定到諸物尺寸斤重　樁每一尺重八斤三丈重
二百四十斤二丈五尺重二百斤二丈重一百六十斤
一丈二尺重五十四斤一丈四十五斤拽後橛每尺五
斤七尺五寸三十七斤半(元定三/十八斤)擗橛每尺七斤四分
一丈五尺一百一十斤竹索毎尺一斤半長一百尺一
百五十斤梢每束一十五斤葦毎束一十五斤草毎束
一十三斤荆每束三十斤
　　　諸石斤重
前定石每塊長三尺濶二尺厚一尺重七百二十斤後
定石每塊長一尺濶一尺厚一尺重一百二十斤(元定/一百)
(三十/斤)經角山正石自方一尺重一百三十斤艾葉青石
自方一尺重一百二十七斤白石並沙石自方一尺重
一百二十斤舜神山石長一尺五寸濶厚各一尺重一
百二十斤
　　　荒淨鐵斤重
荒鐵一秤收淨鐵七斤四兩五錢(用炭/二科)
　　　枋木損寸
黄松青簽赤栝自方一尺重二十五斤(方寸重/四錢)白栝自
方一尺重二十斤(方寸重三/錢二分)常例枋長一丈六尺濶一
尺二寸厚六寸得積一萬一千五百二十寸每尺積七
百二十寸自方一尺積一千寸每寸重四錢每四十寸
重一斤自方一尺重二十五斤(係四/百兩)前積計二百八十
八斤
　　　山雜木(棗櫟榆/槐之類)
自方一尺重三十斤方寸重四錢八分
　　　芟草青雜柴
濕重三十斤半乾重二十三斤至入場時重一十五斤
全乾
　　　雜用諸物斤重
土自方一寸重二兩(泥重/三兩)塼自方一尺重八十七斤半
(方寸重錢/一兩四)瓦自方一尺重九十斤一十兩(方寸重一/兩四錢半)黄金
方寸重一斤玉方寸重一十二兩錢一貫重五斤(係八/十陌)
米每石重一百六斤一十二兩(定一/百斤)粳米一斗重一十
七斤糯米一斗重一十八斤一十五兩鹽一斗重一十
斤濕鹽一斗重一十二斤蜜一斗重一十二斤半漆一
斗重一十斤油一斗重九斤
　　　樁梢徑寸
樁長二丈至三丈中徑六寸大徑八寸小徑四寸擗橛
長一丈五尺中徑五寸大徑七寸小徑三寸拽後橛長
七尺五寸中徑三寸大徑四寸半小徑一寸半
　　　榆栁梢束徑寸
上等徑一尺五寸中等徑一尺至一尺四下等徑五寸
至九寸
　　筭法第六
　　　雜法
假令有草一萬三千五百束各重一十三斤欲折一十
五斤草問折多少荅曰一萬一千七百束法曰置草一
萬三千五百束在地以十三斤乗之得積一十七萬五
千五百斤以所折草重一十五斤約之合問
假令使綿葽三百五十條每條用草一束三分問計用
草多少荅曰四百五十五束法曰置綿葽數三百五十
在地以一束三分乗之合問
假令竹二十八竿打索一條今有竹一千五百六十八
竿問打多少荅曰五十六條法曰列竹一千五百六十
八竿以二十八竿約之合問
假令有工三百三十三人每三人打索二條問打多少
荅曰二百二十二條法曰置人數在地按異乗同除法
二因三除得數合問
假令有梢草一萬五千三百五十束過脚赴塲送納議
定百里百斤脚錢二百四十四文每束一十五斤到塲九
十里問總該脚錢多少荅曰五百五貫六百二十九
文法曰列百里脚錢二百四十四文以乗九千里得二十
一貫九百六十文以百里約之得九十里脚錢二百一
十九文六分即百斤脚錢也以百斤約之得二文一分
九釐六毫為一斤脚錢以每束十五斤通之得三十二
文九分四釐為一束脚錢又以總梢草數乗之得數合
問
　　　積垜
假令有梢草一垜長八十步闊四十步山髙九尺砧髙
八尺問為梢多少荅曰五千束法曰長闊各以步法五
尺通之復相乗得八百尺寄左又折半山髙加入砧髙
得一十二尺半為停髙以乗前數得萬尺為總梢積
以每束積二尺約之合問
假令有芟草一垜長四步闊二步半砧髙五尺山髙六
尺問積多少荅曰一千束法曰置濶二歩半歸尺得一
丈二尺五寸長四步歸尺得二丈相乗得積二百五十
尺寄左置山髙折半加入砧髙得八尺以乗寄左得二
千尺以二尺約之合問
假令有枋一條長三丈五尺闊一尺五寸厚一尺二寸
問積多少荅曰六萬三千寸法曰長闊相乗得五千二
百五十寸以厚一尺二寸乗之合問
假令桅一條長三丈三尺大頭徑一尺二寸小頭徑九
寸問積多少荅曰二萬七千四百七十二寸半法曰置
大小徑各三因之為周大周得三尺六寸小周得二尺
七尺按積寸法大周自乗小周自乗大小周相乗三位
併之得二千九百九十七寸以三十六約之得一尺積
八十三寸二分半以長三丈三尺通之得數合問
　　　竹索積寸
圍三寸每尺積一十五尺圍四寸每尺積二十六尺六
寸六分圍五寸四十一尺六寸六分圍六寸六十尺圍七寸
八十一尺六寸六分圍八寸一百六尺六寸六分圍九
寸一百三十五尺圍一尺一百六十六尺六寸六分圍
一尺一寸二百一尺六寸六分圍一尺二寸二百四十
尺圍一尺三寸二百八十一尺六寸六分圍一尺四寸
三百二十六尺六寸六分圍一尺五寸三百七十五尺法
曰置圍三寸自乗得九寸去二得七分半四因折半得
一丈五尺為每尺積寸其餘以類推之各見每尺積寸
(此法未詳/姑存其舊)
假令截脩堤長三十四步中闊三十五尺髙七尺三十
步取土問積多少都功幾何答曰積四萬一千六百五
十尺五百九十五功法曰髙濶相乗得二百四十五尺以
步法五尺通之得一千二百二十五尺為每步積以長
三十四步乗之得四萬一千六百五十尺為都積三十
步取土例以七十尺為功以七十尺除都積得都功合
問
假令補脩一百步舊堤髙一丈五尺闊三尺五寸用夫
二百人五日功畢問逺近取土以幾何為功答曰一百
四十步取土三十四尺為功法曰髙濶相乗以步法五
尺通之得一步積又以長一百步通之得二萬六千二
百五十尺為總積寄左置二百人以五日通之為一
千功以除總積得二十六尺二寸半為一功積即築堅
積也折開地三十四尺以厯步減土法考之乃一百四
十步取土也合問
假令脩堤一料長一千步髙一丈用三千人以五十尺
為功三日畢問濶多少答曰濶九尺法曰置每功五十
尺以三千人通之得一十五萬尺為一日功積又以三
日乗之得四十五萬尺為都功積以長一千步乗之得
四百五十尺為一步積以步法五尺約之合問
假令堤長九百步髙一丈今欲幇濶一十步用二千人
以五十尺為功三日畢問髙多少答曰一尺三寸三分
二釐法曰置每功五十尺以二千人乗之得一十萬尺
為一日功以三日乗之得三十萬尺為都積以長九百
步除之得三百三十三尺為每步積(不盡/打零)以髙一丈約之
得數以濶一十步折五十尺半之為停濶以除之(蓋斜/幇成)
(勾股故/用停濶)
假令脩堤長三百七十五步直髙八尺外貼東頭濶一
丈五尺西頭濶二丈七尺欲從東脩接長一百三十二
步問住處濶幾尺答曰闊一丈九尺二寸二分四釐法
曰置西頭濶二丈七尺除却東頭濶一丈五尺外有一
丈二尺以長三百七十五步除之得三分二釐為每步
差以接長一百三十二步乗之得四尺二寸二分四釐
為接住處差復加入東頭濶一丈五尺共為接住處合
問
假令築堤長四十步南頭髙六尺下濶三丈四尺北頭
髙四尺下濶二丈六尺一例面濶一丈問積多少答曰
二萬一百三十三尺三分尺之一法曰倍南髙加北髙
得一丈六尺又併南頭上下廣折半得二十二尺為停
濶以乗之得三百五十二尺寄左倍北髙加南髙得一
丈四尺又併北頭上下廣折半得一丈八尺為停濶以
乗之得二百五十二尺與寄左相併得六百單四尺置
長四十步歸尺得二百尺以乗之得一十二萬八百尺
為六叚積以六除之不盡者作餘分合問
井橛法自乗井橛堤面(堤面自方一尺兩次入/土打築一百二十件)謂如髙
半寸以每步積土半寸乗之便是每步髙之積土也如
要見每步虧功以每虧半寸乗每步功數便是也
假令築圓臺一座上周三丈下周六十尺髙一丈五尺
問積多少(按此下脱去/答曰一條)法曰上周自乗得九百尺下周
自乗得三千六百尺上下周相乗得一千八百尺三位
相併共得六千三百尺以髙乗之得九萬四千五百尺
以三十六除之合問
假令築方臺一座上方三丈二尺下方五丈六尺髙四
十八尺問積多少答曰七千九百三十六尺法曰上方
自乗得一千單二十四尺下方自乗得三千一百三十
六尺上下方相乗得一千七百九十二尺三位相併得
五千九百五十二尺以髙尺乗之得二十八萬五千六
百九十六尺以三十六除之合問
假令築土牛一座上長二丈五尺下長三丈五尺上濶
一丈下濶二丈髙一丈八尺問積多少答曰八千一百
尺法曰上下長相併折半得三丈為停長又上下濶相
併折半一丈五尺為停濶相乗得四百五十尺以髙尺
乗之得數合問
　　　捲埽
除心索例常例捲埽梢三草七心索積於梢積内除之
諸埽髙闊不等例長二十步定髙濶各一尺合除心索
五尺今列合除心索積於後
髙濶各五尺除一十二尺五寸六尺除一十八尺七尺
除二十四尺五寸八尺除三十二尺九尺除四十尺五
寸一丈除五十尺一丈一尺除六十尺五寸一丈二尺
除七十二尺一丈三尺除八十四尺五寸一丈四尺除九十
八尺一丈五尺除一百十二尺五寸一丈六尺除一百
二十八尺一丈七尺除一百四十四尺五寸一丈八尺
除一百六十二尺一丈九尺除一百八十尺五寸二丈
除二百尺法曰置髙闊一尺依圓法自乗三因四除得
積七寸半又置髙闊五尺自乗三因四除得積一十八
尺七寸半按異乗因除法以例除心索積五尺乗之以
一尺積七寸半除之得一十二尺五寸合問(餘類/推之)又法
曰置各髙濶自乗以五尺通之合問(此法/甚要)
假令捲埽一束長二十步髙闊各一丈問積多少合用
梢草幾何答曰梢一千一百束草二千六百二十五束
法曰髙濶自乗三因四除得七十五尺又以長一百尺乗之得
七千五百尺為都積以梢草積二尺除之得三千七百
五十束乃梢草共數也按梢三草七三因十除得一千
一百二十五束外餘一千一百束又置梢草共數七因
十除得二千六百二十五為草數合問
假令有埽墊坑一百八十步闊二十步深一丈五尺每
三尺六寸用梢草一束中半用之問各多少答曰一千
八百七十五束法曰長闊步歸尺相乗得九千尺以深
一丈五尺乗之得一萬三千五百尺為積以三尺六寸
除之得三千七百五十束半之合問
假令埽墊外展離堤欲上捲重埽固䕶長二十步濶一
丈五尺深七尺至一丈問使梢草幾何答曰梢草共六
百三十七束半法曰二深相併半之得八尺五寸以元
濶乗之得積一百二十七尺半為一尺積以步法五尺
通之得六百三十七尺五寸為每步積以長二十步乗
之得一千二百七十五尺為都積以每束積二尺約之
合問
假令剏填水渲一處長七步廣六步深一丈於三十步
取土脩填問積多少幾功可畢答曰積一萬五百尺總
一百五十功法曰置廣歸尺以深乗之得三百尺以長
步歸尺乗之得一萬單五百尺為都積三十步取土以
七十尺為功七十約之合問
假令捲牛子髙濶各一尺例梢倍草數問使梢草各多
少答曰梢一束二分半草六分二釐半法曰置髙闊一
尺為圓徑自乗得一百寸三因四除得七十五寸為每
尺積以步法五尺通之為每步積三百七十五寸以每
束積二尺約之得梢草共數三除為草數倍之為梢數
合問
假令脩木岸一料長一千三百五十步髙闊各八尺例
每三尺六寸使梢草一束簽樁一條梢草各用中半問
使樁梢多少答曰樁一十二萬條梢草一十二萬束(各/該)
(六萬/束)法曰髙濶相乗得六十四尺以步法五尺通之得
三百二十尺為每步積以長一千三百五十步乗之得
四十三萬二千尺為都積以三尺六寸約之合問
　　　開河
假令開渠河一道正長五百步東頭上濶　千單四十
尺下濶一千尺西頭上濶八百九十尺下濶八百五十
尺同深一丈總積二千三百六十二萬五千尺一百步
取土以四十尺為功計五十九萬單六百二十五功今欲
分一十四萬四千四百五十功問截長闊多少答曰截
長一百二十步截濶九百單六尺(截上濶九百二十六/尺截下闊八百八十)
(六/尺)法曰置東頭上下濶相併折半得一千單二十尺為
停大闊又置西頭上下闊相併折半得八百七十尺為
停小闊以減停大闊餘一百五十尺為闊差以正長五
百步除之得三寸為每步差立天天元為截長丨○以
乗每步差為截住處闊差□加停小闊共為截處停(三/○)
□加停大闊為二叚停藏闊(三/○)□以深一丈乗之為二
叚每尺積□五因為二叚每步積以元一截長乗之為
二叚截積□□元截功埽積二之得一千一百五十五
萬六千尺與寄左相消得一百五十五萬六千尺為實
九萬四千五百尺從萬一十五從隅平方開之得一百
二十步為截長置截功歸積得五百七十七萬八千尺
以截長歸尺除之得九千六百三十尺以深一丈除之
為停截濶倍之内減停大濶一千單二十尺餘九百單
六尺為停截濶倍之得一千八百一十二尺併上下截
濶内減上下濶差四十尺餘半之得八百八十六尺為
截下濶復加四十尺得九百二十六尺為截上濶合問
河防通議後序
六府三事允冶禹功莫大焉猶幸其書之存而可考也
僉憲贍公得之講求脩齊治平之暇取金宋河防通議
一書合而訂正之可謂有用之實學僕貳郡真定嘗得
而推行之茲來嘉禾鋟梓於學以廣其傳三呉水利能
取則焉則是編又豈止於防河而已哉至元四年戊寅
八月望日亞中大夫嘉興路總管兼管内勸農事和元
昇䟦
