#+TITLE: 浙西水利書-明-姚文灝
#+DATE: 2016-06-11 12:22:10
#+SOURCE: github.com/kanripo/KR2k0065 master 42eed394                
欽定四庫全書　　　　　史部十一
　浙西水利書　　　　　　地理類四(河渠之屬/)
　　提要
　　　　(臣/)等謹案浙西水利書三卷明姚文灝撰文
　　　　灝貴溪人成化甲辰進士官工部主事是書
　　　　以天下財賦仰給東南應天之蘇松常三府
　　　　浙之杭嘉湖三府環居太湖之傍尤為卑下
　　　　太湖綿亘數百里受諸州山澗之水散注澱
　　　　山等湖經松江以入海其稍髙昂者則受杭
　　　　禾之水達黄浦以入海滛潦時至輒泛溢為
　　　　患葢以圍田掩遏水勢無所發洩而塘港湮
　　　　塞故也因取宋至明初年浙西水利者輯為
　　　　一編大義以開江置閘圍岸為首務而河道
　　　　及田圍則兼修之其於諸家之言間有筆削
　　　　棄取如单鍔水利書及任都水水利議答之
　　　　類則詳其是而畧其非而宋郟氏諸議則以
　　　　其鑿而不錄葢斟酌形勢頗為詳審不徒採
　　　　紙上之談云乾隆四十五年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
浙西水利書序
三江既入震澤底定者浙西前古之水道也海塘南障
三江北折者浙西後世之水勢也與古小異矣水已小
異則治不盡同欲盡同所以勞大而功微也夫浙西之
於天下重也水利之於浙西又重也故為書焉于宋不
取郯議者為其鑿也是故無書不可也然有書而謂盡
於書其可哉𢎞治十年冬十月朔旦提督水利工部主
事姚文灝題
　凡例
一諸家之書取其是而舍其非如不録宋郟氏諸議及
元人置閘篇是也一家之書詳其是而畧其非如刪單
書七十二㑹任書十閘金書順形勢正綱領之類是也
亦有雖是而重言複出者亦畧之如王徹趙霖李結任
古盧熊等議及重修支川運河顧浦崑山塘等記是也
又有以常事而飾異名以炫人者皆所不録如横竪交
淫等水清水渾水等閘五爪龍十翼虎等器是也
一郟氏諸議非盡無可取以其大指失之故不得而録
也其可取者已畧見於朱秘書治水篇及庸田司水利
集而大指之失者則在智者辨之可也
一此書四十七篇筆有為筆削有為削非茍然也與我
同志者詳考而實驗之自當瞭然固不能以義例盡也
欽定四庫全書
　浙西水利書卷上　　　　明　姚文灝　撰
　　宋書
　　　范文正公上呂相并呈中丞諮目
某再拜上僕射相公伏䝉回賜鈞翰又訪以疏導積水
之事何巖廊之上而意及畎畝是伊尹恥一物不獲之
心也天下幸甚某連蹇之人常欲省事及觀民患不忍
自安去年姑蘇之水踰秋不退計司議之於上窮俗語
之於下某為民之長豈敢曲沮焉然初未甚曉惑於羣
說及按而視之究而思之則了然可照今得一二以陳
焉願垂鈞造審而勿倦則浮議自破斯民之福也姑蘇
四郊略平窊而為湖者十之二三西南之澤尤大謂之
太湖納數郡之水湖東一派浚入于河謂之松江積雨
之時湖溢而江壅横沒諸邑雖北壓揚子江而東抵巨
浸河渠至多湮塞已久莫能分其勢矣惟松江退落漫
流始下或一歲大水久而未耗來年暑雨復為沴焉人
必荐饑可不經畫今疏導者不惟使東南入于松江
又使東北入于揚子之於海也其利在此夫水之為物
蓄而停之何為而不害決而流之何為而不利或曰江
水已髙不納此流某謂不然江海所以為百谷王者以其
善下耳豈獨不下於此耶江流若髙則必滔滔旁來豈
復姑蘇之有乎矧今開畝之處下流不息亦明驗矣或
曰日有潮來水安得下某謂不然大江長淮無不潮也
來之時刻少而退之時刻多故大江長淮㑹天下之水
畢能歸于海也或曰沙因潮至數年復塞豈人力之可
支某謂不然新導之河必設諸閘常時扄之以禦來潮
沙不能塞也每春理其閘外工減數倍矣旱歲亦扄之
駐水溉田可救熯涸之災澇歲則啟之疏積水之患或
謂開畝之役重勞民力某謂不然東南之田所植惟稻
大水一至秋無他望災沴之後必有疾疫乘其羸十不
救一謂之天災實由饑耳如能使民以時導達溝瀆保
其稼穡俾百姓不饑而死曷為其勞哉民勤而生不猶
愈於惰而死乎或謂力役之際大費軍食某謂不然姑
蘇歲納苗米三十四萬斛官司之糴又不下數百萬斛
去秋蠲放者三十萬官司之糴無復有焉如豐穰之歲
春役萬人日食三升一月而罷用米九千石耳荒歉之
歲日以五升召民為役因而賑濟一月而罷用米萬五
千石耳量此之出較彼之入孰謂費軍食哉或謂陂澤
之田動成𣺌瀰導川而無益也某謂不然吳中之田非
水不植減之使淺則可播種非必決而涸之然後為功
也昨開五河洩去積水今歲平和秋望七八積而未去
者猶有二三未能播種復請增理數道以分其流使不
停壅縱遇大水其去必速而無來歲之患矣又松江一
曲號曰盤龍父老傳云出水尤利如總數道而開之災
必大減蘇秀間有秋之半利已大矣畎澮之事職在郡
縣不時開導刺史縣令之職也然今之世有所興作横
議先至非朝廷主之則無功而有毁守土之人恐無建
事之意矣蘇常湖秀膏腴千里國之倉庾也浙漕之
任及數郡之守宜擇精心盡力之吏不可以尋常資格
而授恐功利不至重為朝廷之憂且失東南之利也某
已具此聞于相府仰惟中丞有憂天下之心為亦留意
於此焉干冒威重卑情不任惶懼之至
　　　丘直講至和塘記
吳城東闉距崑山縣七十里俗謂之崑山塘北納陽城
湖南吐松江由隄防之不立故風波相慿馳突廢民田
田以瀦魚鼈其民病賦入之侵蟊相從以逋徙姦人緣
之以邀刼行旅通鹽檟以自利吏莫能禁父老相傳自
唐至今三百餘年欲有營作而弗克也有宋至道二年
陳令公之守蘇嘗按行之邑人朱珏父子相繼論其事
為州縣者亦繼經度之皆以横絶巨浸費用十數萬緡
中議而沮皇祐中發運使許公建言蘇之田膏腴而地
下常苦水患乞置官司以畎洩之請令舒州通判殿中
丞王安石先相視焉朝廷從之王君既至從縣吏拏荒
梗浮傾沮訊其鄉人盡得其利害度長繩短順其故道
施之圗繪疏曰請議如許公朝廷未之行也至和初今
太守呂公既下車問民所疾苦蓋有意於疏導矣明年
與權為崑山主簿始陳五利一曰便州楫二曰闢田疇
三曰復租賦四曰止賊盜五曰禁姦商其餘所濟非可
以勝擬願約古制役民以興作經費寡而售效速若其
不成請以身塞責既而令錢君復言之太守喜其謀之
協從於是列而上聞其副以決於監司乃誡庸力經逺
邇興屯舍宿餱薪既成以授有司郡相元君實總之粤
十月甲午治役先設外防以遏其下流立横埭以限之
乃自下流浚而決焉其始戒也猖風號霾迅雷以雨乃
用牲于神至癸巳夜半雨息逮明休霽以卒其役人皆
以為有相之者始計月餘蓋旬有九日而成深五尺廣
六十尺用民力纔一十五萬六千工為橋五十二蒔榆
栁五萬七千八百其貳河植茭蒲芙蕖稱是計其入以
為修完料民之餘治小虞自嚴村至于鰻□瀼治新洋
江自朱瀝至于清港治山塘自山南至于東浚諸涇六
十四浦四十四塘六於是陽城諸湖若瀼皆道而及江
田無洿瀦民不病涉矣是役也崑山治其東長洲治其
西以俗名非便更之曰至和識年號也太守嘉其有成
謂與權實區區於其間其言必詳命之為記
　　　蘇文忠公進單鍔吳中水利書狀
臣竊聞議者多謂吳中本江海太湖故地魚龍之宅而
居民與水争尺寸以故常被水患蓋理之當然不可復
以人力疏治是大不然臣到吳中二年雖為多雨亦未
至過甚而蘇湖常三州皆大水害稼至十七八今年淫
雨過常三州之水遂合為一太湖松江與海𣺌然無辨
者蓋因二年不退之水非今年積雨所能獨致也父老
皆言此患所從來未逺不過四五十年耳而近歲特甚
蓋人事不修之積非特天時之罪也三吳之水瀦為太
湖太湖之水溢為松江以入海海水日兩潮潮濁而江
清潮水常欲淤塞江路而江水清駛隨輙滌去海口常
通故吳中少水患昔蘇州以東官私舩舫皆以篙行無
陸挽者古人非不知為挽路以松江入海太湖之咽喉
不敢鯁塞故也自慶厯以來松江始大築挽路建長橋
植千柱水中宜不甚礙而夏秋漲水之時橋上水常髙
尺餘況數十里積石壅土築為挽路乎自長橋挽路之
成公私漕運便之日葺不已而松江始艱噎不快江水
不快軟緩而無力則海之泥沙隨潮而上日積不已故
海口湮滅而呉中多水患近日議者但欲發民浚治海
口而不知江水艱噎雖暫通快不過歲餘泥沙復積水
患如故今欲治其本長橋挽路固不可去惟有鑿挽路
於舊橋外别為千橋橋谼各二丈千橋之積為二千丈
水道松江宜加迅駛然後官私出力以浚海口海口既
浚而江水有力則泥沙不復積水患可以少衰臣之所
聞大畧如此而未得其詳舊聞常州宜興縣進士單鍔
有水學故召問之出著吳中水利書一卷且口陳其曲
折則臣言止得十二三耳臣與知水者考論其書疑可
施用謹繕冩一本進上伏望聖慈深念兩浙之富國用
所恃歲漕都下米百五十萬石其他財賦供饋不可悉
數而十年九澇公私凋弊深可愍惜乞下臣言與鍔書
委本路監司躬親按行或差彊幹知水官吏考實其言
圗上利害臣不勝區區謹録奏聞伏候勅㫖
　　　吳中水利書
切觀蘇常湖三州之水為患滋久較舊賦之入十常減
其五六以日月指之則水為害於三州逾五十年矣朝
廷屢責監司監司每督州縣又間出使者尋按舊迹使
講明利害之原然而西州之官求東州之利目未嘗歴
覽地形之高下耳未嘗講聞湍流之所從來州縣憚其
經營百姓厭其出力鈞曰水之患天數也按行者駕輕
舟於汪洋之陂視之茫然猶擿埴索途以為不可治也
間有忠於國志於民深求而力究之然有知其一而不
知其二知其末而不知其本詳於此而畧於彼以鍔視
其迹自溧陽五堰東至吳江岸猶之一身也五堰則首
也宜興荆溪則咽喉也百瀆則心也震澤則腹也旁通
震澤衆瀆則絡脈衆竅也吳江則足也今上廢五堰之
固而宣歙池九陽江之水不入蕪湖反東注震澤下又
有吳江岸之阻而震澤之水積而不洩是猶有人焉桎
其手縛其足塞其衆竅以水沃其口沃而不已腹滿而
氣絶視者恬然猶不謂之已死且未築吳江岸已前五
堰其廢已久然而三州之田尚十年之間熟有五六五
堰猶未為大患自吳江築岸以後十年之間熟無一二
欲具驗之閱三州歲賦所入可見矣鍔視熙寧八年雖
大旱然連百瀆之田皆魚遊鼈處之地低汙之甚也其
田去百瀆無多逺而田之苗是時亦皆旱死何哉葢百
瀆及旁穿小港歴年不遇旱皆為泥沙湮塞與平地無
異雖去震澤甚邇民力難以私舉時官又無留意疏導
者苗卒歸乎槁死迄今十四載其田即未有可耕之日
昔嘉祐中邑尉阮洪深明水利屢上書監司乞開百瀆
監司允其請遂鳩工於食利之民疏導四十九條是年
大熟此百瀆之驗歲水旱皆不可不開也夫吳江岸界
於呉松江震澤之間岸東則江岸西則震澤江之東則
大海也百川莫不趨海地傾東南其勢然也自慶厯二
年欲便糧運遂築此隄横截江流五六十里遂致震澤
之水常溢而不洩浸灌三州之田每至五六月之間湍
流峻急之時視之則呉江岸之東水常低於岸西之水
一二尺此隄岸阻水之迹可覽矣又覩岸東江尾與海
相接之處茭蘆叢生沙泥漲塞而又江岸之東自築岸
已來沙漲成一村昔為湍流奔湧之地今為民居民田
桑棗塲圃吳江縣由是歲增舊賦不少雖然增一邑之
賦反損三州之賦不知幾百倍也夫江尾昔無茭蘆壅
障今何致此葢未築岸之前源流東下峻急築岸之後
水勢遲緩無以滌蕩泥沙以致增積而茭蘆生茭蘆生
則水道狹水道狹則流洩不快雖欲震澤之水不積其
可得耶今欲洩震澤之水莫若先開江尾茭蘆之地遷
沙村之民運其所漲之泥然後以吳江岸鑿其土為木
橋千所橋谼各濶二丈每十橋可開水面二十丈千橋
共開水面二千丈隨橋谼開茭蘆為港走水仍於下流
開白蜆安亭二江使湖水由華亭青龍入海則三州水
患必大衰減常州運河之北偏古有洩水入江一十四
瀆曰孟瀆曰黄汀瀆曰東函港曰戚氏港曰五㵼港曰
梨溶港曰蔣瀆曰歐瀆曰魏瀆曰支子港曰蠡瀆曰牌
涇昔皆以洩衆水北下江隂之江今存者無幾二浙之
糧船不過五百石運河止可常存五六尺之水足可以
勝五百石之舟以其一十四瀆立為斗門每瀆於岸北
先築隄岸以制水入江若無隄防則水泛溢而不制将
見灌浸江隂之民田民居矣昔熙寧中有提舉沈披者
輙去五㵼堰走運河之水北下江中遂害江隂之民田
為百姓所訟即罷提舉始欲以為利而適足以害之此
未達古人之智以至敗事也鍔覩主簿張寔進狀言吳
江岸為阻水之患涇函不通其言然則然矣雖言吳江
岸而不言措置之術蓋古之所創涇函在運河之下用
梓木為之中用銅輪刀水衝之則草可刈也置在運河
底下暗走水入江今常州有東西二函地名者此也今
先開鑿江河故道湮塞之處洩得積水他日治函管則
可若未能開故道而先治函管是知末而不知本也宜
興縣西有夾苧干瀆洩長塘湖東入滆湖由滆湖入大
吳瀆塘口瀆白魚灣髙梅瀆及白鶴溪而北入常州之
運河由運河而入一十四港北入大江今皆名存而實
亡累有知利便者獻議欲依古開通皆為彼豪民計構
不行儻開夾苧干通流則西來入震澤之水可以殺其
勢深利於三州之田也熙寧八年歲大旱鍔觀太湖水
退數里其地皆有昔日丘墓街井枯木之根在數里之
間信知昔為民田今為湖也以是推之太湖寛廣愈於
昔時昔云三萬六千頃自築吳江岸及諸港湮塞積水
不洩又不知其愈廣幾多頃也昨熙寧間檢正張諤命
屬吏殿丞張慤相視蘇秀二州海口諸浦将欲疏鑿以
快流水慤相視回申以謂若開海口諸浦則東風駕海
水倒注反灌民田鍔謂慤曰地傾東南百川歸海古人
開諸浦所以通百川也若反灌民田古人何為置諸浦
也百川東流則有常西流則有時因東風雖致西流風
息則其流亦復歸于海其勢然也凡江湖諸浦勢亦一
同鍔又覩秀州青龍鎮有安亭江自吳江東至青龍由
青龍洩水入海昔監司恐走透商稅遂塞此一江夫籠
截商稅利國能有幾耶湮塞湍流其害實大又況措置
商稅不為難事竊聞近日華亭青龍人户相率陳狀情
願出錢開浚本縣官吏未與施行鍔觀合開三州諸港
瀆不必全藉官錢蓋三州人民憔悴之久人人樂開故
半可以資食利户之力也或者謂昔人創望亭奔牛呂
城三堰蓋為丹陽下至無錫地形東傾古人創三堰慮
運河之水不制是以創堰以節之以通漕運自熙寧治
平間廢去望亭呂城二堰然亦不妨綱運者何耶鍔曰
昔之太湖及西來衆水無吳江岸之阻又一切通江河道
未嘗湮塞故運河之水嘗慮走洩是以置堰以節之今
自慶厯以來築置吳江岸及諸港浦一切湮塞是以三
州之水常溢而不洩二堰雖廢無害今若洩江湖之水
則二堰尤宜先復不復則運河将見涸而糧運不可行
此灼然之利害也或曰切觀諸縣髙原陸野皆有塘圍
或三五百畝蓋古之人蓄水以灌田以今視之其塘之
外皆水塘之中未嘗蓄水又未嘗植苗徒牧養牛羊蓄
放鳬鴈而已塘之所創有何益耶鍔曰塘之為塘是猶
堰之為堰也昔日置塘蓄水以防旱歲今自三州之水
久溢而不洩則置而為無用之地若決呉江岸洩三州
之水則塘亦不可不開以蓄水猶堰之不可不復也此
亦灼然之利害矣茍堰與塘為無益則古人奚為之耶
蓋古之賢人君子大智經營莫不除害興利出於人之
未到後人之淺謀管見不達古人之大智顛倒穿鑿徒
見其害而莫見其利也若吳江岸止知欲便糧運而不知
遏三州之水反以為害又若廢安亭江徒知不漏商稅
又不知反狹水道以遏百川今之人所以戾古者凡如
此也嘗見蘇州之茜涇昔范仲淹命工開導以洩積水
當時諫官不知蘇州患在積水不洩咸上疏言仲淹走
洩姑蘇之水不知其利而反以為害鍔存心三州水利
凡三十年矣每觀一溝一瀆未嘗不明古人之微意其
間曲折宛轉皆非徒然惟執事者上之朝廷則庶幾三
州憔悴之民有望於今日也
　　　蘇文忠乞開西湖狀
臣聞杭州之有西湖如人之有眉目不可廢也唐長慶
中白居易為刺史方是時湖溉田千餘頃及錢氏有國
置撩湖兵士千人日夜開浚自國初以來稍廢不治水
涸草生漸成葑田熙寧中臣通判本州則湖之葑合蓋
十二三耳至今纔十六七年之間遂湮塞其半更二十
年無西湖矣蓋杭之為州本江海故地水泉鹹苦居民
零落自唐李泌始引湖水作六井然後民足於水井邑
日富百萬生聚待此而後食今湖狹水淺六井漸壞若
二十年之後盡為葑田則舉城之人復飲鹹苦其勢必
自耗散白居易西湖石函記云放水溉田每減一寸可
溉十五頃每一伏時可溉五十頃若蓄洩及時則瀕湖
千頃可無凶歲又西湖深濶則運河可以取足於湖水
若湖水不足則必取足於江潮潮之所過泥沙渾濁一
石五斗不出三歲輙調兵夫十餘萬功開浚而河行市
井中吏卒搔擾泥水狼籍為居民莫大之患此皆西湖
之不可廢者也臣以侍從出膺寵寄目覩西湖有必廢
之漸豈得茍安歲月不任其責輙已差官打量湖上葑
田計二十五萬餘丈度用夫二十餘萬功伏望少賜詳
覽特出聖斷賜臣度牒一百道使得盡力畢志半年之
間目見西湖復唐之舊臣不勝大願
　　　朱秘書長文治水篇
地傾東南而吳之為境居東南最卑處故宜多水昔禹
之治水也因其勢之可決者疏而為三江因其勢之必
聚者瀦而為五湖乃底於定微禹其能不魚乎觀昔人
之智亦勤矣故以塘行水以涇鈞水以塍禦水以埭儲
水遇淫潦可洩以去逢旱歲可引以灌故吳人遂其生
焉前代經營之迹多不見史至唐元和中開常熟塘古
碣僅存頗稱灌溉之利錢氏時嘗置都水營田使以主
水事募卒為都號曰撩淺蓋當是時方欲富境禦敵必
以是為先務國朝天禧天聖間吳中水災於是命發運
使張綸同郡守經度於崑山常熟各開衆浦以導積水
景祐中范文正公來治此州適當歉歲深究利病不茍
興作公以為松江不能獨洩震澤諸湖之水雖北壓揚
子江東抵巨海河渠至多湮塞已久不能分其勢今當
疏導諸邑之水東南入于松江東北入于揚子與海也
於是親至海浦開浚五河是時論者沮之或曰江水已
髙不納此流或曰日有潮來水安得下或曰沙因潮至
數年復塞或曰開浚之役重勞民力公謂江海善下故
得為百谷王豈能不下於此謂江水已髙不納此流者
非也彼日之潮有損與盈三分其時損居二焉乘其損
而趨之勢孰可禦謂日有潮來水安得下者非也新導
之河必設諸閘常時扄之沙不能塞每春理其閘外工
減數倍亦復何患謂沙因潮至數年復塞者非也東南
所植惟稻大水一至秋無他望俾之導達溝瀆脫百姓
於饑殍佚道使之雖勞不怨謂開浚之役重勞民力者
非也於是力破浮議疏瀹積潦民到于今受其賜有盤
龍匯者介於華亭崑山之間步其徑纔十里而洄泬迂
緩逾四十里江流為之阻遏盛夏大雨則泛溢旁齧淪
稼穡壞室廬殆無寧歲范公嘗經度之未遑興作寳元
中太史葉公清臣漕按本路遂建議釃為新渠道直流
速其患遂弭厥後轉運使沈立之又開崑山之顧浦頗
為深浚嘉祐間吳中荐饑朝廷選擇守將經制其事蔡
秦州抗自校理典是郡嘗請行縣按水親度其利是時
轉運使王純臣建議請令蘇湖常秀修作田塍位位相
接以禦風濤令縣教誘殖利之户自作塍岸定邑吏勸
課為殿最當時推行焉及李兵部復圭為轉運使韓殿
省正彥宰崑山於是復修至和塘使之完□民得因依
立塍堨以免水患而韓君又開松江之白鶴匯如盤龍
之法皆為民利熙寧元年六月有詔興修水利二年十
一月頒農田水利約束三年廣東安撫司機宜文字崑
山郟亶上言蘇州水利大概以為環湖地低故常多水
沿海地髙故常多旱治田為先決水為後欲取所謂水
田者畧循古法七里為一縱浦十里為一横塘因出土
以為隄又取所謂髙田者一切設堰瀦水以灌溉之則
髙田不涸而水田亦減流注之勢度用二十萬工水治
髙田旱治下澤要以三年而蘇之田畢治矣其後士人
傅肱欲決松江之千墩金城諸匯又欲開無錫之五瀉
堰以洩太湖而入于北江導海鹽之蘆瀝浦以分吳松
而入于海於崑山常熟二縣深闢諸浦遇東南風則水
北下于揚子遇西北風則水南下于松江庶可紓患夫
治水者當浚其下流下流既通則上流可道也范文正
公嘗與人書云天造澤國衆流所聚或淫雨不能無災
而江海之涯地勢頗髙溝瀆雖多不決不下如無所壅
良可減害若其浚深江潮乃來愆亢之時萬户畎溉此
所以旱澇皆為利矣此智者之言也范公之迹固未逺
求其舊而纘其功不亦善哉至於羣言衆說各有見焉
擇其便者裁而用之可也夫事有興於古人而廢於後
世有遺於前代而補於來今茍於古人所興者勿廢前
人所遺者必補則何利之不成何病之不柅哉
　　　毛轉運治績
紹聖中浙部水溢詔賜緡錢二百萬以賑之轉運副使
毛漸奏數州被害即捐二百萬儻仍歲如之將何以繼
請官貸錢七十萬緍按錢氏有國時故事起長安堰至
鹽官徹清水浦入海浚無錫芙蓉湖武進廟堂港常熟
疏涇梅李以入揚子江又開崑山七鴉下張諸浦東北
道吳松江開大盈顧匯二浦柘湖新涇下金山小官浦
悉入于海自是水不為患
　　　徐提舉開江
崇寧二年宗正丞徐確提舉常平考禹貢三江之說以
為太湖東注于海松江直其下流向來潮泥湮塞水溢
為患請自封家渡古江開淘至大通浦直徹海口以常
平錢米十八萬三千餘充調夫之費因令饑民就食確
躬操畚臿以先之水道遂通或言饑民就役多死者降
三秩確曰此役不興饑者當騈首就斃以此獲譴吾所
願也
　　　政和開諸浦
初中書舍人許光疑奏蘇州水患莫若開江浚浦蓋太
湖入海然後水有所歸今境内積水視去歲損二尺前
歲損四尺良由開松江浚八浦之力吳人謂開一江有
一江之利浚一浦有一浦之利願委官詳究利害遂詔
吳擇仁相度而開江之議復興矣政和六年四月御筆
訪問平江三十六浦自古置閘隨潮啟閉歲久湮塞遂
致積水為患仰守臣莊徽專委户曹趙霖具逐浦經久
利害破驛劵遞馬赴尚書省指說霖既上其說九月奉
御筆差趙霖充兩浙提舉常平前去措置興修其開浦
置閘工料依元相度檢計逐旋開治更不候保明先次
施行去農隙月分不逺趙霖更不引見上殿疾速發赴
新任水患日久占壓良田甚多一方受弊應有前後違
礙並依今來指揮合用錢米幷辟官置司等令趙霖速
具畫一開奏奏報並入急遞於内侍省投進仍差童師
敏充承受奏報文字霖既受任復條具事目以聞悉依
御筆違者以違御筆論諸路監司州縣如有稽慢闕誤
以違制論其合用錢米越州鑑湖封樁米支撥十萬石
借支本路諸州常平本錢十萬貫如闕則以常平米及
常平封樁錢貼支幷降空名度牒二千道給賣承信承
節將仕郎官告各五十道其命詞並以興修水利為名
别立價直將合用工料召有力户備錢米官為募夫監
部開修候畢工計實用錢米紐直給告或給空名許令
變賣並與免勘㑹有無違碍書填仍不作進納出身就
平江置局所奏辟官不拘常制直牒指差理為在任月
日不許辭免内選人考第舉官合格水利職事未畢未
得赴部磨勘依方田官法就任改官幹當公事文武官
各四員准備差遣檢踏官共四員所用材料木植專辟
使臣三員分往淮南江南路及温處等州收買幷辟置
監轄造堰閘官俵散錢糧巡視催促檢覆工料官點檢
醫藥飯食官等員其差辟官屬其間有才吏理須旌别
以示勸奬特於提舉常平司歲舉官數外改官從事郎
一員縣令二員武臣陞陟二員積水之地正在崑山常
熟兩縣各權暫添差縣丞一員今來開修平江諸浦縁
常湖秀等州水勢㑹聚以成積水據所役人夫先於平
江府雇募如闕即分那下常湖秀州雇募霖以宣和元
年正月二十一日役夫興工前後修過一江二港四浦
五十八瀆至二年八月十日罷
　　　楊炬重開顧㑹浦記
三江東注震澤介其間潦集川溢畎澮皆盈而浙右數
被水患蘇秀湖三州地形益下故為害滋甚紹興甲子
夏吳門之東沃壤之區悉為巨浸部使者飭郡邑詢求
故道導源決壅以洩水勢於是監司曹公以身任責慨
然興歎曰吾嘗循行屬邑講問民瘼亦既有得於此顧
未有以發之也雲間為縣連亘百里彌望皆陂湖沮澤
當春農事方興則桔橰蔽野必盡力於積水而後能樹
藝是疑地勢愈卑當有支渠分導瀦水而納之海乃歴
覽川源考視髙下訪於父老謀之邑僚得顧㑹浦自縣
之北門至青龍鎮凡六十里南接漕渠而下屬於松江
復得慶厯二年修河記于縣圃而知兹河廢興之歲月
與夫淺深廣狹之制役徒錢糓之數判然察其惠利之
實有在於此蓋歴百有餘年河久不浚而淪塞淤澱行
為平陸遂以狀請于朝籍食利之民以疏治之官給錢
糧而董以縣令公偃冒風霜率先僚屬興工自十月二
十六日役三月而河成起青龍及于北門分為十部因
形勢上下為級十等北門之外增深三尺而下至青龍
極于一丈面横廣五丈有竒底通三丈據上流築兩挾
隄復于河之東闢治行道建石梁四十六通諸小涇以
分東鄉之渟浸不旬浹水落土墳自簳山東西民田數
千頃昔為魚鼈之藏皆出為膏腴役以工計二十萬糧
以石計七千二百錢以緡計二萬五千訖工之辰憲臺
以常平官覆視公與邑僚泛舟從游還謂炬宜書以刻
於碑
　　　趙侍郎相視導水方畧
紹興二十八年九月日兩浙轉運副使趙子潚知平江
府蔣璨言近被㫖相度水利徧歴吳江吳長三縣民田
渰沒去處相視以至常熟北至揚子江又自崑山東至
海口推究源流講求利病今詢訪得浙西諸州平江最
為低下而湖常等州水皆歸於太湖自太湖以導于松
江自松江以注于海是太湖者數州之水所瀦而松江
又太湖之所洩也然以數州瀦水巨浸而獨洩於一松
江宜其勢有所不逮是以昔人於常熟之北開二十四
浦疏而導之揚子江又於崑山之東開一十二浦分而
納之海兩邑大浦凡三十有六而民間私下涇港又不
可勝數皆所以決壅滯而防泛濫也後因潮汐往來泥
沙積淤舊置開江之卒尋亦廢去此太湖所以湮塞而
民田有漂沒之憂也天禧天聖間運使張綸於常熟崑
山各開諸浦以導積水景祐間郡守范仲淹親至海浦
開浚五河以疏導諸邑之水使東南入于松江東北入
於揚子與海政和間提舉趙霖将命興修水利開浚三
十六浦及役工僅常熟兩浦崑山一浦而罷迄今四十
年諸浦湮塞又非前日之比遂致民田告澇十歲八九
今相視合開緊切去處常熟縣梅里塘白茅浦崔浦福
山浦黄泗浦崑山縣新洋江小虞浦顧浦郭澤塘總計
役夫三百三十七萬四千六百工錢三十三萬七千四
百貫米一十萬一千五百石各有竒崑山縣四浦工力
不多止用本縣食利户開浚常熟縣五浦工力浩瀚係
與吳長等縣利害相及欲於三縣見賑濟人内募彊壯
人充當所有差官起工等事續次條具申請縁平江府
積水今經兩月未退已妨種麥若不於農隙之際支給
錢米雇夫開治深恐來歲春雨積水愈甚虧失常賦不
便望賜指揮施行詔從之
　　　陳轉運相度水利
隆興二年八月臣僚言大江之南海瀕有三十六浦洩
浙西陂湖之水入于海因無水患近歲諸浦淤塞甚多
且有力之家圍田支礙紹興二十八年朝廷差趙子潚
措置開浚未及興工改用任古比子潚所計十減八九
議者非之今次議得三十六浦實有四等如茜涇下張
崔浦黄泗七鴉掘浦奚浦金涇八所為最要六鶴楊浦
千步涇甘草六河髙浦司馬浦東浦九所又其次也浪
浦參浦五岳川沙顧遙野兒西陳水門塘浦黄鶯耿涇
瓦浦唐浦石幢鄔溝北浦十六所又其次也如白茅福
山許浦三所不大淤塞欲望選官先将三十六浦擇切
要處計度開浚或圍田有礙水勢亦行開掘詔兩浙運
判陳彌作前去相度措置彌作繼言常熟之浦二十有
四皆北入于江崑山之浦十有二皆東入于海葢以太
湖居其上流昔人患松江之不能勝而使衆水徑得其
歸者也諸澤之興始於天禧成於景祐逮政和間稍已
湮廢嘗命趙霖浚之僅能復常熟崑山二三浦而罷切
考周官有稻人掌稼下地之法所以瀦水則今之塘湖
是也所以瀉水則今之諸浦是也今諸邑之間曰湖曰
瀼以累百數而並江瀕海小川故道往往淤滯不特所
謂三十六浦而已瀦水過多而㵼之過少重以今歲淫
雨泛濫横溢非常年比識者皆知開浦之利不但今日
特以工費甚廣不敢輕議故近浦置閘在政和已不能
成開江置卒在中興已不能復朝廷自紹興二十八年
以後屢委監司守臣及遣御史親行按視竟至中輟今
若併舉大役切慮歉歲民無餘力官無羨儲反至勞擾
輙擇其宜先治者凡十浦而其緩急又半之興工之日
仍乞以緩急為先後又言勢家請佃冒占合開掘圍田
十三處詔命守臣沈度依具到項目限兩月開掘如有
未便事件具狀開奏
　　　范文穆公水利圗序
嘗躬耕崑山之東鄙其諸鄉稻田瀕積水處自紹興二
十八年來歲歲築隄隨即漂沒民間拱手罪歲歸之天
時竊謂天人之理必相因而其力亦常相半人事已十
五六則其不可奈何者當歸之天在人者未盡復不幸
遭遇便謂天實為之此不待智者皆知其不然蓋嘗與
老農計之欲為救災捍患之術其大槩二曰作隄曰疏
水其小槩一曰種茭今之塍岸率去水二三尺人單行
猶側足其上既卑且狹又坎坷斷裂纍纍如蹲羊伏兔
佃户貧下至東作時質舉以備糧種其勢無餘力以及
畚臿之工婦子持木杴探汚泥補綴缺空累塊亭亭一
蹴便隕謂之作岸實可憐笑雖殫力耕耘終歲勤動而
不念四維之不足恃秋水時至相以飄風莫之障防與
江湖同波農人轉徙而他明年復能歸業或召新租事
力愈薄鹵莾増甚長民者不為檢較沒世窮年永為
曠土今宜考二十八年以來被水之田其邊鄰湖瀼土
人所謂搭白之處增築長隄使髙五六尺基廣七八尺
以上秋冬之交潢潦乾源手足所及土皆可取閱春夏
半年至秋雨風潮土已堅定草茅生之可恃為安較之
臨時補綴客土杌隉不可同年而語築隄當以邊湖瀼
處為急至於夫力則同頃共利者不殊如一頃之田南
髙而北下水必先自北入其中央與三面之田雖有異
岸僅如門户不能禦浪漸次吞蝕一二日間全頃皆沈
今當先築北隄北邊有田之人固當悉力三邊衆户亦
合併工同作其邊岸或稍髙及不瀕大水則量因舊増
崇令與北邊畧相當夫有田而無岸水平入之輙復罪
歲愚甿受弊沒世不悟誠可太息葢作隄之說如此隄
防不修固不能拒水而水之所以善溢而難殺者又自
有故崑山田從昔號為下濕數十年前十種九澇自趙
霖鑿吳松江積潦三十年來歲無荐饑今吳松之利自
若而邑中港浦頗有湮鬱之處姑以郭西小虞一浦論
之北受鰻□諸瀼之水而南出之江今自黄墓北數里
間兩涯之土為水所漱齧盪激推移積而為塗出於中
流舟行者顧循其兩傍並岸而過兩潮之來潢流泥渾
其歸也水去而泥留江中之塗日以增髙郭東支港直
新洋江者亦多類此水之漲溢暴至者亦不能久留若
河脈疏通則一溢而退人又併力車而出之猶可望歲
且水之常勢灌注不壅則亦自不能數為田害今乃若
人之咽喉而有物窒之一遇暴漲之後迂滯留連不得
亟去人雖欲車救而内外之形方相持平至于旬時稍
欲退淺則稻本已腐無可救藥如此等處每港不過數
十丈一二里間斷絶有之今宜行視凡出江之港有如
前所云皆決而疏之使水得肆行無留用力甚少效驗
立見而隄岸始為田用蓋疏水之說如此二說既備猶
有小節焉田之所恃以拒水者以隄隄之所恃以殺水
者以茭嘗見江東圩埂髙厚如大府之城舟行常仰視
之並驅其上猶有餘地至水發時髙浪奔突雖有如城
之隄數十百圍一夕皆破其有茭葑外䕶者往往獨存
蓋其紛披搖曳與水周旋而不與之忤比其及岸已如
彊弩之末狂怒盡霽茭之能殺水如此崑山附田故皆
有茭葑近歲騎軍就牧斬刈殆盡明年陳根復茁芽葉
已微而牧者又至矣卑缺之岸以方張不制之水臨之
無有全理今馬牧既未能免顧陂濼漫生之茭不可以
頃畝計獨令赦附隄者猶不乏軍興宜與主將之了了
者通知利害明立表識使樵斤無得過此其茭所不產
處即置葑田傅之今獨築隄而不議留茭猶不得為出
萬全也夫既作隄以捍水植茭以䕶隄又疏港浦以利
水之往來三說具舉無遺䇿矣凡此梗概見於所圗者
已得要領舉一方足以例其餘愚不能盡名其處也此
非有隠情奥理待探賾而後知州縣屬吏有解事者使
躬行阡陌不三日利害皆在目今誠因農隙稍捐倉粟
以助作者此命一下見其歡然翕從指顧而成矣
　　　文穆崑山縣新開塘浦記
隆興二年浙西郡國七大水吳之屬縣五崑山為甚長
老之記以為三江具區占揚州地勢最下是為東南水
之所都其東地益下為崑山又東愈益下海也故崑山
常受三江具區之委以入于海其野甚平而善淤霖潦
時至則水多髙居必以横塘縱浦疏瀹四出然後民得
汙邪而稼之今歲久弗浚塗泥滿溝夫地愈益下而脈
絡壅底則其沈濇獨甚於他邑固宜明年春民大饑且
疫皆仰哺於官河陽李結次山適為其邑長私念水利
未修則水害無終窮也按農田令甲荒歲得殺工直以
募役乃飭供上之羨若勸分所得為之糗糧屝履畚臿
號召前仰哺者一昔麕至浚浦五曰新洋曰小虞曰茜
涇曰下張曰顧浦浚塘三曰郭澤曰七鴉曰至和五旬
而告休用民之力役凡十有三萬四千六百有竒糜緍
錢萬一千二百有竒稻麥以鍾計七千七百有竒而官
儲不知公徙無與焉余時備史官次山使來□書以為
記余聞其土水患舊矣間者朝議屢欲遣使發縣官錢
用諸費以從事論議藏有司充屋卒以事大重無敢承
命者次山獨能羣餓羸之餘嘗試之其績已不可掩後
有來者逢年而有餘力必且師前人之意彷彿其緒而
緝之隨水之變而為之救將終古無後艱此余之所以
欲書者饑疫之烈也延縁數十縣見大夫錯立其間左
奉食右執飲嗟餓者於路窮日力且弗給方是時人其
敢以從容修廢望其長哉有能賈瀕死者之餘力以舉
是役君子謂之賢勞而黯然無傳僅與不為者相絶如
毫釐耳此又余之所以欲書者是為記
　　　許正言華亭縣浚河置閘碑
皇帝克肖天德剛徤精粹髙明悠久夙夜于治道日月
以照之雷風以動之小大之臣乃震乃肅丕應徯志奔
走率職成順致利罔不從欲以能大宅天命昭彰光堯
之盛烈羣生雍雍焉惟蘇湖常秀四郡涇渠數百畎澮
數千脈絡交㑹旁注側出更相委輸自太湖松江而注
于海而所入之道歲久填閼雨小過差則泛濫瀰漫決
齧隄防浸灌阡陌迺隆興甲申秋八月淫雨害稼明年
大饑上臨朝咨嗟分遣使者結轍于道發廩賦粟以活
饑者乃博謀于庭曰維雨暘之不時予敢不懋于德然
使水旱之不能災者寧無人謀或曰巨家嗜利因歲旱
乾攘水所居以為田則雖以鄰為壑而不恤既瀦水之
地益狹而不得不溢盍盡覈所占而鑿之以還水故宅
民病其少瘳乎上曰是固有之然不可悉鑿也寧疏水
下流而導之㑹有言蘇秀勢最下華亭尤近海十八港
皆有堰捍潮可一切決之四湖所瀦水宜為斗門以便
節減上覽而異之亟命兩浙轉運使姜詵與令丞行視
其宜姜侯開明彊濟誠愛果達有仲山匪懈之節既受
㫖即馳布德意諏訪故老周覽川野窮原委度髙下審
逆順取衝要盡得其便利以聞曰今宜浚通波大港以為
建瓴之勢又即張涇堰傍増庳為髙築月河置閘其上
謹視水旱以時啟閉則西北積水順流以達于江東南
鹽潮自無從入即丐以常平之帑贍其役且與守臣鄭
聞㑹其事制許焉則相與庀徒揆日賦材計功一木一
石一夫一工皆窮校研覈纎悉周密費而有節既具以
授縣令侍其銓侍其亦徤吏也始協謀終盡力威以怩
姦恱以使人一木一石一夫一工必手自賦給不可廋
匿檢程視作弗容茍簡乃浚河自簳山達青龍江二十
有七里其深可以負千斛之舟因其土治岸䕶青墩傍
故水所敗田數萬畝還為膏腴為閘於邑東南四十有
八里始於仲冬之朔凡五十有五日而畢蓋斂未嘗及
民而民亦若不知有是役也於是耕夫野人相與來言
曰昔者十日不雨吾倚鋤而待澤雨而十日吾捧土以
增防今四州之人自是知耕歛而已雨𤾉惟天可也此
吾君之澤而二三大夫之力吾儕鄙人也持牛尾抃蹈
而歌嗚嗚言語下俚不可聽也盍為我文之克昌竊迹
前事鄭白之渠成而闗中沃野無凶年其民歌之班固
志焉于今盪耳目也今天子仁聖勤儉宫中無一椽之
營獨念稼穡之艱難遇災而懼食不甘味寢不奠枕務
以興天下之利而忠恪之臣畢智慮展四體迄此成功
乃野人之歌不足以被管絃垂汗青儻太史氏又以為
主上盛德大業固已不可勝載兹特一方之細故畧而
不悉則是使四州之大利曾不得齒於闗中之二渠垂
光萬世此承學之罪也乃為歌五章以遺斯民使扣角
擊壤以極其鼓舞歡愉之情用發揚聖德亦使知自今
農為可樂而招之反本云若夫念圖功之孔艱嗣美績
於無窮加治於未壞時浚而勿壅尚屬諸來者其詞曰
水横流兮無津涯浩浩洋洋兮誰東之帝不寧兮謀
臣來謀臣兮夙夜水滔滔兮迤而下不搴茭兮但耕稼
君王智兮如神禹川后雨師兮莫予敢侮且決且溉兮介
我稷黍我受一㕓兮終善且有汝行四方兮曾不足以
糊其口盍歸來兮君王錫汝以萬金之畝帝謂兮三臣
錫之福兮慰汝勤報吾君兮歲後天施我孫子兮彌豐年
　　　　羅文恭公乞開澱湖圍田狀
浙西圍田湮塞水勢所在皆有獨澱山湖一處為害最
大因被姦民包裹圍田築斷堰岸致水勢無由發洩此
湖上通蘇湖秀三州之水全藉古來斜路等港通洩湖
水下徹大小石浦出吳松江入海遂委吳縣主簿劉允
濟同崑山縣尉躬親看視采問利害據申到澱山湖東
西三十六里南北一十八里旁通大湖匯蘇湖秀三州之
水上承下洩不容少有壅遏華亭在湖之南崑山在湖
之北湖水自西南趨東北所賴洩水去處其大者東有
大盈趙屯大石三浦西有千墩陸虞道褐三浦中間南
取澱山湖北取呉松江凡三十六里並湖以北中為一
澳係古來吞吐湖水之地今名山門溜東西約五六里
南北約七八里正當湖流之衝非衆浦比貫山門溜之
中又有斜路港上達湖口當斜路之半又西過為小石
浦上達山門溜下入大石浦凡斜路港大小石浦分為
三道殺洩湖水並從上而下通徹吳松江江湖二水曉
夕往來疏灌不息以此浦港通利無有沙泥壅塞可以
宣導水源今來頑民輙於山門溜之南東取大石浦西
取道褐浦並縁澱山湖北築成大岸延跨數里遏截湖
水不使北流盡将山門溜中圍占成田所謂斜路及大
小石浦洩放湖水去處並皆築塞父老嘗言圍岸初築
時湖水平白漲起丈餘盡壅入西南華亭縣界大小石
浦并斜路港口既被圍斷其浦脚一日二潮則泥沙隨
潮而上湖水又不下流無縁蕩滌通利即今淤塞反髙
於田遇水則無處洩瀉遇旱則無從取水大抵水性趨
下下流既壅其勢必須潰裂四出散入民田理無可疑
者事聞有㫖命羅丈躬親相視開掘農民聞命歡躍不待
告諭已自裹糧合夫萬餘先行掘鑿並湖巨浸復得為
田百姓感恩人人以手加額刻置碑石備書所降聖㫖
不得再有圍築以為無窮之利
　　　衛文節公與提舉鄭霖論水利書
某寓居江湖間自曉事以來每見陂湖之利為豪彊所
擅農人被害無所赴愬澱山一湖廣袤四十里澤被三
郡沿湖民田百年無水旱之患蓋湖之勢髙而水清江
之勢下而水濁湖水不壅則江中海潮濁泥得湖水衝
動不能停積凡通潮浦溆無壅塞之患江湖之水相通
乃為農人之利也數十年來湖之圍為田者大半無非
豪右之家旱則獨據上流沿湖之田無所灌溉水無所
通洩旁湖被江民田無慮數千頃反為不耕之地細民
不能自伸抑鬱受弊而已每為慨歎淳熙間今僉書羅
丈為使者因閱詞訴遣僚吏相視利害事以上聞即報
曰可彼時開掘山門溜五千餘畝乃一湖喉襟由是數
十年之害一旦盡除灌溉之利亦漸復八年間小有水旱
果不為災此利害曉然易見者紹熈初為中天竺寺
指占使司吏輩並縁為姦子宜徐丈亦不深究遽爾給
佃因民詞再得㫖開掘事雖施行縁冒佃者不曾行遣小
人無所忌憚今春復有頑民數輩約從毀撤向來禁約
石碑公然圍築浙西多仰陂湖之利非他處比前後圍裹
陂湖禁戢甚嚴具載申命臣僚申請尤多某昨得淮東
陛辭日曾論此事甚詳少定或檢尋得當録呈求教也
　　　圍田利害
紹興二十三年諫議大夫史才言浙西民田最廣而平
時無甚害太湖之利也近年瀕湖之地多為兵卒侵據
累土增髙長隄彌望名曰壩田旱則據之以溉而民田
不沾其利澇則逺近泛濫而民田盡沒欲乞盡復太湖
舊迹使軍民各安田疇鈞利二十九年知平江府陳正
同言相視到常熟諸浦舊來雖有潮沙之患每得上流
迅湍可以推滌不致淤塞後來被人户圍裹湖瀼為田
認為永業乞加禁止户部奏在法瀦水之地衆共溉田
者輙許人請佃承買幷請佃承買人各以違制論乞下
平江府明立界至約束人户毋得占射圍裹有㫖從之
隆興二年八月詔江浙勢家圍田湮塞流水諸州守臣
按視以聞其平江府委陳彌作相度彌作乃上其宜先
治者凡十浦并合開圍田一十三處詔令守臣沈度依
限開掘既成復詔浙西提刑曾逮躬親審實六年十二
月監進奏院李結獻治田三議曰務本曰協力曰因時
大畧謂浙西低田恃隄為固若隄岸高厚則水不能入
乞於蘇湖常秀諸州水田塘浦要處官以錢米貸田主
乘此農隙作堰增令髙濶方此饑饉俾食其力因其所
利而利之秋冬水涸涇浜斷流車畎修築尤為省力詔
令胡堅常相度以聞其後户部以三議切當但工力浩
瀚欲諭有田之家各依鄉例出錢米與租佃之人更相
修築庶官無所費民不告勞從之
　　　開江指揮
五代錢氏創宋因之有卒千人為兩指揮第一指揮在
常熟縣第二指揮在崑山縣一在吳江縣吳越時置都
水營田司以主水事募卒為都號曰撩淺亦云撩清范
仲淹奏疏亦云曩時蘇州有營田領四都共七八千人
專為田事導河築隄以減水患本朝以來江南圍田浙
西河塘太半墮廢嘉祐四年招置開江兵士立吳江常
熟崑山城下四指揮每指揮二百人八年五月兩浙轉
運司請撥常州望亭廢堰兵士隸蘇州開江指揮就崑
山置營興修至和塘元豐六年樞密院裁定止以八百
人分布諸浦逐閘執役崇寧四年蘇湖秀三州開江兵
士共一千四百人幷使臣二員提舉常平徐確奏請毋
得勾抽差使違者以違制論不以赦降原減宣和二年
提舉趙霖興修水利四指揮添置共二千人每指揮五
百人自朱勔進花石綱盡奪營卒以往建靖之後不復
招置紹興二十九年監察御史任古於常熟崑山各招
置一百人其後止有城下吳江兩指揮兵士百餘太半
力役於官乾道初轉運判官陳彌作知府沈度開浚十
浦請仍招置兵士常熟崑山兩縣各一百人仍於本府
見管使臣内選差二員部轄開浚自此以後境宇日蹙
勤水力穡之事有司無復講矣故不得而詳焉
　　　趙知縣修復練湖議
湖自淳祐以來復為流民占塞景定三年朝廷委浙西
憲司相視修復丹陽知縣趙必棣建議云練湖原有斗
門三石䃮六函口一十三多被風水衝坍上湖則褰裳
可渉下湖則如履平地夫去弊以漸而不可急處事以
時而不可緩今水道久已湮塞似宜急於開通也然上
湖李編修家所侵可以理諭而下湖流民所據未可卒
復須有道以處之使之隂消潛弭可也函管正以備蓄
洩似宜急於修理也然湖中水滿則須資函以洩今既
水淺乃區區從事於無用之物則非徒無益也此所謂
去弊以漸而不可急也今歲八九月間遇旱湖水方涸
加以京倉取運甚急本府不得已放水以濟運河湖愈
淺涸寧不滋流民之姦計乎不特流民而鄉民之頑者
又寧不垂涎乎舊年傾頽處止是下湖西埂四百餘丈
今上湖横埂三百六十丈上金斗門三十五丈南石䃮
基七丈皆先後坍壞官府若復悠悠不恤則東傾西頽
非惟水無所蓄而流民頑民倣傚侵耕其來未艾也今
霜降水涸正宜用工百姓樂於應募官司易於收功儻
日復一日則民疲而怨生勞大而效寡此所謂處事以
時而不可緩也乞量支錢米募夫及今水涸運土補築
壞埂然後植松插栁候措置樁石陸續釘砌若失此時
後悔無及憲司上其說遂支撥安邊太平庫十八界㑹
子二萬二千五百餘貫及於平江府新收義米内支撥
九百石差官修築
　
　
　
　
　
　
　
　
　
　
　
　
　
　浙西水利書卷上
欽定四庫全書
　　浙西水利書卷中　　　明　姚文灝　撰
　　元書
　　　任都水言開江
仁發伏讀書云三江既入震澤底定三江乃婁江東江
吳松江也震澤乃太湖也太湖納百川之水而注之江
三江洩太湖之水而入於海水有所歸復有所洩則震
蕩者平定尚何淫潦之足憂哉二江已塞僅有吳松一
江今下流河沙匯淺塞若及早開浚工費省而易為力
數年之後愈久愈湮工費倍而難為功所當預為之圖
也大抵治水之法須識潮水之背順地形之髙低沙泥
之聚散隘口之緩急尋源泝流各得其當庶不徒勞民
力虚費錢糧昔范文正公蘇東坡歐陽文忠公葉内翰
朱晦庵皆陳言修浚或吝於浩費而不行或惑於浮議
而弗講或始行而終輟或營修不得其法因循歲月少
見實效歸附以來缺官董治愈見湮塞二十餘年水利
大壞以致蘇湖常秀之良田多棄為荒蕪之地深可痛
惜區區管見惟以開江圍岸置閘為第一義也
　　　任都水水利議荅
議者曰吳松江前時深通今日何為而塞豈非如海變
桑田之說非人力所可為者歟荅曰東坡有言若要吳
松江不塞吳江一縣之民可盡徙於他處庶上源寛濶
清水力盛沙泥自不能積何致有湮塞之患哉歸附後
將太湖東岸出水去處或釘柵或作堰或築狹為橋及
有湖泖港汊又慮私鹽船往來多行塞斷所以清水日
弱渾潮日盛沙泥日積而吳松江日就淤塞正與東坡
所見合若曰如海變桑田一付之天則聖人手足胼胝
盡力溝洫皆虚言也聖人豈欺我哉所當盡人力而為
可也議者曰錢氏有國百餘年止長興間一次水災亡
宋南渡百五十餘年止景定間一二次水災今或一二
年三四年水災頻仍其故何也荅曰錢氏有國亡宋南
渡全藉蘇湖常秀數郡所産以為國計常時盡心經理
髙田低田各有制水之法其間水利當興水害當除合
役軍民不問繁難合用錢糧不吝洪大必然為之又使
名卿重臣專董其事豪富上户簧言不能亂其耳珍
貨不能動其心又復七里為一縱浦十里為一横塘田
連阡陌位位相接悉為膏腴之產以故二三百年之間
水災罕見國朝四海一統又居位者未知風土所宜視
浙西水利與諸處無異任地之髙下任天之水旱所以
　一二年間水旱頻仍也議者曰蘇州地勢低下與江水
平故曰平江古稱澤國其地不可作田今欲圍築亦逆
土之性耳荅曰晉宋以降倉廩所積悉仰給於浙西之
水田故曰蘇湖熟天下足若謂地勢低下不可作田此
誠無稽之論何以言也浙西之地低於天下而蘇湖又
低於浙西澱山湖又低於蘇湖彼中富户數千家每嵗
種植茭蘆編釘樁篠圍築埂岸豈非逆土之性何為
今日盡成膏腴之田此明效大驗不可掩也既是澱山
最低之處尚可經理為田却說已成之田不可作田何
其愚也議者曰水旱天時非人力所可勝自來討究浙
西治水之法終無寸成荅曰浙西水利明白易曉何謂
無成大抵治之之法有三浚河港必深濶築圍岸必高
厚置閘竇必多廣設遇水旱就三者而乘除之自然不
能為害儻人力不盡而一切歸數於天寧有豐年耶東
坡亦言浙西水旱乃人事不修之積正此謂也昔范文
正公親開海浦議者沮之公力排浮議䟽浚積潦數年
大稔民受其賜載之方冊昭然可考謂之無成可乎議
者曰河渠圍岸閘竇三者俱備則水旱可無民食可足
誠為久逺之計朝廷何為而廢之荅曰范文正公宋之
名臣盡心於水利嘗謂修圍浚河置閘三者如鼎足缺
一不可三者備矣水旱豈足憂哉國家收附江南三十
餘年浙西河港門岸閘竇無官整治遂致廢壞一遇水
旱小則小害大則大害是以年年有荒蕪不可種之田
深可痛惜今朝廷廢而不治者蓋募夫供役取辦於富
户部夫督役責成於有司二者皆非其所樂所以猾吏
豪民構扇必欲沮壤而後已朝廷未見日後之利但厭
目前之擾是以成事則難壞事則易東坡亦云官吏憚
其經營百姓畏其出力所以累行而終輟不能成久逺
利也議者曰行都水監既是有益衙門何衆口一詞皆
以為無益而明議罷之荅曰民可使由之不可使知之
事之利害久而始明彼小民無知但見工役之繁豪民
肆姦又吝供輸之費所以百般阻撓但謂無益以敗乃
事殊不知浙西有數等之水拯治方畧皆不相同非立
專司豈能成功使水監衙門真為無益古之有國者亦
廢而不置久矣何為周漢唐宋之世未嘗一日不用心
盡力經營水利之事列之史傳代有其人諺曰水利通
民力鬆斯言信矣若浙西低下之地不須水監即今中
原髙阜之處安用水監河道司為哉然則髙阜之處水
監既不可缺而低下之處乃謂不必置何不智之甚也
數年之後河港淺塞水害滋甚有憂民忠國者出必復
興修水利之事彼横議者豈得終沮之哉議者曰水利
固不可不修然今隴西漢唐二渠止是責於有司修浚
民更不擾浙西水利何不亦責之有司荅曰隴西二渠
長流水也浚成深渠水自下流治之無難浙西水性不
一整治方法亦殊豈可以漢唐二渠例視之哉宋賢如
范文正公蘇文忠公王荆公朱文公皆命世大儒經綸
天下之大材尚各建䇿設官置卒專力經營必有所見
若令有司兼管何往而不敗事
　　　潘應武言決放湖水
浙西地勢極低米糧豐厚自福山而下有二百八十餘
里沙岡身以限滄溟岡身之間有港浦一百五十餘處
太湖三萬六千頃受納三州之水溢流而下一路徑下
吳松江二百六十餘里抵海又一路自急水港五十里
下澱山湖由港浦而入海古人開港漊涇瀝之類無非
為去水計使民居無昏墊而土可耕種居民常常修築
圍塍官府常常修浚水路澇則車水出田旱則車水入
田公私之利豈不博哉若公私之力少有不及則民居
蕩析而厚利以失錢王時置撩淺軍四部七八千人專
為田事導河築隄宋初廢弛故常有水患至仁宗朝范
文正公親歴海瀕開浚五浦費錢米一十八萬餘貫石
自後置農田水利使者專管湖塘河渠趙運使任内用
錢米四十餘萬至理宗朝創立魏江江灣福山水軍數
千人專修江河湖塘僅免水患歸附後軍散營廢河港
湮塞其澱山湖中有山寺宋時在水中心東有出水港
曰斜瀝口曰汊港口曰小曹港曰大瀝口曰小瀝口各
濶十餘丈通潮水往來潮退則引湖水下大曹大盈等
浦入青龍蟠龍江而出海古人謂之尾閭門宋法禁人
占湖為田為洩水路故也歸附後權勢占據為田今山
寺在田中雖有港漊悉皆淺狹潮水湖水不相往來攔
住去水東南風水回太湖則長興宜興歸安烏程徳清
等處泛溢西北風水下澱山湖泖則崐山常熟吳江松
江等處泛溢皆因下流不決積水往來為害去夏一水
澱山湖太湖四畔良田至今不可耕種今年可耕者皆
是以人力與天時争勝負農家日夜踏車車水出田子
女脚皮生趼田外河水髙於田内數尺近有稻禾将熟
又為暴風驟雨激破圍塍全圍渰没子女號天慟哭老
農血淚交頤今秋雖熟即目菜麥無土可種或遇風雨
來嵗又是荒歉建言屢矣未見施行一日過一日一年
復一年積久不決圍塍坍壞再遇淫雨悉為魚池民居
蕩析公私坐失厚利彼時修治用費既廣民力困乏悔
亦無及愚昨隨營田司官親曾相視水勢與高年老農
知識地理人講究得澱山湖東大小曹港斜瀝等處固
是洩水尾閭今為權勢占據卒難復舊澱山湖北有道
褐浦石浦千墩浦小瀝口四處取江頗近水勢順便今
若先於此四處開浚決放水路以救百姓以保公私實
為居安慮危經理根本之計候水減退然後次第開浚
諸處河港此即古人所謂下流既通上流可導也
　　　復言便宜
伏詳東坡先生曰三吳之水瀦為太湖太湖之水溢為
松江以入海海水日兩潮潮濁而江清潮水常欲淤塞
江路而江水清駛隨輙滌去海口常通則吳中少水患
此數句包盡浙西水路下一駛字斷盡浙西水性駛疾
也言水要活要疾要流要駛如萬馬之奔驟也浙西水
道自丙子言歸附時招民官慮恐哨船入境擄掠鄉村
将河港釘塞吳江長橋係太湖衆水之咽喉其橋南堍
古來水到龍王廟後被築塞五十餘丈沿塘三十六座
橋洞實鄉村衆流之脈絡多被釘斷亦有築實為壩者
所以不流不活不疾不駛不能滌去淤塞以致澱山湖
東小曹大瀝等處潮沙壅積數十里之廣被權勢占據
為田湖水潮水不相往來如人便溺不通水滿胸腹間
四年兩澇朝廷虧失米糧數百萬石浙西百姓離散大
半今日蒙叅政相公敷奏決放湖水入海百姓父老聞
風鼔舞已有更生之望續見諸人陳言俱非救弊良䇿
切恐有誤國聽徒費錢糧為今之計以決放湖水為
急務澱山湖北道褐浦石浦千墩浦小瀝口四處實係
今日湖水入江下海要處今先浚此使湖水通流然後
開浚沿塘橋道鄉村河港謹條具事宜於後一澱山湖
北一帶自廟兒頭港至趙屯浦一百餘里共有港浦一
十三條今皆淤淺應武昨與營田劉副使登澱山寺鐘
樓上逺望惟有道褐浦石浦最低下取江頗近水勢順
便叩問當地耆老俱曰十年前潮水往來近方湮塞此
處宜及早修浚一沿塘三十六座橋道及葑門外至
吳江七里橋多有上下塘橋道壩塞不通數内第四橋
下水路來自湖州大錢港衝出塘東湖泊間入笠澤湖
汾湖白蜆江下急水港直至澱山湖自來此處水甚洶
湧歸附後被人占據又造橋築隄水益淺狹宜委官相
視仍復通放一舊時長橋南堍水至龍王廟側歸附後
壩塞五十餘丈見蓋房屋與軍户居住以致太湖出口
狹小水不通徹易致泛濫宜委官往視指定龍王廟基
諭㑹軍户移入營内仍舊造橋相接一吳江長橋實三
州太湖之咽喉沿塘橋道實鄉村河港之脈絡前宋立
水軍三四千人吳江知縣職衘帶提督湖塘河渠縣尉
職帶巡視湖塘河渠設官田米三千餘石名修橋米歸
附時又名修浚縣河米凡有橋道坍毀水路湮塞本縣
自行支取隨即修治自此浙西三十年來並無水害范
文正公治水議乞勑諸路行勸課之法取其簡約易從
之術頒賜諸路轉運使及面賜一本付新授知州知縣
等此養民之政富國之本也今日叅政為浙西生靈陳
請決放湖水入海此三百年一遇深恐去後仍舊廢弛
沿塘橋道河渠失於修浚如䝉以官田撥付吳江縣管
隷選委經任好人充吳江縣尹職衘帶提領湖塘河岸
勸農事縣尉職帶巡視湖塘河岸崑山縣尉職兼巡視
江湖河岸常切㸃視前項沿塘橋道河渠并道褐浦等
處但有圯壞湮塞隨即修浚如此則自然永無水患實
為公私無窮之利也
　　　都水庸田司瑪哈穆特治水方略
叅詳浙西田土多藉太湖灌溉所利甚大若河港閉塞
不能通徹稍遇大雨湖水泛溢渰沒田禾為害不輕吳
松江原受太湖澱山湖諸處上源急流自古可敵千浦
浙西之水來既有源去亦有委近年以來上源吳江縣
一帶橋塘樁釘壩塞流水艱澀又沿江左右并澱山湖
泖等處權豪種植蘆葦圍裹為田及邊近江湖河港沙
灘滋生茭蘆阻遏上源水勢以致湖水無力不能衝滌
潮沙遂将東江塞滿今太湖之水不流於江而北流入
於至和塘由太倉出劉家港入海并澱山湖水東南流
於大曹港柘澤塘東西横泖由新涇上海浦注江達海
今平江路總管李通議并崑山州官常從仕嘉定州達
嚕噶齊雅克特穆爾上海縣石縣尹知水利人張桂榮朱
文祥何珍徐鑄任千户一同講議理合相其地宜順其
水性分疏派洩庶銷湖水泛溢之患将上源吳江州一
帶石塘橋洞一百三十餘處每處展濶一丈使太湖水
勢快便将太湖東南澱山湖迤東湮塞河道浚令深濶
以洩湖泖之水及将平江路崑山嘉定應有湮塞河道
亦行開挑分洩湖水添注劉家港入海又将各處江湖
河港一切樁壩并圍裹成田魚籪茭蘆葑稗阻水去
處盡行起除禁約諸人不得似前侵據阻遏水利
　　　都水庸田司集江湖水利
越絶書云太湖周圍三萬六千頃西南湖州諸溪西北
宣州諸溪並注之蓋諸山峙於西地形髙阜兼南北東
江海之岸皆髙水積其中勢若盤盂非藉江河深利何
以通洩設遇雨澇則泛濫四溢環湖低田其能免渰沒
乎范文正公所謂天開澤國衆流所聚而江海之涯地
勢皆髙若欲導洩積水在乎時時㸃檢太湖東岸北岸
通江河道不致諸物閉塞可也蓋環湖低田利在洩潦
兼沿江傍海髙田亦仗湖流奔注衝散潮沙使江河深
利乃可引潮澆灌由是言之凡太湖出水隘口宜常通
利不宜畧塞也諸小湖在太湖迤東及北者甚多皆能
接洩太湖注江達海數内澱山湖闗係呉松江注洩尤
為切要其湖周圍二百五十里自大盈趙屯等浦以出
吳松江諸湖惟澱山湖與渾潮相接最近若上源所注
不急則潮沙注湖漸成淤澱按韻畧澱者水中泥也即
淤之謂也湖以澱名豈非始於是乎富勢由淤澱而圍
裹成田由是湖水與諸浦漸逺而所洩益微若非就湖
内圍田多開河渠及時時修浚諸浦則此湖之塞恐不
止於是也又按崑山郟亶云吳江石塘障遏東流之勢
是致下流潮沙日漲半為平地此處乃太湖洩水下吳
松江第一要處古賢交口立論以曉人者必是此處不
當閉塞古來於隄間多置木橋多鑿水洞上則通行下
則洩水蓋欲仗其急流奔注江河衝滌潮泥免致水患
然尤慮橋柱之阻水今人不知此意或便於行路則壩
塞河口或惰於巡防則密置樁橛此又不止於橋柱之
阻水也矧以茭蘆魚籪等物障遏必得官司於此處榜
示告戒使之咸知利害可也呉郡續圗經云自太湖東
至松江有環曲而為滙者甚多賴疏瀹而後免水患有
白鶴滙者乃嘉祐間李兵部復桂崇寧間郟漕使亶宣
和間趙提舉霖三次開浚又有顧浦滙者乃沈諫議立
之開浚又有千墩金城諸滙乃儒者傅肱乞行疏決又
有盤龍匯者范文正公嘗經度之寳元間葉内翰清臣
乃灑為新渠道直流速水患遂弭推原此匯皆由上源
閉塞湖流遲緩潮沙積聚而成今有河沙滙者漲塞江
心阻水尤甚民尤病之及有新華觜分莊觜嚴家觜暴
漲為害俱合開鑿葢觜即匯之異名也
　　　吳執中言順導水勢
浙西古揚州之域厥土惟塗泥厥田惟下下得水之利
雖博而被水之害亦大宋有郟僑者嘗論天下之水以
十分為率自淮而北五分由九河入海大江而南五分
由三江入海書所謂三江既入震澤底定是也大抵浙
西水澤之藪外髙内低勢若盤盂但遇霖淫水輙泛溢
欲使洩于江海其江海日有兩潮抑遏湖水渾流倒注
來速去遲日積月增漸致淤澱導之有方則有無窮之
利治之無術則有無窮之害古之智者蓋未嘗不深察於
此而盡力乎溝洫也國家收附江南之初年榖屢登不
聞水患所司因循失於經理積而至於至元二十四年
二十七年二十九年六年之間三遭大水所在膏腴悉
成巨浸百姓缺食賣子鬻妻不可勝記官糧虧失後中
書省奏准大興工役開挑太湖練湖澱山湖等處并通
江達海河港又加以修築圍岸自此歲獲豐收所在官
司宜将已開河道時常拯治庶幾不廢前功奈何牧民
者畧不顧問大盈等浦漲塞如舊吳松江面淤澱愈
增幸而數年之間雨水頗調不覩其患儻值往年淫潦
為患非輕近䝉朝廷設都水庸田司專督其事敦本防
災可為良䇿每年勸率百姓修築田圍拯治河道粗有
成效然而數年之間事功齟齬識者固已憂之去年春
夏之交淫雨頻作平江松江大被水災溝洫滿盈田園
損壞今都水庸田司又已革去修浚之責歸于有司且
吳松江舊云可敵千浦今則東自河沙匯西至道褐浦
兩岸漲沙将與岸平其中僅存江洪比之舊時百不及
一雖汪洋之勢見於上海新涇太倉劉家港豈能盡洩
諸郡之水又鎮江丹陽縣有練湖亦被權豪於湖面高
處圍裹成田侵奪衆利浙西水鄉農事為重河道田圍
必常修浚二事可以兼行而不可偏廢今修圍一事有
司已有定式澱山練湖亦有原定界畔必須嚴切申明
常加浚治吳松古江已被潮沙湮漲役重工多似非人
力可及其澱山舊湖多為豪户圍裹成田恐亦未易除
毁即今太湖之水迂迴宛轉多由新涇及劉家港流注
于海合無順其必趨之勢於上海太倉等處相視可開
河港盡行開鑿務使支脈貫通流洩順便乞照腹裏㑹
通河并新開通惠河撥户差軍體例設立撩淺人夫專
一修理以防向後復淤之患官民幸甚
　　　復立都水庸田司
大德二年春二月中書省奏立浙西都水庸田使司三
品衙門於平江路設置專一修築田圍疏浚河道澱山
等湖已有官定界畔諸人不得似前侵占復為民害違
者聽庸田司追斷又潮沙淤塞河港亡宋時設撩淺軍
人專一撩洗仰庸田司於二八月内依時督責如法疏
浚毋致壅遏合用人工如何措置可以常久通行行省
更為從長計議又浙西官田數多俱係貧難下户種納
春首闕食無田主借貸圍岸缺壞又自行修理官司不
為存恤以致逃竄荒廢官田今後管民官司並不得将
此等佃户差充里正主首及當一切催甲等役妨廢農
務失誤官租如違仰庸田司究治又澱山練湖諸人占
湖為田歳納租米另行收貯若有合用修浚工料從庸
田司募工支用
　　　立行都水監
大德八年夏五月中書省准江浙行省咨任仁發言吳
松江淤塞奏立行都水監仍於平江路設置直隸中書
省及命行省平章薩里提督疏濬繼降詔條云修浚河
道閘壩合用一切物料行省即於官錢内收買應付又
浙西苗糧户内起夫一萬五千名自備什物每名工役
一年免糧一十五石其軍站除贍役地外依上料著僧
道伊囉勒琨達實爱滿不分常住并權豪官員不以是何
投下不納官糧之家以地五頃著夫一名從行都水監
選委廉幹官員部夫督役其有釐事立功廉能稱職者
行都水監具迹舉明其著夫人户雜泛差役權行蠲免
　　　名臣事畧吳松江記
前海道千夫長任仁發以吳松江故道湮塞使震澤之
水失其就下性為浙西居民害垂二十年慨然上疏條
其利病疏道之法中書省以聞特命平章徹里公董其
役公乃相其山川形勢之宜髙深廣狹之度工役之數
錢榖之費畚臿之用飲食之需命民索綯成屋厚稾秸
以防其卑濕為醫藥以防其疾疫時作輟以防其倦怠
上以誠感下下以誠應上民乃歡呼四集樂於趨事赴
工始於大德八年冬十一月望西自上海縣界吳松舊
江東抵嘉定石橋洪迤邐入海長三十八里深一丈五
尺濶二十五丈役夫為數一萬五千為工一百六十五
萬一千六百有竒至九年二月晦畢工物無疵癘民無
夭閼而事竟集
　　　至大初督治田圍
行省以去歲災傷田禾不收物價湧貴百姓艱食雖曰
天災流行亦因人力不至即今春首農作將興各處田
圍合修陂塘岸塍溝渠曉諭農家依法修置遇旱車水
澆灌遇澇洩水通流㑹集行都水監李都水講究得修
浚之際田主出米佃户出力係官圍田若無總佃貧窮
不能修浚者量其所須官為借貸收成日抵數還官事
有成效勸農正官定擬陞賞聞奏失誤者治罪其抛荒
積水田土多因租額太重無人承佃勸諭當鄉富上人
户自備工本修築成圍聽令本户佃種為主抛荒官田
止納原租初年免徵次年准半三年全納積荒則三年
後苐依民田輸稅諸人不得爭奪俱照庸田司五等
圍岸體式修築
　　　泰定初開江
泰定元年江浙行省以平江松江通海河道壅塞軍民
官勢侵占水面為田遞年水旱相仍官民虧失大利委
官同彼處正官踏視講議到吳松舊江二道烏泥涇大
盈浦二河合挑縁癸巳歲禁止動土請諸工部論報云
上項河道江浙省已嘗講議修則官無虧糧民可足食
難與其餘土木之工一體停罷由是中書奏命行省左
丞多爾濟巴勒知水利前都水少監任仁發董督常州湖
州嘉興平江與本府不分是何人户實有納苗田一頃
五十畝差夫一名計名四萬有竒每名日支口糧三升
中統鈔一兩賜仁發銀一錠襖子二領始於是年冬十
二月五日次年正月十五日訖功仍令講究久逺不致
淤塞良法
　　　至順後水因閘患復開元堰直河
閘置乖宜旱淫交病府請于行省畧曰太湖周迴八百
餘里吞吐百川之水連接澱山湖長泖俱由六閘而出
每閘止濶二丈總計一十二丈欲洩浩蕩無窮之水豈
無滯乎兼以隨潮啓閉一日之間不過數時去歲天雨
連綿湖泖水漲縁諸港閉塞不能急洩致將田苗一槩
渰沒城郭民居皆成巨浸今歲八月又值淫雨復行盈
溢推原其因葢因石閘啓閉有時水勢不能直達故也
其烏泥涇閘内舊有河身徑直入浦合趁此農隙将舊
河直道從宜開挑以導宿水否則來春雨水田苗必復
被渰小民愈困深係利害未報間司臬按部下議促之
府復請而始報可次年二月開浚凡旬有三浹計庸工
萬一千九百有竒二三年間水勢流通厥患始弭閘吏
多克紳昆以權開陳乞于府從堰如初至元四年水復為
患華亭尹郭額森布哈承議而又克鑿之六年知府楊
巴雅台復決潘家浜閘内舊堰直河迄今農剩爾澤焉
　　　復立都水庸田司浚江河
至正元年中書以江浙行中書左丞相欽察台開府言
浙西水利近年有司失於舉行隄防廢弛溝港湮塞水
失故道民受重困今後莫若都水監官歲委一員分治
仍令各處農事正官帶知圍田署衘責任有歸及監察
御史言宜復立都水庸田使司慎選諳曉水利恪守官
箴之人披按圖志討論舊治於必合開挑之處將原額
租稅除豁合用工本官為支給使專其任責以成效於
是奏立使司復於平江路設置命工部尚書圖嚕行省
平章政事珠爾噶岱南行臺與浙西廉訪司官各一員
選知水利之人相其舊迹必合開挑各處農事正官結
衘知渠堰事聽受使司節制各官既輳嘉興首㑹郡
堂以商論尚書訏謀大興臿斸隆尚厥功平章見役鉅
民疲特畧之論遂不合而罷吳人陸行直者承平章風
指上書言於有司曰辛巳太歲位在東南浙間丁其方
位修營動土厯家忌之有司騰其言以次達於朝尚書
知之怒繫行直而使請中書規駁論罪之以故報曰大
元疆封浩大無垠寰宇茫茫難擬方位由是肇工於是
年之冬十月撩漉吳松江沙泥浚各閘舊河直道與漕
渠張涇及風波南俞北俞鹽鐵官紹盤龍蒲匯六磊石
浦等塘為夫一十九萬八百人用糧四千七百石鈔三千
一百定各有竒次年春二月訖功
　　　周文英三吳水利
蘇湖常秀土田高下不等以十分為率低田七分高田
三分所謂天下之利莫大於水田水田之美無過於浙
右五代末吳越錢王獨居東南專享此利宋范文正公
嘗論于朝曰江南圍田每一圍方數十里中有河渠外
有門閘旱則開閘引江水之利澇則閉閘拒江水之害旱
澇不及為農美利嘗詢訪髙年云曩時兩浙未納土時
蘇州有營田軍四部共七八千人又有撩清夫專為田
事導河築隄以減水患于時歲熟錢五十文糴米一石
自歸宋之後慢於農政不復修舉田圍河港太平墮壞
今江浙之米石不下一貫比之當時其貴十倍民不得
不困國不得不虚矣前都水監於江面置閘節水終非
經久良法且如見置閘三處本意潮來則拒入江之水
潮退則放江水決潮殊不知江水之源築塞水勢細緩
内水外水髙低無幾又閘之相去不逺決放之水既淺
且緩又烏能衝激潮沙而不積於江也施之常年初無
損益設遇澇歲覬其傾洩江湖巨浸則見其不能此所
謂徐行拯溺緩步救焚者也海者百川之所宗水有所
歸則不泛濫善治水者必識其源流可也嘗經行太倉
劉家港及吳松江之左右登高眺逺隨流尋源為今之
計莫若因水勢之所趨順其性而疏導之則易於成功
劉家港南有一港名南石橋港近年天然深濶直通劉
家港西南通横塘以至夏駕浦入吳松江其中間有迂
迴窄狹處若使疏浚深濶則太湖洩水一大路也某今
棄吳松江東南塗漲之地姑置勿論而專意於江之東
北劉家港白茅浦等處追尋水脈開浚入海者蓋劉家
港即古婁江三江之一也水深港濶此三吳東北洩水
之尾閭斯所謂順天之時隨地之宜也惟開浚之法付
之有司例將有田之家差夫動擾猶為未便乞從省府
差委諳通水利官詣沿海各處相視合浚港浦具數計
工擬議申聞或都水監分官前來或選省府能官於浙
間富户内勸率百十家斟酌逺近及功績巨細照依捨
糧賑饑例優以官禄擬定品級令其開浚考其成功如
工役輕省者量行優叙如功績重大者優以一官激勸
勉勵庶幾勞而無怨擾不及衆假如凶年勸令富户捐
糧賑濟不過救一歲一處之災尚優以官推此恩例成
此美績則可弭浙西數郡久逺之災寧不偉歟經治之
後更須都水監差官按行嚴督各州縣每歲修葺使其
經久不廢或委行省官專一提調庶幾敦督事嚴免致
有司樂歲則茍且玩視以為常程設遇澇歳則束手無
措敗事傷農詩所謂迨天之未隂雨徹彼桑土綢繆牖
户者此也水利有成則樂歲相仍國富民安誠非小補
　
　
　
　浙西水利書卷中
欽定四庫全書
　浙西水利書卷下　　　明　姚文灝　撰
　　今書
　　　夏忠靖公治水始末
永樂元年四月上以蘇松水患為憂命户部尚書夏
公原吉特往疏治八月遣都察院僉都御史俞士吉
齎水利集賜公使講究拯治之法公於是上奏臣奉職
不稱重貽宵旰之憂夙夜警惕惟勤咨訪欽承聖諭愧
感交集臣與共事官屬及諳曉水利者叅考輿論得其
梗概葢浙西諸郡蘇松最居下流太湖綿亘數百里受
納杭湖宣歙諸州溪澗之水散注澱山等湖以入三江
頃為浦港湮塞滙流漲溢傷害苖稼拯治之法要在浚
滌吳松江諸浦導其壅滯以入于海按吳松江舊袤二
百五十餘里廣一百五十餘丈西接太湖東通大海前
代屢浚屢塞不能經久自吳江長橋至夏駕浦約百二
十餘里雖云通流多有淺狹之處自夏駕浦抵上海縣
南蹌浦口可百三十餘里潮沙障塞已成平陸欲即開
浚工費浩大且灔沙淤泥浮泛動盪難以施工臣等相
視得嘉定之劉家港即古婁江徑通大海常熟之白茅
港徑入大江皆係大川水流迅急宜浚吳松南北兩岸
安亭等浦引太湖諸水入劉家白茅二港使直注江海
又松江大黄浦乃通吳松要道今下流壅遏難疏傍有
范家浜至南蹌浦口可徑達海宜浚令深濶上接大黄
浦以達湖泖之水此即禹貢三江入海之迹每嵗水涸
之時修築圍岸以禦暴流如此則事功可成於民為便
上從其言命集民丁開浚公每身先勞之布衣徒步晝
夜經營不遑寢食目為之赤或勸公少休公曰吾自安
之雖盛暑不張蓋或持蓋至公曰衆暴體赤日吾忍獨
求凉乎時役兵民數萬曲盡撫恤之道疏壅滯修隄防
浚溝洫水患乃息既而有欲干澤於上者奏以水退淤
肥宜召民佃種以益國用文移抵公所公歎曰民疲極
矣救死且不暇況復役乎即馳奏曰車戽則徒勞民力
耕種則已失時何益于國上悟事遂寢
　　　魏文靖公重修捍海塘記
浙江按察使陳公璇述其同寅僉憲陳公永重修捍海
塘之槩以書來屬予記之葢太海去海鹽城東一里許
而洪濤巨浪晝夜舂撞古有塘岸專以捍禦潮汐其保
障軍民之功不止海鹽一邑而浙西諸郡皆賴之其利
豈淺鮮哉永樂初塘壞有司以聞上遣通政使趙公居
任董蘇松嘉湖數郡軍民修築僅完宣徳中巡撫侍
郎周公忱復俾民于塘裏增土五丈仍令嘉興府差夫
七百人分方守候遇坍即修歲以為常正統九年秋風
潮大作塘復衝決水溢四境傷民禾稼及郡縣倉糧知
府黄懋復請于朝下布按二司相勘於塘裏重築新塘
用銀且四十萬因令所屬有罪人納贖以充費景泰五
年夏四月僉憲公實領其事乃因塘故址外砌大石内
實瓦礫勞來工役曲盡恩意於是人爭效力費省而功
倍塘之廣十有二丈髙一丈八尺真足以障怒濤而捍
居民然予惟賢智之士為民興利除害不患其難成患
其易壞蓋繼之者無其人則已成之功未有不墮廢者
也此憲使公汲汲欲紀僉憲公之績之本意後之為藩
臬為郡縣者嗣其功而時葺之則海隅蒼生豈復墊溺
之憂乎是為記
　　　錢文通公浚松江蒲匯塘記
書云三江既入震澤底定然水至吾松則又分二道而
入海蓋西北窪下則自太湖入澱山湖經吳松江以入
海東北髙仰則受杭禾之水達黄浦以入海髙下既殊
旱淫交病然旱惟東北受病其患小水則西北列郡無
所歸洩其患大吳松江自勝國末湮塞迨今逾百年興
言修浚非無其人然或沮於浮議或怵於鉅費因循歲
月卒莫能舉稍遇淫雨即成一壑國賦虧而民艱食矣
天順二年都憲崔公奉勑巡撫東南首詢水患以松為
尤甚乃舉府判洪侯景德暨二縣尹楊昕李紋治之侯
等相視以為江之故道雖浚必合莫若從新地鑿之力
易為而功不壞起自大盈浦東至吳松江巡司計二萬
二千丈又自新涇西南至蒲匯塘入江計四千丈濶皆
一十四丈深皆二丈而低鄉之潦可洩東北則自曹家
河平地鑿及新塲計三萬餘丈深濶皆與江同又自華
涇塘六磊塘嬰竇湖烏泥涇入浦而髙鄉之旱亦免大
小聫絡無不通貫噫亦勤矣哉用工總三萬五千餘沿
江耆耄相與鼓舞而言曰兹江之湮為吾民病久矣曩
時字人者雖㢘得利害而訖無成功寧知物有通否必
待其人耶是舉也程工而授計口而食民雖勞而不怨
則圗本垂永之計熟愈於此哉溥松人也且職史事故
請書之
　　　何布政宜水利䇿畧
竊惟水利乃民事之最大者有志於養民者必先究心
於此也夫天地以生物為心天之意寧不欲雨暘時若
以成百榖以養萬民然而氣運不齊不能無水旱之災
是以人猶有所憾也食天禄而亮天工者誠能於水利
而盡心焉使旱澇有備百榖用成則人自無憾於天地
矣斯非易所謂裁成天地之道輔相天地之宜中庸
所謂贊天地之化育者哉葢水利興修則不必散府庫
之財而民自受莫大之惠不惟當時之民受惠而後世
之民亦無不受其惠也若水利非民事之大則孔子之
於神禹何獨以盡力溝洫而贊之乎吾每巡行兩浙聞
有知水利者未嘗不從容延訪葢已得其大槩但其
中有宜於此而不宜於彼宜於彼而不宜於此者又在
乎斟酌而行之也一修築圍岸苦於無土若圍外河水
淺狹即將外河車乾取土若外河深濶則將圍内溝洫
車乾取土是皆一舉兩得之術也一凡圍内有徑塍者
遇澇易於車戽是以常年有收其無徑塍者遇澇難
於車戽是以常年無收宜諭令田户凡大圍有田三四
百畝者須築徑塍一條五六百畝者須築徑塍二條七
八百畝以上者皆如數增築可也一圍岸四畔或土脈
虚浮外水滲入晝雖車乾夜復漲溢者宜於岸塍中心
開掘一槽深及外河之底隨䈒河泥填及一半俟其稍
乾用杵築令堅實又復䈒泥築滿則水無自而入矣又
有圍岸因鰍鱓窟穴或樹根朽爛遂成漏洞者亦依前
法築之若田中有泉水為害者可用磚灰圍砌泉口如
井欄樣則泉不能漫散矣又法将泉口掘作深坎用大
缸覆之却以江土圍築缸上而泉亦不能出矣一髙田
去河遼逺無水可車者須於田内計畝開塘如田一畝
開塘一分有田二畝開塘二分其三畝四畝以上各宜
依數開之庶可防旱或有愚民吝惜不肯将田開塘者
可以善言諭之曰爾有田二畝若将二分開塘則彼一
畝八分更不憂旱年年有收是所費者小而所利者大
若惜此二分之田不以開塘則彼二畝旱即無收是所
惜者小而所害者大古人寧捐膏腴之産而廣溝洫之
制者為此故也以此善言諭之彼豈不樂從乎一開浚
溝渠修築圍岸所以為民也或有頑民惰農餙為巧詞
告稱頻年水旱田禾無收米價方貴民食缺乏民困未
蘇不能用工乞待年榖頗登米價頗賤民食頗足民困
頗蘇之時為之者可以善言諭之曰正為頻年水旱是
以開浚修築以防旱澇使田禾由此而得收米價由此
而得賤民食由此而得足民困由此而得蘇況古人有
言不一勞者不久逸不暫費者不永寧今若又不興
修水利則田禾何由而收米價何由而賤民食何由而
足民困何由而蘇譬如有一貧民無他產業止是與人
傭工求取錢米度日偶然一日不能傭工不曾求得錢
米已是饑餓一日若明日忍饑急去傭工則明日便有
錢米便可得食若因今日饑餓不去勉彊傭工則明日
又是忍饑終無錢米可用饑過數日必死以此善言諭
之彼豈不樂從乎
　　　葉給事廷縉請賑饑治水奏
臣竊惟直隷之蘇松常浙江之杭嘉湖約其土地雖無
一省之多計其賦稅實當天下之半況他郡所輸猶多
雜賦六郡所出純為粳□郊廟之粢盛在此内府之珍
膳在此百僚之俸給六軍之糧餉亦在此至於京師士
庶以億萬計亦皆待飽於給餉之餘是六郡之賦稅誠
國家之基本生民之命脈不可一日而不經理也若水
道不通為六郡農田之害所係亦重矣司國計而任民
牧者豈可不加之意乎蓋天目諸山之水瀦為太湖而
六郡環乎其外太湖之水又由江河以入於海聞昔人
於溧陽則為堰壩以遏其衝於常州則穿港瀆以分其
勢於蘇松則開江河以導其流惟是入海之處潮汐往
來易於湮塞故前代或置開江之卒或設撩淺之夫以
時浚治僅免水患歴歲既久其法廢弛遂致諸湖巨浸
壅遏於中江河故道淤漲於外土民利其膏腴或堰而
為田或築而為圃上源之來者不衰而下流之去者日
滯是以川澤浸淫經冬不涸圍田沮洳終歲不乾加以
夏秋淫雨浹旬山水横發渰沒田疇漂淪廬舍固其所
也方𢎞治四年一澇如人初病猶之可也迨五年復澇
如病再發已難支持幸而六年頗收稍得蘇昔而今歲
大水視昔尤甚六郡人民困苦流離不可勝言如病發
於羸憊之餘若不多方救藥則災害何自而弭財賦何
自而出民何以為民國何以為國乎即今撫按等官相
繼論奏伏望聖明以天地為心以民命為急思糧儲為
國家之大用水患為東南之大患於廷臣之中選差有
才力通曉水利者一二員授以節鉞重其委任即日前
去㑹同撫按官講求民瘼設法賑恤軍需之可停者停
之逋負之可蠲者蠲之俟民心稍定民困稍蘇然後指
定地方分投相視詢訪故老尋求遺迹何地為山水入
湖之衝何港為太湖入海之道自源徂流一一按究然
後相與度其經費量其事期大加浚治務使下流得以
宣洩而上源不致泛溢可也然當此饑歉之際欲興大
役若非任事者處之得其道則民力不堪不能不重困
也臣生長其地目擊其患又叨居言職不敢𨼆默用是
敷布心腹陳其利害如此至若水道之曲折工費之多
寡事期之久近則不敢以遙度也伏惟陛下俯垂睿覽
即賜施行幸甚幸甚
　　　錢修撰與謙上海縣捍患隄記
吳故多水患而近時尤數且甚命吏居民荐罹沓戹相
顧錯愕罔測厥儗加之撫者資及按者期至俟陟計滿
莫懷永圖是以溝壑填枕而上不惜下亦知其無所於
倚而甘心焉良可悼也惟我皇上宵旰兢惕畏災憫農
暨一二同德胥戚之臣軫念及此而撫臣是擇爰得新
昌何公世光以右副都御史來廣儲博貸戒防飭浚如
恐不及於是吾民始有生意而爭來言利弊矣時則有
若鄞進士董君啟之出尹上海承公之意進父老諏厥
便得策獻之其言曰邑分東西鄉髙下逈絶東抵海障
類髙亢患旱利于浚西跨五湖鍾震澤下流類卑窪患
澇利于防故嘗有浚防之令矣役弗鈞而力偷規弗定
而文觀患自若也兹浚則擇其人嚴其戒而已而防為
艱請以民之義孚力贍者督其役且以履畝計防程其
工而分督之地濶而防遠者多為之畛以析之以拒漫
延使食其地者各效其力而無勞于官役于官者官食
之而食之所出處之以權於廩藏無損也又曰農罔穫
冬愈隙矣毋俟春溢弗及也且因而食之有助歛不給
之義焉何公聞而賢之詳授以區畫之方埤闕之計勸
懲之典而聽其行且令曰凡吏吳者式是規浙臬僉事
雷公元芳以其職與聞乎是亦偉而許之君於是奉令
惟謹躬率其僚馮丞以下相利庀材如其䇿築之應期
而成延袤凡百餘里凡其崇視凶歲漫迹加尺者三葢
丈有二尺也凡其廣加崇尺者三而其閷三分去一葢
防制也其側植楊插茭以䕶之凡其障而築之也析竹
織蘆而匝之以幹凡其材悉出於官凡奪田益隄而妨
于藝者官計其地而鈞其賦于其疆之人而東之浚者
不與焉既而有以患聞者上乃命工部侍郎徐公原一
率厥屬主事祝君惟貞大舉浚防而何公以下至於
董者皆與之君子謂是役也先國之謀而上合焉預民
之患而下樂焉創于一邑而四國則焉成于羣議而若
出一人焉惟患之捍而饑則賑焉不可泯也乃碑于其
地曰撫都御史何公以上海董君隄于是是為𢎞治甲
寅十二月朔日也
　　　徐尚書治水奏
臣等竊惟東南地勢低下水患自古有之永樂初元水
復漲溢太宗文皇帝命户部尚書夏原吉大加疏治方
得止息逮今九十餘年各處港浦仍復湮塞為患滋甚
仰惟皇上軫念地方命臣等㑹同修浚葢將拯墊溺之
民於袵席之上化魚鼈之區為稻粱之域臣等敢不罄
竭駑鈍以圗仰副聖意用是夙夜不遑寧處相度施工
竊見嘉湖常鎮水之上流蘇松水之下流上流不浚無
以開其源下流不浚無以導其歸於是督同委官人等
將蘇州府吳江長橋一帶茭蘆之地疏浚深濶導引太
湖之水散入澱山陽城昆承等湖又開吳松江幷大石
趙屯等浦洩澱山湖水由吳松江以達於海開白茅港
并白魚洪鮎魚口等處洩昆承湖水以注于江又開七
浦鹽鐵等塘洩陽城湖水以達於海下流疏通不復壅
塞開湖州之漊涇洩天目諸山之水自西南入于太湖
開常州之百瀆洩荆溪之水自西北入于太湖又開各
斗門以洩運河之水由江陰以入江上流疏通不復湮
滯自𢎞治七年十一月十七日興工至八年二月十五
日工畢幸而一向天氣晴和人無疫癘凡百衆庶爭先
效勞即今水患消弭人無墊溺之憂田有豐稔之望列
郡士民莫不慶抃是非臣等之能皆皇上盛德大福廣
被東南之所致也今將修浚過港瀆畫圖貼說謹具奏
聞
　　　楊主事君謙治水紀績碑文
上臨御之七年為𢎞治甲寅乃眷南顧以兹吳浙之間
數被水患黎民阻饑思大拯救之爰采廷議特命工部
左侍郎徐公㑹同巡撫都御史何公經畧其事浚築惟
便而以其屬員外郎祝君惟貞從行贊畫公深惟大江
之南自鎮徂杭膏腴千里而震澤瀦聚其間西納東吐
本利非害自壅遏不導故胸腹受病肆為災沴然水有
上下治亦宜鈞乃率司府僚吏周巡列郡討源求委盡
得其利害曲折公乃與巡撫公度地計工當用人二十
萬乃足事因創差夫之法一甲三人而以其餘為資給
又别給米人一石先食後役措畫孔艱凡在守令無不
相率視效罔敢逸怠以是年十一月經始嚴神享肅官
箴而後即工惟蘇之松陵為震澤喉襟而吳松七浦白
茅則奔海之大道利博而治最急者也乃令張通判旻
先以萬六千人之長橋疏其竇八十有五又於其外薙
荻去澱凡千畝決為通波隨流北折而東又以萬五千
人開七浦四十里及鹽鐵尤涇各十餘里又以人八萬
開白茅六十里其上曰鮎魚口者湖流之出是凡四渠
為新開河為龍潭洪為白魚洪為落星港盡皆疏之
悉徹海焉自昔以吳松灧沙浮盪不可治公按而視之
曰此正三江要道水下最捷何可已也其地隸松乃以
郝通判希賢率人四萬五千開其下流凡七十里以
復江之舊常州之境惟是宜興百瀆及江陰入江諸港
歲久湮塞乃以姚通判文灝開瀆五十放之太湖又開
港三導運河入江用人亦五萬而吾蘇守史侯公鑒獨
以勤勩為諸郡先而松守陳遜之常守華廷佐咸殫心
力以相其事公又以諸漊不通則苕霅之水不得入于
太湖通而不為之隄則水乘風泛溢為其傍災其地浙
也則以周大叅公瑞發人二萬開漊七十有二作石隄
七十里以利湖州又浚西湖利杭又作石隄三十里利
嘉興葢上源下流鈞修並治水以大通而員外郎祗敬
公命日無寧居與雷僉憲元芳往來提調兼督防田之
事責成尤篤浚治之外岸益高厚大凡是役以丞簿稽
工以義民部夫所至頓次舍置井竈時止作薪芻並給
醫藥有備民用是不困而皇上聖德格天一霽經時人
以和適無沾塗櫛冒之苦役不百日而成六郡人士莫
不胥慶以為上恩洪大思粒食兹土遂以公來建是丕
績恵延無窮歴觀前代致力於斯者非不甚衆然言浮
於實或以近效自畫迄無逺謨惟國朝永樂中一治垂
利葢八十載然考之郡記其時授地調役亦未有若今
日之大者則稔歲之臻有不加於前乎哉惟公忠貞博
大御之以整暇是以動用大衆終始晏然所謂社稷大
臣臨事決議愈大而愈靖者公其有焉工之畢當作之
明年二月雖成未驗既而大雨兼旬水驟長驟縮流若
箭駛雨與昔同而利病懸異然後人之信且喜滋甚卓
哉巍乎垂宇宙誇古今斯實一代之偉烈不可尚已
　　　舉人秦慶請設淘河夫奏
臣惟國家財賦多出於東南而東南財賦盡出於水利
方今時務莫要於此不可以為緩而忽之也近年以來
列郡數被水災民不聊生推原其故皆由於太湖之溢
而太湖之所以溢則由於三江衆浦之失其道耳𢎞治
七年巡撫都御史何鑑具以上聞既而給事中葉紳巡
按御史劉廷瓚相繼論列伏蒙皇上軫念地方特命工
部侍郎徐貫來總水事凡通湖達海隘口支川無不疏
治自七年冬至八年春不數月而成功一時水患十去
八九列郡人民仰荷皇上再造之恩如天地之難名也
然臣以為疏導之利雖已𢎞於一時而經制之宜猶未
及於永久惟昔之善治水者每於平成之後必立宣防
之法如近代撩淺開江等卒亦皆制置有定浚治有常
是以當時利興而害去國富而民安臣以為今當畧倣
前制思患預防乞勑該部轉行巡撫及水利官督率府
縣治農官徧詣三江各浦地方相視要害講求便宜用
其土著之民專習搜淘之事免其别差著為定令仍須
往來勸督驗其功程以行賞罰務使水道不復壅遏而
旱澇不能為災可也經久之宜莫善於此伏望皇上矜
其愚而垂仁采納焉臣不勝激切願望之至
　　　松學生金藻三江水學
禹貢曰三江既入震澤底定又曰九川滌源九澤既陂
今東江已塞而松江復微是川源無滌也太湖泛濫隄
防不修是澤無陂障也惟其無陂所以靡定惟其無滌
所以靡入東風則西決西風則東潰一雨連旬數月如
海此頻年水患所以不可救治者良由備之不預慮之
不周託之不重而任之不久也孔子稱禹盡力乎溝洫
孟子稱禹以四海為壑愚以為禹貢之法孔孟之言
萬世所當順守而不可忽者也治水君子順此而行之
則有無窮之利忽此而不行則有無窮之害順之之道
有六曰探本源也順形勢也正綱領也循次序也鈞財
力也勤省視也所以行之之要在任得其人而已矣任
得人而六事不舉者未之有也六事舉矣水不為利而
為害者亦未之有也所謂任得人者治水救民莫大之
事況國家財賦多出東南伏聞堯舜治水必委之於神
禹而輔之以伯益故能地平天成萬世永賴洪惟我太
祖高皇帝設立府縣司牧區圖糧里所以重農事也太
宗文皇帝專任户部尚書夏公總督江南水利數十年
來民䝉其澤但當時任之不久而繼之無人所以其功
不全其利不逺今之治水總之以僉憲而已凡百舉動
不得自為事功難成愚以為若欲水患消除必遵祖宗
之法專任大臣而輔之以所屬責成守令而催辦於糧
里不宜泛遣他官而墮失厚利添設耆塘而擾害良民
也是故有敬德有實學有髙識有逺慮有仁慈有剛果
不恃一已之聰明而採納天下之公論不恤一已之勞
逸而體悉萬夫之凍餒斯可以膺大任而成大功也所
謂勤省視者伏聞神禹治水十三年居外三過其門而
不入後世君子乃欲不出郊原而求其刑賞當水利修
自生民以來未有能濟者也是故有亷能不省視與無
㢘能同省視不賞罰與不省視同賞罰不繼續與不賞
罰同省視之時與民約信某日到某鄉某月到某縣三
月一周一年三徧非大寒暑不休息非大風雨不更期
大約省視一年二年圍岸可成三年四年溝洫可深五
年六年浦瀆可通七年八年三江可入至於九年閘竇
可完石隄可備一圖水利省視在里長一區水利省視
在糧長治農縣丞則省視一縣治農通判則省視一府
而守令則兼之也提七郡之綱而以水功分數為殿最
者大臣也叅贊乎上綱紀乎下者大臣之佐也若夫相
與調劑以成其事者巡撫也相與糾舉以正其法者巡
按也如此而水利不興菽粟不如水火者吾未之信也
顧君子省視何如耳所謂鈞財力者財不鈞則無食無
食則多怨力不鈞則無功無功則徒費愚謂圍岸溝洫
田户存者不須起倩隨其田旁而責其户以自修之一
尺一步皆有歸著今之修圍者不令自為須要起倩彊
者不服役弱者不得休其弊甚多不可附說往年開河
每里起夫二三十里傷於太多在家人户又無所助雖
或有之亦是弱者官府給糧不過數斗倉廩有限其能
再乎愚謂總是民財何須勞擾為今之計莫若每甲朋
出長夫一名三時治水一冬休養其餘九户分為九等
每月一户貼錢三百六十文十夫一舟往來宿食百夫
十舟千夫百舟自正月發運已畢水工方興至十月開
倉納糧水工又止千夫修一處萬夫修十處各自立功
以慿賞罰惟是石隄閘竇或憂浩廢欲乞朝廷暫將七
郡魚課船課竹木雜課量停起解留充水用待至功成
之後悉依原議庶幾不以積習害機宜不以近利墮永
制而萬年之功成矣所謂循次序者事有緩急功有難
易知所先後水利修矣昔人以開江置閘圍岸為東南
第一義又以河道田圍二事可兼修而不可偏廢此皆
確論但惜其失先後之序故後人祖之者率多以開江
為急而圍岸溝洫漫不之省是以用力多而成功少積
習久而曲論生愚以為江固當開閘固當置圍岸溝洫
則在開江置閘之先而圍岸又當先於溝洫也修圍之
法水漲則專增其裏土不狼籍水涸則兼築其外岸方
堅固圍大者其中須畫界岸但今低鄉圍岸蕩無根基
須得樁笆方可修築若乃震澤諸湖須用石隄如髙郵
三湖可也髙郵三湖資其行舟以運糧震澤諸湖資其
灌田以出糧皆宜專任大臣經理其事而不惜所費況
江南運河亦資震澤諸湖之利豈可獨留心於彼而不
加意於此乎開溝無他法惟在深廣而已開河之法疾
流搔乘緩流撈剪汚泥盤弔平陸開挑開江之法與開
河同但各處包帶積荒田土與夫沙塗水蕩却用長夫
開以溝洫畫以疆界墾闢成田召人耕種抵足原租餘
充閘費待至開江之時遇有所損之處即以此償之如
此則上不煩官下不損民中不害事而横議息矣老農
云種田先做岸種地先做溝此二句切中今時之病葢
髙鄉不收無溝故也低鄉不收無岸故也至若池塘又
髙鄉急務大約有田一頃開塘十畝可以蓄水而防旱
矣所謂探本源者天下之事有利有害莫不皆有本源
也利於民者則當厚其本深其源害於民者則當拔其
本塞其源況水之利害財貨之盈縮生民之休戚國家
之安危係焉尤當深探其本而窮究其源者也竊見𢎞
治五年江南久雨湖泖相連風濤洶湧民居漂蕩迨及
六年乖氣流行疫癘大作至於七年宿水連春夏雨過
時菜麥禾苗極目沈淪饑民逃竄絶野蕭條凡此災害
雖曰氣運之常亦人事不修之故今欲救其已然之災
不若因之以救未然之災除一二年之害不若因之以
除千百年之害救已然一二年之災倉廩府庫是也救
未然千百年之災江湖田野是也江湖浚治然後田野
開闢田野開闢然後百榖豐登倉廪盈溢盜賊可息獄
訟可簡教化可興禮樂可作尚何災害之足憂哉荀卿
曰田野者財之本也倉廩者財之末也事業者貨之源
也府庫者貨之流也孟子曰無政事則財用不足程子
曰五事内也謹而明之六府外也時而治之朱子曰順
五行修五事財之本也治水君子明而至於肅乂哲謀
聖則修矣治而至於時雨時暘時燠時寒時風則順
矣五事修矣五行順矣於是相克而生百榖生榖而成
六府六府而資三事而成九功九功叙九叙歌此禮樂
所由興也是故修隄防以救澇土克水也修江湖以救
旱水克火也修爐治以為耜火克金也修斧斤以為耒
金克木也修耘耨以生榖木克土也夫五行之序不同
而所同者水為先也是天下萬物無有先於水者也先
於水者兩儀也兩儀之所先太極也譬則太極祖也兩
儀父母也五行五子也水長子也欲幹父母之蠱固在
乎子而長子尤其所重也夫五行以水為先猶五事以
貌為先治水君子恭敬以修其貌咨訪以修其言巡省
以修其視採擇以修其聽備慮以修其思以合五行以
叙九功以慰萬民之所望以副聖天子之所託庶幾端
本澄源而君子所當留心者歟
　　　三江水學或問上
或問三江既入震澤底定此禹貢揚州治水之法予既
掲之以為一篇之綱領者當矣而又引九川滌源九澤
既陂何也曰三江流水也滌源流水之所以入也震澤
止水也既陂止水之所以定也使禹貢無此二句總結於
後將謂三江既入震澤自然底定矣自漢以來治經者
多忽此惟蔡氏得紫陽夫子之傳故其言曰九州之
川浚滌泉源而無壅遏九州之澤已有陂障而無決潰
治水君子篤信而深思之則諸澤陂障自有不可得而
已者曰三時治水一冬休養與論語使民以時孟子不
違農時不同何也曰斷不可泥至冬乃役之說以陷於
死亡也盖至冬乃役如上入執宫功之類非若水利
乃野外工役不可以冬月為之也詩云蟋蟀在堂役車
其休又曰塞向墐户入此室處又曰三之日于耜四之
日舉趾書於仲春曰平秩東作於仲冬曰厥民隩葢三
時勤苦一時休養今古之通誼也曰近日開河亦是冬
月如何亦成曰幸得一冬晴暖所以不見甚傷然終不
可為法葢嘉定人夫亦多死者曰開河必動大衆如何
保得不死曰程子開河他人管者多死程子管者不死
一人只是處置得宜耳曰役夫衆多如之何可以全其
生也曰冬月不役是求生之一路也老弱不用是求生
之一路也衣食温飽是求生之一路也痛革暴虐是求
生之一路也有疾即與之藥而發回是求生之一路也
船舍近便足蔽風雨是求生之一路也如此求生而猶
不免於死是誠當死者也然亦不可不為之祭埋而厚
恤其家也曰常年治水不亦勞乎曰春秋常事不書凡
用民力無不書者所以重民力也合義不合義必書得
時不得時必書惟修泮宫不書立閟宫不書修阡陌不
書浚溝洫不書二百四十二年無一筆豈皆不用民力
於疆畎哉誠以四事如飲食然不可一日而闕者也聖
人之教萬世至矣曰春秋有浚洙之文何也曰洙魯北
水名莊公畏齊來伐故浚以防之非為農民興水利也
　　　三江水學或問下
明日客復來曰九川滌源九澤既陂言九州之川澤也
子之引之却是專言揚州可乎野人曰既言九州則揚
州在其中矣客曰不用耆塘可也又用糧里可乎野人
曰糧里舊所置也耆塘今所增也不足而增可也既足
而增可乎所謂十羊九牧者也客曰上得其人則雖用
耆塘亦不害野人曰與其上得人而下不得人孰與其
上下皆得人乎客曰府縣下鄉省視得無擾民如栁子
之論乎野人曰先之勞之聖人之言也勸課農桑守令
之責也星言夙駕說于桑田公侯之事也循行國邑周
視原野司空之職也何有聽民自為而坐食者乎栁子
之論為擾民者發之過也客曰隨其田旁自修溝岸不
若計其田畝鈞其工程為善葢田有長倚涇者有横出
涇者有不出涇者用子之法則長倚涇者用工太多横
出涇者用工太少不出涇者無工可為豈得為鈞乎野
人曰舊時鄙見亦如此然鈞則鈞矣終是甲治乙田丁
修丙岸非惟不肯盡心抑且無慿賞罰思之十年始遇
有識乃上海陸宗愷却與華亭曹憲副定菴之意正同
葢不出涇之田澇則不得洩旱則不得溉糞則難於入
歛則難於出凡有此田者多是貧難下户當優恤者也
若其横出涇者與長倚涇者旱則易於溉澇則易於洩
糞則便於入歛則便於出有此田者多是殷實有力者
也故定為此法允愜輿情使貧乏者既得以安生而有
力者又無計以偷閑堅固浚滌者既得以䝉賞而淤淺
疎脆者又無計以逃罪愚所謂一尺一步皆有歸著一
賞一罰皆得其當者誠非臆度之言也客曰低鄉無土
如何修岸野人曰此則須用載土撈泥且如商賈從長
沙販米經年累月涉歴風濤只是欲得米故不辭艱苦
今在平河載土近處撈泥得一船即是一船之米得萬
船即是萬船之米但寄之於田歲歲取之無窮也人患
不載不撈耳客曰天下本無事庸人自擾之野人曰四
年渰沒萬姓漂流尚謂之無事乎且愚見不過遵祖宗
之法守聖賢之規修隄防浚溝洫滌川原而已何擾之
有客曰探本源只當云探水之本源如何說得到五事
上野人曰三江之水原自太湖太湖之水原自諸山諸
山之水原自天雨天雨原自地氣地氣原自人心人心
善則五事修五事修則五行順五行順則五氣和五氣
和則五休徵應反此則五咎徵應矣故曰天未始不為
人人未始不為天也
　浙西水利書卷下
