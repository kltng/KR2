#+TITLE: 欽定河源紀略-清-紀昀
#+DATE: 2016-06-11 12:22:11
#+SOURCE: github.com/kanripo/KR2k0072 master bb4e0d98                
　　　乾隆四十七年七月十四日内閣奉
　上諭今年春間豫省青龍崗漫口合龍未就遣大學士
　　阿桂之子乾清門侍衛阿彌達前往青海務窮河源
　　告祭
　河神事竣復命並據按定南針繪圖具説呈覽據奏星
　　宿海西南有一河名阿勒坦郭勒䝉古語阿勒坦即
　　黄金郭勒即河也此河實係黄河上源其水色黄迴
　　旋三百餘里穿入星宿海自此合流至貴徳堡水色
　　全黄始名黄河又阿勒坦郭勒之西有巨石高數丈
　　名阿勒坦噶達素齊老蒙古語噶達素北極星也齊
　　老石也其崖壁黄赤色壁上為天池池中流泉噴涌
　　釃為百道皆作金色入阿勒坦郭勒則真黄河之上
　　源也其所奏河源頗為明晰從前康熈四十三年
皇祖命侍衛拉錫等往窮河源其時伊等但窮至星宿海
　　即指為河源自彼回程復奏而未窮至阿勒坦郭勒
　　之黄水尤未窮至阿勒坦噶達素齊老之真源是以
皇祖所降諭㫖并
幾暇格物編星宿海一條亦但就拉錫等所奏以鄂敦他
　　臘為河源也今既考詢明確較前更加詳晰因賦河
　　源詩一篇敘述原委又因漢書河出昆侖之語考之
　　於今昆侖當在回部中回部諸水皆東注蒲昌海即
　　鹽澤也鹽澤之水入地伏流至青海始出而大河之
　　水獨黄非昆侖之水伏地至此出而挾星宿海諸水
　　為河瀆而何濟水三伏三見此亦一證因於河源詩
　　後復加按語為之决疑傳正嗣檢閲宋史河渠志有
　　云河繞昆侖之南折而東復繞昆侖之北諸語夫昆
　　侖大山也河安能繞其南又繞其北此不待辯而知
　　其誣且昆侖在回部離此萬里誰能移此為青海之
　　河源既又細閲康熈年間拉錫所具圖於貴徳之西
　　有三支河名昆都倫乃悟昆都倫者䝉古語謂横也
　　横即支河之謂此元時舊名謂有三横河入於河葢
　　䝉古以横為昆都倫即回部所謂昆侖山者亦係横
　嶺而修書者不解其故遂牽青海之昆都倫河為回
　部之昆侖山耳既解其疑不可不詳誌因復著讀宋
　史河渠志一篇兹更檢元史地理志有河源附錄一
　卷内稱漢使張騫道西域見二水交流發葱嶺滙鹽
　澤伏流千里至積石而再出其所言與朕蒲昌海即
　鹽澤之水入地伏流意頗合可見古人考證已有先
　得我心者按史記大宛傳云于闐之西水皆西流注
　西海其東水東流注鹽澤潛行地下其南則河源出
　焉河注中國漢書西域傳于闐國條下所引亦同而
　説未詳盡張騫既至蒲昌海則或越過星宿海直至
　回部地方或回至星宿海而未尋至阿勒坦郭勒等
　處當日還奏必有奏牘或繪圖陳獻而司馬遷班固
　紀載弗為備詳始末僅以數語了事致後人無從考
　証此作史者之畧也然則武帝紀所云昆侖為河源
　本不悮特未詳伏流而出青海之阿勒坦噶達素而
　經星宿海為河源耳至元世祖時遣使窮河源亦但
　言至青海之星宿海見有泉百餘泓便指謂河源而
　不言其上有阿勒坦噶逹素之黄水又上有蒲昌海
　之伏流則仍屬得半而止朕從前為熱河考即言河
　源自葱嶺以東之和闐葉爾𦍑諸水瀦為蒲昌海即
　鹽澤蒙古語謂之羅布淖爾伏流地中復出為星宿
　海云云今覆閱史記漢書所記河源為之究極原委
　則張騫所窮正與今所考訂相合又豈可沒其探本
　討源之實乎所有兩漢迄今自正史以及各家河源
　辨証諸書允宜通行校閲訂是正訛編輯河源紀畧
　一書著四庫舘總裁督同總纂等悉心纂辦將御製
　河源詩文冠於卷端凡蒙古地名人名譯對漢音者
　均照改定正史詳晰校正無訛頒布刋刻並録入四
　庫全書以昭傳信特諭欽此
御製河源詩
惟嶽曰有五惟瀆曰有四四瀆河居一宏功賛
天地金隄䕶九曲邇年每有事(戊戌年儀封十六堡决/口庚子年睢寧之郭家)
(渡考城之張家油房掣溜均在南岸昨/辛丑秋儀封青龍岡漫口則在北岸)瓠子計己竭
靈源致䖍祭因遣侍衛往(豫省青龍岡漫工因屢次合/龍未就於本年二月内命大)
(學士阿桂之子乾清門侍衛阿彌逹前往務窮河源告奏/祭  河神事竣復命並據按定南針繪圖具說呈覽所)
(星宿海情形有舊圖未備之處星宿海蒙古語鄂敦淖/爾鄂敦即星宿淖爾即海也星宿海有泉千百涌出俱)
(緑水惟西南一河名阿勒坦郭勒蒙古語阿勒坦即黄/金郭勒即河也此河實係黄河上源其水色黄從東南)
(流更折而西北回旋三百餘里穿入星宿海因㑹諸緑/水黄色㣲淡自此合流東下屈曲千七百餘里至貴徳)
(堡抉沙激浪水色全黄始名黄河向以星宿海諸泉為/河源雖未窮至阿勒坦郭勒之上源而河由星宿海以)
(行謂之源亦不/致大相逕庭云)窮源命必至歸來新圖呈舊圖稱未備
舊云星宿海便即河源是(叶/)蒙古語鄂敦鄂敦星宿謂
此固非差訛然河其南寄因更向西行溯洄川益䆳色
赤作黄金别流無敢厠詢以蒙古名曰阿(勒字兩字作/一  讀後仿)
(此/)坦郭勒(叶/)阿(勒/)坦謂黄金郭勒則河義更西得巨石
詢蒙古名字阿(勒/)坦噶逹素北極星名意(阿勒坦郭/勒之西有)
(巨石高數丈亭亭獨立名阿勒坦噶逹素齊老阿勒坦/噶逹素蒙古語北極星也齊老石也惟此一石峰其崖)
(壁乃土作黄赤色更無草木壁上為天池池中流泉噴/湧釃為百道皆作金色入阿勒坦郭勒實黄河真源也)
司水見道經不約今古契再上則赤壁壁端天池積(叶/)
釃泉作金色真源信無二山土胥金色更無林木翳東
南流折北屈注三百里(叶/)穿星宿海東色微淡以易東
至貴徳堡遂作純黄色(叶/)向稱星宿源亦未大差致
集林云有人(未書/其名)見婦浣紗異張騫支機石更述荆楚
記或到星宿海傅㑹傳竒偽統
天一所生軒圖㫖早示考訂誌其詳惟籲
安瀾賜
　按班固漢書張騫傳天子使窮河源其山多玉石采
　來天子按古圖書名河所出山曰昆侖云而固賛又
　謂騫使大夏之後窮河源惡覩所謂昆侖者乎故言
　九州山川尚書近之於是鄧展遂謂河源出於積石
　是皆拘墟未見顔色之言葢千古以上中國以外記
　載己舛言語不通而欲定其確實何異北轅適越考
　元史始有星宿海之名而以為河源元蒙古也鄂敦
　即星宿彼時訛譯為火敦則漢人不通蒙古語耳此
　為近之今則更溯以上遂得真源然昆侖之語亦不
　為無因葢昆侖在今回部中回部諸水皆東注蒲昌
　海即鹽澤也鹽澤之水皆入地伏流至青海始出則
　星宿海諸水皆是也而大河之源獨黄色為靈異更
　在星宿海之上非昆侖之水伏地至此以出而挾星
　宿海諸水為河瀆而何濟水三伏三見此亦一證矣
　獨漢書所云采玉則因昆侖出玉未免牽就詢之阿
　彌逹則稱河源皆土山無石無石安能有玉夫非精
　通蒙古語及漢書更問之親履其地之人率欲定此
　事體大而地逺理博之事不亦甚難乎於甚難而得
　决疑傳正亦一大快也
御製河源簡明語
予既為河源詩並按語既讀宋史河渠志有文命輯河
源紀畧有諭兹以體大物博考今證古不無費辭雖彼
此細勘事則明恐毫釐稍差義乃紊兹為簡明之語庶因
提要而便覽葢河源究以張騫所探蒲昌海鹽澤及漢
武所定昆侖為是雖山海水經注皆畧具其説山海經劉
歆稱伯益所著本無所據水經注則桑欽酈道元皆張騫
後人實祖其説而廣之以致于煩文且昆侖在回部原
出玉也獨未明揭伏流至青海于阿勒坦噶達素之天
池而出耳厯唐宋以至元乃有鄂敦淖爾為河源之語
鄂敦為蒙古語漢語即星宿海也彼時雖未考至天池
而中國之河源實由此頗見梗概矣溯伏流以至蒲昌海鹽澤
非河源而何星宿海亦鹽澤之伏流至青海而出為清水黄
河挾之以流始為微淡後為純黄是二水本一源至中
國出地為二色而終歸于一若夫曲折纖細則見近所
為詩文及紀畧之書獨叙其簡明崖畧如此
河源紀畧凢例
　一從來叙述河源率多失實葢由於未經其地故附
　　㑹𫝊聞今恭逢
神武耆定而聞見乃真又仰荷
聖訓昭垂而異同乃决實為千古未有之盛謹㳟錄
御製詩文為全書綱領併恭録此次欽奉
諭㫖弁冕簡端以誌縁起且以見是非折𠂻纂録諸(臣/)
　　悉禀
睿裁
　一水道委曲非繪畫不明但輟耕録所載舊圖疎舛
　　殊甚今擬按
欽定西域圖志先列地圖一切開方分度務與測驗相
　　符然後以河流所逕依道里方向繪入以揭全書
　　之眉目其今地名擬用硃書古地名擬用墨書刻
　　本内古地名加用圓圈以示分别庶使舊説之得
　　失開卷釐然
　一水道曼衍縱横雖頗紛雜該以分合伏見四例足
　　括大凢既繪圖以盡其詳更當立表以提其要今
　　擬以河之分合伏見列為第一格以來㑹之水為
　　第二格其隔一隔二隔三隔四來㑹者以次分格
　　使旁行斜上綱目相牽檢圖檢書尤易明其端緒
　一河之源流今所勘騐悉有確據與訛𫝊影射者迥
　　殊必須叙述詳明始足祛疑𫝊信今擬立質實一
　　門兼仿桑經酈注之例以河所流逕標其地名方
　　隅為綱而詳列其道里形勢為目務使曲折咸備
　　使讀者有若目經
　一古來考訂河源舛謬者十之七八其確有典據者
　　亦偶逢十之二三未可槩為屛棄今擬立證古一
　　門凢史漢以下迄於萬斯同胡渭諸書苟有一說
　　可采者悉仿張鳯桂勝桂故之例標列原文而以
　　今所實驗加案互證於下其某地即今某地亦一
　　一申明
　一羣言淆亂最易熒聽儒者株守舊聞尤多拘執必
　　須詳為駁正始真妄分明今擬立辯訛一門凢舊
　　説紕繆者亦標列原文逐條各加案語紏正其失
　　庶諸家纂述可一一知其虚誣
　一
聖朝削平西域崑崙月􁢹悉𨽻版圖為開闢以來所未
　　睹凢大河流逕之地或撻伐所經由或部族所聚
　　處或沿波列戍或夾岸開屯均足為考鏡地理之
　　資今擬立紀事一門以著實有其地得以詳核之
　　由其前代軼事確有可據者亦附見焉
　一酈道元注水經並博引遺文旁徴古蹟既資叅考
　　亦廣見聞今擬立雜録一門凢諸書所載西域山
　　川物產古蹟遺蹤在河流所經之地者悉分條臚
　　載以備旁稽其傳訛傅㑹之詞亦附加訂正
　一劉知㡬作史通深明斷限此書既以河源為名則
　　圖表及以上五門應均以在西域者為斷至流入
　　秦隴以後厯代遷徙之蹟自有治河各書詳晰記
　　載無待贅陳
　一譯語𫝊訛最為舛互河源所逕多有介在藩部聲
　　音文字尤錯雜難稽今所用地名一以
欽定西域同文志為凖或三合四合之字亦一一遵録
　　不用古來假借失真之音其志中所譯名義係何
　　語即一一註於句下併可訂古籍音譯之訛
欽定四庫全書　　　　　史部十一
　河源紀畧目録　　　　　地理類四(河渠之屬/)
　　卷首
上諭
御製詩文
　　　凡例
　　卷一
　　　圖説一
　　卷二
　　　圖説二
　　卷三
　　　圖説附
　　卷四
　　　列表一
　　卷五
　　　列表二
　　卷六
　　　列表三
　　卷七
　　　列表四
　　卷八
　　　列表五
　　卷九
　　　質實一
　　卷十
　　　質實二
　　卷十一
　　　質實三
　　卷十二
　　　質實四
　　卷十三
　　　質實五
　　卷十四
　　　證古一
　　卷十五
　　　證古二
　　卷十六
　　　證古三
　　卷十七
　　　證古四
　　卷十八
　　　證古五
　　卷十九
　　　證古六
　　卷二十
　　　辨訛一
　　卷二十一
　　　辨訛二
　　卷二十二
　　　辨訛三
　　卷二十三
　　　辨訛四
　　卷二十四
　　　辨訛五
　　卷二十五
　　　辨訛六
　　卷二十六
　　　紀事一
　　卷二十七
　　　紀事二
　　卷二十八
　　　紀事三
　　卷二十九
　　　紀事四
　　卷三十
　　　紀事五
　　卷三十一
　　　紀事六
　　卷三十二
　　　雜録一
　　卷三十三
　　　雜録二
　　卷三十四
　　　雜録三
　　卷三十五
　　　雜錄四
欽定四庫全書
　河源紀畧
　　提要
　　　　(臣/)等謹案河源紀畧三十六卷乾隆四十七
　　　　年奉
　　勅撰是年春以中州有事於河工
　　特命侍衛阿彌達祭告西寧河神因西溯河源繪
　　　　圖具
　　　奏言星宿海西南三百餘里有阿勒坦郭勒水
　　　　色獨黃又西有阿勒坦噶達素齊老流泉百
　　　　道入阿勒坦郭勒是為黃河真源為自古探
　　　　索所未及
　　皇上因考徵實驗參訂舊文
　　御製河源詩一章詳為訓釋系以
　　案語又
　　御製讀宋史河渠志一篇闡河出昆侖之實以正
　　　　從來之譌語復
　　命兵部侍郎(臣/)紀昀大理寺卿(臣/)陸錫熊等尋繹
　　　　史𫝊旁稽衆説綜其向背定其是非輯為一
　　　　書首冠以圖凡開方分度悉準
　　欽定輿圖而以河流所逕及諸水之潛通顯㑹者
　　　　各依方隅繪畫以著其詳次列以表以分合
　　　　伏見四例該水道之脈絡俾旁行斜上經緯
　　　　相貫綱目相從以提其要次曰質實恭繹
　聖祖仁皇帝聖諭以岡厎斯尼瑪伊岡里阿林為天
　　　　下山水之祖實古之崑崙案
　　欽定輿圖自岡厎斯至羅布淖爾再伏為一卷自
　　　　羅布淖爾伏流一千三百里為一卷自阿勒
　　　　坦噶達素齊老重源再發至積石闗逕蘭州
　　　　府北為一卷兼仿水經及酈道元注之例旁
　　　　支正榦一一疏通證明次曰證古凡載籍所
　　　　陳與今所履勘相符者並條列原文各加案
　　　　語以互相參定次曰辨譌凡舊説之紕繆亦
　　　　條列原文各為糾駁以祛惑釋疑次曰紀事
　　　　凡撻伐所經部族所聚職貢所通及開屯列
　　　　戍與靈源相值者一一臚載其前代軼聞亦
　　　　以數附見次曰襍録凡名山古蹟物産土風
　　　　介在洪流左右者皆博采遺文以旁資稽核
　　　　而恭錄
　　御製詩文弁冕全書用以挈綱領定權衡焉考自
　　　　古談河源者或以為在西域或以為在吐蕃
　　　　各持一説紛如聚訟莫能得所折衷推索其
　　　　由大扺所記之真妄由其地之能至不能至
　　　　所考之疎宻由其時之求詳不求詳山海經
　　　　稱禹命竪亥步自東極至於西極紀其億選
　　　　之數其事不見於經𫝊見經𫝊者惟導和積
　　　　石灼為禹迹所至而已故禹本紀諸書言河
　　　　源弗詳儒者亦不以為信漢通西域張騫僅
　　　　得其梗概以三十六國不入版圖故也元世
　　　　祖時嘗遣篤什窮探乃僅止星宿海而止不
　　　　知有阿勒坦郭勒之黃水又不知有鹽澤之
　　　　伏流豈非以開國之初倥傯草創不能事事
　　　　責其實故雖能至其地而考之終未審歟我
　　　國家重熙累洽荒憬咸歸
　聖祖仁皇帝平定西蔵黃圖括地已奄有昆侖我
　　皇上七徳昭宣
　天弧耆定天山兩道拓地二萬餘里西通濛汜悉主
　　　　悉臣月􁢹以東皆我疆索星軺虎節絡繹往
　　　　來如在戸闥之内與張騫之轉徙絶域潛行
　　　　竊睨畧得彷彿者其勢迥殊且自
　　臨御以來無逸永年恒乆不已
　　乾行彌健
　　睿照無遺所綜核者無一事不得其真所任使者
　　　　亦無一人敢飾以偽與篤什之探尋未竟遽
　　　　□預報命者更復迥異是以能沿溯真源祛
　　　　除謬説
　　親加釐定勒為一帙以昭示無窮臣等載筆之餘
　　　　仰頌
　　聖功之無逺弗届又仰頌
　　聖鑒之無微弗周也乾隆四十九年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
　欽定四庫全書
　　河源紀畧
　　圖説
　　　(臣/)等謹案地理非圖不明大河源流自古人跡罕
　　　至漢書稱武帝按古圖書名河所出山曰昆侖者
　　　已佚不可睹其圖之𫝊於今者篤什所述十僅得
　　　其四五陶宗儀之所摹又僅得篤什之四五近時
　　　歐羅巴人作坤輿圖説徧繪五大人州而紀黄河
　　　者僅寥寥數語豈非皆𫝊聞未確之故歟洪惟
　聖朝昄章式廓
聖祖仁皇帝肇命臣工攜挈儀器遍厯區域測量分數以
　　　極星出地髙下定南北相距之數以中星偏東偏
　　　西定東西相望之實周天三百六十度當大地七
　　　萬二千里其中山川脈絡形勢燦陳繪畫具備我
　皇上徳威逺鬯準夷回部相繼蕩平拓地二萬餘里昔
　　　所詳諮博考而得者
申命有司履循絜度繪入輿地全圖西濛東瀛廣輪無
　　外於是大河源流一曲一直披圖指㸃均可得其
　　出某山行某地分某派合某支之實至有古書所
　　未陳往圖所不載如伏流孔道阿勒坦真源者證
　　以
欽定輿圖瞭若指掌洵乎億萬禩之標準也(臣/)等謹循
　　畫方分度之體繪為河源全圖一圖所不能盡者
　　析為數圖各系以説自古縱横轇轕之論質以今
　　圖不辯而知其得失並取徃籍可圖者自漢書至
　　元使窮源舊圖附載於後



　　　河源全圖説
　　　繪輿圖者必區分細目而後可析其條理亦必統
　　　括全形而後可絜其綱維禹貢九州散叙諸流而
　　　必以導山導水兩章總述其次苐始末即是意也
　　　大河源逺而流長自蔥嶺和闐以至於入秦隴邊
　　　境所逕厯盖數千里其發源之山支絡連緜自岡
　　　底斯呢瑪伊斜亘蔥嶺亦袤延一二千里中間山
　　　與山鉤帶水與水貫通山與水又互相經緯既非
　　　僅繪一隅所可明且山有斷續水有伏見形不屬
　　　而脈相屬者尤必臚列全局始顛末釐然謹依
　欽定輿圖自回部西南方流至鹽澤由安西州入青海
　　　抵河州詳悉繪畫上稽星度下列土方每方一度
　　　相去二百里方向曲直確切可據豈為考訂必求
　　　詳核哉葢自康熈間戡定西藏
聖祖仁皇帝諭為岡底斯為衆山水之根其地與回部和
　　　闐相接則昆侖正脈先入版圖雍正間廓清西海
　　河源重發之區盡歸列戍開屯之内我
皇上平定準噶爾回部疆里西域一視侯甸如是由蔥
　　嶺和闐伏羅布淖爾重發阿勒坦郭勒大荒以外
　　潛見不常之靈蹟一一近在户闥折衷訂誤得以
　　詳昔人所未詳云


　　蔥嶺河源圖説
　　河源總發西域西域山之極偏西者莫大於蔥嶺
　　葢山脈延亘自僧格喀巴布山分支西騖由齊齊
　　克里克嶺特拉克嶺經喀什塔什嶺和斯魯克嶺
　　而北折經吉布察克三喀克善諸山皆得以蔥嶺
　　名之自此東行為天山正幹山脈所入其諸山之
　　水隨地而發羣支散衍總歸大河其大源有二喀
　　什噶爾河發源最逺葉爾羌河與和闐鄰接俱東
　　行與和闐河㑹源流廣大視和闐數倍過之葢和
　　闐兩岸地多沙磧水或湮㵕不流而蔥嶺之水源
　　委數千里或分或合不㵕於沙不隔於嶺自古數
　　河源者必曰蔥嶺以是故也蔥嶺西方所出諸水
　　或入於達里岡阿鄂謨或滙於騰吉斯鄂謨皆以
　　西海為歸墟水經注所述入雷翥海諸水自在蔥
　　嶺之外今裁以斷限一遵
欽定輿圖詳考二源發跡之地經由之墟並以地勢相
　　近附入阿克蘇源繪蔥嶺河源圖而述其形勢之
　　大概如右


　　和闐河源圖説
　　漢書及水經皆言河水源出蔥嶺一源出于闐葢
　　出蔥嶺者為正源出于闐者為旁源其形勢然也
　　今考和闐共六城其哈拉哈什玉隴哈什二城水
　　為河水分見之源行至厄格爾雅爾而合東北行
　　共千一百里始㑹蔥嶺諸山西來之水其左右如
　　都瓦城三珠城額里齊城塔克城諸水自流自止
　　不顯與和闐河㑹葢砂磧間之實亦和闐之旁源
　　兹並遵
欽定輿圖繪列於右


　　北山河源圖説
　　西域北山即古天山亦稱折羅漫山東西六千里
　　中以此山為北障其南境水無不入大河考今考
　　蒲昌海以西所受北之水有有四大源最西為阿
　　爾蘇河㑹烏什水南流㑹於蔥嶺和闐河交滙處
　　其詳已見前圖其一為庫車河四源合流流至沙
　　雅爾城南入河水其一瑪巴赫色爾庫爾水自瀦
　　不流與河水相望隔數十里葢洑流而入河水者
　　也其最東為海都河挾四源出衆山之口瀦為淖
　　爾溢出南入大河葢古金山西麓水山海經稱敦
　　薨之山敦薨之水出焉西流注於泑澤出於崑崙
　　之東北隔實為河源即指斯水葢天山南麓約以
　　四源而海都河為最盛故山海經亦以河源稱之
　　所謂𫝊人異詞僅得其近似者也惟我
皇朝天山南北盡𨽻職方諸水所經皆有城郭自烏什
　　阿克蘇拜城賽喇木庫車哈喇沙爾至吉爾森呢
　　木諸城耕屯井牧不殊内地皆藉河水為灌溉分
　　合脈絡一一可稽謹遵
欽定輿圖繪北山河源圖並詳著其從出之源㑹合之
　　處如右


　　羅布淖爾圖説
　　羅布淖爾為西域河水之總彚計自蔥嶺之東嘉
　　峪闗之西天山之陽南山之陰縱廣七八千里稽
　　其大勢一涓一滴咸於是滙歸即古之蒲昌海也
　　唐杜佑疑蒲昌海為西域自行自止之水不與積
　　石河通今考羅布淖爾北近天山南則束以沙磧
　　諸峯其西方為大河衆源來處東境又為伏流來
　　赴之水合稽西域地勢無有下於是者故西域支
　　流别派亦無有不歸於是者至於涉厯冬夏不減
　　不盈則以其沙道潛通有洩有受其蹟似異而其
　　故可以理推杜佑或考之未審也淖爾北倚天山
　　支峯南有魯齊圖達巴漢其旁衆池駢列為圓池
　　為方橢池為鄂爾溝海圖水巴哈噶遜水弩齊圖
　　色欽水錯居環繞燦然亦如星宿論者謂其肖形
　　成象與鄂敦他臘諸泉祖孫一氣信不誣也水經
　　注稱其洄湍電轉為隱淪之脈可以證伏流矣謹
　　按
欽定輿圖繪羅布淖爾圖庶㡬靈源昭晰一洗前人疑
　　古之論云


　　羅布淖爾東境北路諸泉圖説
　　羅布淖爾東境之北為托克三土爾畨闢展哈宻
　　諸地水皆出北山南麓或稱交河或稱南湖泉流
　　散灂自行自止諸土依之以為聚落伊古以來未
　　有言其歸向者今以西域地勢考之天山正脊自
　　和爾郭斯嶺東行至塔什嶺折而南為必栁嶺迤
　　南過嘉峪闗又南為巴彦山轉西為安西州南境
　　大山其山形聨屬包絡無間斷故安西州南山亦
　　名天山以其一體相屬也天山之派既已東出南
　　折以屬於安西則其中包畜諸山勢亦必西向歸
　　於羅布淖爾特流沙間阻其最北者為伊爾瑚瑪
　　沙其近南者為噶順沙千里泉流遇沙潛伏雖無
　　顯然奔赴之蹟要不容區而别之於大河外也今
　　遵
欽定輿圖詳列諸水發源之方並次苐其因沙伏流之
　　實因端竟委繪為羅布淖爾北路諸泉圖衆水不
　　同總以出天山南麓者為斷用以補徃籍之未備
　　焉


　　羅布淖爾東南方伏流沙磧圖説
　　羅布淖爾東南方古鄯善樓蘭精絶且末諸國地
　　也唐人稱為莫賀延磧尾兩崖排亘諸沙委積祁
　　連山西出支峯迤邐包絡於其左和闐東來第三
　　重大嶂錫津烏蘭托羅海諸山盤礴屹峙於其右
　　山根崖脚交互穿插具有繚曲徃復之致故自羅
　　布淖爾伏流以致阿勒坦郭勒重發之處測其逕
　　度約一千五百里若以伏流隨山曲折東西激盪
　　當不止二千里而贏昔人疑鹽澤之水散入沙磧
　　葢束以諸山導以諸沙凝薈潛流似散而非散也
　　故自噶順淖爾察罕得勒蘇水察罕托輝水以至
　　庫庫塞水諸泉仰發不一而足其最大者達布遜
　　淖爾一支西北望鹽澤八九百里東南抵青海地
　　止隔一嶺相去僅三十餘里兩端分瀦曽無間斷
　　又如舒合必拉庫庫塞水兩泉並發相去僅三十
　　里一則由古爾班洮賴地東南流而伏一則由烏
　　蘭得錫地西北流而伏縱横相左要皆伏流仰出
　　之泉蹤跡顯著者也謹依
欽定輿圖繪諸沙中兩崖斷續衆泉伏汎之跡以著大
　　河流入青海之孔道云


　　阿勒坦郭勒重源圖説
　　爾雅載河出崑崙虚色白所渠並千七百一川色
　　黄葢以域内衆水有青赤白黒之殊色而大河獨
　　以黄著故為之疏通其義使不得混於他水今考
　　回部河水所受經流支川無慮千數汨潄沙壌所
　　謂渠并者在西域已居大半矣從來水潛地底側
　　出仰流無不觱然澄清獨阿勒坦郭勒噶達素齊
　　老之水伏流初見輒作黄金色因而以黄金名之
　　豈非大河靈瀆雖伏地千里而仍不改其本性者
　　乎唐人始有栢海星宿川之目元人窮源至星宿
　　海皆未識阿勒坦真源惟我
聖朝疆理西極殊域一家自崑崙以下既已盡載圖經
皇上命使窮源自鄂敦他臘而西更三百里厯古亘今
　　所未能窮見者於是乎盡發其藴奥伏讀
御製河源詩云色赤作黄金别流無敢厠大河真源昭
　　然如發䝉矣乃知諸家誤㑹禹貢導河之文謂河
　　源出積石山皆拘墟之見不足信也其水自阿勒
　　坦郭勒穿入鄂敦他臘瀦為扎凌鄂凌兩淖爾東
　　南流出未至積石山已近千里恭秉
睿訓按諸
欽定輿圖合以侍衛阿彌達所進新圖詳考阿勒坦黄
　　水真源並條次左右諸山形勢及衆泉之交注者
　　悉載諸圖以證河源重發之真蹟


　　河流積石山南㑹三昆都倫河圖説
　　元使窮河源至鄂敦他臘而止不知其西有阿勒
　　坦之黄水已為失實其尤舛者以朶甘思東北鄙
　　有大雪山名亦耳麻不莫剌譯言騰乞里塔指為
　　崑崙自河源至崑崙已行三十日程河繞其三面
　　則是崑崙為河所經由之地而非源矣宋史河渠
　　志仍之與𫝊所紀齟齬不合數百年以來即有心
　　知其誤而莫知所以致誤之由我
皇上燭幾鑑古洞照如神
披覽侍衛拉錫舊所具河源圖貴徳之西有三昆都倫
　　河入河水
謂蒙古語以横為昆都倫河之横者為昆都倫山之横
　　者亦為昆都倫彼崑崙亦以横山延亘得名説者
　　不察遂因三河之名附㑹而誤復
御製讀宋史河渠志文而千古之疑始決今考大雪山
　　之南有得特昆都倫得特䝉古語謂上也有都木
　　達都昆都倫都木達都蒙古語謂中道也有道喇
　　昆都倫道喇䝉古語謂下也大河從西方來三昆
　　都倫河自東南横入之以其形勢相並故有上中
　　下之稱皆在河南與北岸之大雪山不可淆混正
　　昆都倫之稱而阿木柰瑪勒占木遜阿林不容妄
　　名為昆侖也明矣兹敬遵
聖諭繪三昆都倫河入河之蹟以著宋元史相承之謬


　　河流繞積石山三靣至貴徳圖説
　　禹貢導河自積石言治水施功之始非謂河源山
　　海經水經注言河源重發於積石則舉青海境大
　　山以包舉諸地言積石而星宿海亦在其中也積
　　石山今之阿木柰瑪勒占木遜阿林山形蟠屈數
　　百里巍峩高聳為通境之望其山脈自祁連山南
　　出至拉布拉克達巴漢特們胡珠達巴漢迤邐而
　　東為托灰哈達阿林巴哈圖爾根阿林哈爾吉布
　　達巴漢諸山隨處異名其實皆積石之一體也大
　　河自西方流繞其南合三昆都倫河折而北而轉
　　西繞其東北境與庫庫淖爾相望盖環積石三靣
　　一千三百餘里兹謹遵
御製讀宋史河渠志文正大雪山之非昆侖並遵
御批通鑑輯覽證明其為禹貢之積石山山川道里形
　　勢方向昭然明晰無可置疑大河自此東北折由
　　温泉邊入貴徳堡衆流漸濁復其本性始名黄河
　　今並繪河繞積石山三靣經貴徳堡圖以著河源
　　之全局盖自昆侖正源青海重源再伏再見至此
　　始名黄河其自河州以東經朔方入山西陜西界
　　厯河南江南入海經流曲折並詳於各家地志兹
　　不具圖云


　　　庫庫淖爾圖説
　　　庫庫淖爾古稱西海亦稱鮮水亦稱卑禾羌海在
　　　大雪山之北肅州安西州之南旁列羣峯中環巨
　　　浸包納支流為地周圍千餘里其水不與西域通
　　　亦不流注河水然西北一隅正與哈拉淖爾諸水
　　　如衣馬爾山長馬山諸源鄰接其西南一隅阿穆
　　　呢色爾沁地與河水東折之處相望纔數十里是
　　　即大河旁源瀦流不洩者也盖河源全境由本達
　　　末縈帶萬里蔥嶺交流總滙於羅布淖爾積石重
　　　源又旁瀦於是地均伏流潛㑹靈蹤奥跡古人不
　　　得盡窺恭讀
　聖製有云濟水三伏三見亦其明證
　化工肖物照然揭全河之形勢矣青海地水波瑩徹土
　　　膏肥衍自古羌戎雜處羇縻而已自我
世宗憲皇帝廓清其境開列堡戍是牧是耕環河流數千
　　　里悉以青海部名之庫庫淖爾既與河源鄰接則
　　與西北流出之居延海休屠澤諸水隔絶河水者
　　逈乎不同允宜列入河源紀載兹依
欽定輿圖按稽地勢於全境中摘其瀦流與大河相望
　　者繪庫庫淖爾圖用資考鏡焉


　　漢書河源圖說
　　西域自漢武帝時通於中國張騫始發其端厥後
　　開置四郡設都䕶輪臺渠犁皆置田卒則大河所
　　注咸在節制之中班史言南北有大山中央有河
　　河水兩源一出蔥嶺一出于闐東注蒲昌海其水
　　亭居冬夏不增減皆以為潛行地下南出積石山
　　為中國河其言信而有徵特其時山南山北諸地
　　中隔西羌非版圖之所𨽻故疏畧而不詳耳自唐
　　以来誤指西海境山為昆侖反以史記漢書所稱
　　西域河道詆為非是則舛繆甚矣(臣/)等恭繹
諭㫖閲史記漢書所紀河源張騫所窮正與今所考訂相
　　合豈可沒其探本討源之實
聖謨洋洋洵千古史家折衷之定論謹尋史記漢書所
　　載繪漢書河源圖山川國域盡用當時舊目而證
　　以今日地名以互資考覽其上源下流之未能賅
　　備則仍其舊文以不沒其實焉


　　水經注河源圖說
　　漢以後記山水者推水經注其敘河源雜考山海
　　經釋氏𫝊兩漢書薈萃錯綜以證明其說亦云博
　　矣乃首言崑崙虚去嵩髙五萬里髙萬一千里或
　　未免𫝊聞不實又阿耨達山六水其雅魯藏布一
　　源𣺌無可考至所敘河水出歧沙谷分二源南源
　　合和闐河注牢蘭海似即今葉爾羌水北河合枝
　　水姑墨川水龜兹川水敦薨水注泑澤似即今喀
　　什噶爾及北山諸水其㑹合之先後與今水道亦
　　不甚相符至稱南河又東右㑹阿耨達大水計當
　　在塔里木大河之南方則似和闐河外别有水自
　　且末國流入又理之不可信者矣然其分别經枝
　　摹寫情狀自蔥嶺至泑澤敘述詳晰宛如繢畫而
　　蒲昌隠淪之𣲖與今沙道暗合兹循其曲折繪水
　　經注河源圖自西域源至青海源斷限以河州入
　　塞而止水道之與今不合者亦並存之以資考訂
　　焉


　　唐劉元鼎所見河源圖說
　　唐穆宗時劉元鼎使吐蕃還言河源出紫山亦名
　　悶摩黎山直大羊同國三山中髙四下河源其間
　　距長安五千里即崑崙也河源東北直莫賀延磧
　　尾幾五百里今考元鼎所見葢經履河湟溯洪濟
　　梁為磧石軍地在今河州之北自北西南二千里
　　又三百里至紫山正直今之鄂敦他臘所云三山
　　中髙四下者當即巴顔哈拉阿林巴爾布哈阿林
　　阿克塔齊沁阿林而莫賀延磧尾北自沙州南入
　　吐谷渾亦與今沙道伏流之實相應然則元鼎所
　　言固與李靖侯君集覽觀積石河源者初不相逺
　　惟其以紫山為崑崙則考之未審耳今按據唐書
　　繪元鼎所見河源圖以並存其是非焉


　　元使所窮河源圖説
　　元潘昂霄從篤什之弟濶濶出聞河源之說撰河
　　源志始火敦腦兒至大同路而止朱思本又從八
　　里吉思家得梵字圖書以華文譯之繪圖著說自
　　火敦腦兒至潼闗而止其說已與昂霄所志互有
　　不同元史地理志附錄因二家之說著為定論以
　　後言河源者仍之今考其說實多乖誤即如火敦
　　腦兒之當為鄂敦他臘騰乞里塔之當為騰格里
　　塔拉譯言譌舛已有不勝糾正者至其稱大雪山
　　為崑崙唐述山為禹貢積石力斥班史西域河源
　　為非是則囿於所見附㑹乖離殊不足以昭定論
　　也昂霄志大雪山南只㑹二水一為納鄰哈納一
　　為乞兒馬出二水之合流葢不如朱思本圖黄河
　　折北流處又有鵬拶河來㑹其說與今之三昆都
　　倫河較合而思本所載大河自合懷里火秃河之
　　後凡有數折由東北流而正北而西北而又正北
　　而正東其說亦與今日圖經不符至於信青海之
　　伏流疑崑崙之正脈星宿海以西即為窮探所不
　　到洵哉大河靈跡必待
聖代而顯著也今附繪元代舊圖以河州貴徳堡為㫁
　　限至元史舊文譯音訛舛皆應繙改唯以舊地新
　　名互資對勘圖中並存原文庶幾疎密相形足以
　　見今古之得失焉
　欽定四庫全書
　　河源紀畧
　　列表
　　　(臣/)等謹案年表月表昉自史記南史王僧䖍𫝊所
　　　謂旁行斜上體仿周譜者是也班固以下遞相沿
　　　襲然無用以譜地理者我
聖祖仁皇帝始剏修
　　皇輿表使千古沿革較若列眉
　欽定大清一統志祖述成規洵足為圖經圭臬河源發
　　　自西域道理綿長經緯脈絡非表不明謹自蔥嶺
　　　和闐以下列為河源分合伏見表四篇川原曲折
　　　取徑不同則逺近不能畫一惟仰測天象里數乃
　　　真謹遵
　欽定輿圖以極星出地髙下定南北緯度以中星偏西
　　　逺近定東西經度俾大河源流道里悉可攷稽為
　　　河源星度表一篇大河曲折盤繞方向各殊古稱
　　百里小曲千里一曲一直者未盡其詳謹以四正
　　四隅條分縷析為河源流行方向表一篇西域地
　　名諸史所載遞有改易謹攷其沿革異同為河源
　　今古地名表一篇其入貴徳堡以後詳見史志者
　　不復録
欽定四庫全書
　河源紀畧卷四
　列表一
　　河源分合伏見表一(自發源至合流處喀什噶爾/源二千七百里葉爾羌源二)
　　　(千一百里和闐/源一千一百里)




　
　
　
　
　
　
　　　按漢書言河有二源今攷喀什噶爾河葉爾羌
　　　河皆出蔥嶺和闐河自南來合謹列大河正源
　　　為第一格左右來㑹諸水為第二格凡諸水伏
　　　流者據圖審勢可以定其歸墟其有隔一隔二
　　　隔三隔四來㑹者則依其遞注之次第分格斜
　　　排俾各相連屬以便省覽
　　河源分合伏見表二(自合流至羅布淖/爾一千六百里)




　　　按大河合流東行其北境會合諸源最為盛大
　　　如阿克蘇河庫車河海都河皆源逺流長支渠
　　　交貫南境則沙山延亘可見之水不過十之一
　　　二概從闕疑以昭矜慎
欽定四庫全書
　河源紀畧卷五
　列表二
　　河源分合伏見表二(自羅布淖爾伏流至阿勒坦/噶逹素齊老阿勒坦郭勒重)
　　　(見逕度一/千五百里)





　
　
　
　
　
　
　
　
　
　
　
　
　
　　　按羅布淖爾迤東諸水流行沙底潛伏來會今
　　　分北路南路兩境以誌大概至於東南方兩山
　　　排亘無復來㑹之水其中仰汎諸泉若斷若續
　　　隱顯不常亦依例列於篇中
　　河源分合伏見表四(自阿勒坦噶達素齊老至/貴徳堡曲折二千三百里)






　
　
　
　
　
　
　　　按阿勒坦噶達素齊老河源重見之蹟實為前
　　　古所未詳其自鄂敦他臘而下羣流奔湊會合
　　　顯然非若西域沙磧諸水伏見不常難以指數
　　　今以次序列至貴徳堡而止庶青海大河全勢
　　　得詳考焉
欽定四庫全書
　河源紀畧卷六
　列表三
　　河源星度表








　
　
　
　
　
　
　
　
　
　　按流沙以外亘古未入圖經故諸史所述道里之
　　數率恍惚難據
　國家戡定西陲
命使測量始能地鏡天璣毫釐不爽謹遵
欽定輿圖以其星為緯自南山大源至北山支源得十
　　一度以中星偏西為經自蔥嶺西源至貴徳堡入
　　邊得三十一度共計南北二千二百里東西六千
　　二百里其有重山綿亘名目不殊如蔥嶺巴彦
　　哈拉山諸處則僅載總名以省繁衍
欽定四庫全書
　河源紀畧卷七
　列表四
　　河源流行方向表











　
　
　
　
　
　　按洪河流逕之處雖百折必東然崇巖巨谷則隨
　　山勢以旋轉平原曠野又縱横曼衍各逐地形故
　　所向不能一定大抵東北向者十之六七惟伏入
　　青海則東南流其繞磧石山者盤折幾遍但未西
　　南流耳謹以次表列凡黄河正源以大字書之其
　　旁源則以細字分行用作識别焉
欽定四庫全書
　河源紀畧卷八
　列表五
　　河源今古地名表











　
　
　
　
　
　
　
　
　
　　　按河所經西域諸國隨世異名今以河源為經
　　　以今古地名異同為緯證之
　昭代輿圖繩貫星羅瞭如指掌至青海部重見之蹟
　　　述河源者每以積石概之兹隨處分析訂正其
　　　非河流所經之地都邑分合名號沿革概不贅
　　　列焉
欽定四庫全書
　河源紀畧
　質實
　　(臣/)等謹案西域河源載於史記大宛𫝊及漢書西域
　　𫝊吐蕃河源載於唐書吐蕃𫝊及元史地理志附録
　　自是言河源者或信西域而疑吐蕃或信吐蕃而疑西
　　域各膠一説靡所折衷今自西陲底定蔥嶺南北咸𨽻
　　版圖黄流所經無不與史漢相符合乾隆四十七年又
特命侍衛阿彌達至星宿海西三百里阿勒坦郭勒窮
　　溯眞源證以
欽定輿地全圖乃知蔥嶺以東喀什噶爾葉爾羌和闐
　　諸水至羅布淖爾伏流再出於阿勒坦噶達素齊
　　老所謂重源潛發者前古所疑始渙然氷釋復蒙
御製河源詩一章
御製讀宋史河渠志一篇刋誤決疑徴今考古洵足昭
　　垂日月𫝊信萬䙫謹仰遵
聖訓詳述河源伏見之迹分合之派經過之方按今山
　　川道里及星度測量畧仿水經注例編為質實五
　　卷昔酈道元謂水陸路疎徃復不同淺見末聞非
　　所詳究矧(臣/)等學術弇鄙耳目未周而遭逢
盛際同軌同文得以欽承
㫖訓稽考輿圖山川萬里瞭若目前(臣/)等職奉編摩不
　　勝榮幸兢惕之至
欽定四庫全書
　河源紀畧卷九
　質實一
河水發源回部之西陲始見於喀什塔什吉布察克諸
山即蔥嶺也有二源其西源為喀什噶爾河
　喀什噶爾河(回語喀什謂各色噶爾謂磚房其地富/庶多磚房故以名其城即以名其河也)
　為大河最逺之初源有二支西支出吉布察克山(回語/山名)東
　南流一百八十里有水自阿喇古山(回語阿喇古兩/山夾溝之謂)西流
　三百六十里來會之行六十里瀦於哈喇庫爾(回語哈喇/黑色也庫)
　(爾謂池也池/水色黑故名)當和斯魯克嶺(回語/山名)之東周圍九十餘里復
　東流經察哈爾阿勒爾(回語/地名)之南喀什塔什嶺(回語喀什/各色也塔)
　(什山石也山石/斑剥衆色故名)之北各有數水來會行四百餘里經塔什
　布里克城(回語塔什石也布里/克有也地多石故名)南為雅璊雅爾河(回語雅/滿厭棄)
　(之謂雅爾河水/深難越故名)又二百里至庫森(準語庫森願欲之謂瀕/河地腴人願欲之故名)
　西源處極四十度西四十五度其南有格斯阿爾雅(回語/水名)
　水東流二百六十里至英噶薩爾城(回語英噶謂新也薩/爾謂城也從其新建)
　(而名/之)北有察罕水(回語察罕白色/也水色白故名)東行一百四十里至
　托布薩克(回語地/名有城)境二水自伏不流西北支出阿喇
　古山(音義已見前凡重見/者皆不復注後倣此)南分二支名得爾必楚克
　河(回語/水名)二百里經喀什噶爾城南而合有博什克勒
　木城(回語地/名有城)水自西北流八十里來會其北有博爾
　和什水(回語/水名)出札岳克嶺(回語/山名)至阿爾圖什城(回語/地名)
　(有/城)西有巴爾昌水(回語巴爾有也昌地起浮/塵之謂水旁多沙塵故名)流至阿
　爾圖什城(回語地/名有城)東二水自止不流喀什噶爾河西
　北源處極四十度八分西四十三度二分二源既合
　出山東北流五百里至巴爾楚克城(回語楚克全有/也地饒水草故)
　(名/)南又八百里至噶巴克阿克集(回語/地名)境與西南來
　之葉爾羌河(回語葉爾謂地也羌寛廣之謂其地/寛廣故以名其城即以名其水也)會
其西南源為葉爾羌河
　葉爾羌河有二支南支出和闐(回語地名即古/于闐之轉音)西境
　大山二支同出合流二百四十里至沙圖城(回語地/名有城)
　北分為二東西行百八十里復合東行百里為聴雜
　布河(回語/水名)其東有達斯滚河(回語水急流也/其水迅急故名)經哈爾
　哈里克城(回語地/名有城)滙為池又東有愛格爾泉(回語泉/水名)
　又東有皮西那水(回語/水名)相去各三四十里入戈壁(回/語)
　(大沙磧也地多/大沙磧故名)南源極三十六度六分西三十九度
　西支有三一出喀楚特城(回語地名/有城故名)西大山其隔山
　西水為雅布塔爾(回語/水名)西流數千里入達里岡阿鄂
　謨(回語鄂謨海/大海之名)者也西源流一百六十里至羌呼爾
　(回語/地名)地有一源出齊齊克里克嶺(回語齊齊克花也木/里克有也山多花)
　(故/名)流一百二十里經塞勒庫爾城(回語地/名有城)東南合流
　又一源西自特拉克嶺(回語特拉克楊樹/也山多楊樹故名)南流一百
　二十里來會為托克布隆河(回語/水名)南流折而北而東
　五百里至卡魯爾葉什(回語/地名)境分二支經葉爾羌城
　南北各流四百里復合流四十餘里與東來之聽雜
　布河合東北流四百餘里至瑪雜爾塔克境(回語/山名)其
　南為戈壁又東行五百里至噶巴克阿克集地與喀
　什噶爾河會西源極三十七度至三十八度西四十
　二度
河水又一源出和闐南山北流為和闐河
　和闐河凡二支其西支出尼蟒依山(西番語雪山也/回語亦同山多)
　(雪故/名)東北流經丕西捺(回語/地名)之北至枯枯跌里克多
　千枯珊(回語地名/出雄黄)境有哈喇哈什河(回語哈喇黑色/也哈什謂玉石)
　(也水産黑/玉故名)自北來注之合而折北經額里齊和闐(回/語)
　(額里齊居民環城之/謂和闐之鎭城也)之西過勒沁托海(回語勒沁海/東青也托海)
　(水灣也水濵/多此故名)至厄格爾雅爾(回語/地名)長六百八十里其
　東支亦出尼蟒依山名玉隴哈什水(回語玉隴往取/也哈什謂玉石)
　(也回人於此/水撈玉故名)行百餘里分流繞玉隴哈什和闐之東
　西復合經勒沁托海東至厄格爾雅爾(回語/地名)長四百
　四十里與西源會東北流經托克三克爾(回語托克/三九十數)
　(也克爾有也地有/九十户居之故名)之東曲曲流四百餘里至噶巴克
　阿克集境與西來之喀什噶爾河葉爾羌河會源處
　極三十六度東源西三十五度西源西三十六度八
　分和闐河兩旁皆大沙磧縱廣數千里西有都瓦城
　(回語都瓦有城/祝告天地處也)水出烏樽阿拉拉庫珊(回語/地名)經皮雅
　爾瑪(回語/地名)入沙磧長一百八十里又西有三珠城(回/語)
　(地名/有城)水經坤得里克(回語地名犯人帶/木狗者所居也)北流入伊斯
　庫爾淖爾(回語伊斯水名庫/爾淖爾皆謂池也)長四百餘里諸水皆在
　沙磧中不與和闐河顯合然中無大山間隔知其伏
　流相會矣和闐河之東出南山麓者有塔克城(回語/塔克)
　(山石也城在/南山中故名)水出哈喇塔克山(回語謂黑/色石山也)經察拉城
　(回語地名/有小城)入沙磧長二百餘里有克勒底雅河(回語/克勒)
　(底意其來而未定之詞雅問詞/也舊傳其名如此未詳其由)南流為葉新淖爾(回/語)
　(池/名)長一百二十里又東有喀爾哈什水(回語謂有各/色玉石也)
　阿里坦郭必水(䝉古語阿里坦金也郭必/旱海也沙海色黄故名)蘇格特水
　(回語蘇格特謂栽成之/栁也地多栁樹故名)巴爾烏圖水(回語/水名)噶順淖爾
　(回語噶順味苦/也水味苦故名)或長五十里或長一百二三十里而
　噶順淖爾為大諸水極三十六度西三十三度至二
　十九度皆和闐河之旁流
三源既合有阿克蘇河自北來會
　阿克蘇河(回語阿克白色也蘇水也相傳其地昔有/水患髙城深溝以避之既以名其城亦以)
　(名其/水也)有二支西支出喀克善山(回語/山名)名博得爾河(回/語)
　(水/名)南流一百里至額爾濟巴什嶺(回語/山名)之北有一水
　自北來注之行七十至松塔什(回語松髙矗之象塔/什石也山有山髙矗)
　(故/名)境分二支並東北流一百八十里至古木克齊克
　(回語地/名有水)境復合經烏什城(回語烏什即烏赤山石突/出之謂城居山上故名)
　北為多什罕河(回語/水名)東稍南流二百六十里至哲爾
　格哲得克(回語哲爾格林立之謂哲得/克沙棗也地多沙棗故名)境源處極四
　十一度西三十九度八分東源出北山名特穆爾蘇
　(䝉古語特穆爾鐵也蘇/水也水色如鐵故名)南流八十里有庫庫爾蘇(䝉/古)
　(語庫庫青色也蘇/水也水色青故名)南流來會又行一百十里經克鐵
　哲爾城(回語地/名有城)西此水源處極四十一度八分西三
　十七度其東有阿扎噶拉河(回語/水名)出北山分為二支
　至雅蘇(回語/地名)止不流東源與烏什河會流六十里復
　分為二支西支行二百里東夫經博什里克哈拉塔
　爾(回語/地名)亦二百里而合入於西來之喀什噶爾河葉
　爾羌河和闐河並會即噶巴克阿克集之北境也會
　處四水交貫形如井欄極四十度四分西三十五度
　五分
　　按河水二源出蔥嶺于闐自古言之今考和闐山
　　西北天山西南連峰崛起千有餘里岡巒隨處異
　　名回部土人以喀什塔什嶺為蔥嶺總目其實自
　　札克安巴山尼蟒依山喀楚特山迤西山形西騖
　　經喀什塔什嶺和斯魯克嶺吉布察克山山形始
　　折而北至阿喇古折而東行至博得里克又千餘
　　里自此以往為天山正幹自吉布察克諸山以西
　　隔山之水皆西流屈曲滙於達里岡阿鄂謨博得
　　里克以北隔山之水皆北流為池為海其大者滙
　　於騰吉思鄂謨入西北海俱與河源隔絶山勢所
　　分水流一向一背各成條理不可混淆益以驗兩
　　山間河源之真蹟也蔥嶺二源最長者喀什噶爾
　　二千七百餘里次葉爾羌二千一百餘里和闐山
　　河長一千一百里阿克蘇九百餘里流注交滙葢
　　山勢窵曲遼闊衆源迸集導以東行亦地勢然也
　　喀什噶爾河源至阿克蘇河源中隔七八百里大
　　山甚夥衆水盡入喀什噶爾河無可指名者葢三
　　大源既盡吞諸水畧無旁泄纖支細流咸包納乎
　　其中兹編恭依
欽定輿圖敘録圖所紀載可指目者詳其曲折備著於
　　篇
河水東行經大戈壁北為布古斯孔郭爾郭地亦名塔里木河
　大戈壁沙山數千里在河闐東中有大山崛起為和
　闐東來之沙圖圖嶺(回語沙圖梯也嶺/形層出如梯故名)其支峯自南
　轉而北騖緜亘千迄于布古斯孔郭爾郭(回語孔郭/爾郭野果)
　(名布古斯謂腹也借以喻其/果實之大其地有此故名)之南境里所出之水皆
　入沙不流塔里木大河(回語塔里木謂宜於耕種之/地河旁腴可耕種故名即西)
　(域大/河也)經其北方
河水東行七百里至沙雅爾城南有庫車河合衆源自
北山來會之
　庫車河(帕爾西語庫指此地而言車謂/眢井也其地有眢井故名之)有四源皆出
　天山南麓西源出操哈嶺(回語/山名)為穆色爾河(回語/水名)東
　流經雅哈阿里克(回語雅哈阿邊界之水也/臨邊界有水繞之故名)南二百
　一十里中源自哈布沙朗嶺(回語/山名)流出拜城(回語拜/富厚之)
　(意居民富/厚故名)西共八十里來注之合流五十里有哈拉
　水自拜城東南流來注之又行百里有北源赫色勒
　水(回語赫色勒紅色/也其水色紅故名)合三源來注之赫色勒水出汗
　騰格里山(回語汗稱其君之詞騰格里為天/也以其山為天山之主山故名)三支合南
　行八十里有什和坦爾山(回語/山名)水自東北來有沙彌
　達們水(回語/水名)自東來合西南行百里會拜城水經郭
　克布野城(回語地名/有小城)北東行二百六十里經庫車城南
　沙雅爾城(回部沙部長之謂雅爾軫恤之詞/舊有伯克居此軫恤部人故名)東北有
　東源自哈拉郭爾(回語山上流水道/也即以名其地)合二支行庫車
　城東共二百二十里來注之四源極四十二度至四分西
　三十六度至三十三度合東流五十里會塔里木大河
河水又東行經大磧北七百里
　大磧中有山自和闐南山至沙圖圖嶺又東八百里至
　硇什達爾烏蘭達布遜山(回語硇什達爾硇沙也烏/蘭紅色也達布遜鹽也山)
　(産硇沙紅/鹽故名)髙峯崛起折而北轉西行其西為順托郭
　爾山(回語/山名)皆峥嶸絶壁西有托壘水(回語/水名)流七十里
　又西有集斯肯水(回語/水名)流百里北至隂得爾圖(蒙古/語隂)
　(得爾基之髙者圖有名/也地居髙原之上故)境而合又北來一水流七十里
　來會之而伏此水在沙磧中南東北皆大山北去塔
　里木河隔山六百里磧中大山又西北行斜亘一千
　六百餘里轉西至沙雅爾大河之南陲山勢始止硇
　什達爾烏蘭達布遜山極三十六度西二十七度四
　分
河水又東行有海都河自北來注之
　海都河(回語海都曲折也哈喇爾/諸水曲折流滙于此故名)有四源皆出北山
　一源出按巴珠爾圖斯色欽(回語色欽水也按/巴珠爾圖斯地名)東流
　合二水至哈爾噶圖(回語/地名)源處極四十二度西三十
　二度六分一源為阿集格珠爾圖斯水(回語/水名)出楚爾
　嶺(回語/山名)西流會英布圖拉水(回語/水名)巴噶布拉圖水(回/語)
　(巴噶小也布拉圖有泉/水也地有小水故名)札哈蘇台水(回語札哈蘇台/謂有魚也水多)
　(魚故/名)古爾班克勒特水(䝉古語古爾班三也回語/克勒特水名謂有三水也)勒
　特水(回語勒/特水名)克穆訥克圖嶺水(回語/山名)共六水合而南
　流二百里會於哈爾噶圖源處極四十三度西二十
　九度東流三十里分二支北支行一百四十里有烏
　爾圖布拉克(回語烏爾圖長也布拉/克泉也水甚長故名)薩必爾圖布拉
　克(回語泉/水名)郭爾和布拉克(回語泉/水名)台里穆水(回語/水名)雅
　瑪圖哈布欽水(回語/水名)烏蘭嶺水(回語烏蘭紅色也嶺/石色赤水從此出故)
　(名/)古爾班敖克克水(䝉古語古爾班三也敖克克牛/皮箱子也地形如箱子有三水)
　(故/名)共七水自北來注之南支行一百四十里有綽羅
　特克嶺水(回語/山名)揚河沙爾水(回語揚河/沙爾地名)扣克訥克嶺
　水(回語扣克/訥克山名)厄西謨水(回語/水名)烏可克嶺水(回語烏可/克小櫃也)
　(山形如小櫃水/從此出故名)皆出諸山北麓南流來注之二水復
　合有拱哈布齊爾敖班水(回語/水名)察罕水(回語察罕白/色也水色白)
　(故/名)達蘭嶺水(準語達蘭七十數也山峯攅簇/約指其數之稱即以名其水也)自北來
　注之源處極四十二度西二十九度四分行二百里
　為海都河經碩爾楚克(回語碩爾硝也楚克/有也地有硝故名)舊城南
　一源出河屯博克塔嶺(回語/山名)二支合而南有哈布齊
　垓嶺(回語謂山峽中路/也嶺形峽東故名)水自西來薩薩克水(回語/水名)自
　東來注之合流四十里為哈布齊垓水分二攴俱入
　於海都河源處極四十三度西三十度海都河經哈
　喇沙爾城(回語哈喇黑色也沙爾地/也其城年久黑色故名)西南入博斯騰
　淖爾(回語博斯騰樹木圍合之/謂池旁樹木隂蔚故名)其東為特博爾庫(回/語)
　(地名出/鞭桿子)地又東有竒魯瑚圖水(回語/水名)自北山行六十
　里注淖爾其東有察罕通克水(回語察罕白色/也通克水名)西楚
　輝水(回語楚輝新茁之草也地多水/草因以名其城又名其水也)在楚輝城東又
　東有額爾坤宗嶺(回語/山名)水又東有博爾圖水(回語/水名)皆
　在東北自伏不入淖爾淖爾西抵哈勒噶阿璊城(回/語)
　(哈勒謂道路阿璊謂口/也地當山口有城故名)東抵哈流阿齊爾哈西爾地
　(回語/地名)在衆山之口長二百四十里廣四十里亦名伊
　徳格爾阿拉爾(回語/水名)極四十一度八分西二十九度
　至二十七度六分其西南隅溢出大水一百八十里
　衆出山外庫隴勒城(回語庫隴勒觀望也地/形軒敞可供觀望故名)西又西
　行三百里仍名海都河而南而東會塔里木大河此
　水在北山之南有東西二大支峯回環拱抱各五六
　百里北山大源也會處極四十度八分西二十九度四分
河水又東行經大沙磧北
　沙磧大山有錫津烏蘭山(回語錫津山名烏蘭紅/色也其山色紅故名)東
　支盤繞又特起數大山為巴彦哈喇得里奔巴(回語/巴彦)
　(謂富厚也哈喇黒色也山石黑/而髙大故名得里奔巴山名)其西北水入沙中不
　流山勢包戈瑪沙磧(回語戈/瑪地名)左右一千二百餘里去
　大河水八十里而盡中有淖爾無名周百里有西南
　去來水五支岐入之停不流羅布淖爾(回語羅布滙/水之墟也淖)
　(爾海也以其為山南衆水/之都滙故名即蒲昌海也)西南二百里
河水又東二百八十里入羅布淖爾而伏
　羅布淖爾為西域巨澤一名泑澤一名蒲昌海一名
　鹽澤一名牢蘭海其地在西域近東偏北合受西偏
　衆山水共六大支緜地五千里經流四千五百里其
　餘沙磧限隔潛伏不見者無算以山勢揆之迴環紆
　折無不趨歸淖爾淖爾東西二百餘里南北百餘里
　冬夏不盈不縮極四十度至五分西二十八度至二
　十七度北有圓池三無名南有方橢池四為鄂爾溝
　海圖(回語/水名)巴哈噶遜弩竒圖色欽(回語/水名)弩竒圖杭阿
　塔里木池(回語弩竒圖杭阿/水名塔里木見前)錯列環拱登山逺眺亦
　如星宿海然與青海之鄂敦他臘形勢相埒其道里
　相去以星度髙下按飛鳥圖法計之約一千五百里
　　按羅布淖爾居西域之中稍東偏北所受六大水
　　其西來者為喀什噶爾河葉爾羌河南來者為和
　　闐河北來者為阿克蘇河庫車河海都河皆有源
　　流可尋南自和闐之東迤邐三四千里地域遼曠
　　視河水以北寛廣奚啻倍蓰其間獨無來注之水
　　者蓋以沙磧彌漫諸泉盡為所蝕要之沙底伏流
　　依山屈折無不以淖爾為歸墟使非沙磧湮沈則
　　和闐以東水入淖爾者當有三大支沙圖圖嶺水
　　一也硇什達爾烏蘭達布遜山水二也錫津烏蘭
　　山水三也其間皆數千里水不流行於沙面要必
　　貫輸於沙底以是知淖爾瀦蓄之廣且大矣至羅
　　布淖爾之東境迤而北而東而南環天山哈宻哈
　　喇淖爾諸境縱廣數千里水流或潛或見或可名
　　或不可名恭依
欽定輿地圖地勢揆之皆西流而合趨於淖爾惟有東
　　境兩山相望之千五百里形勢顯然為羅布淖爾
　　伏流入青海之孔道今差敘實蹟詳著其説於後
　　卷云
欽定四庫全書
　河源紀畧卷十
　質實二
河水既入於羅布淖爾伏不流有羅布淖爾東境諸水羅
　布淖爾東境山自天山之和爾郭斯嶺(回語山名天山/之峻峯也)
　東至塔什嶺(回語塔什石也/山嶺多石故名)一千四百里折而東南為必
　栁嶺(蒙古語必栁磨刀石/也山出此石故名)迤南至格達景新景山(回語/山名)
　接肅州嘉峪闗境共一千二百里又南轉東為安西州南
　境山連峯延亘至克都肯哈拉哈達山(䝉古語克都肯/山名哈喇黒色)
　(哈達山峯也/山色黒故名)一千四百里入沙磧各有水西行遇沙而伏
　　按西域大勢四隆中窪羅布淖爾適當其窪處羣
　　水四面歸向惟以東南方一隅為泄水之尾閭淖
　　爾受西來諸大水其偏東之岸北抵哈流阿齊爾
　　哈西爾山麓南抵沙磧中弩齊圖嶺之麓兩山相
　　扼為東西大闗隘其自淖爾而北而東而南諸水
　　伏流來趨皆從兩山闗隘處流入之以地多沙磧
　　潛伏不見其大勢之盛約有西偏諸源十分之五
　　此實大河旁源不容以其無顯會之迹而弗紀也
　　今敘東偏諸水自天山南麓所出由托克三土爾
　　番闢展始次哈宻以東南至安西州北境山西麓
　　諸水次安西州南路山西麓諸水恭依
欽定輿地圖辨其向背伏見道里差數述之如左
羅布淖爾北有托克三水
　托克三水(回語托克三九十數也舊有九十户/居之相襲以名其地并名其水也)出天
　山南麓有二源一源出和爾郭斯嶺三支並出為阿
　爾輝色欽(回語色欽水也/阿爾輝水名)南流折而東經額楞哈必
　爾漢穆魯(回語/地名)南又東百里經西爾哈阿集爾汗嶺
　南(䝉古語西爾哈謂貉皮馬阿集爾汗/謂兒馬也山名相傳如此未詳其由)又東經阿爾
　輝昂阿(回語/地名)南有博爾圖昂阿(回語/地名)水自南來注之
　又東至托克三城西此水行六百餘里在博斯騰淖
　爾(音義見前卷不/重注後倣此)山北源處極四十三度西二十九
　度一源出布克達山(回語/山名)為烏蘭布拉克(回語泉水/紅色也)
　南流有烏可克山水哈喇哈什里克水(回語哈喇哈/什謂黑玉里)
　(克有也山間有黑石如/玉故名因以名其水也)自西來會其西有察罕水(回/語)
　(察罕白/色也)布達布遜淖爾(回語達布遜鹽/也謂鹽池也)有鄂門淖爾
　(回語/水名)其東有哈拉巴爾哈孫水(䝉古語巴爾哈孫/地也謂黒城也)鼐
　塔克水(回語塔克山/也鼐山名)古爾班水又有台朗水(回語/水名)出
　鄂都謨克嶺(回語/山名)兩源合南流皆在山中自伏托克
　三水流出至哈拉巴爾哈孫嘉們(蒙古語嘉們謂臺/跕也謂黑城臺跕)
　(也/)西至托克三城西而南有伊拉里克水(回語伊拉/蛇也里克)
　(有也地多/蛇虺故名)來注之其北有哈爾欽淖爾(回語池/水名)自托
　克三城西流五十里為蘇巴什水(回語蘇水也巴什/頭也地多泉源故)
　(名即以名/其水也)共二百里而伏托克三水處極四十二度八
　分西二十六度三分在羅布淖爾北三百里
羅布淖爾北又東有土爾番和屯水
　土爾番和屯(回語土爾番積水也和屯/城也其地向有積水故名)水源出穆爾
　圖拉克流五十里分繞和屯東西其西有根特克嘉
　們(回語臺/跕名)水合二源流至難簡(回語/地名)境有海必爾漢
　布拉克(䝉古語海必爾漢肘肋/也泉水形似之故名)流至雅爾伊穆什(回/語)
　(地名出/果品)有布衮水(回語/水名)其前有勒穆丕(回語夏日支/棚以迎凉氣)
　(也因以名/其地焉)三池其北有台朗水(回語/水名)有塔里朗水(䝉/古)
　(語田禾也其水/可用灌田故名)有哈拉水有庫舒博格衣水(回語/水名)有
　漢和羅水(回語/水名)皆出北山西南流其東有哈喇和卓
　水(回語人名舊傳有哈喇和卓居/其地因以名地即以名水也)出蘇巴什經土爾
　番嘉們東僧吉蘇城(回語地名/有小城)西分二支環哈喇和
　卓東西為阿斯塔克水(回語阿斯山名/水從此山出也)諸水皆與土
　爾番和屯水相並流入伊爾瑚瑪沙磧(回語沙/磧地名)長五
　十里至一百三四十里土爾番和屯極四十三度西
　二十六度去羅布淖爾東北五百里
又東有闢展和屯水
　闢展和屯(回語闢展草積之謂地多/積草故以名之和屯城也)水出布拉里克
　(回語布拉刼奪之謂漢/刼國地即此處故名)流為庫庫雅爾(䝉古語庫庫/青色雅爾坎)
　(也坎水色/青故名)又出巴哈蘇魯克圖嘉們(回語巴哈小也/蘇魯克圖馬羣)
　(也以為驛/跕之名)曲曲西南流經闢展和屯西漢敦山(回語/山名)
　東為舒歸水(回語/水名)其西有勒穆金水二源出鄂爾騰
　山合流經勒穆欽城(回語地/名有城)西魯克欽城(回語地/名有城)東
　分為二支入沙磧其東有特古斯池(蒙古語特古斯/全也池水圓週)
　(故/名)有蘇魯克圖水有巴哈水有蘇克特齊嘉們(回語/驛跕)
　(名/)東西二池又東有硯池嘉們(回語驛/跕名)水又東入山
　中池水無數有庫克托羅海水(䝉古語庫克青也托/羅海首也山峯如首)
　(青色水從/之出故名)有鵡□窩嘉們(回語驛/跕名)水有塔庫池(回語/水名)
　有托賴泉嘉們(回語驛/跕名)水皆在山中停不流闢展和
　屯水之南為洪城(回語洪墩臺也/其地有之故名)水其南為伊爾瑚
　瑪沙長八百里西當土爾番和屯之南東至哈爾圖
　博城(回語地/名有城)西廣二百里沙之南有沙爾淖爾(䝉古/語沙)
　(爾犗牛也池/濵有此故名)周圍六十里其西為察克瑪克塔什(回/語)
　(察克瑪克火䥥石/也山多産此故名)額錫謨克(回語/地名)地其東為察哈爾
　和爾輝地(回語/地名)闢展城極四十二度八分西二十五
　度伊爾瑚瑪沙極四十二度西二十五度至二十二
　度在羅布淖爾東北七百里
又東有哈爾圖博水
　哈爾圖博水出薩爾竒拉(回語/地名)經三堡嘉們之西流
　八十里為台爾藏水(回語/水名)至哈爾圖博城西其西有
　拉布楚克水(蒙古語/水名)經托和齊城(䝉古語/地名)西有鴨子
　泉嘉們水(回語臺跕名以其水/稱之又以名其水也)有雅博里克池(回語/水色)
　遼敦嘉們(囘語臺/跕名)水入沙磧其前為察哈爾和爾輝
　其北有博羅布爾噶蘇(䝉古語博羅青也布爾噶栁/也蘇水也水旁多青栁故名)
　有拉巴泉嘉們水(回語臺跕名/以泉名之)有薩爾竒拉有燈草
　溝嘉們(回語臺/跕名)水有納林庫克雅水(回語/水名)有塔克雅
　圖水(回語/水名)俱伏不流哈爾圖博水南流入伊爾瑚瑪
　沙極四十二度六分西二十二度五分在羅布淖爾
　東北九百里
又東有哈密和屯諸水
　哈宻和屯(回語哈宻即哈勒宻勒之轉音哈勒瞭望/之謂密勒墩臺也地有墩臺可以瞭望故)
　(以名其/城焉)水一源出天山北幹東南折之塔什嶺一源
　出必栁嶺合西南流百六十里分流遶哈宻和屯之
　東西西支流八十里有哈爾海圖(回語/地名)頭堡嘉們水
　入之至布噶斯(回語/地名)而伏東支流六十里至布婁爾
　(回語/地名)而伏其西即哈爾海圖水其東有薩拉胡魯蘇
　水(蒙古語薩拉謂黄也胡魯蘇/謂蘆葦也地多此草故名)巴克達錫水(䝉古語/水名)
　喀爾齊瑪克水(䝉古語/水名)額克訥爾水(䝉古語/水名)哈套水
　(蒙古語哈套堅也/地多堅石故名)烏拉台水(䝉古語烏拉台謂有/山也水出山間故名)科
　什瑪克水(䝉古語/水名)哈什瑪克水(蒙古語/水名)納沁水(䝉古/語納)
　(沁鴉鶻也水/濵多此故名)庫色冷圖水(䝉古語/水名)塔拉水(蒙古語塔/拉山間平)
　(甸也水出平/甸中故名)額里根泉(蒙古語額里根寛/也水泉寛衍故名)諸水泉源
　澂灂延地廣邈皆西南奔趨遇沙而伏其又東南為
　哈拉博爾肫水(䝉古語/地名)察罕椿集水(䝉古語/地名)博雅椿
　集水(蒙古語/地名)烏爾圖泉(䝉古語烏爾圖長/也泉水甚長故名)昂吉爾圖
　水(䝉古語昂吉部落之分地也/圖有也舊有伯克居此故名)巴爾楚特噶哪水(蒙/古)
　(語地/名)察蘇爾圖水(䝉古語察蘇爾火石/也地有火石之謂)瑚巴塔爾塞
　坎水(䝉古語/地名)諸水並源出東境諸山參差互流不逺
　而伏實安西州北境隔河之諸山水也哈宻和屯東
　南境諸山自必栁嶺至謨海圖(䝉古語有蛇之謂/其地多此故名)布
　魯爾(蒙古語/地名)蘇魯遜塔巴克(蒙古語/山名)伊克托里(蒙古/語伊)
　(克大也托里鏡也/地圓如鏡故名)瑚巴塔爾拜商(蒙古語/地名)衛朋哈拉
　圖(蒙古語/地名)察罕徳勒克(䝉古語/山名)諸山南迄嘉峪關南
　之格達景新景山轉而南折諸山紆迴間阻為西域
　東偏之屏障其隔嶺以北諸水流出巴爾庫淖爾(䝉/古)
　(語巴爾庫即巴里坤/之轉音池水名也)其東北諸水至瀚海入戈壁皆
　不入南路諸山泉水澄流或行或止未嘗滙為一川
　其西行則一也自此而南為安西州境哈宻和屯極
　四十二度八分西二十一度八分去羅布淖爾九百
　六十里其東最逺之伊克托里諸山去羅布淖爾一
　千七百里
　　按自古志西域者必曰東則扼以玉門陽關西則
　　限以蔥嶺玉門陽關在安西州西境自此以東諸
　　地域不與焉又曰南北有大山河流其中均指羅
　　布淖爾以西之水其東境之水不與焉葢控引東
　　西門户定其疆域指其可見之經流不得不然若
　　紀大河之源則有異於是者河出于闐為南源蔥
　　嶺為西源史漢水經注諸書言之詳矣至羅布淖
　　爾東境之水西趨淖爾則從古未有論及之者惟
　　山海經敘邊春山灌題山諸水西流入泑澤葢為
　　近之要以數千里泉源既不能越天山而驀入北
　　境又不能越蘇魯遜塔巴克諸山而東北入瀚海
　　其在敦煌鳴沙北界者求其歸宿知必惟淖爾之
　　是趨今考嘉峪闗以東之河自張掖酒泉入居延
　　海自凉州入休屠海此數源者俱限重山之外存
　　而不論其在安西州境則有千餘里大河西流滙
　　入於哈喇淖爾經流既西而左右旁支或流或涸
　　無有不西嚮者故西域孔道由甘州肅州安西州
　　轉而西出北為北山南為南山自古以此為經塗
　　獨山脈所趨與人所問途其形各判山自天山東
　　向至哈宻盡處轉南行直至肅州諸山轉西南以
　　屬於安西之南山復由南山西行盡於沙磧此為
　　北幹在羅布淖爾之東北即内地大河以北之山
　　無不由此幹分入其和闐東來行沙磧中諸大山
　　是為南幹在羅布淖爾之西南即内地大河以南
　　之山無不由此幹分入其中劃然横斷東西相望
　　為大河伏流潛入青海之正道天造地設不可假
　　借特兩山盡處山根交互牽聨又沙磧中人蹟稀
　　到故不易蹤尋耳從來山脉與水勢相為體用使
　　哈宻安西山體不相連屬則境内水勢何由盡向
　　西行而安西南山之水其出南麓者多歸内地大
　　河出北麓者都趨淖爾河流一脈相貫益知南山
　　之中斷不虚矣臣等恭繹
欽定輿地全圖詳考東境山脈及南山中斷河水入塞
　　之成蹟條理經絡有燦然者謹詳著其説於此云
羅布淖爾正東有噶順沙磧
　噶順沙磧(回語噶順味苦也地在沙磧之中/有水而味苦因以名其沙磧也)縱廣四
　五百里有大山環之山脈自天山和爾郭斯嶺分支
　而東其北包土爾番闢展哈宻為諸城南屏中包伊
　爾瑚瑪沙磧其南蜿蜒曲折千四百里抵安西州北
　境而盡即沙山支峯山南諸泉水俱滲入噶順沙磧
　中沙磧極四十二度至四十一度西二十三度至二
　十四度四分去羅布淖爾六百里
欽定四庫全書
　河源紀畧卷十一
　質實三
羅布淖爾正東偏南有哈拉淖爾
　哈拉淖爾(回語哈拉黑色也/淖爾水黑故名)有三源並出安西州南
　山東源蘇勒河(蒙古語/河名)出玉門縣東衣馬爾山(䝉古/語山)
　(名/)一支東為察罕那木哈水(䝉古語察罕白色/那木哈水名也)西為
　昂倉口水(蒙古語/地名)合北流經結爾恭台口(䝉古語/地名)至
　玉門縣南分二支一支經玉門縣之東西音木堡(䝉/古)
　(語地/名)之西東北流至哈沙圖境(䝉古語哈沙圖木圍/墻也山形似之故名)
　為達布遜淖爾亦名花海子瀦不流長一百六十里
　一支經玉門縣西北流分二支八十里而合至舊栁
　溝衛北為蘇勒河值北境布魯敦(蒙古語/山名)諸山折而
　西有頭道溝至十道溝水出達里岡西拉部特爾(䝉/古)
　(語地/名)自南來會之又分二支北支西流經一顆樹(䝉/古)
　(語地/名)南南支西南流會昌馬河水(蒙古語/水名)昌馬河水
　有二源一源出阿里塔克(䝉古語山名/塔克石也)有五泉合而
　南流有長馬山水來會之至蘇爾河(䝉古語/水名)一源出
　長馬巴欽山(蒙古語/山名)經巴彦山(䝉古語巴彦富蘇/也山形髙大故名)曲
　曲北流至蘇爾水而合北流經小沙塔口之西商達
　里圖(䝉古語/地名)之東至都爾伯爾山(蒙古語部落名以/部落名其山也)
　口會東來之蘇勒河蘇勒河源處極三十六度八分
　西十八度六分昌馬河源處極三十八度二分西十
　九度二分至北各三百六十里合西南流經安西和
　屯北三十里有布隆吉爾多罕水(䝉古語布隆吉爾/渾水也多罕渡口)
　(也渡口水/濁故名)出蘭泉山北流來會之行二十里有窟窿
　河(䝉古語窟窿栗色馬/也水色似之故名)北流來會之窟窿河南有他
　西水(蒙古語/水名)哈布堡海(蒙古語/水名)在山中不流二水合
　西流經薩拉胡魯蘇南安西城北又經雙城北經庫
　庫沙克沙(䝉古語/地名)南又經額秋爾雅巴爾(䝉古語/地名)南
　欣坎布城(蒙古語/地名)北計三百四十里有黨河水來會
　之黨河有四源一源出西爾哈爾近色欽(䝉古語/水名)流
　三十里會烏蘭嶺水西北流經西噶爾近(䝉古語/水名)其
　東有伊克水(蒙古語伊克大也此水/于衆水中較大故名)黑布拉近古嶺
　水(䝉古語/山名)衮招哈水(䝉古語衮深也招哈灶/坎也地有深坎故名)搜集水
　(蒙古語搜集馬骨也為/此水舊名未詳其由)紅果爾和勺水(蒙古語/水名)巴爾
　口水(䝉古語巴爾虎也山形/如虎水從之出故名)在山中不流黨河流經
　烏蘭布拉克西有依漢水(䝉古語/水名)出哈瑪爾嶺(䝉古/語哈)
　(瑪爾鼻子也/形似之故名)自南來注之折而北有隂得爾圖哈達
　森水(蒙古語隂得爾圖髙地也哈達森椿也/髙地立椿以居人故名即以名其水也)自西來
　一百二十里流注之北流經黨城西舊沙州和屯東
　有栁樹泉出巴顔穆倫(蒙古語穆倫山脊梁/也山脊髙厚故名)北流來
　注之折東北流經敦煌縣南有黄墩堡水自北來注
　之折西北流有布巴口水(䝉古語/地名)來注之至欣坎布
　城會蘇勒河此水行七百里源處極三十八度西十
　度五分依漢水西有察罕水蘇巴哈哈爾當水(䝉古/語水)
　(名/)和通水(蒙古謂回人為和通/地有回人居之故名)舊沙州和屯西有二
　水亦名隂得爾圖水哈達蘇水停不流三水合正西
　曲曲流經察罕托輝(䝉古語察罕白色托輝/臂灣也水灣色白故名)南呼魯
　蘇台(䝉古語謂地/有蘆葦也)北又經納鄰哈納水(蒙古語納鄰/細也哈納謂)
　(䝉古包之牆也水流故名/細而有山圍之如牆)伊克烏蘇台(蒙古語地有/大水之稱)至巴
　哈鄂羅蘇台(蒙古語巴哈小也鄂羅蘇絲/麻也地之舊名未詳其由)南滙為哈
　拉淖爾此河共流一千二百里而伏哈拉淖爾東西
　八十里南北三十里極三十九度八分西二十二度
　六分至二十三度去羅布淖爾東八百里
羅布淖爾東又南有色爾騰水
　色爾騰水(䝉古語水名水出/山中瀦為小海也)有數源出安西州南山
　支峯之麓其可名者一出巴哈哈爾當一出和通之
　境一出克都肯哈拉哈達(䝉古語哈拉黑/色哈達山峯也)皆西北行
　數十里隨山勢伏流來趨之周圍三百里極三十九
　度西二十二度去羅布淖爾東南九百里色爾騰水
　之西有噶順池又西百里有阿集格色爾騰水(蒙古/語阿)
　(集格小也小/色爾騰海也)周圍百六十里又西二百里有察罕齊
　老圖六池(䝉古語察罕白色齊老石也圖/有也地多白石以名其池焉)錯列如星
　宿當瑪海戈壁(回語沙磧/中地名)之北極三十九度四分西
　二十四度又西有哈達圖水(䝉古語有/山峯也)長三十里當
　孔道南北又西為噶斯淖爾(蒙古語噶斯地名/即以為池水名也)去羅
　布淖爾二百里
　　按蘇勒昌馬黨河之源其山自嘉峪闗南至阿里
　　塔克崛起大山為巴顔山為牛尾山一支北出為
　　黑布拉近古嶺又一支南騖為拜生圖嶺又南為
　　古爾班琿裁山自巴彦山至琿裁山南行六百里
　　揆其形勢證之星度與青海之鄂敦他臘諸山南
　　北相隔纔三百里此諸山以東之水俱入積石大
　　河西出之水中途停蓄俱滙歸羅布淖爾而哈拉
　　淖爾色爾騰水之瀦流向西尤為形蹟顯著其西
　　出近北支峰為哈瑪爾嶺又北行為克都肯哈拉
　　達又北行為巴顔穆倫博羅鄂博至阿集格色爾
　　騰水盡於沙磧其又一支自哈瑪爾嶺西出為伊
　　克柴達穆伊遜齊老巴哈柴達穆至瑪海戈壁盡
　　於沙磧此諸山大較也謹依
欽定輿地全圖道里方位詳訂其説此以前為羅布淖
　　爾東境諸山水序次皆自東而西此以後為羅布
　　淖爾東南伏流諸處水序次皆自西北而東南各
　　循其實條貫井然覽者得以詳考云
羅布淖爾既會東北諸境水其東南為沙磧諸山斷處
大河潛流其中一千五百里有諸水
　羅布淖爾合受東西諸山水其潛入青海之孔道正
　當淖爾東南隅山磧交錯條理可尋共一千五百里
　其東南百里有泉為弩齊圖嶺水南流百里而伏又
　東南有庫布水(回語/水名)自弩竒圖杭阿塔里木山東流
　百里而伏又南有噶斯淖爾周廣三百餘里有三源
　自西境磧中山流出來注之噶斯淖爾極三十九度
　六分西二十六度五分去羅布淖爾東南二百里其
　東為烏蘭托羅海(回語山峯/赤色也)水其南為察罕得勒蘇
　水(䝉古語察罕白也得勒蘇草色/如玉也地有草如白玉故名)又南有噶克察科
　爾二池又南有烏爾騰水(䝉古語長也/水長故名)有札喀納木
　哈水(蒙古語/水名)又南有烏爾圖穆倫水(䝉古語穆倫山/脊梁也山脊甚)
　(長水出其/間故名)東出瑪海戈壁之右西出磧中西來之大
　山有一池周三十餘里東西交貫為哈濟爾察罕水
　(䝉古語哈濟爾水/名察罕白色也)此水共長三百里極三十八度西
　二十五度又東南有噶順水有貝布水又東有招哈
　水(蒙古語招哈竈/坎也謂坎水)自羅布淖爾至此七百里
河水伏流又東南有察罕托輝水
　察罕托輝水(䝉古語托輝臂灣也水/灣曲如臂而白色故名)東源出巴哈柴
　達穆(䝉古語巴哈小也柴達穆平/敞之謂地小而平敞故名)西境山南流百里
　折而北經額古敦呼魯蘓(蒙古語額古敦門也呼魯/蘓蘆葦也地形有崖如門)
　(多蘆葦/故名)南又北值瑪海戈壁之南一百四十里西源
　出托羅伊(䝉古語/地名)地北流經得布特里(䝉古語地名/謂水草肥美)
　(也/)折而南經達蘭圖爾根(蒙古語達蘭七十數也圖爾/根水流急也地多泉源)
　(而迅急/故名)北又北流會於察罕托輝此水曲折蛇行四百
　里極三十八度西二十三度至二十四度去羅布
　淖爾九百里其西大山中有一水長二百里無名在
　山中伏不流
又東南有達布遜淖爾
　達布遜淖爾(䝉古語/鹽海也)源在羣山中其北山為哈瑪爾
　嶺(䝉古語鼻子也/山形似之故名)其南山為巴爾布哈山(䝉古語巴/爾虎也布)
　(哈野牛也山有/虎及野牛故名)其東為拜甡圖嶺(䝉古語拜甡居民/也地多居民故名)
　淖爾發源其西麓瀦為布隆吉爾淖爾(蒙古語布隆/吉爾水渾濁)
　(也謂渾/水海)周圍六十餘里自西方流出為布隆吉爾水
　經西巴爾托羅海(䝉古語西巴爾泥水也托/羅海頭也地多泥水故名)巴噶巴
　爾呼(䝉古語巴噶小也巴爾呼逺望/瀰漫之象地小而多瘴霧故名)伊克巴爾呼(䝉/古)
　(語伊克大也地與巴噶巴/爾呼相連而較大故名)綽爾集布拉克(蒙古語泉/水名以泉)
　(名其/山)諸山之南曲曲西流經達彦貝勒阿爾巴圖所
　居(䝉古語人名分駐于/此即以名其地焉)之北阿爾巴圖所居羣山中
　一大部落長五百餘里廣二百餘里布隆吉爾水繞
　其北行六百里至那謨克特格里克(䝉古語/地名)境有札
　克多渾水(蒙古語多渾渡口也札克/謂催生木也以為渡名)自南來注之札
　克多渾水源出札克圖(䝉古語謂有/催生木也)山麓西流三十
　里分為二支其北行一支西北流二百里有西拉圖
　魯舍里(䝉古語/地名)水及西哈爾噶山(蒙古語/山名)水合流來
　注之又西北流四百里有淖爾水西偏流出二百四
　十里自東來注之又北一百二十里有烏蘭水(䝉古/語謂)
　(紅色/也)自阿爾巴圖所居南境西流來注之又行百餘
　里合布隆吉爾水流四十里入達布遜淖爾布隆吉
　爾水長六百里源處極三十七度五分西十九度札
　克多渾水長一千一百里源處極三十五度七分西
　十八度達布遜淖爾周廣三百里極三十八度西二
　十二度去羅布淖爾九百六十里札克圖山源水分
　支處一支南行為柴達木水南行四十里至西勒珠
　爾格塔拉(䝉古語塔拉山間平甸也/西勒珠爾格平甸之名)之北分為二支
　東滙於庫勒舍里山(回語庫勒池水也/山有池水故名)麓為札孫淖
　爾(䝉古語/水名)西滙於阿拉克淖爾(蒙古語阿拉克花/木也謂花海子也)東
　西平如一字共長二百四十里自此而南扺拉布拉
　克嶺(䝉古語嶺上/有泉水也)特們胡珠嶺(䝉古語特們胡珠駱/駝□子也山形似之)
　(故/名)隔山之南即青海境也兩淖爾皆極三十五度西
　淖爾西十九度東淖爾西十七度五分去羅布淖爾
　一千七百里
　　按達布遜淖爾一水源流千有餘里西北望羅布
　　淖爾無連山之隔東南窵入直至拉布拉克嶺南
　　去青海相間止有一嶺謹依
欽定輿地全圖星度計之相去僅三十餘里此亦南山
　　中斷大河伏地從此流入之明證特札孫阿拉克
　　兩淖爾所滙之處隔山相值轉在鄂敦他臘下流
　　百有餘里不正值阿勒坦郭勒之源葢達布遜淖
　　爾非即大河全源特其旁支之循山東出可作伏
　　流左驗者耳又可知羣源相貫之無往不通矣
又東南有舒合水庫庫塞水
　舒合水(蒙古語/水名)出古爾班洮賴山(䝉古語古爾班三/數也洮頼兔也有)
　(三山似/兎故名)東南流五百里瀦為淖爾庫庫塞水(䝉古語/水名)
　出烏蘭得錫山(䝉古語烏蘭紅/也得錫山名)西北流長八百里至
　訥木齊圖山(䝉古語/山名)之北瀦為淖爾二水相並一西
　流一東流首尾相錯極三十七度至三十八度舒合
　水源西二十三度庫庫塞水源西十九度五分去羅
　布淖爾一千三百里正當阿勒坦郭勒之北隔嶺二
　百里
　　按羅布淖爾東境諸山水至此而盡西與淖爾相
　　值者和闐東來沙中諸山已見前卷自弩齊圖嶺
　　水至此皆河水潛流之靈蹤歕涌或隱或見者也
　　計此地沙漠緜亘從古不入版圖雖有窮探之使
　　無由得至故僅知蒲昌海之伏流入中國而不知
　　所以伏流者為衆沙之故又不知其伏而仍行者
　　亦以連山斷為沙磧故河水得以潛入其間恭逢
皇朝大一統之盛疆理西域不異赤縣神州伊古部落
　　不居人蹟罕到之區敘以經涂測以彛器道里分
　　寸皆可揆算圖志明晰如指諸掌於是推伏流之
　　實蹟破千古未決之疑誠哉山川靈異必有待於
神聖而後開也
欽定四庫全書
　河源紀畧卷十二
　質實四
河水自羅布淖爾伏流一千五百里東南至阿勒坦噶
達素齊老流出為阿勒坦郭勒是為河水伏流重出之
真源
　阿勒坦噶達素齊老(蒙古語阿勒坦黄金也噶達素/北極星也齊老石也巨石亭亭)
　(獨立崖壁皆土/作黄赤色故名)山脈自錫津烏蘭托羅海(注見/前卷)分支
　東南來蜿蜒屈曲為巴彦哈拉得里奔巴為納穆齊
　圖山為巴彦哈拉西倫山為音得爾圖錫勒圖山為
　竒爾薩托羅海皆沙磧斷處西南境山延亘千里以
　屬於巴彦哈拉嶺(諸山注並/見前卷)諸山北境水皆當大河
　伏流之孔道見前卷巴彦哈拉嶺之麓為阿勒坦噶
　達素齊老靈源濬發伏流始出巨石高數丈亭亭獨
　立崖壁皆土作黄赤色壁上有天池流水歕涌釃為
　百道皆作黄金色東南流注為阿勒坦郭勒(䝉古語/郭勒河)
　(也河水黄如/金色故名)實黄河之真源也噶達素齊老水東流
　㣲屈而南至古爾班䝉衮托羅海(蒙古語古爾班三/也䝉衮謂銀也托)
　(羅海頭也峯頭色/白如銀者三故名)有烏哈峯(蒙古語/山名)泉水東北流來
　注之又東有拉母托羅海(䝉古語拉母即喇嘛番僧/也山頭舊有喇嘛居之故)
　(名/)水自南西拉薩山(西番語拉薩佛地也/山上有佛祠故名)水自北來
　注又東有齊黒淖爾(蒙古語/池水名)水正南流屈曲來注之
　合而轉東北流屈曲共三百里會鄂敦他臘(蒙古語/鄂敦星)
　(宿也他臘即塔拉平甸也有平甸廣二百餘/里泉眼衆多燦如星宿故名即星宿海也)諸水噶
　達素齊老極三十五度西二十度四分
　　謹案流沙以外古所未通故禹貢導河不言積石
　　以上固由古文簡畧亦以昄章所限勢不能詳也
　　我
皇上神武奮揚削平月􁢹天山兩道始𨽻職方竪亥所
　　經益疆勒版是以
欽定輿圖載有噶達素齊老阿勒坦郭勒之名方隅道
　　里亦約畧相合然以噶達素齊老自為一山以阿
　　勒坦郭勒自為一水兩不相屬尚未言及此山此
　　水即黄河伏流重出之源葢西域戡定之初奉
命履勘者惟主於測驗星度絜量地形與篤什之奉使
　　探尋其事各異故但列山川之目而未嘗求索河
　　源司編録者又限於聞見但知鄂敦他臘即元使
　　所窮之星宿海不能更溯而上故河源之説圖中
　　亦未註明實為疎畧迨今日
特頒虎節秩祀
　河宗叶契合符乃彰靈蹟仰見
聖天子綜理萬端愈推愈宻無一事不窮核其真雖神
　　禹濬川未窺斯奥無論張騫以下矣至故侍郎齊
　　召南作水道提綱徒見輿圖所載有阿勒坦郭勒
　　在鄂敦他臘之上有噶達素齊老山在阿勒坦郭
　　勒之旁遂沿襲舊訛加以臆測仍執唐劉元鼎之
　　記以巴顔喀拉山為崑崙影響依稀近似而實誤
　　使真源所在轉湮晦不彰知耳食之訛不如目睹
　　之審矣今恭禀
聖裁考驗阿彌達親見之圖具述其實以補輿圖之所
　　未註併以正齊召南書考核未精之失焉
河水東北流三百里有泉數百泓錯列如星宿為鄂敦
他臘
　鄂敦他臘縱廣三百里衆泉沮洳自地湧出其東北
　境山為阿克塔齊沁(䝉古語阿克塔騸馬也沁/牧馬人也地堪游牧故名)山為
　烏蘭得錫山(䝉古語烏蘭紅色也得錫即特/什盤石也地有盤石紅色故名)為布古
　濟魯肯山(䝉古語謂布古鹿也濟魯肯心/也山居羣峯之中多鹿故名)為巴爾布
　哈山(注見/前卷)為馬尼圖山(蒙古語馬尼咒文也如意之/謂舊刻咒文於石上故名)
　有一水長八十里流入鄂敦他臘其南境山為灰福
　爾巴彦哈拉嶺(䝉古語灰福爾山名/巴彦哈拉見前卷)為灰布通庫扎
　哈蘓拉羅海山(䝉古語/山名)有一水合二支東北流一百
　里入鄂敦他臘又南為都爾伯津山(注見/前卷)哈喇阿答
　爾罕山(蒙古語哈喇黒色/阿答爾罕山名)巴彦和碩山(蒙古語巴彦/富厚也和碩)
　(喙也山喙/髙大故名)其東南為庫庫昂阿水(䝉古語地名/庫庫青也)為古
　爾昂阿水(䝉古語/地名)俱出大山之麓來注之阿勒坦郭
　勒流入其中挾諸泉源自西南而東北又東行黄色
　㣲淡鄂敦他臘南北長東西狹極三十四度五分西
　十九度至六分
　　按鄂敦他臘諸山自巴彦哈喇山東行其北支莫
　　大於阿克塔齊沁山東北支莫大於巴爾布哈山
　　土人以此三山崇峻俱呼為枯爾坤山即昆侖之
　　轉音也厯代窮源之使以鄂敦他臘為河源而經
　　𫝊紀載並以河發源處為昆侖因擇附近諸山之
　　髙且大者即以昆侖名之積乆相𫝊莫知其誤臣
　　等恭禀
聖謨伏推枯爾坤所以得名之故並於三山仍其舊名
　　而辨正之如此
河水東南流一百三十里為扎凌淖爾
　扎凌淖爾(西番語扎凌即扎楞黎明之象池水/上承星宿海水光澹沱如之故名)當星
　宿海之東杭布拉克嶺(蒙古語山名布拉克/泉也山有泉故名)之南其
　東南為古爾班寧古爾托羅海(䝉古語山名/有三峯故名)齊罕托
　羅海(蒙古語/山名)特墨圖庫特勒山(䝉古語特墨駝也圖/有也庫特勒山坡也)
　(山坡有石/如駝故名)業克錫里克山(䝉古語/山名)有水皆流入淖爾
　其西南即古爾昂阿水亦名庫克阿滿(蒙古語庫克/青色也阿滿)
　(山口也山口/石青故名)淖爾東西長百里南北廣四十里極三
　十五度西十九度
河水東南流折而南五十里為鄂凌淖爾
　河自扎凌淖爾東南流出有灰福爾巴彦哈拉嶺水
　自西來百二十里會一水自南山來一水自灰胡爾
　巴彦哈拉山(䝉古語灰胡爾山名/也巴彦哈拉見前)北麓瀦為池西北
　曲曲流百五十里三水合北流來注之又東行入鄂
　凌淖爾(西番鄂凌即鄂楞晨/光也水光似之故名)其南有古爾班察爾穆
　山(䝉古語山名/有三峯故名)有鄂羅庫水(蒙古語/水名)自東來會合流
　西北八十里入淖爾其北為西拉烏楚爾山(䝉古語/山名)
　淖爾東西一百里南北八十里極三十四度八分西
　十八度六分河水自東北方流出
河水東流五十里至值爾吉巴南折而東南百四十里
會庫蘭水
　值爾吉巴山(䝉古語/山名)在西勒珠爾格塔拉(蒙古語地/名塔拉謂)
　(平甸/也)之南其北隔嶺即柴達木水分支會為東西兩
　淖爾者也見前卷河水過此折東南流其南有一淖
　爾水相望不入河其又南有淖爾水相去二十里東
　流入河水其北為都穆達噶順水(䝉古語都穆達謂/中道也噶順苦水)
　(也水在諸水/之中故名)河水又東行有特們胡珠嶺水來注之
　又稍東有查哈噶順水(䝉古語/水名)來注之又東有三水
　出阿拉克沙爾山(蒙古語阿拉克斑駁之色沙/爾犗牛也山色似之故名)合為
　鄂羅歸淖爾(䝉古語鄂羅歸羊腸也水流/盤曲似之又瀦為池故名)北流來注
　之又東有哈爾吉嶺(䝉古語哈爾吉碎石/也山多碎石故名)水三源合
　流來注之其西有庫蘭水(䝉古語/水名)發源平地中為淖
　爾西流轉北六十里又東會南來一淖爾水又東流
　八十里來注之庫蘭水會河水處極三十四度五分
　西十七度八分
河水南流二百六十里會哈拉水諸水
　河水南流三十里有額得凌特得凌爾水(䝉古語水/名衆水散)
　(漫之/謂)來會其水泉源數十泓亦如星宿中有淖爾諸
　水環之流出三十里東入河又南有沙克水(蒙古語/沙克水)
　(急流/也)二水自西來注之有哈爾吉水(䝉古語碎石也/水多碎石故名)
　合二源自東北來注之又南有托輝哈達山(䝉古語/托輝謂)
　(臂哈達山峯也/峯形灣曲故名)西境水並來注之有瑪穆恭托恩嶺
　水(蒙古語/山名)名哈拉水(䝉古語/黒水也)自西來注之哈拉水會
　處極三十三度九分西十七度五分
河水又東南二百四十里會西拉水諸水
　河水折而東稍南有沙爾水二源(䝉古語沙爾犗牛/也水濵有此故名)
　出托輝哈達山東麓自北來注之其南有胡胡水(蒙/古)
　(語胡胡即庫/庫青色也)流八十里來注之有哈拉水有巴特瑪
　濟魯肯山水(䝉古語巴特瑪蓮花也濟魯肯心/也山峯如蓮花地居其中故名)有塔
　哈爾瑪克水(䝉古語塔哈爾瑪克草名/其地多此故以名其水焉)二水相去各
　三十里自南來注之又稍北有一水自北山來注之
　有烏淊水(蒙古語烏淊乳牛也/濵河宜畜牧故名)自南來注之又折而
　東南有西拉水(䝉古語/水名)自南山流百里來注之西拉
　水會處極三十三度七分西十七度二分
河水又東南六十里折東北二百四十里經阿木柰瑪
勒占木遜山南麓合三昆都倫水
　河水折東北轉南有二水自北來注之又南有巴爾
　呼水(䝉古語巴爾呼逺望瀰漫/之象濵河多瘴霧故名)自南來注之折東北
　經綽通錫伯境(䝉古語綽通凖噶爾部人名錫/伯壁壘也舊于此築壘故名)又經
　卓作克阡通拉山(䝉古語/山名)北有公策旺多爾濟境(蒙/古)
　(語人名分編旗地居/此即以名其地也)水自北來注之又經一大山為
　阿木柰瑪勒占木遜山(西番語阿木柰古也瑪勒謂/大黄河上之山占木遜海也)
　(以古時黄河經由河/水至此大滙故名)巍峩蟠踞積雪不消即古大積
　石山元史誤指為昆侖者也河水行其南有一水自
　山中西流來注之其南有得特昆都倫水(䝉古語昆/都倫横也)
　(得特上也黄河自西來有三支/河横入之此為第一故名)出究爾古拉嶺(蒙古名/語山)
　之北曲曲流二百六十里來注之又東有都木達都
　昆都倫水(䝉古語都木達都謂中/道也昆都倫第二河也)出納克多木拉山
　(西番語納克多木拉樹木/叢生之謂山多林木故名)曲曲西北流三百里來注
　之又東北至烏蘭莽察多渾境(䝉古語多渾渡口也/莽察渡名烏蘭紅色)
　(也/)有道喇昆都倫水(蒙古語道喇下也/昆都倫第三河也)出那楚山(䝉/古)
　(語那楚謂有水處/山中有泉故名)北流百餘里轉而西經哈喇淖爾
　(䝉古語黒/水池也)南又經濟克什克特伊淖爾(蒙古語濟克/什克特伊憎)
　(之之詞淖爾/水劣故名)南行二百四十里折而北五十里有泉
　水數十名鄂爾庫舍里水(䝉古語地名即/以名其水也)自東來注
　又三十里折而西北入河水三水相距各百里阿木
　柰瑪勒占木遜山極三十四度三分西十五度至十
　六度三昆都倫源處得特極三十度二分西十四度
　七分都木達都極三十二度三分西十四度道喇極
　三十三度四分西十三度四分會處極三十四度至
　四分西十五度至四分
　　按阿木柰瑪勒占木遜山亦稱大雪山即禹貢導
　　河之積石漢以後所稱河水重源發於積石者葢
　　上循禹貢經文約指青海境中大山以包舉河源
　　之畧未為誤也自宋元史稱為亦耳麻不莫剌譯
　　言騰乞里塔而誤以為昆侖乖舛殊甚伏讀
御製讀宋史河渠志文細閲康熈年間拉錫所具圖於
　　貴徳之西有三支河其名昆都倫乃恍然大悟昆
　　都倫者䝉古語謂横也横即支河之謂葢元時之
　　舊名謂有三横河入於河而修書者不觧其故遂
　　闌入回部之昆侖山以證漢武之事耳千古名實
　　混淆之弊得以洞悉其非從此正名核實昆侖自
　　在西域大山確為積石臣等禀承紀載不勝積翳
　　一空之慶云
欽定四庫全書
　河源紀畧卷十三
　質實五
河水北流一百里折西北流一百四十里經察罕丹津
南折西流一百二十里繞阿木柰瑪勒占木遜山北
　河水至烏蘭莽察多渾境折北流復西北流有六水
　俱出阿木柰瑪勒占木遜山之北麓來注之諸水去
　各二十餘里其北岸有阿齊納們汗所居(蒙古語人/名也部落)
　(之長也即以所/居名其地焉)西境水流八十里來注之有羅察布
　拉克山水(䝉古語羅龍也察花紋也布/拉克泉也山有龍泉故名)流百里來注
　之河水至察罕丹津(䝉古語/地名)之南察罕托羅多渾(䝉/古)
　(語渡口名猶/言白頭渡也)之北折正西流有五水亦自大山北麓
　流出其東二支由一源分流並注其西三支經公策
　旺多爾濟境(蒙古語人名以/所居名其地)來注之其北境有一水
　二源合西流為巴噶哈栁圖水(䝉古語巴噶小也哈/栁水獺也圖有也小)
　(水旁多獱/獺故名)長一百八十里來注之其南境有底衛奎
　多克山(䝉古語/山名)水共七源合流一百二十里來注之
　底衛奎多克山即大雪山西延亘不斷之來脈山極
　髙峻其西又有四水各流八十里來注之河水折西
　流處極三十四度六分西十五度
河水折西北流一百二十里經伊克圖爾根山西折北
流五十里合哈爾渾舎里諸水
　河水折西北流南有圖生圖水(蒙古語/水名)源出底衛奎
　多克山西曲曲流一百二十里來注之又西有三水
　各行八十里來注之其北境有伊克哈栁圖水(䝉古/語大)
　(水旁有水/獺之名)有三源出巴噶圖爾根山(䝉古語圖爾根/水湍急也山泉)
　(小而流/急故名)皆東流曲曲轉西并流合北境一水西流共
　一百六十里來注之又北有吉卜水(蒙古語/水名)合衆流
　來注其西源出哈爾吉嶺合托輝哈達二水又北境
　合二水又東合宻拉水(䝉古語宻拉鞭也/河形似之故名)轉北流共
　一百八十里其東源出車山(䝉古語/山名)合二水而西有
　得爾登水(蒙古語得爾登水聲河中/多石水激之而成聲故名)合二源來注轉
　北流亦名圖生圖水共一百四十里合西源水北行
　有西偏二水來注為呼魯穆蘓水(䝉古語呼魯穆蘓/臭惡之謂水流不)
　(潔故/名)折西北流為吉卜水入大河此水源流二百八
　十里入河水處極三十五度二分西十六度六分河
　水又北有博爾綽巴水(䝉古語博爾水獺/也博爾綽巴水名)二源北流
　轉東至阿爾坦和博布拉克(蒙古語和博盛乳之器/以皮為之水色黄可汲)
　(用故/名)之西東北流又北合一水有哈爾渾舎里水(䝉/古)
　(語水/名)源為薩爾哈布齊海水(蒙古語哈布齊海謂山/峽中路也薩爾城也山)
　(形如城水出/其中故名)流一百里至阿克敦齊老圖(䝉古語/地名)北
　又八十里經鄂博圖(䝉古語鄂博壘石祭神之/所圖有也地有鄂博故名)南會
　博爾綽巴水東北行入大河入河處極三十五度四
　分西十六度六分
河水折東北流一百里折而北一百二十里會托里布
拉克諸水
　河水東北流經登弩爾特嶺(蒙古語/山名)之南伊克圖爾
　根山之北折北流有恰克圖水(䝉古語恰克圖/腥也水腥故名)自東
　來注之水有二源西源出伊克爾圖根山東麓經貝
　勒拉察布所居(䝉古語人名以/所居名其地)之南繞而東北有圖
　爾根水(蒙古語水/流急也)自東來會東源出鄂隆郭托羅海
　(䝉古語/山峯名)二支合西流會西源水共二百里入大河又
　北有碩爾郭爾水(䝉古語/水名)出察罕納們漢(蒙古語/地名)西
　流合二水長一百二十里入大河又北有托里布拉
　克水(䝉古語托里鏡也布拉/克泉也水圓如鏡故名)有五源西二源一出碩
　羅嶺(䝉古語/山名)及魁騰西里克布拉克(䝉古語魁騰冷/也西里克山間)
　(平甸也地居山/中水常寒故名)衆泉瀺灂形如星宿西南流百二十
　里一出哈爾渾舎里山(蒙古語地名有山/即以其地名之)北麓北流
　五十里合西流為布哈什爾噶水(䝉古語布哈野牛/也什爾噶黄羊也)
　(水濵多/此故名)南源二支並出鄂博圖北麓合北流八十里
　來會北源為衮額爾吉水(䝉古語衮額爾吉深/坎也河居窪地故名)東南
　流八十里來會西流又六十里入大河入河處極三
　十五度八分西十六度三分
河水東流一百里經額爾得呢台吉阿布集南北里嶺
北其北為巴彦布拉克又北為柴集水又北為庫庫淖
爾
　河水東流兩岸諸山環集北岸巴彦布拉克之北有
　一水西出烏克達爾山(蒙古語/山名)瀦為達布遜淖爾(䝉/古)
　(語謂鹽/池也)東南流出為柴集水(䝉古語柴集謂寨/也瀕河有寨故名)又東
　南流有一水自南來注有烏蘓圖布拉克(蒙古語/泉水名)合
　殷得爾圖淖爾水(䝉古語池旁/有髙地故名)曲曲北流來注其東
　有松額淖爾水(䝉古語/池名)克爾特黒淖爾水(蒙古語/池名)來
　注旁有泉源數十泓皆停不流此水長三百里南去
　大河一百里又其北為庫庫淖爾(䝉古語庫庫謂/青即青海也)東
　西二百四十里南北百里衆山環繞諸水迸集涵泓
　渟蓄波光獨青其中有奎遜托羅海(蒙古語奎遜謂/臍也居中之謂)
　(山峯居青/海中故名)察罕哈達山(䝉古語白峯也/亦在青海中)相對並峙其
　東西控引諸泉綿地計長八百里廣三百里而贏西
　源為英格淖爾(䝉古語英格母駝也澤/旁宜于母駝孳乳故名)出牛尾山巴
　彦山之南東南流出一百里有哈拉西納水(蒙古語/西納山)
　(岡也河旁山/岡黒色故名)由瑰滿山南流來注又百里有沙爾淖
　爾水(䝉古語沙爾犗牛/也澤旁多此故名)自西來經庫庫色爾格嶺(䝉/古)
　(語色爾格小山羊也/山中多青羊故名)北東流百二十里而合又東八
　十里經貝勒彭蘓克旺扎爾所居(䝉古語人名/以所居名地)之北
　有什爾噶水(䝉古語什爾格黄羊/也瀕河産此故名)羅薩水(蒙古語羅/薩騾也瀕)
　(河産此/故名)二水合流經台吉吹拉克諾穆齊所居(䝉古/語人)
　(名以所/居名地)之南長一百里來注又東七十里經墨和爾
　布拉克(䝉古語/泉名)之北有布哈水(蒙古語布哈野牛/也瀕河有此故名)自
　北來注經輝克托羅海(䝉古語/山峯名)南入淖爾此西來大
　源長四百餘里源處極三十七度八分西十八度八
　分沙爾淖爾之南連山圍繞有諸水不入庫庫淖爾
　者其西為阿里哈水(䝉古語/水名)流六十里為胡魯魯淖
　爾(蒙古語/水名)其西南有額勒蘓淖爾(䝉古語額勒蘓沙/也池有沙渚故名)
　周流百餘里源出甘珠爾齊老峯(䝉古語甘珠爾佛/經也齊老石也相)
　(傅其地有曝/經石故名)西哈爾噶山(蒙古語/山名)二支合而正西流
　為布隆吉爾水行二百里有衆泉環列如星宿復西
　行入額勒蘓淖爾而伏計長二百八十里正當公敦
　多有達喜所居(蒙古語人名/以所居名地)之南其北有哈拉淖爾
　又有兩博爾淖爾(䝉古語水獺也/澤旁有此故名)一出天青察罕哈
　達(䝉古語/山名)西流一出庫庫色爾格嶺南流並瀦而伏
　正當貝勒達顔所居(䝉古語人名以/所居名其地)之左右此諸水
　在青海西南不入大河亦不入青海庫庫淖爾北境
　山自巴彦山延亘向東為庫徳里山(䝉古語庫徳里/麝也山有麝故)
　(名/)為巴哈烏蘭和莽山(蒙古語/山名)有一水流六十里又
　東有伊克烏蘭和紹山(䝉古語山名和紹即和碩山/喙也山石大而紅色故名)
　有一水流六十里正當台吉策凌敦多布所居(䝉古/語人)
　(名以所居/名其地)之西又東為伊克哈爾吉山(䝉古語謂大/碎石山也)
　有一水流出合東來一水長百里正當台吉色布騰
　所居(蒙古語人名以/所居名其地)之東又東為沙拉克圖山(䝉古/語山)
　(名/)有一水合二支流七十里以上諸水皆從北境南
　流入庫庫淖爾其東有巴噶淖爾(蒙古語/小池也)周圍六十
　餘里有巴爾齊老水(䝉古語巴爾謂虎齊老/謂石有石如虎故名)察罕托
　羅海水從東境西流入淖爾其南境山自柴集水之
　北諸山延亘自公敦多布達喜所居東南行有一水
　自西境東流來入又東南為扎噶蘓台水(䝉古語扎/噶蘓台謂)
　(有魚也水/多魚故名)為巴哈察罕哈達為圖和碩伊克哈海嶺
　(蒙古語/山名)為察罕鄂博(䝉古語謂白/山壘石處也)為謨和爾布拉克
　(䝉古語/泉名)有八水長五十里至八十里自南境北流入
　庫庫淖爾又東有烏蘭布拉克水出索爾古山(蒙古/語山)
　(名/)西北流會北來一水又會䝉古圖布拉克水北自
　阿蘭錫蘭嶺(蒙古語/山名)南流來注又西流有和爾水(䝉/古)
　(語水/名)出謨羅穆山(䝉古語/山名)南流來注又西北行有巴
　顔淖爾水北流來注正當阿穆尼色爾沁(西番語阿/穆尼亦作)
　(阿彌耶祖也色爾謂金也沁大/也山體髙大色黄如金故名)之東而西北流入淖
　爾此水合五源共長二百里與察罕托羅海水相鄰
　此庫庫淖爾全境也庫庫淖爾極三十六度六分至
　三十七度四分西十五度六分至十六度去大河之
　北百八十里
　　按西寧邊外自古西羌所居統名西海庫庫淖爾
　　南去積石山五百里北去肅州五百里西南至鄂
　　敦他臘七百里大河曲流至其東南已二千七百
　　里羣山包絡土地肥衍其水在萬山中不與河通
　　然其西北一隅正與敦煌西之哈拉淖爾諸泉相
　　值東南一隅與大河支流甚近形勢相聨其實即
　　大河之瀦流旁蓄自西域而入西寧者也
皇朝奠定諸羌𨽻以版圖青海全境為厄魯特二十九
　　旗耕牧之地伊古所謂鮮水卑禾羌海羈置不常
　　者皆在休養生息之中碁布星羅較如畫一臣等
　　詳紀大河經流並得細述青海四隅瞭然如指諸
　　掌竊以庫庫淖爾水色瑩然獨青者葢以諸山盤
　　亘泉源渒發不與衆水相雜之故以淖爾之青證
　　之阿勒坦郭勒之黄益知地雖相近而源有獨真
　　不得以青海統名遂置百道流泉之本於不問也
河水折東北流八十里經龍羊峽東貴徳所西折而東
入甘肅河州界為中國河
　河水初折東北流之處有烏蘭水出達成嶺(蒙古語/嶺名)
　西流一百里有墨里和爾和山水(蒙古語/山名)伊克沙拉
　克圖山(䝉古語/山名)水二源合北流百餘里來會西北行
　一百里經温泉邊城之南入大河河水東北流七十
　里穿龍羊峽有貴徳所西南水和卓蘭台(䝉古語/地名)水
　東北流注之又北四十里有烏拉布拉克水(蒙古語/泉水名)
　自庫庫淖爾南境阿穆尼色爾沁山之麓二支南流
　出會兩淖爾水一百二十里來注之河水東行經貴
　徳所四十八户所居之北自此入甘肅河州界入界
　處極三十六度西十五度五分
　　按大河自庫庫淖爾之南大勢東行自入貴徳所
　　後所受泉流漸多水色全黄始名黄河其貴徳所
　　以西亦皆青海境也臣等紀昆侖重發之源欽承
睿訓詳祈紀載以著源委經曲之實蹟河源重發至甘
　　肅河州西界共二千九百里以經緯度按飛鳥圖
　　法計之實一千四百餘里大河至此葢四曲云
欽定四庫全書
　河源紀畧
　證古
　　謹案晉書裴秀作禹貢地域圖謂山川地名從來
　　乆逺多有變易説者或强牽引漸以闇昧于是甄
　　摘舊文隨事注列是知輿地之學質之今尤宜証
　　諸古也我
皇上欽命使臣尋討河源得阿勒坦河源于噶逹素齊
　　老之上距星宿海西三百餘里窮探靈秘逺軼前
　　代(臣/)等恭繹
鴻訓乃知河出崑崙始見于蔥嶺和闐注蒲昌海而伏
　　復潛行千五百餘里至青海西南發為阿勒坦河
　　即所謂重源潛發者也然則西域河源與青海河
　　源本自為一
聖人謨訓足以垂則古今(臣/)等欽奉
睿裁旁搜載籍凡言河源有闗典要者以類編緝卷一
　　曰崑崙卷二曰蔥嶺河源卷三曰于闐河源卷四
　　曰北山枝河曰蒲昌海卷五卷六曰青海重源通
　　為六卷雖未足以仰和
韶咸而禀承
天藻亦庶幾知所研極云爾
欽定四庫全書
　河源紀畧卷十四
　證古一
　崑崙
　　　謹案爾雅有河出崑崙墟之文欲定河源必先
　　　定河所出之崑崙崑崙定而河源亦定矣伏讀
皇上諭㫖及
御製河源詩案語皆謂武帝紀所云崑崙本不誤崑崙
　　在回部中至哉
聖人之論允堪作範圖經伏考崑崙山脉綿亘遼逺不
　　知紀極回部諸山皆從之結體而大河之源見焉
　　鬰結旁薄發為神靈之瀆其為基也大矣(臣/)等恭
　　研
天藻凡載籍所紀足以叅証
高深者敬加臚次以誌欽崇列為首卷至諸書中僅載
　　崑崙之名不言河之所自出或詞涉詭異有乖典
　　則者不敢矜富五都妄事摭拾此皆恪承
聖訓幸切依歸淺見寡聞庸盡根尋之㫖歟
　　爾雅河出崑崙墟色白所渠并千七百一川色黄
　　註潛流地中汨激沙壤所受渠多衆水溷淆宜其
　　黄疏言河源出于崑崙山下之基其初纎微源高
　　激凑故水色白也
　　又西北之美者有崑崙墟之璆琳琅玕焉
　　爾雅釋文郭音義云禹本紀及山海經皆云河出
　　崑崙山漢書曰張騫使西域窮河源其山多玉石
　　而不見崑崙山世人皆以此疑河不出崑崙案山
　　海經曰東望泑澤河水之所潛也其源渾渾泡泡
　　又曰敦薨之水注於泑澤出於崑崙之西北隅實
　　惟河源也
　　又按圖讚曰崑崙三叠號曰天柱實為河源水之
　　靈府
　　禹貢孔𫝊織皮毛國有此四國在荒服之外流沙
　　之内羌髦之屬孔疏鄭元云衣皮之民居此崑崙
　　析支渠搜三山之野者皆西戎也王肅云崑崙在
　　臨羌西析支在河闗西西戎西域也鄭以崑崙為
　　山謂别有崑崙之山非河所出也
　　禹貢正義河出崑崙而後至積石
　　史記夏本紀索隠爾雅云河出崑崙墟其色白是
　　河發源崑崙禹導河自積石而加功也
　　史記大宛傳索隱按山海經河出崑崙東北隅西
　　域𫝊云南出積石山為中國河積石非河之發源
　　河源本崑崙而潛流至于闐又東流至積石始入
　　中國山海經及禹貢各互舉耳
　　後漢書班固傳西盪河源注在崑崙山
　　山海經西次三經崑崙之邱是實為帝之下都河
　　水出焉而南流東注于無達
　　北山經敦薨之山敦薨之水出焉而西流注於泑
　　澤出于崑崙之東北隅實為河源
　　海内西經海内崑崙之墟在西北帝之下都河水
　　出東北隅以行其北西南又入渤海又出海外即
　　西而北入禹所導積石山
　　淮南子地形訓河水出崑崙東北隅貫渤海入禹
　　所導積石山高誘注河出崑崙山伏流地中
　　河圖括地象崑崙之山為地首上為握契滿為四
　　瀆
　　河圖始開圖崑崙之墟河水出四維
　　又黄帝問風后曰余欲知河之始開風后曰河凡
　　有五始開于崑崙之墟(上三條並見/太平御覽)
　　河始闓圖黄河出崑崙東北角剛山東(見永樂/大典)
　　水經崑崙墟在西北河水出其東北隅
　　説文河水出燉煌塞外崑崙山發源注海
　　風俗通河出燉煌塞外崑崙山發源注海
　　廣雅釋水崑崙墟河水出其東北陬
　　徐鍇説文通釋禹貢記禹所施功故止言自積石
　　河為四瀆之長所以限隔中外其勢慓悍察其發
　　源逺大委輸多之所致其含靈蓄恠莫斯為大未
　　必始于積石爾雅周公仲尼之徒所記而云河出
　　崑崙攉而論之其出崑崙詳矣
　　王觀國學林尚書禹貢曰導河積石至於龍門或
　　鑿山或穿地以通流然則禹導河水其功力始于
　　積石耳而鄧展註史記乃謂河源出于積石誤矣
　　倪鏜類釋考黄河源出崑崙由積石至龍門盤束
　　山硤間忽得平地其流怒駛水行土中故其水黄
　　濁
　　　謹案河出崑崙墟見于爾雅諸家祖述之者咸
　　　確鑿可據司馬遷鄧展不信禹本紀山海經之
　　　文然爾雅所陳傳記所載証以
　今日圖經回部大山為河源之所從出古今一轍有
　　　灼然不虛者
天藻煌煌昭垂典訓羣言𠂻
聖庶其不昧于方隅乎
　　　又案爾雅崑崙墟有璆琳琅玕孫炎註云墟者
　　　山下之地郭璞山海經註墟山下基也今回部
　　　極西為蔥嶺稍南為和闐其水玉隆哈什哈喇
　　　哈什二河皆産玉是即所謂璆琳琅玕而西南
　　　諸山岡嶺蟠亘則即所謂崑崙山下之基也回
　　　部在中國西北故云西北之美此崑崙為河源
　　　在今回部之確證水經注通典通考通志太平
　　　寰宇記諸書皆以阿耨達山為崑崙為河源之
　　　所自出葢本于釋氏西域記之説惟是張騫窮
　　　河源馬遷謂其未覩崑崙王觀國學林謂張騫
　　　身所至者大宛大月氏大夏康居其旁大國五
　　　六如于闐諸國皆騫所傳聞未嘗身至尚何崑
　　　崙之責然西域河源張騫發之于前武帝命使
　　　繼之于後真知灼見非同懸揣故漢武所名崑
　　　崙自有圖書可據騫身雖未至于闐不睹崑崙
　　　要非西域之實無崑崙也伏讀
皇上諭㫖謂武帝紀所云崑崙本不誤
聖謨精允鴻義昭垂盖西域西南山綿亘數千里與中
　　　國南山相屬氣脉長逺無踰于此今回部近𨽻
　　　版圖羣山不在荒逖以河水所發之墟跟尋崑
　　　崙之體則酈註所云東海方丈亦有崑崙之稱
　　　西洲銅柱又有九府之治一切掇拾枝辭皆不
　　　攻而自廢矣
　　　又案髙誘淮南子註河出崑崙山伏流地中郭
　　　璞山海經註河南出崑崙潛行地下應瑒靈河
　　　賦咨靈河之遐逺兮于崑崙之神邱凌増城之
　　　隂隅兮頼后土之潛流成公綏大河賦潛崑崙
　　　之峻極兮出積石之嵳峩爾雅釋文河出崑崙
　　　便潛行地下初學記亦云河源出崑崙之墟東
　　　流潛行地下至規期山據此諸書皆謂河出崑
　　　崙即伏流不見然證定河源要當以顯出之河
　　　為據今蔥嶺和闐諸河顯出羣山之麓是為河
　　　之真源亦即崑崙之正體明矣
欽定四庫全書
　河源紀畧卷十五
　證古二
　蔥嶺河源
　　　謹案漢書西域𫝊云東則接漢扼以玉門陽闗
　　　西則限以蔥嶺夫大河源流百折必東而蔥嶺
　　　居西域之正西其為河源明矣唐西域記云蔥
　　　嶺南接大雪山北至熱海千泉西至活國東至
　　　烏鎩國南北各數千里涼土異物志云蔥嶺之
　　　水分流東西西入大海東為河源今考蔥嶺東
　　　流之水一曰蔥嶺北河即水經註所謂北河又
　　　東北流者是也一曰蔥嶺南河即水經注所謂
　　　自岐沙東分南河者是也釋氏西域記謂二支
　　　北流逕屈茨烏夷禪善入牢蘭海謂此南北二
　　　河同出蔥嶺又東注泑澤也以今回部輿圖證
　　　之北河當為喀什噶爾水南河當為葉爾羌水
　　　二支皆東北流入羅布淖爾與水經注所載二
　　　支入牢蘭海者全合謹按據古今地志兩兩參
　　　覈乃知西域水道雖未必盡無移徙而流逕大
　　　端要可一一證合焉
　　漢書西域傳其河有兩源一出蔥嶺山
　　後漢書西域傳其河有兩源一出蔥嶺東流
　　水經又南入蔥嶺山又從蔥嶺出而東北流
　　水經注凉土異物志蔥嶺之水分流東西西入大
　　海東為河源
　　　　右河出蔥嶺
　　水經注河水自蔥嶺分源東逕伽舍羅逝國釋氏
　　西域記曰有國名伽舍羅逝此國挾小而總萬國
　　之要道無不由城南水東北流出羅逝西山山即
　　蔥嶺也逕岐沙谷出谷分為二水又云北河東北
　　流枝流出焉北河自疏勒經流南河之北暨于温
　　宿之南左合枝水北河又東逕姑墨國南北河又
　　東逕龜兹國南河水又東逕墨山國南河水又東
　　逕注賓城南又東逕樓蘭城南而東注河水又東
　　注泑澤
　　　謹案水經注云河水出羅逝西山山即蔥嶺又
　　　云逕岐沙谷分為二水考
欽定西域圖志蔥嶺有二河北為喀什噶爾逹里雅南
　　　為葉爾羌諤斯騰喀什噶爾為古疏勒故酈注
　　　云北河自疏勒逕流南河之北葉爾羌為古莎
　　　車故酈注于南河云又東逕皮山國北西去莎
　　　車三百八十里也漢書云從鄯善傍南山北陂
　　　河西行至莎車為南道西踰蔥嶺則出大月氏
　　　安息自車師前王庭隨北山陂河西行至疏勒
　　　為北道西踰□嶺則出大宛康居奄蔡據此則
　　　疏勒在蔥嶺之東北故河為蔥嶺北河莎車在
　　　蔥嶺之東南故河為蔥嶺南河此其大較也疏
　　　勒為今喀什噶爾地北河自疏勒逕流南河之
　　　北則為喀什噶爾河無疑考唐西域記波羅川
　　　中有大龍池池東派一大流東北至佉沙國西
　　　界與徙多河合而東故此已左水皆東流西域
　　　記又云佉沙國舊名疏勒徒多河即中國河今
　　　考蔥嶺北河正從喀什噶爾西界東流即佉沙
　　　國西界之徙多河也北魏書疏勒南有黄河葢
　　　河自喀什噶爾之西又流逕喀什噶爾之南故
　　　曰南有也隋書及西域記謂渇盤陀國都蔥嶺
　　　中負徙多河渇盤陀在疏勒西南六百里今蔥
　　　嶺北河在疏勒之南渇盤陀之北故渇盤陀都
　　　城北負徙多河也通鑑唐徳宗紀婆葛發五千
　　　騎出疏勒郭元振在疏勒柵于河口不敢出當
　　　即今之喀什噶爾河口也
　　　又案後漢書耿恭傳云恭以疏勒城傍有澗水
　　　可涸又云匈奴遂于城下擁絶澗水今木什河
　　　特們河在喀叶噶爾城北赫色勒河特爾墨楚
　　　克河在喀什噶爾城南皆近在二十里内俱出
　　　喀什噶爾西北山則即耿恭所謂城傍有澗水
　　　也匈奴擁絶澗水當并城北之木什河特們河
　　　及城南之赫色勒河特爾墨楚克河皆擁絶之
　　　葢南北澗水俱絶故恭始于城内穿井也
　　　又案酈注云北河暨于温宿之南考後漢書西
　　　域傳疏勒東北經尉頭温宿以
欽定西域圖志考之温宿為今阿克蘇在喀什噶爾東
　　　北與疏勒東北經温宿方隅相合今喀什噶爾
　　　河東北流逕阿克蘇之南即酈注所云暨于温
　　　宿之南也酈注又云北河又東逕姑墨國南又
　　　東逕龜兹國南考漢書西域傳姑墨東通龜兹
　　　六百七十里龜兹西與姑墨接以
欽定西域圖志考之姑墨在今庫車之西雅哈阿里克
　　　左右龜兹為今庫車彼此相距里數古今符合
　　　今喀什噶爾河東北逕雅哈阿里克又逕庫車
　　　之南即酈注所云北河又東逕姑墨國南又東
　　　逕龜兹國南也酈註又云河水又東逕墨山國
　　　南考山國西至尉犁二百三十里西北至焉耆
　　　百六十里以
欽定西域圖志考之尉犁為今哈勒哈阿璊焉耆為今
　　　哈喇沙爾墨山國既當在哈喇沙爾東南百餘
　　　里在哈勒哈阿璊之東二百餘里則其地約直
　　　今伊徳格爾阿拉爾東南境矣酈注又云北河
　　　又東逕注賓城南又東逕樓蘭城南注賓城于
　　　漢書西域傳無考其在樓蘭之西無疑此河自
　　　樓蘭東注泑澤則注賓樓蘭皆在今羅布淖爾
　　　西北可知也一統志以噶斯為樓蘭亦與酈注
　　　所云自樓蘭東注澤合也攷新唐書地理志自
　　　蒲昌海南岸西經七屯城漢伊修城也又西八
　　　十里至石城鎮漢樓蘭故國也在蒲昌海南三
　　　百里以輿圖證之今噶斯淖爾迤西戈壁之地
　　　正在羅布淖爾西南其距羅布淖爾里數與唐
　　　志合則噶斯迤西真古樓蘭河水北逕噶斯西
　　　戈壁之地然後東注羅布淖爾即酈注所云注
　　　賓河逕樓蘭北又東注澤也新唐書地理志石
　　　城鎮又西二百里至新城又西經特勒井渡且
　　　末河五百里至播仙鎮古且末城也然則註賓
　　　河流逕之地當在唐特勒井石城鎮以東與今
　　　厄爾勾河為近也
　　　　右蔥嶺北河即喀什噶爾河
　　水經注一水東流逕無雷國北又東流逕依耐國
　　北去無雷國五百四十里河水又東逕蒲犁國北
　　北去疏勒五百五十里河水又東逕皮山國北西
　　去莎車三百八十里
　　　謹案酈注載南河所逕一曰無雷考漢書西域
　　　傳無雷南至蒲犁五百四十里南與烏秅北與
　　　捐毒西與大月氏接今以
欽定西域圖志考之無雷當為今之阿喇楚勒葉爾羌
　　　河發源處在其東南數百里酈注云逕無雷國
　　　北于方隅稍有未詳其他所逕之國與今圖志
　　　無不脗合酈注載南河所逕又一曰伊耐一曰
　　　蒲犁考西域傳蒲犁北至疏勒五百六十里東
　　　至莎車四百四十里則蒲犁在莎車之西疏勒
　　　之南又考西域傳蒲犁東至莎車五百四十里
　　　西至無雷五百四十里伊耐亦東至沙車五百
　　　四十里西至無雷五百四十里然則蒲犁伊耐
　　　俱當在莎車無雷之間西域傳又云蒲犁北至
　　　疏勒五百六十里伊耐北至疏勒六百五十里
　　　然則伊耐當在蒲犁之南今喀爾楚東至葉爾
　　　羌城五百餘里東北距喀什噶爾亦如之與西
　　　域傳蒲犁東至莎車五百四十里北至疏勒五
　　　百六十里正合則喀爾楚為古蒲犁無疑而喀
　　　爾楚南山谷間為伊耐國無疑今葉爾羌河南
　　　源逕喀爾楚南又東北流則即酈注所云南河
　　　又東逕伊耐國北也又逕喀爾楚北而東北流
　　　即酈注所云東逕蒲犁國北也今喀爾楚北至
　　　喀什噶爾五百餘里則即酈註所云又東逕蒲
　　　犁國北去疏勒五百五十里也酈註載南河所
　　　逕又一曰皮山國考西域傳皮山西北通莎車
　　　三百八十里于闐西至皮山三百九十里今都
　　　窪東北至和闐伊里齊城三百五十餘里與西
　　　域傳皮山東距于闐三百九十里合薩納珠西
　　　距葉爾羌城四百里與西域傳皮山西北距莎
　　　車三百八十里合然則都窪以西薩納珠以東
　　　為古皮山國甚明今葉爾羌河逕薩納珠西北
　　　即酈註所云又東逕皮山國北也註所言蔥嶺
　　　南河經由之國皆今葉爾羌河所逕之地則葉
　　　爾羌河即蔥嶺南河可知矣
　　　又案新唐書烏鎩北徑磧曠野五百里得疏勒
　　　東南五里濟徒多水踰大沙嶺有斫句迦種或
　　　曰沮渠斫句迦即莎車謂濟徒多水至斫句迦
　　　則徒多水乃葉爾羌河也(西域記徒多河即中/□河此所云徒多水)
　　　(當作徙多水徒徙/字相近而訛耳)今由汗阿里克南濟河至葉
　　　爾羌即所云濟徒多水至斫句迦也西域記又
　　　謂斫句迦國都城周十餘里山阜連屬沙石瀰
　　　漫臨帶兩河今葉爾羌城環夾南北兩河之中
　　　即西域記所云臨帶兩河也
　　南河又東逕于闐國北釋氏西域記曰河水東流
　　三千里至于闐屈東北流者也漢書西域傳曰于
　　闐以東水皆東流南河又東北逕扞彌國北治扞
　　彌城西去于闐三百九十里南河又東逕精絶國
　　北西去扞彌四百六十里南河又東逕且末國北
　　又東右㑹阿耨逹大水釋氏西域記曰阿耨逹山
　　西北有大水北流註牢蘭海者也其水北流逕且
　　末南山又北逕且末城西又曰且末河東北流逕
　　且末北又流而左㑹南河㑹流東逝通為註賓河
　　又東逕鄯善國北其水東註澤釋氏西域記南河
　　自于闐東于北三千里至鄯善入牢蘭海者也北
　　河自岐沙東分南河即釋氏西域記所謂二支北
　　流逕屈茨烏夷禪善入牢蘭海者也
　　　謹案酈注言南河所逕自于闐外一曰扞彌考
　　　漢書西域傳扞彌南與渠勒東北與龜兹西北
　　　與姑墨接西通于闐三百九十里考
欽定西域圖志庫車為古龜兹雅哈阿里克為古姑墨
　　　新唐書自龜兹贏六百里有跋禄迦小國一曰
　　　亟墨即漢姑墨以
欽定輿圖度之則雅哈阿里克左右當即其地漢西域
　　　傳謂扞彌東北接龜兹西北接姑墨則在今庫
　　　車之西南雅哈阿里克之東南又考漢西域傳
　　　姑墨南至于闐馬行十五日是于闐當姑墨之
　　　南而扞彌在姑墨東南則在于闐之東可知故
　　　西域傳謂扞彌西通于闐三百九十里也今克
　　　勒底雅在伊里齊東四百三十里與西域傳所
　　　云扞彌西通于闐三百九十里合則古之扞彌
　　　今之克勒雅也又酈註言南河所逕一曰精絶
　　　考漢書西域傳精絶北至都䕶治所二千五百
　　　五十三里于闐東北至都䕶治所三千七百二
　　　十里是都䕶治所在精絶直北在于闐東北以
　　　次推之則精絶亦在于闐東北矣故酈註言南
　　　河自于闐東北逕精絶也今䇿特爾為古之烏
　　　壘即都䕶治所然則古之今絶當在今䇿特爾
　　　之南精阿氐爾千在䇿特爾南西距額里齊約
　　　千餘里與精絶西去于闐里數大畧相合則古
　　　之精絶今之阿氐爾干也又酈註言南河所逕
　　　一曰且末考漢書西域傳且末城北接尉犁尉
　　　犁在焉耆西南百里焉耆為今之哈喇沙爾則
　　　尉犁當為今哈勒噶爾璊今噶斯迤西戈壁為
　　　古且末其北對哈勒噶爾璊則即所謂北接尉
　　　犁也以上水經所載南河逕過之國其西距南
　　　河里數甚逺皆非南河所經之地但考于闐東
　　　北皆戈壁西域記謂于闐東行入流沙沙礫流
　　　漫聚散隨風人行無迹遂多迷路四逺茫茫莫
　　　知所指行四百餘里至覩貨羅故國國乆空曠
　　　城皆荒蕪從此東行六百餘里至折摩䭾那故
　　　國即湼末地也(即且/末)城郭巋然人烟斷絶從此
　　　東行千餘里至納縳波故國即樓蘭是于闐東
　　　北境一二千里可名國者不過二三餘皆沙海
　　　絶無邑都酈注欲記南河所逕不得指沙磧無
　　　名之地以為標準精絶且末距南河雖逺然舍
　　　此更無近國可表方隅矣考酈註謂南河既逕
　　　于闐國北然後逕扞彌精絶且末國北是此數
　　　國皆由東向北故釋氏西域記南河自于闐東
　　　迤北三千里也南河距此諸國之治雖遥而距
　　　此諸國之境尚近故畧舉所過之境以識南北
　　　爾
　　　又案唐地理志于闐西五十里有葦闗又西經
　　　渤海西北渡繄館河六百二十里至郅滿城則
　　　是自于闐西北至繄館河六百七十里又考漢
　　　西域傳于闐西至皮山三百八十里皮山西北
　　　至莎車三百九十里則是于闐至莎車七百七
　　　十里以今輿圖度之漢西域傳于闐至莎車道
　　　里與今和闐伊里齊至葉爾羌道里相合唐地
　　　理志于闐至繄館河道里與今伊里齊至聴雜
　　　阿布河相合聴雜阿布河即與葉爾羌河㑹流
　　　東逝者也既渡聴雜阿布河百里乃至葉爾羌
　　　城即唐志所謂渡繄館河至郅滿城也
　　　　右蔥嶺南河即葉爾羌河
欽定四庫全書
　河源紀畧卷十六
　證古三
　和闐河
　　　謹案水經云其一源出于闐南山北流與蔥嶺
　　　所出河合是于闐河自出南山不出蔥嶺水經
　　　注此文别畫顯然北魏書謂于闐在蔥嶺之北
　　　二百里葢誤以南山為蔥嶺漢書西域傳云于
　　　闐在南山下不云在蔥嶺下也伏讀
御製翻譯名義集正訛知和闐為自古及今不易之回
　　　部其域郭疆圉確鑿如昔河流所逕尤可按里
　　　而稽水經注載于闐河為北流以今輿圖証之
　　　哈喇哈什玉隆哈什二河合而注葉爾羌河自
　　　南方直向北流與經注最合以是知西域水道
　　　雖僻在逺方而以今證古往往不爽也
　　史記大宛傳河源出于闐其山多玉石于闐之西
　　則水皆西流注西海其東水東流注鹽澤
　　漢書西域傳其河有二源一出蔥嶺一出于闐于
　　闐在南山下其河北流與蔥嶺河合
　　水經其一源出于闐國南山北流與蔥嶺所出河
　　合
　　水經注源導于闐南山俗謂之仇摩置自置北流
　　逕于闐國西又西北流注于河即經所謂北注蔥
　　嶺河也
　　北魏書西域傳于闐城東二十里有大水北流號
　　樹枝水即黄河也一名計式水城西五十五里亦
　　有大水名達利水與樹枝水㑹俱北流
　　後周書異域傳于闐國城東二十里有大水北流
　　號樹拔水即黄河水也城西十五里亦有大水名達
　　利水與樹拔水俱北流同㑹於計戍
　　北史西域傳于闐城東三十里有首拔河城東二
　　十里有大水北流號樹枝水即黄河也一名計式
　　水城西十五里亦有大水名達利水與樹枝水㑹
　　俱北流
　　西域記城東南百餘里有大河西北流國人利之
　　通典于闐河名首拔河亦名樹枝河或云即黄河
　　也北流七百里入計戍水一名計首水即蔥嶺南
　　河同入鹽澤
　　册府元龜城東有大水號計戍水即黄河也
　　太平寰宇記一名首拔河一名樹拔河或云即黄
　　河也北流七百里入計戌水一名計首水
　　通志于闐名首拔亦名樹拔河或云即黄河也北
　　流七百里入計戍水(通考作計首水/一名計戍水)
　　　謹案北魏書及後周書謂于闐城東有樹枝水
　　　當即今伊里齋城東玉隆哈什河又謂于闐城
　　　西有達利水當即今伊里齊城西哈喇哈什河
　　　北史又云于闐城東三十里有首拔河城東二
　　　十里有大水北流號樹枝水則是于闐城東相
　　　距十里内又有兩水矣考今玉隆哈什河自皮
　　　什雅南流至玉隆哈什南分為東西二支流六
　　　十里復合以輿圖測之二水相距東西約十里
　　　正與北史兩河相距里數相合北史所云樹枝
　　　河當為玉隆哈什西支之水距里伊齊甚近故
　　　云城東二十里其首拔河當為玉隆哈什東支
　　　之水距伊里齊差逺故云城東三十里也又考
　　　今哈喇哈什河在伊里齊城西北十八里而北
　　　魏後周書達利水在于闐城西五十五里與今
　　　道里不合五十五里句上五字當為衍文達利
　　　水距于闐城西十五里與哈喇哈什距于闐城西
　　　十八里正相符合耳又考通典通考通志太平
　　　寰宇記皆謂樹枝河北流七百里入計戍水今
　　　和闐河北流㑹葉爾𦍑河入塔里木河則所謂
　　　計戍水者當為今塔里木河也北魏書載龜兹
　　　國南二百八十里有大河東流號計戍水即黄
　　　河也後周書載龜兹國南三百里有計戍水攷
　　　龜兹為今庫車今塔里木河正當庫車之南二
　　　百餘里與北魏書後周書合葢同一計戍水在
　　　于闐北者樹枝諸河入之在龜兹南者則又自
　　　于闐之北折而東注也今和闐河入塔里木河
　　　河自皮什雅南發源處計之流長千里自額里
　　　齊計之長七八百里通典謂于闐河北入計戍
　　　水長七百里葢自于闐城計之也又考西域記
　　　云時有外道負大匏盛滿水而進曰我知地理
　　　遂以其水屈曲周而復始因疾驅忽而不見依
　　　彼水迹峙其基堵遂得興功即斯國治今玉隆
　　　哈什河哈喇哈什河環夾伊里齊或即所謂其
　　　水屈曲周而復始者歟河流城邑形勢顯然是
　　　可叅考而得其詳實也
　　　又按後漢書言河源出蔥嶺一出于闐南山下
　　　水經注南源導于闐南山俗謂之仇摩置證之
　　　今西域圖志皮什雅在伊里齊域西南一百六
　　　十里其南即玉隆哈什哈喇哈什二河發源處
　　　分流於城之東西二面距河各二十里許河以
　　　外連山環抱即漢書所謂南山也考大宛傳云
　　　河源出于闐南山下其山多玉石天子按古圖
　　　書名河所出山曰崑崙葢指于闐之山言之也
　　　西域圖志以皮什雅南諸山當之惟是崑崙者
　　　渾淪磅礴之名不得專指一山以概其全體謂
　　　蔥嶺和闐皆崑崙之蟠根結體延亘之處可也
　　　而欲舉一山以盡之則未免掛漏之慮且河出
　　　崑崙古有明言今源所出喀什噶修葉爾𦍑
　　　和闐實非一源而皆不外於回部則知崑崙所
　　　在洵不得偏指以一山而要不越於回部諸境
　　　矣又考和闐四境西接蔥嶺東近沙磧漢書言
　　　于闐西通皮山三百八十里則皮山之西非復
　　　于闐國界北魏書于闐在蔥領之北二百餘里
　　　雖誤以南山為蔥嶺而其國在南山之北則固
　　　為可據漢西域傳于闐在南山下疆域畫然則南
　　　山之南亦非復于闐國界又考游宦紀聞載髙
　　　居誨使于闐記云玉河在國城外流出崑山西
　　　一千三百里至國界牛頭山分為三牛頭山即
　　　西域記之牛角山後漢書所謂南山水經注所
　　　謂仇摩置也云置牛頭山始為國界則和闐四
　　　境實有可據者二河並發蜿蜒北向與西來之
　　　大河合併東赴史傳所載固昭昭不爽矣
　　　　右于闐河即和闐河
　　漢書張騫傳漢使窮河源其山多玉石
　　漢書西域傳于闐之西水皆西流注西海其東流
　　東流注鹽澤河源出焉多玉石師古曰玉石玉之
　　璞也一曰石之似玉也
　　梁書西南夷傳于闐國有水出玉名曰玉河
　　北史西域傳于闐城東三十里有首拔河出玉石
　　新唐書西域傳于闐有玉河國人夜視月光盛處
　　必有美玉
　　五代史四夷附録其河源所出至于闐分為三東
　　曰白玉河西曰緑玉河又西曰烏玉河三河皆有
　　玉而色異
　　宋史外國傳于闐國城東有白玉河西有緑玉河
　　次西有烏玉河源出崑岡去國城西千三百里每
　　嵗秋國人取玉于河謂之撈玉
　　髙居誨使于闐記其河源所在至于闐分為三東
　　曰白玉河西曰緑玉河又西曰烏玉河三河皆有
　　玉而色異
　　冊府元龜于闐國城之東有曰白玉河西有緑玉
　　河次西有烏玉河
　　宦遊紀聞晉天福中高居誨使于闐作記紀其採
　　玉處云玉河在國外曰白玉河在城東三十里曰
　　緑玉河在城西二十里曰烏玉河在緑玉河西七
　　里源雖一玉隨地變故色不同
　　張匡鄴行程記玉河在于闐城外其源出崑山西
　　流一千三百里至于闐界牛頭山乃疎為三河一
　　曰白玉河在城東三十里二曰緑玉河在城西二
　　十里三曰烏玉河在緑玉河西七里其源雖一而
　　其玉隨地而變故其色不同每嵗五六月大水暴
　　漲則玉隨流而至玉之多寡隨水之大小七八月
　　水退乃可取彼人謂之撈玉其國之法官未採玉
　　禁人輒至河濵者故其國中器用服飾往往用玉
　　　謹按于闐玉河之名雖始見于梁書北史而史記
　　　漢書先已言之其水東流注鹽澤河源出焉多
　　　玉石是也攷于闐河出玉厯古相傳有三河北
　　　史謂于闐城東三十里有首拔河指玉隆哈什
　　　河也五代史及宋史皆謂東曰白玉河西曰緑
　　　玉河又西曰烏玉河則出玉者不特玉隆哈什
　　　矣游宦紀聞載髙居誨使于闐記謂白玉河在
　　　城東三十里緑玉河在城西二十里烏玉河在
　　　緑玉河西七里以今輿圖考之所謂城西二十
　　　里當為喀喇哈什河所謂又西七里者當為卑
　　　窪勒河卑窪勒河在喀喇哈什西即喀喇哈什
　　　之分流者也河水出玉伊古以來厯有明證河
　　　源所在益可按籍而稽矣
　　　又按新唐書貞觀六年于闐遣使獻玉帶太宗
　　　優詔答之五代史晉天福三年于闐國王李聖
　　　天遣使進玉轡鞦装等物宋使外國傳建隆二
　　　年聖天遣使貢玉圭一以玉為柙玉枕一本開
　　　寶二年遣貢使云本國有玉一方凡二百三十
　　　七斤願以上進天聖三年遣使貢玉鞍轡白玉
　　　帶凡此皆因于闐産玉壌奠偶徴獻珍既届于
　　　要荒列史遂矜為盛美然要皆部限毗沙國别
　　　豁旦雖待徴方物之貢而未聞率土之歸惟我
皇上徳化滂洋瀛墺涵洽東起鳴山之山西抵極疑之
　　　嶺悉按籍而疆理之和闐採玉諸河與内地池
　　　潢無異管子曰玉産於禺氏之邉山是昔日傳
　　　為邉壤者今皆屬我域中矣書言五服禮載九
　　　畿豈足以罄
皇輿之廣逺哉
　　　　右和闐玉河
欽定四庫全書
　河源紀畧卷十七
　証古四
　北山枝河
　　　謹按水經注載河之正源一曰蔥嶺北河一曰
　　　蔥嶺南河一曰于闐河其由蔥嶺折而東北曰
　　　北山雖非正源所自出而枝水南注每多巨浸
　　　一曰温宿之南左合枝水為今阿克蘇及烏什
　　　河一曰姑墨川為今阿察哈喇河一曰龜兹東
　　　西川為今庫車東西諸河一曰敦薨之水為今
　　　愷都河謹以
欽定輿圖西域圖志及水經注計里參證方知北山之
　　　水較南山更為盛大酈注曰水出山而流入海
　　　者命曰經水引佗水入於大水及海者命曰枝
　　　水出於地溝流於大水及海者又命曰川水此
　　　載北山枝河雖與經水有殊然源流浩衍同注
　　　于河亦所以成經流之大也
　　水經注北河自疏勒逕流南河之北暨于温宿之
　　南左合枝水枝水上承北河于疏勒之東西北流
　　逕疏勒國南又東北與疏勒北山水合水出北溪
　　東南流逕疏勒城下枝河又東逕莎車國南枝河
　　又東逕温宿國于此枝河右入北河
　　　謹按西域圖志蔥嶺北河為今喀什噶爾河右
　　　入北河之枝河為今阿克蘇河阿克蘇河入喀
　　　什河之處正在阿克蘇之南故酈注云左合枝
　　　水於温宿之南也惟酈注云枝水上承北河於
　　　疏勒之東西北流逕疏勒國南今考阿克蘇河
　　　所滙之水一曰庫克墨爾根河一曰特木爾烏
　　　蘇河一曰呼木阿里克河一曰托什干河俱出
　　　阿克蘇及烏什北山滙而東南流入喀什噶爾
　　　河與酈注所云西北流異又阿克蘇諸水發源
　　　處俱在北方未嘗逕喀什噶爾之南與酈注所
　　　云逕疏勒國南微異古今河流容或遷徙乂東
　　　西曲注記載亦僅得大畧據酈注以考今圖不
　　　能不少有叅差要其大端固未嘗不脗合也
　　　又按酈注謂枝河與蘇勒北山水合水出北溪
　　　東南逕疏勒城下今考赫色勒河及特爾墨楚
　　　克河皆出喀什噶爾北山東南流南北夾喀什噶爾
　　　城相距僅一二十里與酈注北溪水合但酈注
　　　言此水與温宿之南左合枝水相㑹今阿克蘇
　　　南左合枝水獨有一水其赫色勒河及特爾墨
　　　楚克河與阿克蘇發源諸水並不相通則所謂
　　　疏勒北山之水與左合枝水㑹者今亦不可考
　　　矣唐地里志疏勒鎮南北西三靣皆有山城在
　　　水中城東又有漢城亦在灘上又云赤河來自
　　　疏勒西葛羅嶺至城西分流合於城東北與今
　　　赫色勒河及特爾墨楚克河自喀什噶爾城西
　　　北流㑹於城東北方隅全合則所謂赤河者其
　　　即疏勒北山之水乎
　　　　右北河左合枝水即阿克蘇河
　　北河又東逕姑墨國南姑墨川水注之水導姑墨
　　西北厯赤沙山東南流逕姑墨國西其水又東流
　　流右注北河
　　　謹按西域志圖庫車為古之龜兹漢書龜兹西
　　　距姑墨六百里然則古之姑墨當在今雅哈阿
　　　里克以西阿察哈喇河距庫車計六百里當即
　　　所謂姑墨川也但阿察哈喇河兩水南下滲於
　　　沙土不注塔里木河與酈注所云右注北河者
　　　異或者在道元時其水右注北河今雖淤絶不
　　　通而其河尚存也西域記謂拔禄迦國西北行
　　　三百里度石磧至□山此則蔥嶺北源水多東
　　　流拔禄迦即姑墨所謂水多東流者非一水也
　　　姑墨川在姑墨西北意或近是唐地里志始墨
　　　州南臨思渾河西北渡撥換河思渾河當為今
　　　塔里木河是撥換河即姑墨川也又考唐書謂
　　　凌山冬夏積雪春夏含凍雖時消泮尋復結氷
　　　今木素爾嶺自雅哈阿里克之西至阿克蘇之
　　　北堅氷積雪亘數百里正在姑墨西北其即所
　　　謂凌山乎酈注謂水導西墨西北厯赤沙山考
　　　漢書姑墨西距温宿二百七十里温宿為今之
　　　阿克蘇阿克蘇東行二日至哈拉玉爾衮之北
　　　三十里有鹽山自麓至頂俱紅土攪石葢即所
　　　謂亦沙山也
　　　　右姑墨川即阿蘇東境阿察哈喇河
　　北河又東逕龜兹國南又東左合龜兹川水有二
　　源西源出北大山南又出山東南流枝水左派焉
　　又東南水流三分右二水俱東南流注北河東川
　　水出龜兹東北厯赤沙積梨南流枝水右出西南
　　入龜兹城其水又東南流右㑹西川枝水水有二
　　源俱受西川東流逕龜兹城南合為一水水間有
　　故城葢屯校所守也其水東南注東川東川水又
　　東南逕烏壘國南其水又東南注大河
　　　謹案酈注西源出北大山南又出山東南流枝
　　　水左𣲖焉又東南水流三分又二水俱東南流
　　　注北河謂西川出北大山東南流既别出枝水
　　　又東南流分而為三也下云二水俱東南注北
　　　河謂西川及别出枝水也下云枝水有二源俱
　　　受西川即上文枝水所𣲖也下云東南逕龜兹
　　　城合為一水其水東南注東川謂此西川之水雖
　　　受西川而其下流則注入東川也酈注云東川
　　　水出龜兹東北厯赤沙積梨南流枝水右出西
　　　南入龜兹城此謂東川之水别出於東川之西
　　　故西南入龜兹城也云其水又東南流右㑹西
　　　川枝水謂東川東南流與西川枝水㑹也下云
　　　東川水又東南逕烏壘國南其水又東南注大
　　　河此則專謂東川也葢東西二川各有注河惟
　　　西川枝水則東㑹東川同注河耳以
欽定西域志攷之庫車為古龜兹庫車之東有額什克
　　　巴什河即龜兹東川也庫車之西有赫色勒河
　　　下流踰山為烏什特河即龜兹西川也其東西
　　　枝水㑹合之處雖難一一脗合而二川同注大
　　　河則古今不易矣
　　　　右龜兹東西川即庫車河
　　大河又東右㑹敦薨之水其水出焉耆之北敦薨
　　之山在匈奴之西烏孫之東山海經曰敦薨之山
　　敦薨之水出焉而西流於注泑澤出於崑崙之東
　　北隅實惟河源者也二源俱道西源東流分為二
　　水左水西南流出於焉耆之西逕流焉耆之野屈
　　而東南流注於敦薨之渚右水東南流又分為二
　　左右焉耆之國城居四水之中治員渠成西去烏
　　壘四百里南㑹兩水同注敦薨之浦東源東南流
　　分為二水俱東南流逕出焉耆之東導於危須國
　　西去焉耆百里又東南注於敦薨之藪川流所積
　　潭水斯漲溢而為海敦薨之水自西海逕尉梨國
　　其水又西出沙山鐵闗谷又西南流逕連城别注
　　裂以為田其水又屈而南逕渠犁國西又東南流
　　逕渠犁國西又南流注於河山海經曰敦薨之水
　　西流注於泑澤葢亂河流自西南注也
　　　謹按古之焉耆為今哈喇沙爾今愷都河即焉
　　　耆之水也酈注云二源俱道西源東流分為二
　　　水即所謂左水右水也云右水又分為二左右
　　　焉耆之國城居四水之中是焉耆國城夾於西
　　　源右二水之中下又云南㑹兩水同注敦薨之
　　　浦葢此二水至焉耆城南分而復合也上於左
　　　水云注於敦薨之渚此於右水云同注敦薨之
　　　浦皆以西源言之下於東源二水亦云流於敦
　　　薨之藪即統承云川流所積潭水斯漲溢而為
　　　海葢謂西源三水東源二水滙流之地漲而成
　　　海曰渚曰浦曰藪通曰海也攷愷都河東源有
　　　三哈布齊垓河即焉耆水之東源其西有玉勒
　　　都斯河即焉耆之西源二源㑹流為海核其形
　　　勢為今博斯騰淖爾無疑攷漢書西域傳焉耆
　　　近海多魚鳥魏書西域傳焉耆國南去國十餘
　　　里今哈喇沙爾南去愽斯騰淖爾四里西域記
　　　謂河耆尼國城周六七里阿耆尼即焉耆也酈
　　　注謂西源右水分為二夾焉耆城今裕勒都斯
　　　河東距哈喇沙爾二三百里不夾哈喇沙爾左
　　　右城邑遷改不常以古證今但求大端之脗合
　　　而已其枝流𣲖别分合環夾難以一一泥求要
　　　無害其為合轍也
　　　又按酈注云敦薨之水自西海逕尉犁國其水又
　　　西出沙山鐵闗谷又西南流逕連城别注裂以
　　　為田其水又屈而南逕渠犁國西又南注於河
　　　攷漢書西域傳焉耆南至尉犁百里渠犁東北
　　　與尉犁接則渠犁又在尉犁西南也酈注謂敦
　　　薨之水自西海逕尉犂國所謂西海即博斯騰
　　　淖爾謂逕尉犂國又逕渠犂國入河則是自騰
　　　喇沙爾南又西南入河與今愷都河出博斯騰
　　　淖爾西流至庫爾勒之地屈而西南流又屈而
　　　南流入大河方隅全合又考晉書楊宣攻焉耆
　　　軍次其國進屯鐵門所謂鐵門者或即所謂鐵
　　　闗乎又云未至十餘里熙(國王/名)率衆先要之於
　　　遮留谷鐵門與遮流谷相距僅十餘里葢即酈
　　　注所云鐵闗谷也又考唐書地里志自焉耆西
　　　五十里過鐵門闗然則鐵門闗在焉耆之西愷
　　　都河必西逕鐵門闗始至古渠犁之地證之唐
　　　志而方位較然矣
　　　　右敦薨之水即愷都河
　　蒲昌海
　　　謹按山海經東望泑澤河水所潛葢蔥嶺和闐
　　　諸河東注泑澤伏而不行故云潛也水經注謂
　　　水積龍城之西南龍城故姜賴之虚蒲昌海溢
　　　盪覆其國城基尚存而至大晨發西門莫達東
　　　門夫國城至大乃為蒲海所溢盪則其渾渾泡
　　　泡洄湍電轉者可想矣葢西域之水多注於河
　　　復合正源旁源諸河而盡注此海其左右沙山
　　　蟠積停聚不流以甚盛之水敵甚盛之沙力不
　　　勝而伏焉故其流愈激也㐲讀
上諭及
御製河源詩按語始知西域河至羅布淖爾伏流至青
　　　海西南阿勒坦噶達素齊老上有天池重源潛
　　　發名阿勒坦河至哉
聖人之論能使全河伏見之􁁙列若璣衡夫河既伏流
　　　力無所洩不行地上必由地中其趨於青海西
　　　南復出者勢也蒲昌海為今羅布淖爾西域河
　　　源至此而潛青海河源由此而發斯真大河之
　　　鍵鎋謹採史籍所載可為蒲海證明者詳著於
　　　篇
　　史記大宛傳于窴之西則水皆西流注西海其東
　　水東流注鹽澤鹽澤潛行地下其南則河源出焉
　　漢書地理志燉煌郡正西闗外有白龍堆沙有蒲
　　昌海
　　漢書西域傳其河有兩源一出蔥嶺山一出于闐
　　于闐在南山其河北流與蔥嶺河合東注蒲昌海
　　蒲昌海一名鹽澤者也去玉門陽闗三百餘里廣
　　袤三百里其水亭居冬夏不増減皆以為潛行地
　　下南出於積石為中國河云
　　後漢書西域傳其河有兩源一出蔥嶺東流一出
　　于闐南山下北流與蔥嶺河合東注蒲昌海蒲昌
　　海一名鹽澤去玉門三百餘里
　　山海經西次三經又西北三百七十里曰不周之
　　山北望諸毗之山臨彼嶽崇之山東望泑澤河水
　　所潛也其源渾渾泡泡註泑澤一名蒲昌海廣三
　　四百里其水停冬夏不増減去玉門闗三百餘里
　　即河之重源所謂潛行也渾渾泡泡皆噴濤之聲
　　水經其一源出于闐國南山北流與蔥嶺所出河
　　合又東注蒲昌海
　　水經註其水東注澤澤在樓蘭國北故彼俗謂是
　　澤為牢蘭海也釋氏西域記曰南河自于闐東於
　　北三千里至鄯善入牢蘭海者也山海經曰敦薨
　　之水西流注于泑澤葢亂河流自西南注也河水
　　又東注於泑澤即所謂蒲昌海也水積鄯善之東
　　北龍城之西南龍城故姜賴之虚西域之大國也
　　蒲昌海溢盪覆其國城基尚存而至大晨發西門
　　暮達東門澮其崖岸餘溜風吹成龍形西南向海
　　因名龍城地廣千里皆為鹽而剛堅也行人所逕
　　畜産皆布氈卧之掘發其下有大鹽方如巨枕以
　　次相累類霧起雲浮寡見星日少禽多鬼怪西接
　　鄯善東連三沙為海之北隘矣故蒲昌亦有鹽澤
　　之稱也山海經曰不周之山北望諸毗之山臨彼
　　岳崇之山東望泑澤河水之所潛也其源渾渾泡
　　泡者也東去玉門陽闗千三百里(原按漢書西域/傳蒲昌海去玉)
　　(門陽闗三百餘里後漢書同惟水經/經作千三百里足證二書皆脱千字)廣輪四百里
　　其水澄停冬夏不減其中洄湍電轉為隠淪之脈
　　當其澴流之上飛禽奮翮於霄中者無不墜於淵
　　波矣即河水之所潛而出於積石也
　　括地志蒲昌海一名泑澤一名鹽澤亦名輔日海
　　亦名牢蘭海亦名臨海在沙州西南(見史記大/宛傳正義)
　　通典西州蒲昌縣東南有舊蒲類海今名婆悉海
　　庭州蒲類縣蒲類海一名婆悉海
　　太平寰宇記陽闗在縣西六十里(壽昌/縣)以居玉門
　　闗南故曰陽闗闗之西三百餘里有蒲昌海一名
　　鹽澤廣袤三百里即蔥嶺于闐兩河之所注西州
　　交河郡蒲昌縣取縣東南蒲類海以為名蒲類海
　　者人呼為婆悉海
　　輿地廣記壽昌縣本龍勒陽闗在縣西六里玉門
　　闗在縣西北一百十八里二闗之西三百餘里有
　　蒲昌海一名鹽澤廣袤三四百里則蔥嶺于闐兩
　　河所注也
　　　謹按泑澤之泑多訓為黒西山經長沙之山泚
　　　水出焉北流注於泑水郭注泑水黒色也西次
　　　三經又曰泑山神蓐收居之郭注亦云泑音黝
　　　黒之黝是山以泑名與水以泑名皆訓為黒則
　　　泑即黝也又北山經曰邉春之山杠水出焉而
　　　西流注於泑澤又灌題之山匠韓之水出焉而
　　　西流注於泑澤凡此皆以泑澤名或即敦薨之
　　　水所注之泑澤乎今羅布淖爾西境合受六丈
　　　水為黄河之正流其東境闢展哈密諸水皆隔
　　　於沙山不顯然來㑹但以地勢求之無不潛流
　　　交貫者當即山海經西流注泑澤諸水是也蒲
　　　昌海容納之大於此可見其不能不潜達於青
　　　海為中國河葢叅考形勢而得知其概矣
　　　又按蒲昌海之得名鹽澤者水經注言鹽澤地
　　　廣千里蒲昌海廣袤三四百里凉土異物志云
　　　剛鹵千里蒺藜之形其下有鹽累棋而生與所
　　　云地廣千里為鹽剛堅者正合新唐書侯君集
　　　傳髙昌王麴文泰曰唐去我七千里磧鹵二千
　　　里髙昌即車師前庭其地磧鹵二千里然則鹽
　　　澤東西地皆斥鹵蒲昌既在鹽澤中以其獨為
　　　河水所瀦蓄故名之曰海曰澤耳又考鹽澤亦
　　　名鹽水史記大宛傳貳師伐宛之後西至鹽水
　　　往往有亭是也葢鹽澤本剛鹵之地蔥嶺和闐
　　　二河合諸源自西來注亦必與鹵澤㑹流故河
　　　水兼襍鹽水又考蒲昌海東南伏流之境多為
　　　鹽水者所在多有顔師古漢書注謂燉煌西北
　　　有惡磧水又鹽苦謂之鹽水今安西州西南有
　　　達布遜淖爾西域同文志謂即鹽池葢鹽澤千
　　　里時□小水東自燉煌西至交河北庭界皆有
　　　之惟通名鹽澤之蒲昌海則在今哈喇沙爾之
　　　南耳又考通典及太平寰宇記均謂西州有蒲
　　　昌縣以縣東南蒲類海故名今考蒲昌海為羅
　　　布淖爾在哈喇沙爾正南蒲類海為巴里坤池
　　　在天山北麓相距千數百里二海不得混而為
　　　一唐宋時偶有通稱耳又考西域圖志蒲昌縣
　　　為今之勒木丕在哈喇沙爾東尚三百餘里唐
　　　人遂以蒲昌名縣者西域中大澤以蒲昌海為
　　　最著縣與海近在數百里之間即得取以名縣
　　　重巨浸也
　　　又案漢書西域傳謂蒲昌海去玉門陽闗三百
　　　餘里水經注載國邑道里多據漢書其於蒲昌
　　　海距玉門里數則云千三百里葢漢書三百里
　　　上脱去千字故道里不合耳伏讀
御批通鑑輯覽謂蒲昌海在回部闢展西南闢展為古
　　　車師及髙昌地髙昌東至玉門闗一千三百里
　　　見於魏書蒲昌海里數自當畧同又考新唐書
　　　地理志陽闗故城西至蒲昌海南岸千里云至
　　　南岸千里則至北岸又不止千里矣以今輿圖
　　　攷之羅布淖爾東距黨河一千三百里伏讀
御製陽闗考謂今之黨城即古玉門闗禀承詳繹知水
　　　經注謂蒲昌海去玉門一千三百里與今道里
　　　悉合不可易也
欽定四庫全書
　河源紀畧卷十八
　證古五
　青海重源(上/)
　　　謹案自古論大河之重源者漢以來多以為出
　　　於積石説者謂舉積石大山以包舉全境非謂
　　　積石山西無復上源盖以地勢荒逺言之從畧
　　　遂無能指明其重發之形勢者元以後始以星
　　　宿海為河源其又西境邈無聞焉至謂史漢所
　　　紀張騫所窮皆不足信何疑古之過甚也良由
　　　窮探止於星宿未覩黄水真源則其上接崑崙
　　　鹽澤者皆不能取信數百年來無由確指其故
　　　恭逢
皇上遣使窮源得真源于噶達素齊老之天池
訓諭昭垂抉千古未窺之奥盖河水重源至今日而始
　　　定亦至今日而始盡謹以
欽定輿圗與古籍之可按者一一參考恭著于篇昔唐
　　　賈耽著吐蕃河源録四卷吐蕃東境即今青海
　　　全部版圗内屬靈瀆著明援古證今總見
聖朝考訂之逺軼於前代也
　　史記大宛傳鹽澤潜行地下其南則河源出焉
　　　謹案漢書西域𫝊蒲昌海一名鹽澤其水停居
　　　冬夏不増减皆以為潜行地下南出於積石為
　　　中國河云山海經西次三經東望泑澤郭注即
　　　河之重源所謂潜行即河水之所潜而出於積
　　　石也水經注河水重源又發於西塞之外出於
　　　積石之山諸書言河自鹽澤伏流重源潜發與
　　　大宛𫝊合但大宛𫝊渾言鹽澤之南河源所出
　　　不謂其出于積石也禹貢言導河積石謂治水
　　　施功之始可知河不出于積石矣兹故首載大
　　　宛𫝊而諸書胥從汰焉
　　　又案西域河源與青海河源考古諸家往往岐
　　　而為二(臣/)等伏讀
諭㫖囘部諸水皆東注蒲昌海即鹽澤也鹽澤之水入
　地伏流至青海始出而大河之水獨黄非崑崙之水
　伏地至此出而挾星宿海諸水皆為河瀆而何濟水
　三伏三見此亦一證又伏讀
御製河源詩案語鹽澤之水皆入地伏流至青海始出
　則星宿海諸水皆是也而大河之源獨黄色為靈異
　更在星宿海之上仰見我
皇上睿識淵深垂示精義正定古今異同之説攷胡渭
　　　謂吐蕃河源篤實親見之殆非妄言西域河源
　　　具載于史漢豈為虚記然近世往往疑西域而
　　　信吐蕃何也則以吐蕃之水與積石山下河相
　　　連為有目者所共見而鹽澤潜行地下南出積
　　　石為中國河者幽閟難知也胡渭此説最為切
　　　中夫伏地潜流之水甚多不獨一河為然何獨
　　　於河而疑之也河自羅布淖爾伏流千五百里
　　　潛發于噶達素齊老之上流為阿勒坦郭勒為
　　　星宿海之上流考噶達素齊老為巴顔哈喇山
　　　所結之峯河源出此正當羅布淖爾之東南大
　　　宛𫝊云鹽澤潜行地下其南則河源出焉馬遷
　　　此文洵足以闡明河道特其時未有能詳探確
　　　證指明其地故阿勒坦郭勒必待
聖朝而始彰著也
　　薛季宣書古文訓析支水名漢曰賜支在金城郡
　　河闗西今西寜州諸羌唐党項吐谷渾地也唐長
　　慶中薛元鼎使吐蕃自成紀西南出塞二千餘里
　　得河源於莫賀延磧尾曰悶摩黎山其山中髙四
　　下所謂崑崙也東北流與積石河相連隠測其地
　　盖劔南之西河源澄緩冬春可渉下稍合流色赤
　　益逺他水并注則濁其説最可信
　　吳澄書纂言唐長慶中薛元鼎使吐蕃自隴西成
　　紀縣西南出塞二千餘里得河源於莫賀延磧尾
　　曰悶摩黎山河源非出於積石禹貢導河自積石
　　始也
　　新唐書吐蕃𫝊元鼎踰湟水至龍泉谷西北望哥
　　舒翰故壁多在湟水出䝉谷抵龍泉與河合河之
　　上流繇洪濟梁西南行二千里水益狹春可渉秋
　　夏乃勝舟其南三百里三山中髙而四下曰紫山
　　直大羊同國古所謂崑崙者也又曰悶摩黎山東
　　距長安五千里河源其間流澄緩下稍合衆流色
　　赤行益逺它水并注則濁故世舉謂西羌地曰河
　　湟河源東北直莫賀延磧尾始五百里磧廣五十
　　里北自沙州西南入吐谷渾濅狹故號磧尾隱測
　　其地盖劔南之西元鼎所經大畧如此
　　輿地廣記至唐之時吐蕃為大國居積石西唐聘
　　使徃來一二始見黄河在吐蕃中西南數千里向
　　東北流於積石河相連而吐蕃又言崑崙在其國
　　内長慶中劉元鼎為盟㑹使言河之上流直莫賀
　　延磧尾隱測其地盖劔南之西
　　　謹案吐蕃𫝊紫山三山中髙而四下直大羊同
　　　國古所謂崑崙者也一曰悶摩黎山河源其間
　　　考悶摩黎山當為今枯爾坤枯爾坤以巴彦哈
　　　拉山阿克塔齊沁巴爾布哈三山並峙得名昔
　　　人不察遂誤指以為崑崙山也但通典大羊同
　　　國北直于闐今阿勒坦河出於枯爾坤其直北
　　　為安西燉煌不與于闐相屬大羊同國既北直
　　　于闐則悶摩黎山所直者固在大羊同國之東
　　　北矣阿勒坦河又在鄂敦他拉之西為窮河源
　　　者所未嘗窮之境唐使所覩亦約畧近之未為
　　　能實指其地也
　　　又案悶摩黎山河源其間去今之巴顔哈喇山
　　　不逺巴顔哈喇山距星宿海西三百餘里噶達
　　　素齊老即其山所結之峯也明僧宗泐謂河源
　　　出抺必力赤巴山畨人呼黄河為抺處犛牛河
　　　為必力處赤巴者分界也其山西南所出之水
　　　則流入犛牛河東北之水是為河源其境亦與
　　　巴顔哈喇山相近胡渭云篤實謂河源從平地
　　　湧出而宗泐則曰出抹必力赤巴山百餘年間
　　　聞見異辭今考河源實出於山不出平地宗泐
　　　所𫝊之抹必力赤巴山即不足信而今之噶達
　　　素齊老為巴顔哈喇山所結之峯實河源所自
　　　出見諸實測又與唐書悶摩黎山相合是無可
　　　疑矣盖元使所見星宿海從地湧出特為阿勒
　　　坦河之所滙非河源治發如此也若今之巴顔
　　　哈喇山元使實未之見故但以從地湧出者為
　　　河源耳宗泐之言固有近是者特其即以抹必
　　　力為正源而不知西域諸水之交貫則仍襲前
　　　説之誤而不覺耳
　　　又案劉元鼎謂吐蕃河源直莫賀延磧尾五百
　　　里磧廣五十里北自沙州西南入吐谷渾􁋚狹
　　　故號磧尾考新唐書覊縻州有温鹿州都督府
　　　以突騎施索噶莫賀部置方輿紀要謂火州(當/作)
　　　(和/卓)有莫賀城火州即車師前庭也莫賀延磧當
　　　與莫賀城相近新唐書吐蕃𫝊曰吐蕃遂張入
　　　焉嗜之西長鼓右驅踰髙昌厯車師鈔常樂絶
　　　莫賀延磧以臨燉煌新唐書郭孝恪傳髙昌限
　　　以沙磧隔絶中國侯君集𫝊髙昌不臣拜交河
　　　行軍大總管出討君集次磧口此所云磧口即
　　　莫賀延磧口也然則莫賀延磧西距車師東接
　　　燉煌一統志伊州在哈宻境内東南取莫賀延
　　　磧路至𤓰州九百里然則莫賀延磧在哈宻東
　　　南即燉煌路故劉元鼎云自沙州西南也宋史
　　　外國𫝊伊州次厯益都次厯納職城城在大患
　　　鬼魅磧之東南望玉門闗甚近鬼魅磧當即莫
　　　賀延磧也唐吐蕃傳云莫賀延磧二千里則磧
　　　之廣當亘車師以西𤓰州以東矣又考吐谷渾
　　　傳道宗等破伏允於庫山伏允謀入磧疲唐兵
　　　庫山在西寜衛西正當莫賀延磧故伏允既敗
　　　謀入此磧磧可以入則沙積成山奥阻可知又
　　　考吐蕃𫝊焉耆國自隋亂磧路閉□騎支請開
　　　大磧道以便行人即此磧也盖積沙成磧至於
　　　閉絶則沙力至堅蒲昌海在古焉耆境適當莫
　　　賀延磧之西河水至此擁遏不流者勢也然既
　　　難潰磧而流出其上必反順磧而潜行其中至
　　　磧尾五百里之地則沙力弱矣沙力弱而河水
　　　重源遂發於此吐谷渾𫝊又云伏允走圗倫磧
　　　將托于闐考于闐在吐谷渾之西莫賀延磧自
　　　車師東南入吐谷渾界亦當于闐東南故必走
　　　圗倫磧乃至于闐然則圗倫磧當近莫賀延磧
　　　尾矣又老通鑑唐紀李靖督諸軍經積石山河
　　　源至且末窮其西境伏允在突倫川將奔于闐
　　　考異謂圗倫磧即突倫川蕃語轉耳據此則莫
　　　賀延磧近吐蕃者既名圗倫磧又名突倫川變
　　　磧言川或即磧尾之河支流北繞者乎
　　　　右青海河源重發之境
　　宋史河渠志今西蕃朶甘思部曰星宿海者其源
　　也四山之間有泉近百泓滙而為海登髙望之若
　　星宿布列故名流出復瀦曰哈勒罕(哈勒罕舊作哈/勒海今譯改)
　　元史地理志河源附録河源在吐蕃朶甘思西鄙
　　有泉百餘泓沮洳散渙弗可逼視方七八十里履
　　髙山下瞰燦若列星以故名鄂敦他臘鄂敦譯言
　　星宿也(思本曰河源在中州西南直四川馬湖蠻/部之正西三千餘里雲南麗江宣撫司之)
　　(西北一千五百餘里帝師撒思加地之西南二千/餘里水從地湧出如井其井百餘東北流百餘里)
　　(滙為大澤曰/鄂敦他臘)羣流奔凑近五七里滙二巨澤名鄂
　　楞諾爾(鄂敦他臘舊作火敦腦兒鄂楞/諾爾舊作阿剌腦兒今譯改)
　　　謹案舊唐書吐谷渾𫝊侯君集與江夏王道宗
　　　趣南路登漢哭山飲馬烏海經塗二千餘里空
　　　虚之地又達於柏海北望積石觀河源之所出
　　　焉侯君集𫝊君集道宗歴破邏真谷踰漢哭山
　　　轉戰過星宿川至於栢海北望積石山觀河源
　　　之所出乃旋師與李靖㑹於大非川平吐谷渾
　　　而還合此二𫝊考之皆云達於栢海北望積石
　　　則栢海在積石之南明矣侯君集𫝊謂厯破邏
　　　真谷過星宿川至於栢海考隋志烏海在河源
　　　郡西又考通典謂出鄯城五百里過烏海鄯城
　　　即西寜衛是烏海東北距西寜不過五百里既
　　　過烏海乃至星宿川既過星宿川然後至柏海
　　　則星宿川又當在柏海之東矣盖君集道宗自
　　　南路出師又由東躡西遂至柏海之上也今之
　　　鄂敦他臘為星宿海要與君集所云星宿川百
　　　異考一統志謂唐時柏海近河源而星宿川尚在
　　　其東宿謂星宿川自是黄河之别名非今之鄂
　　　敦他臘其柏海似即今之扎凌鄂凌澤此説最
　　　允伏考
欽定輿圗自鄂凌淖爾東至巴顔圗渾嶺下有泉小大
　　　五十餘泓曰厄得靈忒得靈鄂模俱向白土河
　　　東滙入河水道提綱謂厄得靈諸泉並湧亦若
　　　星宿海然其水在鄂凌淖爾東或即君集𫝊所
　　　云星宿川歟又考鄯州西二百四十里别有星
　　　宿川然則以星宿名川者非一未必其概為星
　　　宿海也又考吐谷渾𫝊江夏王道宗持節䕶送
　　　文成公主築館河源美贊率兵次栢海親迎太
　　　平寰宇記文成公主降於吐蕃賛普江夏郡王
　　　道宗送之美贊親迎於河西源唐㑹要云美贊
　　　至栢海親迎於河源一云栢海一云河西源一
　　　云河源則栢海即河源矣而吐谷渾𫝊道宗云
　　　栢海近河源則柏海尚未至河源之盡境寰宇
　　　記以栢海為河西源當時以積石為河源故侯
　　　君集𫝊云北望積石覧觀河源豈非以栢海又
　　　在其西南故云河西源乎
　　　又案河源志謂鄂敦他臘羣流奔輳五七里滙
　　　二巨澤名鄂楞諾爾是鄂敦他臘與鄂楞諾爾
　　　名異鄂楞諾爾即宋史河渠志所云哈勒罕也
　　　朱思本謂帝師薩斯嘉地之西南二千餘里水
　　　從地湧出如井其井百餘東北流百餘里滙為
　　　大澤曰鄂敦他臘所謂星宿海者也星宿海東
　　　北流百餘里則為今扎凌鄂二海凌而朱思本
　　　乃統名為鄂敦他臘當不如河源志之析
欽定輿圗星宿海東南流注於扎凌海自扎凌海東五
　　　十里為鄂凌海而河源志云自星宿海五七里
　　　滙二巨澤又知不及輿圗之析也
　　　　右河出星宿海滙為鄂楞諾爾即鄂敦他臘
　　　　扎凌鄂凌淖爾
　　宋史河渠志流出復瀦曰哈喇海東出曰赤賔河
　　元史河源附録自西而東連屬吞噬行一日迤邐
　　東鶩成川號赤賔河又二三日有水西南來名伊
　　拉濟與赤賔河合又三四日水南來名呼蘭又水
　　東南來名伊拉齊合流入赤賔河其流浸大始名
　　黄河(伊拉濟舊作亦里出呼蘭舊作忽/蘭伊拉齊舊作也里术今俱譯改)
　　　謹案河自鄂凌淖爾東至郭羅歸淖爾凡百里
　　　當即所謂行一日至赤賔河者也又考西域同
　　　文志今自鄂羅歸淖爾入河之後呼蘭淖爾之
　　　水東來注之别有歸徳凌特徳凌淖爾之水亦
　　　滙入焉應即元史所謂呼蘭伊拉齊諸河也一
　　　統志稱自鄂凌海流出轉東北行五十餘里又
　　　折東南流百餘里其前水皆緑色至此漸變為
　　　黄故元史元始名黄河也又考
欽定輿圗鄂羅歸淖爾至呼蘭淖爾額徳凌特徳凌淖
　　　爾入河之處約百里而河源志云行二三日又
　　　曰三四日者或其流險急約五六日方行百里
　　　也
　　宋史河渠志東北流為九渡河其水猶清騎可渉
　　也
　　元史附録又一二日岐為八九股名伊遜鄂羅木
　　譯言九渡通五七里可渡馬又四五日水渾濁土
　　人抱革囊騎過之聚落紏木斡象舟𫝊髦革以濟
　　僅容兩人自是兩山峽束廣可一里二里半里其
　　深莫測(伊遜鄂羅木舊作/也孫幹倫今譯改)
　　　謹案呼蘭河額徳凌特徳凌淖爾入河之處河
　　　源志皆名赤賔河河源志謂又一二日岐為八
　　　九股此一二日亦約百里則當為海爾吉水入
　　　河之處其云岐為八九股者或即謂今之哈喇
　　　水庫克烏蘇河噶爾瑪克河烏揑河沙喇河巴
　　　爾河以次入河者歟河源志謂伊遜鄂羅木譯
　　　字九渡謂此諸河皆有津渡入大河也又云通
　　　五七里謂此八九股水通注入河其河廣五七
　　　里也胡渭禹貢錐指吐蕃河圗以為一河岐出
　　　為八九股分而復合於本文岐字之義頗合然
　　　以
欽定輿圗考之此河無分為八九股者其旁枝之水皆
　　　來會非岐出也仍當以實測為據不得以岐字
　　　之誤致以來㑹之水為岐分之水也
　　　又案河源志謂自八九股水至崑崙當行二十
　　　日所謂崑崙實今之阿木奈瑪勒占木遜山今
　　　西域同文志八九股水當在海爾吉水入河之
　　　處又考輿圗自海爾吉水入河之處折而東至
　　　阿本奈瑪勒占木遜山直路計四五百里而云
　　　二十日盖隋河屈曲不同直道故也
　　　　右八九股水即河行積石山西境
欽定四庫全書
　河源紀畧卷十九
　證古六
　青海重源(下/)
　　禹貢浮于積石孔𫝊積石山在金城西南河所經
　　也正義地理志云積石山在金城河闗縣西南羌
　　中河行塞外東北入塞内積石非河之源故云河
　　所經也
　　導河積石孔𫝊施功發於積石正義河源不始於
　　此其施功處耳故言施功發於積石
　　史記大宛𫝊正義括地志河州有小積石山即禹
　　貢浮于積石至龍門者然黄河源從西南下出大
　　崑崙東北隅東北流經于闐入鹽澤則東南潛行
　　入土谷渾界大積石山又東北流至小積石山
　　史記大宛𫝊索隱按山海經河出崑崙東北隅西
　　域𫝊云南出積石山為中國河積石本非河之發
　　源河源本崑崙而潛流至于闐又東流至積石始
　　入中國則山海經及禹貢各互舉
　　漢書地理志導河積石至于龍門師古曰積石山
　　在金城西南龍門山在河東之西界皆河水所經
　　金城郡河闗注積石山在西南羗中河水行塞外
　　東北入塞内至章武入海
　　後漢書郡國志河闗故屬金城積石山在西南河
　　水出焉
　　宋史河渠志水流已濁繞崑崙之南折而東注合
　　奇爾馬察河復繞崑崙之北自貴徳西寧之境至
　　積石過臨洮合洮河東北流至蘭州始入中國(奇/爾)
　　(瑪察舊作乞里/瑪出今譯改)
　　　謹案宋代􁆟員褊狹凡河源經流之處皆逺隔
　　　西夏非使節之所通故三百餘年之中儒者所
　　　説河源皆依據𫝊聞影響附㑹惟宋史河渠志
　　　為元順帝時托克托等所修在篤實奉使西溯
　　　星宿海之後故所述河源一循朱思本之圖説
　　　潘昻霄之志於水道曲折尚不大謬然既云河
　　　繞昆侖之南折而東注則在昆侖之東南矣何
　　　以又云復繞昆侖之北核以方隅殊為乖舛豈
　　　有繞山三面折而西注之理乎詳考其由盖因
　　　三昆都倫河入河之處正在大雪山南陲彼目
　　　覩雪山髙峻妄以崑崙擬之遂以入河旁支之
　　　水牽混於河所經繞之山以致顛倒支離自相
　　　矛盾伏讀
御製讀宋史河渠志貴徳之西有三昆都倫河䝉古語
　謂横為昆都倫修書者不解其故遂闌入回部之昆
　侖以證漢武之事
睿訓精詳於舊史致誤之由炳然直掲其所以然後來
　　　談地理者可以永無疑竇矣
　　元史附錄朶甘思東北有大雪山名伊拉瑪博羅
　　其山最髙譯言騰格哩哈達即崑崙也(伊拉瑪博/羅舊作亦)
　　(耳麻不莫剌騰格哩哈達/舊作騰乞里塔今俱譯改)
　　山海經西山經積石山其下有石門河水冒以西
　　流註冒猶覆也積石山在金城河闗西南境中河
　　水行塞外東入塞内
　　水經注河水重源又發於西塞之外出於積石之
　　山山海經曰積石之山其下有石門河水冒以西
　　南流是山也萬物莫不有焉禹貢所謂導河自積
　　石也山在西羌之中燒當所居也延熹二年西羌
　　燒當犯塞䕶羌校尉段熲討之追出塞至積石山
　　斬首而還司馬彪曰西羌者自析支以西濵於河
　　首左右居也河水屈而東北流逕於析支之地是
　　為河曲矣應劭曰禹貢析支屬雍州在河闗之西
　　東去河闗千餘里羌人所居謂之河曲羌也
　　元和郡縣志本漢舊縣屬金城郡故罕羌侯邑秦
　　滅為縣後遂因之積石山一名唐述山今名小積
　　石山在縣西北七十里按河出積石山在西南羌
　　中注於蒲昌海潛行地下出於積石為中國河故
　　今人目彼山為大積石此山為小積石
　　太平寰宇記積石山一名唐述山今名小積石山
　　在縣西北七十里禹貢曰浮于積石至于龍門西
　　河西域𫝊河東注蒲昌海潛行地下南出積石為
　　中國河續漢書郡國志隴西河闗縣積石山西南
　　河水出焉
　　通鑑漢紀河出金城河闗縣西南塞外積石山東
　　流逕金城郡界自允吾以西通謂之金城河而學
　　者㨿經有導河積石當為河源豈積石之西河自
　　行地中故禹不治而導河積石特言施功自積石
　　始亦不説河源也
　　禹貢錐指漢志金城郡河闗縣下云積石山在西
　　南羌中河水行塞外東北入塞内西域𫝊云鹽澤
　　水潛行地下南出於積石為中國河後漢縣屬隴
　　西郡志云積石山在西南河水出此禹貢之積石
　　也叚熲𫝊自張掖追西羌且闘且行四十餘日至
　　河首積石山出塞二千餘里唐書侯君集等追吐
　　谷渾王伏允至星宿川又逹栢海北望積石山觀
　　河源之所出是皆河闗縣西南羌中之積石自隋
　　大業二年平吐谷渾於赤水城置河源郡以境有
　　積石山名唐儀鳯二年改置河源軍在鄯州西百
　　二十里又於澆河故城置積石軍在廓州西南百
　　五十里而積之名遂移於塞内杜氏通典云積石
　　山在今西平郡龍支縣南即禹貢導河積石蔡𫝊
　　承其誤曰地志積石在金城河闗縣西南羌中
　　今鄯州龍支縣界也閻百詩辨曰漢河闗縣宣帝
　　神爵二年置後梁吕光龍飛二年克河闗凡四百
　　五十七年為郡縣後沒入吐谷渾遂不復况積石
　　又在其西南羌中乎當在漢西海郡之外是真當
　　日大禹導河處龍支縣近在今西寧衛東南八十
　　里本漢金城允吾縣地後漢為龍耆城元和志積
　　石山在龍支縣西九十八里南與河州枹罕縣分
　　界枹罕今臨洮府之河州積石山在州西北七十
　　里積石闗則又在西北百二十里所謂兩山如削
　　河流經其中是較禹所導之積石河隔千有餘里
　　豈在其縣界者乎縣界之積石乃小積石山即酈
　　註之唐述山耳大小積石之名莫明辨於唐人魏
　　王㤗曰大積石山在吐谷渾界小積石山在枹罕
　　縣西北張守節曰河自鹽澤潛行入吐谷渾界大
　　積石山又東北流至小積石山李吉甫曰河出積
　　石山西南羌中今人目彼為大積石此為小積石
　　然則蔡𫝊當云何曰引地志下當云今鄯州西南
　　塞外山也漢在羌中唐在吐谷渾界今河州枹罕
　　縣鄯州龍支縣界有積石山雖河所經非禹所導
　　者渭按應劭云析支東去河闗千餘里河首積石
　　南枕析支則縣距此山亦千餘里可知矣自東晉
　　之後縣為吐谷渾所㨿遂以枹罕為界故唐初太
　　子賢注後漢書誤認龍支之積石為禹貢之積石而
　　中葉已知其非獨杜佑不審耳宋咸平四年真宗
　　指𤓰沙伊涼等州圖謂輔臣曰此圖載黄河所
　　出之山乃在積石外與禹貢所述異盖亦以龍支
　　之積石為禹跡也蔡氏承誤以釋經學者宗之故
　　元篤實窮河源乃以廓州西南之積石州為積石
　　而至正中修宋史其河渠志亦云黄河自貴徳西
　　寧之境至積石經河州昔郭景純注山海經曰名
　　實相亂莫矯其失習非勝是終古不悟此之謂矣
　　一統志積石山即今大雪山畨名阿木你麻禪母
　　孫山(即阿木柰瑪/勒占木遜山)在西寧邊外西南五百三十餘
　　里黄河北岸其山綿亘三百餘里上有九峯髙入
　　雲霧為青海諸山之冠山脈自河源巴顔喀喇山
　　東來中峯亭然獨出百里外即望見之積雪成氷
　　厯年不消峯巒皆白形勢險峻瘴氣甚重人罕登
　　陟畨語稱祖為阿木你險惡為麻禪䝉古稱氷為
　　母孫猶言大氷山也河源其南至山之東乃折而
　　北今土人以此山為西海之望山四時禱祀焉其
　　西海左右前後山之髙大者共十三畨俗皆分祭
　　之而以此為最盖即禹貢之積石山唐時名大積石山
　　元史所名為崑崙者也自漢至唐初積石所在人
　　皆知之當時雖誤認龍支縣界之小積石為禹所導者
　　而大小之分仍在自唐以後其地淪於吐蕃人跡罕至
　　故後人但知有河州之積石而真積石反晦元篤實
　　窮河源訝其髙大遂以崑崙目之潘昻霄朱思本輩
　　又不能考從而𫝊會之不獨崑崙無㨿而積石之跡從
　　此愈湮矣禹貢錐指辨之甚明然尚未知元史之崑崙即
　　積石也今以禹跡導河所起故詳考諸書改正之
　　　謹案大積石即今大雪山畨名阿木柰瑪勒占
　　　木遜山考漢段熲𫝊餘羌復與澆河大羌宼張
　　　掖攻没鉅鹿塢熲且戰且行四十餘日至河首
　　　積石山出塞二千餘里一統志以段熲出張掖
　　　塞至積石山與今甘州至大雪山道里相合遂
　　　證大雪山為古積石最為允合又考吐蕃𫝊欽
　　　陵曰甘涼距積石道二千里其廣不數百里狹
　　　纔百里我若出張掖玉門使大國春不耕秋不
　　　穫不五六年可斷其右㨿此則甘州距積石明
　　　云二千里與叚熲𫝊自張掖出塞二千里至積
　　　石可以互證水道提綱謂阿木你麻禪母孫山
　　　(即阿木柰瑪/勒占木遜山)距甘州二千里則阿木你麻禪母
　　　孫山之為大積石益無可疑矣又考新唐書吐
　　　谷渾𫝊道宗破伏允於庫山俘斬數百伏允西
　　　走君集道宗行空荒二千里閲月次星宿川逹
　　　栢海上望積石覧觀河源舊唐書吐谷渾𫝊亦
　　　云北望積石山觀河源之所出夫達栢海上云
　　　北望積石山則栢海在積石之南可知在積石
　　　山之南而云行空荒二千里則自庫山西南計
　　　之也盖道宗等既破伏允於庫山又追二千里
　　　至積石南也考庫山在西寧衛西則直甘州西
　　　南數百里甘州至積石較逺故叚熲出張掖塞
　　　至積石計二千里庫山至積石較近故道宗等
　　　自庫山至積石之南始淂二千里也此皆可與
　　　叚熲𫝊互證又考李靖𫝊靖决策深入遂踰積
　　　石山大戰數十多所殺獲舊書云北望積石山
　　　覧觀河源盖追逐渾羌既踰積石而西南還望
　　　積石轉在其北也
　　　又案導河自積石始則禹時積石未在荒裔之
　　　外故胡渭禹貢錐指謂積石尚在禹貢雍州域
　　　内至漢書地理志謂在西南塞外羌中水經注
　　　云河水重源又發於西塞之外出於積石之山
　　　自漢以後至於隋唐積石皆在蕃界絶逺内地
　　　此考証之所以易失其真也
　　　又案析支雖近積石而積石自在析支西北司
　　　馬彪曰西羌者自析支以西濵於河首是為河
　　　曲羌是河首積石在析支西矣應劭曰河首積
　　　石南枕析支是河首積石在析支北矣盖西羌
　　　依析支而居在今大雪山東南折北之處故云
　　　河曲羌當為今烏蘭莾柰多渾嶺東南境一
　　　統志今大雪山東南黄河旋繞之處俗名出外
　　　河套即古析支河曲地然則析支之在積石東
　　　南即以河曲二字可以定界又考新唐書党項
　　　𫝊其主赤辭内屬以其地為懿嵯麟岢三十二
　　　州於是自河首積石山而東皆為中國地然則
　　　党項在積石以東輿地廣記謂吐蕃居積石以
　　　西續文獻通考吐蕃酋發羌唐旄等居析支西
　　　後有樊尼者西濟至河逾積石居跋布川或羅
　　　娑川然則積石以東為党項界積石以西為吐
　　　蕃界通典謂党項在古析支之地可以知析支
　　　在積石東也考後漢西羌𫝊貰友攻迷唐於大
　　　小榆谷夾逢留大河築城塢作大航造河橋欲
　　　渡兵擊迷唐迷唐乃率部落逺依賜支河曲考
　　　大小榆谷在河闗西三百餘里賜支在河闗西
　　　千餘里迷唐自大小榆谷徙河曲相距八九百
　　　里故云逺依也貫友攻迷唐於大小榆谷而夾
　　　逢留大河造河橋則逢留大河當在大小榆谷
　　　之北即黄河也盖欲從此渡河以擊迷唐耳此
　　　逢留大河距賜支河首亦當數百里也唐吐谷
　　　渾𫝊居雪山者曰破丑氏太平寰宇記亦曰其
　　　雪山党項姓破丑氏居雪山之下雪山當為今
　　　大雪山即河首也其即漢迷唐所居者乎西羌
　　　𫝊又謂迷唐逺逾賜支河首依發羌居則當逾
　　　大雪山而西近於栢海河源矣又謂忍季父卬
　　　畏秦之威將其種人附落而南出賜支河曲西
　　　數千里則又在今河源西矣
　　　又案通鑑唐貞觀八年李靖敗吐谷渾於大非
　　　川後為吐蕃所㨿咸亨初薛仁貴討之至大非
　　　川將趋烏海以烏海險逺議留輜重於大非川
　　　又云仁貴前行破吐蕃於河口進屯烏海胡氏
　　　曰河口積石河口也考通典烏海距鄯州五百
　　　里太平寰宇記吐蕃去鄯善五百里過烏海入
　　　吐谷渾部鄯州為今西寧府水道提綱大雪山
　　　在西寧府邊外西南五百三十餘里與烏海距
　　　鄯善里數同然則烏海當與今大雪山相近仁
　　　貴破吐蕃於河口進屯烏海胡氏以河口為積
　　　石河口當謂今大雪山非謂小積石也考大非
　　　川在鄯州鄯城縣西三百餘里仁貴既屯軍鄯
　　　州之西大非川矣又西趣烏海安淂復却而東
　　　至龍支之小積石而破吐蕃於其地乎故知胡氏
　　　所云積石河口當為大積石迤東之河而烏海
　　　亦相連次故進屯烏海耳吐蕃𫝊烏海黄河闗
　　　源險奥又謂居烏海之隂盛夏積雪河源志謂
　　　朶甘思東北有大雪山山腹至頂皆雪冬夏不
　　　消是烏海當近大雪山也
　　　又案穆天子𫝊西濟於河用申八駿之乗以飯
　　　於枝洔之中積石之南河郭註水岐成洔又曰
　　　積石山名今在金城河闗縣南河出北山而東
　　　南流其云在金城河闗縣即應劭所云河闗之
　　　西也其云南河出北山而東南流葢積石為今
　　　大雪山河自噶逹素齊老之天池發源滙星宿
　　　海東南流逕積石之南其發源之山則在積石
　　　西北故云北山也自西北流繞大雪山之南故
　　　云積石之南也上云飯於枝洔之中下云積石
　　　之南河則枝洔之中即積石之南河也今大積
　　　石之南有昆都崙河三源岐出同注於河殆即
　　　所謂枝洔之中歟
　　　　右積石即阿木柰瑪勒占木遜山
　　宋史河渠志貫山中行出西戎之都㑹曰庫濟曰
　　克特者合納鄰河所謂細黄河也
　　元史附録河行崑崙南半日又西五日至地名庫
　　濟及克特二地相屬
　　　謹案新唐書吐蕃𫝊右武衛大將軍出濶水道
　　　伐吐蕃考唐十道圖濶水在党項覊縻州界貞
　　　觀八年李靖伐吐谷渾赤水道行軍總管李道
　　　彦出党項中行至濶水乗其無備襲之考党項
　　　覊縻州自河首積石以東今濶水既在党項覊
　　　縻州境而河源志謂河行崑崙南半日又四五
　　　日至地名庫濟克特則竒爾瑪察明在積石之
　　　東屬党項覊縻州地河經其間或即十道圖所
　　　云濶水矣
　　又三日地名哈喇伯勒齊爾四逹之衝也多㓂盜
　　有官兵鎮之近北二日河水過之崑崙以西人簡
　　少多處山南山皆不穹峻水以散漫獸有髦牛野
　　馬狼抱羱羊之類其東山益髙地亦漸下岸狹隘
　　有狐可一躍而越之處行五六日有水西南來名納
　　琳哈喇譯言細黄河也又兩日水南來名竒爾瑪
　　察二水合流入河水北行轉西流過崑崙北一向
　　東北流約行半月至貴徳州地名必齊勒始有州
　　治官府州𨽻吐蕃等宣慰司治河州又四五日至
　　積石州即禹貢積石(案此為小積/石元史誤)五日至河州安
　　鄉闗一日至打羅坑東北行一日洮河水南來入
　　河又一日至蘭州北卜渡至鳴沙河過應吉里州
　　正東行至寧夏府南東行即東勝州𨽻大同路自
　　發源至漢地南北澗溪細流旁貫莫知紀極山皆
　　草石至積石方林木暢茂也世言河九折彼地有二
　　折(伯勒齊爾舊作别赤兒納琳舊作納都竒爾瑪察/舊作乞兒馬出必齊勒舊作必赤里今俱譯改)
　　　　右河自大積石東北流入貴徳州為中國河
　　朱思本梵圖說呼蘭河源出自南山其地大山峻
　　嶺綿亘千里水流五百餘里注伊拉齊河源亦出
　　自南山西北流五百餘里始與黄河合(案朱思本/圖説叙入)
　　(河枝水與潘昻霄河源志同此下附載入河枝水/其己見河源志者既具於前茲不複載而僅存思)
　　(本之説以/見梗概焉)
　　　謹案西域同文志以今呼蘭郭勒額徳凌特徳
　　　凌淖爾為呼蘭伊拉齊諸水考輿圖呼蘭作庫
　　　蘭呼庫忽一音相轉呼蘭庫蘭之為忽蘭古今
　　　名猶不易也思本謂呼蘭伊拉齊俱出南山西
　　　北流五百餘里二水相注今考水道提綱呼藍
　　　河(藍即/蘭)出盔吞池西流環折而北而東北有枯
　　　淂勒古河自東南盤旋來會呼蘭為忽蘭則枯
　　　得勒古河即為伊拉齊矣呼蘭河合伊拉齊河
　　　自西北入河即朱思本所云呼蘭河注伊拉齊
　　　西北流入黄河者也朱思本所謂南山當為今
　　　瑪穆恭托恩諸山呼蘭河及枯淂勒古河源發
　　　於此曲曲東北其里數當與思本所云畧合也
　　　　右呼蘭伊拉齊水
　　自渾水東北流二百餘里與和囉海圖河合和囉
　　海圖河源自南山水正北偏西流八百餘里與黄
　　河合(和囉海圖舊作懐/里火秃今譯改)
　　　　右和囉海圖河
　　河過克特與伊實巴薩沁河合亦西八思今河源
　　自鐡豹嶺之北正北流凡五百餘里與黄河合(伊/實)
　　(巴薩沁舊作亦西/八思今今譯改)
　　哈喇河自白狗嶺之北水西北流五百餘里與黄
　　河合自哈喇河與黄河合正北流二百餘里過赫
　　伯站折而西北流經崑崙之北二百餘里與竒爾
　　瑪察河合竒爾瑪察河源自威茂州之西北岷山
　　之北水北流即古當州境正北流四百餘里折而西
　　北流又五百餘里與黄河合(赫伯舊作何/以伯今譯改)
　　自竒爾瑪徹河與黄河合又西北流與彭贊河合
　　彭贊河源自彭贊山之西北水正西流七百餘里
　　通札薩克達實河與黄河合(彭贊舊作鵬薩札薩克逹/實舊作札塞塔失今譯改)
　　　　右哈喇河竒爾瑪察河彭贊河即三崑都崙河
　　　謹案一統志云古爾板崑都崙河在四川松潘
　　　邊外西北二百餘里有三河出頼杵山及納克
　　　多母喇山之北相距各百里在西者名得特崑
　　　都崙在東多木逹都崑都崙又東名多洛崑都
　　　崙俱西北流三百餘里入黄河摠名古爾板
　　　崑都崙河按此即元史所名納琳哈喇竒爾瑪
　　　察及彭賛三河也㨿此則三河皆流三百餘里
　　　注河而朱思本謂竒爾瑪察二水流九百里入
　　　河彭賛河流七百里入河今以輿圖考之得特
　　　崑都崙河流逕二百里入河多木都崑都崙河
　　　流逕二百餘里入河多洛崑都崙河流逕四五
　　　百里入河此三河道里當以輿圖為正伏讀
皇上諭㫖䝉古語謂崑都崙為横此三河皆自東南流
　　　向西北横注于河故以崑都崙名與
聖義切相符合方知邊徼以外一山一水道里方隅必
　　　如
聖學宏深網絡今古深通名義一一昭示乃能確鑿不
　　　爽也
欽定四庫全書
　河源紀畧
　辨訛
　　(臣/)等謹案尚論必期於徴信而考覈尤貴於謹嚴
　　故欲求古人之是必當察古人之非能察古人之
　　非然後可得古人之是此證古所以必資于辨訛
　　者也盖地志之書核實為難而河源之説鑿空尤
　　甚即如崑崙一山也或以為在于闐之南又或以
　　為在蔥嶺之西或以為即吐蕃之紫山又或以為
　　即吐蕃之大雪山其他非河源所出之崑崙更無
　　論矣積石一山也或以為在臨羌之外又或以為
　　在河闗之内或以為河水所冒又或以為河水所
　　出其他謂積石反在崑崙之西益難憑矣河水發
　　於崑崙伏於蒲昌出於吐蕃此確乎不易之論也
　　漢使未至羌中故不知積石之上有重源唐人不
　　考西域故不知蒲昌之下有伏流此兩家之説所
　　以互有得失也後之談河源者好為異同或信吐
　　蕃而疑西域或信西域而疑吐蕃此説之所以不
　　一也盖自周秦以降載籍難免于𫝊訛聲教不通
　　於殊域談天志怪多有其書别國方言不流中土
　　此向來考古之士所以昧於裁取者也所賴者聖
　　經猶存禹貢之篇班史尚留西域之𫝊我
皇疆圉邁絶古今
昭代圖書同文内外故敢用為據依得折𠂻夫
聖訓因河之初源以定崑崙因河之重源以知積石考
　　諸西域而知蒲昌海之下伏流匪虚騐諸吐蕃而
　　知星宿海之上真源顯著其他無稽之説附㑹之
　　書目不覩疆域之情形耳未聞山川之向背鬬麗
　　誇竒證無為有甚至强指方隅横徴故實東流所
　　逕之山反在發源以上西海已歸之水仍出濫觴
　　之前若此類者雖言之鑿鑿實索之冥冥尤當辨
　　其是以正其非盖正其非乃所以存其是此豈(臣/)
　　等顓䝉之所及哉抑亦遭逢之至幸也云爾
欽定四庫全書
　河源紀畧卷二十
　辨訛一
　　山海經
　西山經崑崙之邱河水出焉而南流注於無達又西
　三百七十里曰樂遊之山又西三百五十里曰玉山
　又西四百八十里曰軒轅之邱又西三百里曰積石
　之山其下有石門河水冒以西流
　　(臣/)等謹案崑崙一山史冊所紀地各不同欲定崑
　　崙之所在必先審河源之所出恭考
欽定輿地全圖回部三面皆山其天山以北水皆北流蔥
　　嶺以西水皆西流而和闐南山之南亦無北流之水
　　入回部中者至喀什噶爾和闐葉爾羌諸河自出
　　回部山中東流入於羅布淖爾至阿勒坦噶達素
　　齊老復出為河源而爾雅山海經諸書皆稱河出
　　崑崙虚則崑崙之在回部昭昭可據矣伏讀
聖諭有云崑崙在回部中誠為千古不易之定論非向來考
　　據之家所能窺其萬一也至山海經所指之崑崙計
　　其道路反在積石之東千五百里又言河自積石西
　　流則其説至為謬誤此不得不詳加辨正也案禹貢
　　云浮于積石至於龍門西河又云織皮崑崙析支渠捜
　　西戎即叙積石為雍州貢道所經而崑崙逺屬西戎
　　則其在積石之西明矣又穆天子𫝊稱乙丒天子西
　　濟于河丙寅用伸八駿之乘以飲于枝洔之中積石之
　　南河丁巳遂宿于崑崙之阿自積石西行越五十二
　　日乃至崑崙崑崙在積石之西又一證矣史記大宛
　　𫝊云于闐之東水皆東流注鹽澤鹽澤潛行地下其
　　南則河源出焉漢書西域𫝊云河有兩源一出蔥嶺
　　一出于闐于闐在南山下其河北流與葱嶺河合東
　　注蒲昌海潛行地下南出為中國河此即今回部諸
　　水東流注羅布淖爾又東南伏流沙磧中至阿勒坦
　　噶逹素齊老再出為河源者也又案漢書地理志云
　　積石山在河闗縣西南羌中河水行塞外東北入
　　塞内至章武入海此即今青海所出之河㑹星宿
　　海過積石入河州為中國河者也博考羣書證以
　　圖志自于闐葱嶺之東水皆東流非西流至積石
　　一山尤在星宿海之東北其不可指為崑崙以西
　　之山明矣若如山海經積石在崑崙之西河水又
　　皆西流則河何以得入中國且禹貢所稱導河積
　　石至於龍門者反在西域之外矣有是理乎昔顔
　　之推以山海經禹益所記而有長沙零陵桂陽諸
　　暨疑為後人羼入非其本文尤袤亦謂是先秦之
　　書非禹及伯翳所作二説頗為允當今考其所紀
　　山川方嚮在中土者已難為典要則崑崙積石河
　　流之逺在異域其不可為㩀依义曷足怪哉
　　又案積石者河水所逕之山非所出之山也漢地
　　理志云金城郡河闗積石山在西南羌中漢河闗
　　故縣在今西寜府西南邊外今去邊外西南五百
　　餘里有山曰阿木尼瑪勒占木遜即禹貢積石山
　　也河水行山南繞東麓轉西水經注以此為河曲
　　梁寅河源記言河繞山之三面如玦然此為河水
　　所逕之山灼然可見矣若如山海經云積石之山
　　下有石門河水冐以西流則是以此山為河水所
　　出矣自河源再出阿勒坦噶達素齊老㑹星宿海
　　至此已九百餘里何得以此山為河水所出乎然
　　淮南子前後漢志水經注諸書以及後人之説紛
　　然蹈襲皆謂河出積石者何也大率皆由誤讀禹
　　貢導河積石之文所致夫導河積石者言禹行河
　　自此始非謂河源出於積石也亦猶洛水出冢領
　　東逕熊耳而禹貢言導洛自熊耳淮水出胎簪東
　　逕桐栢而禹貢言導淮自桐栢從可知導水不必
　　定自發源之山也何獨至於導河而必謂自發源
　　之山哉鄭康成注禹貢謂凡言導者發源於上未
　　成流孔頴達駁之云河出崑崙發源甚逺豈至積
　　石猶未成流又云河源不始於此記其施功處耳
　　斯言至為允協自山海經以積石為河水所出而
　　讀禹貢之人盡為其所誤以致百家異説輾轉傳
　　訛率皆未睹地形鑿空附㑹竟成千古之疑案而
　　不可破矣
　海内西經海内崑崙之墟在西北河水出東北隅以
　行其北西南又入渤海又出海外即西而北入禹所
　導積石山
　　謹案此與上西山經謂積石在崑崙之西河水冐
　　以西流同一謬誤無庸更辨至云河水西南又入
　　渤海又出海外即西而北入禹所導積石山其言
　　尤屬荒誕案史記稱于闐之西水皆西流注西海
　　其東則東流注鹽澤是西流入西海者則不復更
　　東流注鹽澤矣若如山海經西南又入渤海又出
　　海外則是流出西海之外矣禹所導積石山在西
　　海之外河水既出海外安能復入中國流至積石
　　山耶
　　又案水經河水出崑崙東北陬屈從其東南流入
　　渤海又出海外南至積石山云云此乃悉踵山海
　　經之謬説而胡渭作禹貢錐指乃曲為之解云凡
　　大澤謂之海渤海即蒲昌海非真海也今案史記
　　封禪書云三神山在渤海中漢書武帝紀云元光
　　三年春河徙從頓邱東南流入渤海是渤海即為
　　大海豈有廣袤三百里之蒲昌海而得謂之渤海
　　者乎又案淮南地形訓亦云河水出崑崙東北陬
　　貫渤海入禹所導積石山髙誘注云渤海大海也
　　則渤海之非蒲昌海益明矣又案今回部河源自
　　發源至蒲昌海自蒲昌海至積石盡皆東流此乃
　　云西南又入渤海又出海外即西而北入禹所導
　　積石山東西顯然相背何得以西流所入之渤海
　　强指為東流所入之蒲昌海乎又案西山經云不
　　周之山東望泑澤河水之所潛也其源渾渾泡泡
　　郭注云泑澤即鹽澤一名蒲昌海是山海經本以
　　泑澤為蒲昌海非以渤海為蒲昌海間考山海經
　　一書從無一水兩名之例今既名泑澤斷不又名
　　為渤海也又大荒經云大逢之山河濟所入海北
　　注焉郭注云河濟注海已復出海外入此山中也
　　此則明言水既入海又復出海矣豈得亦以大澤
　　為海當之乎盖山海經之𣺌茫難慿大率類是茍
　　必欲强加援引又從而為之辭亦何事不可相附
　　㑹乎
　　淮南子
　地形訓上河水出崑崙東北陬貫渤海入禹所導積
　石山髙誘注云渤海大海也河水自崑崙由地中行
　禹導而通之出積石山書曰河出積石入猶出也
　地形訓下河出積石髙誘注云河源出崑崙伏流地
　中萬三千里禹導而通之故出積石
　　謹案淮南子之言乃盡襲山海經之誤辨己見前
　　矣至髙注云河水由地中行禹導而通之出積石
　　此語尤為可怪夫禹未治水之前河本出崑崙逕
　　積石入中國泛濫而為患者也禹之治水不過鑿
　　龍門播九河導之入海而已非河本由地中行而
　　禹導之使出積石也又案
欽定輿地全圖河水自蒲昌海伏流至青海復出相去
　　不過千五百里何得云伏流地中萬三千里乎至
　　書本云導河積石不云河出積石今欲附㑹淮南
　　子本文而改書辭以就之又何意乎郭璞注山海
　　經亦云禹治水復决疏出之故云導河積石此又
　　承髙誘之訛也
　　史記
　大宛列𫝊贊禹本紀言河出崑崙崑崙其高二千五
　百餘里日月所相避隠為光明也其上有醴泉瑤池
　今自張騫使大夏之後也窮河源烏暏本紀所謂崑
　崙者乎故言九州山川尚書近之矣至禹本紀山海
　經所有怪物余不敢言之也裴駰集解鄧展曰尚書
　曰導河積石是為河源出於積石積石在金城河闗
　不言出於崑崙也
　　謹案崑崙之説自昔相𫝊豈為虚妄惟漢世去上
　　古已逺而崑崙又僻在西戎是以拘墟之儒少見
　　多怪即以近屬河闗數百里外之積石尚誤指為
　　河源而况逺及萬里之崑崙乎㩀遷所云自張騫
　　使大夏之後窮河源烏睹本紀所謂崑崙者乎故
　　言九州山川尚書近之若是乎禹本紀山海經皆
　　荒誕不足信而所信惟尚書矣獨不思尚書亦有
　　織皮崑崙柝支渠搜之語乎案鄭康成注禹貢云
　　衣皮之民居此崑崙析支渠搜三山之野者皆西
　　戎也而爾雅亦云河出崑崙虚禹貢為大禹所記
　　爾雅為周公所作豈亦故為荒幻之辭以誣後世
　　乎自史遷有烏睹所謂崑崙之説而漢書張騫𫝊
　　踵之至鄧展作注又言河出積石不出崑崙則誤
　　讀導河積石為河出積石矣司馬貞史記索隠辨
　　之云案山海經河出崑崙東北隅西域𫝊云南出
　　積石山為中國河積石本非河之發源猶尚書導
　　洛自熊耳然其實出於冢領山乃東逕熊耳今推
　　此義河亦然矣則河源本崑崙東流至積石始入
　　中國而山海經竝禹貢各互舉耳然則史遷之説
　　司馬貞固己不信之矣
　　漢書
　張騫傳贊禹本紀言河出崑崙崑崙髙二千五百餘
　里日月所相避隠為光明也自張騫使大夏之後窮
　河源惡睹所謂崑崙者乎故言九州山川尚書近之
　矣至禹本紀山經放哉
　　辨己見上
　西域𫝊西域以孝武時始通本三十六國其後稍分
　至五十餘皆在匈奴之西烏孫之南南北有大山中
　央有河東西六千餘里南北千餘里東則接漢阨以
　玉門陽闗西則限以葱嶺其南山東出金城與漢南
　山屬焉其河有兩源一出蔥嶺山一出于闐于闐在
　南山下其河北流與蔥嶺河合東注蒲昌海蒲昌海
　一名鹽澤者也去玉門陽闗千三百餘里廣袤三百
　里其水亭居冬夏不増减皆以為潛行地下南出於
　積石為中國河云
　　謹案班氏所𫝊西域之山川形勢道理方嚮至為
　　詳宻恭以今之輿圖無不相合者獨以鹽澤為潛
　　行地下南出於積石則猶踵山海經淮南子諸書
　　之誤又漢時青海之地界在西羌使跡罕至睹聞
　　之所不及遂為記載之所不偹云
欽定四庫全書
　河源紀畧卷二十一
　辨訛二
　　水經
　崑崙墟在西北去嵩髙五萬里地之中也注禹本紀
　與此同
　　謹案崑崙在今囘部嵩髙山在今河南府登封縣
　　北計崑崙至嵩髙不及二萬里何得云去嵩髙五
　　萬里乎酈注云禹本紀與此同則水經乃襲禹本
　　紀之説也
　　萬斯同水經河源辨云山海經言崑崙有三其一
　　見西次三經之内曰崑崙之邱實惟帝之下都河
　　水出焉而不言其道理其一見海内西經之内曰海
　　内崑崙之墟在西北方八百里髙萬仞河水出東
　　北隅此即西次三經之山但言有詳畧非二山也
　　其一見大荒經曰西海之南流沙之濱赤水之後
　　黒水之前有大山名曰崑崙之邱下有弱水之淵環
　　之而亦不言道理惟禹本紀言崑崙髙二千五百餘
　　里去嵩髙五萬里夫河水所出之崑崙山海經所云
　　者在西域于闐國去長安九千六百七十里長安去
　　嵩髙不過千里今言去嵩髙五萬里則是大荒之崑
　　崙非于闐之崑崙也何得言河水出其東北陬
　　胡渭禹貢錐指云山海經西海之南流沙之濱赤
　　水之後黒水之前有大山名曰崑崙之邱案後漢
　　書西域𫝊論云甘英臨西海以望大秦距玉門陽
　　闗四萬餘里而崑崙更在西海之南逺斯極矣禹
　　本紀所云去嵩髙五萬里者當指此山水經引以
　　説西北之崑崙非也
　　謹案萬斯同胡渭之説皆謂禹本紀去嵩髙五萬
　　里者乃大荒之崑崙非河水所出之崑崙水經不
　　當誤合為一今考史記大宛𫝊贊云禹本紀言河
　　出崑崙崑崙其髙二千五百餘里山海經云海内
　　崑崙之墟在西北河水出東北隅郭璞注云自此
　　以上二千五百餘里上有醴泉華池去嵩髙五萬
　　里見禹本紀則是河出崑崙去嵩髙五萬里皆禹
　　本紀之言也既皆禹本紀之言則去嵩髙五萬里
　　之崑崙即河水所出之崑崙矣何得以為非河水
　　所出而别指一大荒之崑崙以當之乎至胡渭又
　　引後漢書西海距玉門陽闗四萬餘里之説而申
　　以崑崙更在西海之南云云若似乎大荒之崑崙
　　適合禹本紀五萬里之數者則其説愈巧而愈鑿
　　矣夫禹本紀明言河出崑崙則非大荒之崑崙可
　　知豈可因駁水經之誤而又自生一誤乎盖水經
　　乃承襲禹本紀之浮夸而駁之者又紐合山海經
　　之荒誕以訛益訛展轉引伸何所窮極耶
　其髙萬一千里注山海經稱方八百里髙萬仞郭景
　純以為自上二千五百餘里淮南子稱髙萬一千里
　百一十四歩三尺六寸
　　謹案諸書所云崑崙之髙參差不一而淮南子尤
　　鑿而無據總之周秦以降中土之人目不覩所謂
　　崑崙者而人人胸中各横一驚竒之見若似乎既
　　謂之崑崙自當髙逺莫測矣影嚮揣摹横加尺度
　　即一崑崙之髙而已變幻不同如此其他尚有足
　　信者乎
　河水出其東北陬屈從其東南流入渤海又出海外
　南至積石山下有石門
　　謹案此數語乃仍山海經之謬辨已見山海經條
　　下
　又南入蔥嶺山又從蔥嶺出而東北流其一源出于
　闐國南山北流與蔥嶺所出河合又東注蒲昌海
　　謹案海内崑崙之墟在西北河水出東北隅以行
　　其北西南又入渤海又出海外即西而北入禹所
　　導積石山積石之山下有石門云云此山海經之
　　言也崑崙去嵩髙五萬里此禹本紀之言也崑崙
　　髙萬一千里百一十四歩三尺六寸此淮南子之
　　言也是皆荒誕之言未可㩀以為信漢書西域𫝊
　　云河有兩源一出蔥嶺山一出于闐于闐在南山
　　下其河北流與蔥嶺河合東注蒲昌海是則可案
　　諸圖志確乎不易之論也柰何為水經者漫無決
　　擇既已強牽諸説混合為一又以崑崙積石二山
　　加之於蔥嶺之上而繼以南入蔥嶺云云則是河
　　源在蔥嶺之西北矣恭考
欽定輿地全圖囘部之西為蔥嶺其北為天山其蔥嶺
　　以西水皆西流天山以北水皆北流則地勢之東
　　南髙而西北下可知西北之水豈能逆流直上徹
　　數百里之重巒疊嶂而復出於蔥嶺之東乎是以
　　漢書但稱河出蔥嶺于闐未嘗言蔥嶺于闐之外
　　復有上源既無上源則崑崙不得在蔥嶺之西北
　　明矣至於積石一山近在西寧邊外五百餘里西
　　去蔥嶺五千餘里故漢書稱蔥嶺于闐之河東注
　　蒲昌海南出於積石為中國河奈何反加積石於
　　蔥嶺之上乎是以酈道元駁之云余考羣書咸言
　　河出崑崙淪於蒲昌出於海外逕積石為中國河
　　而經文在此似如不比積石宜在蒲昌海下矣考
　　水經作者唐書題曰桑欽然班固嘗引欽説與此
　　經文異觀其涪水條中稱廣漢已為廣魏則决非
　　漢時鍾水條中稱晉寧仍曰魏寧則未及晉代推
　　尋文句大抵三國時人今考其書頗為足㩀然獨
　　於河水發源自蒲昌以上悉屬影響猜疑縁察其
　　致誤之由盖作書時係取禹本紀山海經淮南子
　　西域𫝊稍為刪改雜綴成文非但不知夏禹王本
　　紀之難憑并且不知漢書西域傳之可㩀任情牽
　　合茫無主張遂使後人疑為蔥領之上復有河源
　　如郭璞注山海經云河出崑崙潛行地下至蔥嶺
　　山于闐國復分流岐出此即承用水經之謬説也
　　葢三國時内地紛争西域阻絶覩聞不周記載恭
　　錯理則然矣惟我
聖朝大啟土宇混一内外圖書所通無逺弗届匪特西
　　域舊疆瞭如指掌即葱嶺天山之西北亦復如在
　　目前遂使數千年未决之疑竇一旦豁然貫通亦
　　考古者之一大幸也
　　後漢書
　郡國志隴西郡河闗積石山在西南河水出
　　謹案此云河水出積石亦襲山海經淮南子諸書
　　之誤辨己見山海經條下矣
　　後漢書注(附/)
　桓帝紀延熹三年燒當羌叛叚熲追擊於積石大破
　之注積石山在今鄯州龍支縣内即禹貢導河積石
　是也
　　謹案禹貢導河之積石在今西寧府西南邊外五
　　百三十餘里故漢書地理志云金城郡河闗積石
　　山在西南羌中水經注云禹貢所謂導河自積石
　　山在西羌之中漢河闗故縣在今西寧府西南邊
　　外而積石又在其西南羌中此則禹貢導河之積
　　石也至鄯州龍支之積石在今西寧府之東南八
　　十餘里即李吉甫元和郡縣志謂一名唐述山者
　　是也水經注云河北有層山甚靈秀巖堂之内時
　　見神人徃還俗不悟其仙者乃謂之神鬼彼羌目
　　鬼曰唐述因名之為唐述山云云是此山本名唐
　　述不名積石其謂之積石不知始自何人而注後
　　漢書者遂踵其失揆厥由來葢縁禹貢導河之積
　　石逺在河闗西南羌中自南北朝時河闗沒入吐
　　谷渾久而不復中土之人遂不知河闗以外之積
　　石矣故隋大業二年於赤水城置河源郡以境有
　　積石山立名河源城在今西寜府東南其境内之
　　積石山即唐述山也以唐述為積石因以積石為
　　河源展轉滋訛不復詳䆒郡名既立貽誤遂多正
　　不獨後漢書注為然矣考唐儀鳯二年改置河源
　　郡為河源軍在鄯州西百二十里又於澆河故城
　　置積石軍在廓州西南北五十里是皆仍隨氏之
　　誤而不覺悟者也至張守節作史記正義始云河
　　自鹽澤潛行入吐谷渾界大積石山又東北流至
　　小積石山李吉甫元和郡縣志亦云小積石山在
　　枹罕縣西北七十里河出積石山在西南羌中今
　　人目為大積石此則己知西南羌中之積石而加
　　唐述以小積石之名因目羌中積石為大積石小
　　大分名最為明晰矣盖二山之相去中間幾及千
　　里且一在西寧邉外之西南一在西寧邉内之東
　　南内外既異其方東西又殊其向彼此之各不相
　　渉既已判然矣何事後之儒者紛紛之説猶自不
　　一而足也尚書蔡沈𫝊云地志積石在金城郡河
　　闗縣西南羌中今鄯州龍支縣界也既引漢書地
　　理志似知河闗西南羌中之積石矣奈何復以鄯
　　州龍支之積石相混以斷斷不能强合之二山而
　　必牽之使合乎故元都實窮河源仍以廓州西南
　　之積石州為積石積石州即唐之積石軍也而至
　　正中修宋史其河渠志亦云黄河自貴徳西寧之
　　境至積石經河州此又宗蔡𫝊而失於考正者矣
　　隋書
　地理志河源郡下云積石山河所出
　　謹案以積石山為河所出乃承用漢書之誤辨己
　　詳見上卷矣顧此又自有其誤者則以積石山河
　　所出屬之河源郡下也盖漢書所謂河出積石者
　　在金城郡河闗縣西南羌中此禹貢導河之積石
　　也隋大業二年於赤水城置河源郡以境有積石
　　山名此積石山即唐述山元和郡縣志所謂小積
　　石山是也既以唐述山一名小積石山為積石又
　　因漢書積石為河所出遂以立河源郡之名此所
　　以一誤而又再誤者也又考隋書地理志枹罕郡
　　下龍支縣又有唐述山此則同一地理志前後不
　　數行而已自相矛盾如此其為書也踈矣
欽定四庫全書
　河源紀畧卷二十二
　辨訛三
　　通典
　案水經云崑崙墟在西北去嵩髙五萬里地之中也
　其髙萬一千里河水陬其東北陬屈從其東南流入
　於渤海又出海外南至積石山下有石門又南入蔥
　嶺山又從蔥嶺出而東北流其一源出于闐國南山
　北流與葱嶺所出河合又東注蒲昌海又東入塞過燉
　煌酒泉張掖郡南又東過隴西河闗縣北云云案水經
　所云崑崙山者宜出於禹本紀山海經所云南入葱嶺
　及出于闐南山者出於漢書西域傳而酈道元都不詳
　正所注河之發源亦引禹紀山經釋法顯遊天竺記
　釋氏西域記所注南入葱嶺一源出于闐山合流入蒲
　昌海雖約漢書亦不尋䆒又水經云出海外南至積石
　山下有石門然後南流入葱嶺㨿此則積石山當在葱
　嶺之北又云入塞過燉煌酒泉張掖郡南並今郡地也
　夫山水地形固有定體自葱嶺于闐之東燉煌酒泉張
　掖之間華人來徃非少從後漢至大唐圖籍相承注記
　不絶大積距數千里未有桑田碧海之變陵遷谷移之
　談此處豈有河流纂集者不詳斯甚又案禹導河積石
　者尭時洪水下民昏墊禹所開决本救民患積石之西
　沙鹵之地河流既小地勢復髙不為民患不事疏鑿以
　此施功發跡自積石山而東則今西平郡龍支縣界山
　是也固無禹治水之功自蔥嶺之北其本紀灼然荒唐
　撰經者取為準的班固云言九州者尚書近之矣誠為
　惬當其漢書西域傳云河水一源出葱嶺一源出于闐
　合流東注蒲昌海皆以潛流地下南出積石為中國河
　云此禹紀山經猶校附近終是紕繆案此言惟憑張騫
　使大夏見兩道水從蔥嶺于闐合流入蒲昌海其于
　闐出美玉所以張騫傳遂云窮河源也案古圖書名
　河所出曰崑崙山疑所謂古圖書即禹本紀以于闐
　山出玉乃謂之崑崙即所出便云是河也窮究諸説
　悉皆謬誤孟堅又以禹貢云導河自積石遂疑潛流
　從此方出且漢時羣羌種衆雖多不相統一未為强
　國漢家或未嘗遣使詣西南羌中或未知自有河也
　寧有今吐蕃中河從西南數千里向東北流見與積
　石山下河相連聘使涉厯無不言之吐蕃自云崑崙
　山在國中西南則河之所出也又案尚書云織皮崑
　崙析支渠搜西戎即叙又范蔚宗後漢書云西羌在
　漢金城郡之西南濵于賜支續漢書曰河闗西可千
　餘里有河曲羌謂之賜支盖析支也然則析支在積
　石之西是河之上流明矣崑崙在吐蕃中當亦非謬
　而不謂河之本源乃引蔥嶺于闐之河謂從蒲昌海
　伏流數千里至積石方出斯又班固之所未詳也佑
　以水經僻書世人多不之覩或有好事者於諸書中
　見有引處謂其審正此殊未之精也不揆淺昧考諸
　家之説辨千古訛舛是故曲折言之
　　謹案杜佑之説不信積石在蔥嶺之北又斷積石
　　之西無禹功一切禹紀山經掃落不遺餘力誠可
　　謂魏晉以來之獨具卓識者矣顧以漢書西域𫝊為
　　不足憑蒲昌以下伏流為紕繆謂崑崙在吐蕃中
　　且誤指禹貢導河積石為在西平龍支縣界中是
　　皆拘墟錯誤之談未可為允當之論也夫自古言
　　河源者莫著於史記大宛𫝊及漢書西域𫝊而西
　　域𫝊之言尤為明晰盖當日班超父子繼奠西垂
　　孟堅以其家人述其家事夫豈無耳聞目見者而
　　姑妄言之嘗考西域𫝊之説證以今之
欽定輿地全圖其謂南北有大山中央有河東西六千
　　餘里南北千餘里東則阨以玉門陽闗西則限以
　　蔥嶺云云是皆揆諸疆域正以方嚮隠度不失累
　　黍者也乂謂河有兩源一出蔥嶺一出于闐于闐
　　在南山下其河北流與蔥嶺河合東注蒲昌海今
　　自和闐以北蔥嶺以東和闐喀什噶爾諸河皆東
　　注羅布淖爾和闐喀什噶爾河者即于闐蔥嶺河也
　　羅布淖爾者即蒲昌海也以今之地案之班書一
　　一皆相脗合夫豈妄作而能若是哉杜氏又曰大
　　磧距數千里未有桑田碧海之變陵遷谷移之談
　　此處豈有河流是不信蒲昌以下伏流之説矣不
　　知于闐河北合蔥嶺河東流三千餘里受水大小
　　十餘而盡注於廣袤三百里之蒲昌海果使其下
　　無伏流亦安得以容之乎且山海經云不周之山
　　東望泑澤河水之所潛也其源渾渾泡泡泑澤者
　　蒲昌海也潛者伏也是蒲昌伏流之説山海經亦
　　已言之矣又水經注云其水澄渟冬夏不减其中
　　回湍雷轉為隠淪之脈當其澴流之上飛禽奮翮
　　於霄中者無不墜於淵波即河之所潛也又云河自
　　蒲昌有隠淪之證酈氏既謂蒲昌有隠淪之證又
　　詳叙其靈異如此夫豈無所見而云然乎又案
欽定輿地全圖自羅布淖爾之東南至阿勒坦噶逹素
　　齊老千五百里其間沙連山斷伏流隠見可指者
　　小大相望不絶是豈有桑田碧海之變陵遷谷移
　　之談而為昔之所無今之所有乎且水之有伏流
　　中土亦皆有之不獨河水為然恭讀
聖諭有云濟水三伏三見此亦一證然則河之伏流亦
　　曷足為怪乎又讀
御製河源案語有云大河之源獨黄色為靈異盖河自
　　蒲昌初伏於沙磧之中濳流千五百里故當其始
　　發為色獨黄苟非挾沙以行豈有出山即成黄色
　　之水乎盖唐人雖至吐蕃實未覩河水潛流發源
　　之處况自吐蕃西北至蒲昌海尚有千五百里其
　　間伏流隠見亦烏從得而知之哉杜氏斯言其為
　　檮昧之見矣至謂崑崙在吐蕃中則其説更為無
　　據不過信吐蕃自云崑崙在其國中一語耳夫自
　　古言崑崙者但聞在中土之西北不聞在中土之
　　西南故山海經云海内崑崙之墟在西北水經云
　　崑崙墟在西北去嵩髙五萬里若崑崙在吐蕃中
　　則在中土之西南而不在西北矣且崑崙者産玉
　　之山也故爾雅云西北之美者有崑崙虚之璆琳
　　琅玕焉史記大宛𫝊云漢使窮河源河源出于闐
　　其山多玉石是産玉者為崑崙無玉者不得為崑
　　崙矣今吐蕃無玉而于闐多玉豈得反以在吐蕃
　　者為崑崙在于闐者為非崑崙乎杜氏又謂積石在
　　龍支縣界中是誤以唐述山為禹貢導河之積石
　　石矣其失尤為顯著説已詳見後漢書注辨中不
　　必更為深論也至謂孟堅以禹貢導河自積石遂
　　疑潛流從此方出漢時羣羌不為强國未嘗遣使
　　詣羌中故不知吐蕃河從西南數千里向東北流
　　與積石山下河相連云云若斯之論深為允愜盖
　　漢使未詣羌中故不知積石以上河源重發唐人
　　不究西域故罔聞蒲昌以下伏流顯然去其兩非
　　存其兩是遂成定論終古莫之能易矣
　　元和郡縣志
　河州枹罕縣積石山一名唐述山今名小積石山在
　縣西北七十里案河出積石山在西南羌中河自蒲
　昌海濳行地下出於積石為中國河故今人目彼山
　為大積石此山為小積石
　　謹案李吉甫分别大小積石之名最為明備辨以
　　見後漢書註條下矣獨是猶仍漢書河自蒲昌海
　　潛行地下出於積石之語一似未知禹貢導河積
　　石之上尚有吐蕃河源者盖意在徴引漢書遂未
　　暇詳䆒其誤考古不精難免粗疎之誚矣
　　太平寰宇記
　鄯州龍支縣下云積石山在縣南尚書謂導河積石
　謂此山也
　　謹案此亦以小積石為禹貢導河之積石辨已見
　　後漢書注及通典條下
　河州枹罕縣下云積石山一名唐述山今名小積石
　山在縣西北七十里禹貢曰浮於積石至於龍門西
　河西域傳河東注蒲昌海行地下南出積石為中國
　河續漢書郡國志隴西河闗縣積石山在西南河水
　出焉
　　謹案禹貢西域𫝊續漢書所言之積石皆大禹導
　　河之積石也唐述山一名積石乃小積石也樂史
　　既知唐述山為小積石矣自當更有大積石在乃
　　上文叙唐述山之為小積石既如此其清晰下文
　　引書又如此其相背上下各不相䝉盖縁其意在
　　勦襲舊聞不察地形逺近遂致斯誤矣
　　唐書
　吐蕃𫝊河之上流由洪濟梁西南行二千里水益狹
　春可渉秋夏乃勝舟其南三百里三山中髙而四下
　曰紫山古所謂崑崙者也故曰悶磨黎山東距長安
　五千里河源其間流澄緩下稍合衆流色赤行益逺
　他水并注則濁
　　謹案唐書叙吐蕃河源頗為清晰但其間猶有未
　　盡惬者如以紫山為崑崙河源其間流澄緩下稍
　　合衆流色赤云云是皆考古未精訪聞不實之語
　　也夫唐吐蕃之地即今青海是所謂紫山即巴彦
　　哈拉山是崑崙在回部不在青海前已辨之詳矣
　　而此乃云紫山即古所謂崑崙是考古未精也恭
　　讀
御製河源詩注云星宿海有泉千百湧出俱綠水惟西
　南一河名阿勒坦郭勒此河實係黄河上源其水色
　黄從東南流更折而西北廻旋三百餘里穿入星宿
　海因㑹諸綠水黄色㣲淡自此合流東下屈曲千七
　百餘里至歸徳堡挾沙激浪水色全黄始名黄河又
　　讀
御製河源案語有云大河之源獨黄色為靈異是河源
　　出紫山即黄因㑹諸綠水黄色反淡何得云始流
　　澄緩下合衆流色乃赤乎盖河自羅布淖爾伏流
　　行千五百里大磧之中至阿勒坦噶逹素齊老始
　　出潛源怒發挾沙以來其色不得謂之澄其流不
　　得謂之緩也夫地志之書事事皆當核實使後之
　　人案蹟推求㒺有不合始為盡善乃若唐書所云
　　考之于今相背有如是者豈非得之𫝊聞漫不加
　　察率爾而成記載者乎故曰訪聞不實也
欽定四庫全書
　河源紀畧卷二十三
　辨訛四
　　輿地廣記
　河水出崑崙自古言者皆失其實禹本紀山海經固
　己迂怪誕妄而班固所載張騫窮河源事亦為臆説
　　謹案歐陽忞盖承杜佑之説信吐蕃之河源而不
　　信西域之河源故其言如此顧謂禹本紀山海經
　　為迂怪誕妄則信然矣若謂班固張騫𫝊所載河
　　源事為臆説樂聞創論而妄攻舊議無乃太過乎
　　通志
　河水自西域來其大源有三正源出崑崙山東北陬
　而東行一源出天竺蔥嶺一源出于闐南山北行與
　蔥嶺河合而東入於崑崙河或云張騫窮河源至蔥
　嶺河爾故西域傳云河有兩源一出蔥嶺一出于闐
　而沒其正源也三河合而東過蒲昌或云入蒲昌而
　復東出于理不然乃東至積石山下有石門河水冒
　以西南流是為中國河積石山屬鄯州
　　謹案漢書西域𫝊云西域以孝武時始通本三十六國
　　南北有大山中央有河東西六千餘里南北千餘里東
　　則接漢阨以玉門陽闗西則限以蔥嶺其河有兩源
　　一出蔥嶺山一出于闐于闐在南山下其河北流與蔥
　　嶺河合東注蒲昌海云云詳考班氏之説證以今之
欽定輿地全圖真可謂明若眉列指數不失尺寸者也
　　史記大宛𫝊云漢使窮河源河源出于闐其山多
　　玉石天子案古圖書名河所出山曰崑崙云是崑
　　崙之在于闐又顯有可據者也今鄭樵之説云河
　　有三源一源出天竺蔥嶺一源出于闐南山北流
　　與蔥嶺河合而東入於崑崙河是蔥嶺于闐之外
　　復有一崑崙河矣既為西域𫝊之所無又非今地
　　圖之所有則所謂崑崙河者果安在乎又引或云
　　張騫窮河源至蔥嶺河爾又譏西域傳但知蔥嶺
　　于闐之兩源而沒其正源若云張騫未至崑崙故
　　作西域𫝊者但知有蔥嶺于闐河而不知有崑崙
　　之正源也影響猜疑茫無所據其尤甚者則以捐
　　毒蔥嶺為天竺蔥嶺河水注蒲昌為過蒲昌且以
　　入蒲昌而復出為於理不然以大積石山為屬鄯
　　州種種差謬可一一為之指正也水經注云河水
　　重源有三一源出捐毒蔥嶺鄭氏之言盖本諸此
　　捐毒舊本水經注訛作身毒身毒即天竺也故鄭
　　氏遂云一源出天竺蔥嶺考漢書西域𫝊云捐毒
　　國南與蔥嶺屬西上蔥嶺則休循也屬者連也是
　　捐毒國南與蔥嶺相連西與休循相近也西域𫝊
　　又云休循國在蔥嶺西東至捐毒二百六十里則
　　捐毒當在蔥嶺之東北西南去蔥嶺不過百餘里
　　矣史記大宛𫝊云身毒國在大夏東南可數千里
　　大夏即大月氏也大月氏在蔥嶺西南二千餘里
　　身毒又在大夏東南數千里豈得以蔥嶺東北百
　　餘里之捐毒為大夏東南數千里之身毒乎且水
　　經注云一源出捐毒蔥嶺夫惟捐毒即在蔥嶺之
　　下故稱捐毒指其國稱蔥嶺指其山兩相比附故
　　連稱以著明之若身毒蔥嶺則相去懸絶何得連
　　文並舉乎然捐毒之訛為身毒尚有一字之可尋
　　而身毒又轉為天竺更無蹤跡之能辨矣一訛再
　　訛愈轉愈甚亦何所底止乎又考漢書西域𫝊云
　　河有兩源一出蔥嶺山一出于闐于闐在南山下
　　其河北流與蔥嶺河合東注蒲昌海蒲昌海去玉
　　門陽闗千三百餘里廣袤三百里其水亭居冬夏
　　不増減皆以為潛行地下南出為中國河云是蒲
　　昌為河水之所注實伏流之始其下即潛行地下
　　矣何得云三河合而東過蒲昌過者經流之謂非
　　伏流之謂蒲昌既為河水之所經流其下又當入
　　於何處則固未之聞也乃又引或云入蒲昌而復
　　出直駁之云於理不然所謂或云者意盖指漢書
　　西域傳之所云也西域傳之言至為足據今乃云
　　于理不然其理果何理乎又考濟水三伏三見見
　　於禹貢而水經注所記諸川如漾水潛水淶水桑
　　乾水之類皆有伏流何獨至於河而疑之鄭氏所
　　云然乎否乎至謂積石山下有石門河水冒以西
　　南流為中國河云云乃承山海經漢書水經之訛
　　又以積石山為屬鄯州乃承後漢書注之訛辨皆
　　已見山海經漢書水經後漢書注條下
　　文獻通考
　古今言禹導河始於積石而河源出自崑崙其説皆
　荒誕惟通典及輿地廣記所言辨析詳明
　　謹案馬端臨之説亦不過但信吐蕃之河源不信
　　西域之河源耳因極力推崇通典及輿地廣記二
　　書而不覺其言之太過也夫禹導河積石之文載
　　在尚書河出崑崙墟之説本於爾雅尚書宣聖之
　　所刪爾雅周公之所作今云説皆荒誕不已過乎
　　潘昂霄河源志
　河源在吐蕃朶甘思西鄙有泉百餘泓沮如散渙方
　可七八十里履髙山下眎燦若列星故名火敦腦兒
　火敦譯言星宿也羣流奔湊近五七里匯二巨澤名
　阿剌腦兒自西徂東連屬吞噬馬行一日程迤邐東
　鶩成川號赤賔河二三日程水西南來合流入赤賔
　其流寖大始名黄河然水猶清人可涉又一二日岐
　裂八九股名也孫斡倫譯言九度通廣六七里馬亦
　可度又四五日程水渾濁土人抱革囊乘騎過之民
　聚落紏木幹象舟𫝊髦革以濟僅容兩人繼是兩山
　峽束廣可一里二里或半里其深叵測矣朶甘思東
　北鄙有大雪山名亦耳麻不莫剌其山冣髙譯言騰
　乞里塔即崑崙也山腹至頂皆雪冬夏不消土人言
　逺年成冰時六月見之自八九股水至崑崙行二十
　日程河行崑崙南半日程又四五日程至地名濶及
　濶提二地相屬又三日程地名哈剌别里赤兒四達
　之衝也多㓂盗有官兵鎮防崑崙迤西人簡少多處
　山南山皆不穹峻水亦散漫獸有髦牛野馬狼狍羱
　羊之類其東山益髙地亦漸下岸狹隘有狐可一躍
　越之者行五六日程有水西南來名納隣哈剌譯言
　細黄河也又兩日程有水南來名乞兒馬出二水合
　流入河河北行轉西至崑崙北二日程地水過之北
　流少東又北流約行半月程至貴徳州地名必赤里
　始有州治官府州𨽻河州吐蕃等處宣慰司又四五
　日程至積石州即禹貢積石五日程至河州安鄉闗
　　謹案潘昂霄所志吐蕃河源較唐書頗為詳悉顧
　　其間猶有未盡惬者則由窮源尚未得其源考古
　　尚未合于古也如云吐蕃朶甘思西鄙有泉百餘
　　泓沮洳散渙燦若列星故名火敦腦兒火敦譯言
　　星宿也自此以上更未云有一源出于何處者是
　　即以星宿海為河水之真源矣恭考
欽定輿地全圖河自回部于闐蔥嶺發源東流三千餘
　　里注於羅布淖爾此羅布淖爾以上未伏流之河
　　源也河自羅布淖爾伏流之後東南行沙磧中千
　　五百里至巴彦哈拉乃出為阿勒坦郭勒此巴彦
　　哈拉以下伏流始見之河源也此源去星宿海西
　　南尚有三百餘里潘志既不知羅布淖爾以下伏
　　流之河源又不知星宿海以上始發之河源故曰
　　窮源尚未得其源也伏讀
御製河源案語有云崑崙在今回部中回部諸水皆東
　注蒲昌海即鹽澤也鹽澤之水皆入地伏流至青海
　始出則星宿海諸水皆是也而大河之源獨黄色為
　靈異更在星宿海之上非崑崙之水伏流至此以出
　而挾星宿海諸水為河瀆而何濟水三伏三見此亦
　一證矣蒲昌海即羅布淖爾青海即吐蕃地也是青
　　海始出之黄河為回部再出之重源明矣又讀
聖諭有云星宿海西南有一河名阿勒坦郭勒䝉古云
　阿勒坦即黄金郭勒即河也此河實係黄河上源其
　水色黄逥旋三百餘里穿入星宿海又阿勒坦郭勒
　之西有巨石髙數丈名阿勒坦噶達素齊老䝉古語
　噶達素北極星也齊老石也其崖壁黄赤色壁上為
　天池池中流泉噴涌釃為百道皆作金色入阿勒坦
　郭勒則真黄河之上源也是星宿海之上尚有三百
　　餘里之真源矣此皆元使之所不至遂為潘志之
　　所不詳故曰窮源尚未得其源也至云朶甘思東
　　北有大雪山名亦耳麻不莫剌其山最髙譯言騰
　　乞里塔即崑崙也是以亦耳麻不莫剌為崑崙矣
　　又云山腹至頂皆雪冬夏不消土人言逺年成冰
　　時六月見之恭考
欽定輿地全圖巴彦哈拉之東北七百餘里有山曰阿
　　木奈瑪勒占木遜䝉古語謂祖阿木奈謂色班駁
　　瑪勒占謂冰木遜此即禹貢所謂導河積石山非
　　古所謂崑崙山也今據潘志云其山最髙雪冬夏
　　不消土人言成冰時六月見之盖其山最髙故謂
　　之祖積雪不消逺年成冰故色斑駁且以冰名也
　　然則阿木奈瑪勒占木遜即亦耳麻不莫剌或䝉
　　古語古今異耳是為禹導河積石山非即崑崙山
　　明矣恭讀
御製讀宋史河渠志有云崑崙在回部離此將萬里誰
　能移于此乎故曰考古尚未合于古也又云河北行
　　轉西至崑崙北二日程北流少東又北流約行半
　　日程至貴徳州又四五日程至積石州即禹貢積
　　石五日至河州安郷闗是又以龍支唐述山一名
　　積石為禹貢導河之積石矣龍支唐述山一名積
　　石非禹貢之積石辨已詳見後漢書注條下矣而
　　此則既誤以禹貢積石為崑崙自不得不以龍支
　　唐述為積石矣故曰考古尚未合于古也
欽定四庫全書
　河源紀畧卷二十四
　辨訛五
　　梁寅河源記
　世多言河出崑崙者盖自積石而上望之若源於是
　矣而不知星宿之源在崑崙之西北東流過山之南
　然後折而抵山之東北其遶山之三面如玦焉實非
　源於是山也然凡水者山之血脈也山髙而廣則其
　水必衆而鉅崑崙至髙廣者也而謂無一水源於其
　間耶其不言之者盖欲破昔之謬著今之竒故畧之
　爾
　　謹案梁寅所指之崑崙山盖即禹導河積石山在
　　古析支之地水經注所謂河曲者也故云河自西
　　北東流過山之南然後折而抵山之東北其遶山
　　之三面如玦焉是此山之為禹導河積石山明矣
　　既誤指禹導河積石山為河出崑崙山遂以唐述
　　山一名積石山為禹導河積石山故云自積石而
　　上望之若源於是矣自積石而上者自唐述山一
　　名積石山之積石而上也若源於是者盖即指誤
　　認之河出崑崙山其實乃禹導河積石山也夫河
　　之不源於禹導河積石山亦何待辨因誤認禹導
　　河積石山為河出崑崙山遂謂河源不出於崑崙
　　夫豈其然寅為是説於心盖亦有未安故又從而
　　為之辭曰水者山之血脉山髙而廣其水必衆而
　　鉅崑崙至髙廣而謂無一水源於其間耶是又周
　　旋河出崑崙之説矣然終歸于不信故又云其不
　　言之者葢欲破昔之謬著今之竒故畧之爾夫河
　　之必出于崑崙亦何待其周旋惟終歸于不信乃
　　益形其差謬耳要之崑崙自在回部積石自在羌
　　中不詳核于漢志不確訪其地形但憑臆見輕詆
　　舊聞宜其多誤也
　　宋史
　河渠志元至元二十七年命學士蒲察篤實西窮河
　源始得其詳今西蕃朶甘思南鄙曰星宿海者其源
　也四山之間有泉近百泓匯而為海登髙望之若星
　宿布列故名流出復瀦曰哈剌海東出曰赤賓河合
　忽蘭也里木二河東北流為九渡河其水猶清騎可
　渉也貫山中行出西戎之都㑹曰濶即曰濶提者合
　納憐河所謂細黄河也水流色濁繞崑崙之南折而
　東注合乞里馬出河復繞崑崙之北自貴徳西寧之
　境至積石經河州過臨洮合洮河東北流至蘭州始
　入中國
　　謹案山海經曰崑崙之邱河水出焉爾雅云河出
　　崑崙虚水經云崑崙墟在西北河水出其東北陬
　　是崑崙者河水所出之山非所繞之山也考宋史
　　所叙河源在西蕃朶甘思南鄙之星宿海是即唐
　　書所謂吐蕃之河源非漢書所謂西域之河源矣
　　夫崑崙之在西域逺距星宿海西北數千里據宋
　　史所云星宿海流出復瀦曰哈剌海東出曰赤賓
　　河復東北流為九渡河又貫山中行出西戎之都
　　㑹曰濶即濶提者謂之細黄河此下始云繞崑崙
　　云云則其所謂崑崙者去星宿海之東北葢以數
　　百里矣尚安得以星宿海西北數千里之崑崙移
　　於此乎又案今之
欽定與地全圖河自阿勒坦噶逹素齊老伏流始出之
　　後東南過鄂敦淖爾䝉古語謂星宿為鄂敦謂海
　　為淖爾是所謂鄂敦淖爾者即星宿海也又東南
　　流五百五十餘里至阿木柰瑪勒占木遜經其南
　　繞其東復折而西北此即禹貢導河積石之處水
　　經注以此為河曲梁寅河源記言河繞山之三面
　　如玦然故宋史云河繞崑崙之南折而東復繞崑
　　崙之北云云是即誤指禹貢導河積石山為河水
　　所出之崑崙矣不詳覈于古書而全憑其臆斷誠
　　如
聖諭所云昆侖大山也河安能繞其南又繞其北此不
　待辨而可知其誣者也
　　元史
　地理志河源附錄河源古無所見禹貢導河止自積
　石漢使張騫持節到西域度玉門見二水交流發葱
　嶺趨于闐匯鹽澤伏流千里至積石而再出唐薛元
　鼎使吐蕃訪河源得之於悶磨黎山然皆厯嵗月涉
　艱難而其所得不過如此世之論河源者又皆推本
　二家其説怪迂總其實皆非本真意者漢唐之時外
　夷未盡臣服而道未盡通故其所往毎迂廻艱阻不
　能直抵其處而䆒其極也元有天下薄海内外人迹
　所及皆置驛𫝊使騎徃來如行國中至元十七年命
　都實為招討使佩金虎符徃求河源都實既受命是
　嵗至河州州之東六十里有寧河驛驛西南六十里
　有山曰殺馬闗林麓穹隘舉足浸髙行一日至巔西
　去愈髙四閲月始抵河源是冬還報并圖其城𫝊位
　置以聞其後翰林學士潘昂霄從都實之弟濶濶出
　得其説撰為河源志云云
　　謹案河源在吐蕃中説已見于唐書元又遣都實
　　徃探而其跡益著顧所言猶有未盡合者辨皆在
　　上卷潘昂霄河源志條下此篇附于元史地理志
　　之後亦即采潘志為之是以不盡錄但錄其縁起
　　而其誤已不一而足矣如云河源古無所見案史
　　記大宛𫝊云漢使窮河源河源出于闐漢書西域
　　傳云其河有兩源一出蔥嶺山一出于闐是史記
　　明言河源出于闐漢書又言其河有兩源矣何得
　　云河源古無所見乎又謂漢使張騫持節到西域
　　度玉門見二水交流發蔥嶺趨于闐滙鹽澤案漢
　　書西域𫝊云河有兩源一出蔥嶺一出于闐于闐
　　在南山下其河北流與蔥嶺河合東注蒲昌海蒲
　　昌海一名鹽澤是河有兩源一出蔥嶺一出于闐
　　于闐河北合蔥嶺河乃注鹽澤非二水交流發蔥
　　嶺反趨于闐乃匯鹽澤也位置不知方嚮遂背此
　　不過直冩漢書畧更字句而其錯謬固已如斯又
　　謂漢使張騫到西域見二水交流發蔥嶺趨于闐
　　滙鹽澤唐薛元鼎使訪吐蕃河源得之於悶磨黎
　　山然皆厯嵗月渉艱難而其所得不過如此世之
　　論河源者又皆推本二家其説怪迂總其實皆非
　　本真云云夫漢使所窮西域之河源固已顯然了
　　無可疑即唐使所訪吐蕃之河源雖不甚詳要亦
　　可信今乃謂其説怪迂總其實皆非本真豈確論
　　乎且漢唐二書具在試反覆其辭亦何語為怪迂
　　何事非本真乎盖元史不過欲自伸其論耳亦何
　　必貶損前聞言之已甚如此乎
　　明一統志
　崑崙山在朶甘衛東北番名亦耳麻不莫剌山極髙
　峻雪至夏不消緜亘五百餘里黄河經其南云云
　　謹案此亦承潘昂霄河源志梁寅河源記宋史元
　　史之訛以亦耳麻不莫剌為崑崙山辨已見上各
　　書條下矣
　　僧宗􁪈望河源詩自記
　河源出自抺必力赤巴山番人呼黄河為抺處氂牛
　河為必力處赤巴者分界也其山西南所出之水則
　流入氂牛河東北之水是為河源其源東抵崑崙可
　七八百里今所涉處尚三百餘里下與崑崙之水合
　流中國相𫝊以為源自崑崙非也
　　謹案宗􁪈之説葢亦指大積石為崑崙故謂河源
　　東抵崑崙可七八百里也辨亦見河源志諸書條
　　下
　　王鏊河源辨
　西域之跡發自張騫騫所厯諸國甚久且逺東漢之
　世大秦條女安息至於海濱四萬里外重譯貢獻班
　超遣掾甘英窮臨西海而還皆未覩所謂崑崙者何
　元使得之易乎禹本紀言河出崑崙去嵩髙五萬里
　外國圖云從大晉西七萬里得崑崙之墟今元使行
　不及五千里云已踰之何崑崙之近乎自昔言崑崙
　者皆在西北元史所圖廼在西南何也然則元使所
　謂崑崙者果崑崙乎所謂星宿海者果河源乎未可
　知也又曰吾嘗考之河有兩源一出于闐一出崑崙
　之墟且漢史亦嘗窮河源矣謂出于闐其山多玉石
　采來獻天子案古圖書名其山為崑崙然非古所謂
　崑崙也元使所見其殆是乎若崑崙之墟彼固未之
　覩也又曰佛圖調謂鍾山西六百里外有大崑崙又
　有小崑崙然則崑崙果非一乎崑崙之逺近不一河
　源惡乎定曰水經云崑崙在西北河水出其東北陬
　東南流入渤海其一源出于闐之南山北流與蔥嶺
　水合東注蒲昌海郭璞云河出崑崙潛行地下至于
　闐國復分流岐出合而東注鹽澤復行積石為中國
　河此定論也予見近世之論河源者毎以一犬之目
　轍廢千古之論故為之辨
　　謹案言西域之河源者始于史記而詳于漢書言
　　吐蕃之河源者始于唐書而詳于元史兩家之説
　　各有其是不可偏廢然河源有定而崑崙靡定盖
　　載籍極博考據難憑故從河源之所出以定崑崙
　　而崑崙得矣不從河源之所出以定崑崙而崑崙
　　失矣此史記以于闐南山為崑崙之所以得而元
　　史以大積石山為崑崙之所以失也今王鏊生宋
　　元之後當舉世不信西域河源之時而能獨創此
　　論亦可謂豪傑之士矣所惜者明時幅員不廣加
　　之考覈未精所論終屬謬悠匪但不足以辨駁元
　　史幷不得為尊信漢書也如引禹本紀言河出崑
　　崙去嵩髙五萬里又引外國圖言從大晉西七萬
　　里得崑崙之虚信此荒誕之詞安可以窮實證之
　　説乎又謂河有兩源一出于闐一出崑崙之虚謂
　　元史所見者于闐南山之崑崙未覩崑崙之墟夫
　　于闐南山則在西域元史所見乃在吐蕃豈不誤
　　乎且于闐崑崙之外復有一崑崙果安在乎元史
　　所見之星宿海雖非西域之河源實蒲昌伏流之
　　重發也今幷不知蒲昌以下之伏流豈能定星宿
　　海之非河源乎又本山海經水經及郭酈二注之
　　説謂崑崙在西北河水出其東北陬東南流入渤
　　海又河出崑崙潛行地下至于闐國復分流岐出
　　合而東注鹽澤復行積石為中國河則猶仍漢書
　　以前之訛辨如不辨矣要之辨河源者不覩真跡
　　未聞確論騁繁博之詞懐影嚮之見則疑古非也
　　信古亦非也是以左袒吐蕃之説而攻擊西域者
　　固為失即左袒西域之説而攻擊吐蕃者亦未為
　　得焉
欽定四庫全書
　河源紀畧卷二十五
　辨訛六
　　俞安期崑崙積石二山辨
　案禹本紀云河出崑崙崑崙其髙二千五百餘里日
　月相避隱為光明也其上有醴泉華池去嵩髙五萬
　里地之中也水經曰崑崙墟在西北去嵩髙五萬里
　河水出其東北陬淮南子云髙萬一千里有竒穆天
　子傳云天子自崑崙山入于宗周乃里西土之數自
　宗周瀍水以西至于崑崙側瑶池上萬有一千一百
　里水經注案是數説叅以山海經謂里至互殊難以
　詳䆒葢考之山海經而不知崑崙有海内大荒之别
　也海内西經云海内崑崙之墟在西北河水出其東
　北隅又大荒西經云西海之南流沙之濱赤水之後
　黒水之前有大山名曰崑崙之邱是有二崑崙矣葢
　穆天子所登者山海經所謂海内之崑崙也班固西
　域傳云南北有大山中央有河東西六千餘里東則
　接漢阨以玉門陽闗西則限以蔥嶺計其里至度其
　所在是介蔥嶺于闐之間矣蔥嶺以西為天竺國又
　西有大崑崙是為天柱是為地中山海經所謂大荒
　之崑崙禹本紀水經所謂去嵩髙五萬里水經所謂
　河水出其東北陬屈從其東南流入于闐是其重源
　也西域𫝊又云河有葱嶺于闐兩源合而東注蒲昌
　海一名鹽澤去玉門陽闗千三百餘里廣袤三百里
　范蔚宗云西域内屬諸國自敦煌西至鹽澤列起亭
　障置戊巳校尉都䕶府介西域之中是蔥嶺于闐之
　流入於蒲昌漢之官卒目所經見班固記之諒非緜
　邈計度之辭水經所載十三國酈道元亦引固書入
　證徃徃□合是非誕妄至云鹽澤之水洄湍雷轉為
　隠淪之脈當其環流飛禽上經無不墜之是即河水
　所潛出於積石亦豈臆造由漢以來彰彰較著嗣後
　唐咸亨元年嶭仁貴征吐蕃敗績大非川二年乃以
　河闗静邊鎮置積石軍久之遂訛河闗兩山夾峙河
　出其中者為禹導河積石逮至開元中張守節作史
　記正義始云河州有小積石山河源出大崑崙入鹽
　澤東南潛行入吐谷渾界大積石山又東北流至小
　積石山指河源所出者為大崑崙似以臨羌山為小
　崑崙矣又以河源闗為小積石吐谷渾界者為大積
　石其名迹未盡溷也肅代之季吐蕃據有河湟中外
　隔越既易五朝厯數十年邈無紀載長慶中劉元鼎
　使吐蕃胡怪乎以河闗為積石紫山為崑崙以積石
　冐出之流星宿川為河源也而杜佑之通典歐陽忞
　之廣記馬端臨之通考以至鄧展都實潘昂霄軰不
　悟置軍名所由起寖假相延遂堅執元鼎之説極詆
　山海水經以及班固郭璞酈道元之儔於戲曲士拘
　儒經見不廣及乎知識未逮者輙為荒唐誠諺所謂
　少所見多所怪妄鼓筆札而令前人之與古蹟受誣
　千載也
　　謹案崑崙在西域積石在羌中此無庸辨也有禹
　　本紀山海經水經之謬説而崑崙茫無定在矣有
　　後漢書注隋唐書宋元史之謬説而積石茫無定
　　在矣今欲定崑崙之所在當以史記大宛𫝊漢書
　　西域𫝊為主而屛絶一切荒誕之辭欲定積石之
　　所在當以漢書地理志水經注為宗而割斷一切
　　謬悠之説斯為定論矣今俞安期辨崑崙積石二
　　山知引水經注謂禹本紀諸説為難以詳䆒引西
　　域𫝊斷崑崙為在蔥嶺于闐之間是矣何又參以
　　山海經海内大荒有兩崑崙之説以自溷乎又謂
　　葱嶺以西為天竺又西有大崑崙考史記大宛𫝊
　　云身毒國在大夏東南可數千里身毒即天竺大
　　夏即大月氏大月氏在蔥嶺西南二千餘里身毒
　　又在大夏東南數千里是天竺當反在葱嶺之東
　　南不得云葱嶺以西為天竺矣今乃云葱嶺以西
　　為天竺是幷不知天竺在葱嶺之何方也既不知
　　天竺在蔥嶺之何方又何從而知天竺之西有大
　　崑崙乎牽合羣書以證明之乃適成疵纇耳知引
　　唐書考河闗兩山夾峙河流其中者非禹導河之
　　積石引史記正義證吐谷渾界者為大積石是矣
　　柰何又誤駁劉元鼎所指之星宿川為積石冒出
　　之河源乎星宿川元史謂之星宿海大積石即今
　　阿木柰瑪勒占木遜山也恭考
欽定輿地全圖鄂敦淖爾在阿木奈瑪勒占木遜西南
　　六百餘里䝉古語鄂敦即星宿淖爾即海是星宿
　　海尚在積石西南六百餘里何得云星宿川為積
　　石冒出之河源乎欲辨他人之訛而又自成其訛
　　是為疎矣
　　萬斯同崑崙辨
　山海經西次三經曰崑崙之邱實惟帝之下都河水
　出焉而南流注於無達海内西經曰海内崑崙之墟
　在西北方八百里髙萬仭河水出東北隅本止一山
　而兩言之者葢此經非出于一人故所載有詳畧其
　實非二山也山海經所指之崑崙不言在西域何國
　以上文考之其東北四百里曰槐江之山邱時之水
　出焉北流注於泑水泑水即泑澤也泑澤即鹽澤也
　鹽澤去陽闗止三百里則崑崙當亦不逺漢武帝之
　所名與山海經所云地實相近漢武帝所案圖書當
　即用此經之文若夫唐書之崑崙漢語既曰紫山番
　語又曰悶磨藜何以知其為崑崙而稱之劉元鼎雖
　身厯其地不過因古書河出崑崙之言從而附㑹之
　非其實也元史之崑崙謂去河源三百里夫天下之
　水未有不發源于山者黄河為天下大川之首豈有
　不源于山而源于星宿海之理且番漢之語皆不名
　崑崙而都實獨意之曰此崑崙也其誰信之夫欲窮
　真源自當遡流而上乃不由水道反從山巔而行此
　何意乎自漢以來皆言河出于闐為都實者當先求
　漢之河源審知其非是然後求之他方庶幾無憾今
　不問兩漢之故跡舍于闐而問之吐蕃自以為河源
　在是其誰信之夫河源不出于崑崙已背乎古人之
　説而其所謂崑崙又去于闐之崑崙數千里其不可
　渾而為一也明矣然則䆒安從惟山海經漢武帝之
　説吾有取焉
　　謹案萬斯同不信吐蕃之崑崙幷不信星宿海為
　　河源且引山海經西次三經及海内西經證漢武
　　帝所名于闐崑崙為是駁元史謂水不源於山而
　　源于星宿海為於理不然此皆卓越之見也然以
　　山海經不足據之道理紐合漢書鹽澤去玉門陽
　　闗三百餘里之説則大不然夫山海經道里之不
　　足據固無庸辨至漢書謂鹽澤去玉門陽闗三百
　　餘里此則今本漢書之訛脱也案水經注引山海
　　經云不周之山東望泑澤河水之所潛也其源渾
　　渾泡泡下云東去玉門陽闗千三百餘里泑澤即
　　鹽澤是鹽澤去玉門陽闗千三百餘里非三百餘
　　里矣恭考
欽定輿地全圖回部羅布淖爾西去嘉峪闗外玉門縣
　　千三百餘里羅布淖爾即蒲昌海蒲昌海即鹽澤
　　也是又鹽澤去玉門陽闗千三百餘里之明證矣
　　今乃云鹽澤去陽闗止三百里豈其然乎至不信
　　星宿海為河源謂天下之水未有不發源於山者
　　則其説甚是其意猶非何也葢萬氏實未知星宿
　　海之上三百餘里尚有阿勒坦噶逹素齊老之真
　　源且幷不知蒲昌以下有伏流至阿勒坦噶達素
　　齊老而出者為重源潛發其意不過篤信山經漢
　　志直疑河源當在西域耳顧其推測所至十已得
　　其六七則較之潘昂霄輩以一人之目廢千古之
　　論者為有進也
　　胡渭禹貢錐指附論河源
　案吐畨之源都實親見之殆非妄言西域之源且載
　於史漢豈為虗記然近世徃徃疑西域而信吐蕃何
　也則以吐蕃之水與積石山下河相連為有目者所
　共見而鹽澤潛行地下南出積石為中國河者幽閟
　難知故也故吾謂欲辨二源之是非其樞要全在于
　積石積石之河果為鹽澤潛流之南出也則必有卓
　詭之狀與凡水不同者山海經云不周之山東望泑
　澤河水所潛也其源渾渾泡泡泑澤即鹽澤酈道元
　云洄湍雷轉為隠淪之脈當其環流之上飛禽奮翮
　霄中者無不墜於淵波河水之伏也如是則其南出
　於積石自地中而上奮湓溢洶湧之狀倍竒於鹽澤
　可知也水經云山下有石門河水冒以西南流而道
　元絶無所發明則以積石久沒羌中人不得至其地
　騐其形故無可言也獨怪唐人頗有知大積石者聘
　使徃來身厯其地見吐蕃之水自西南來即以為河
　源而不能於積石之下詳察重源之有無是為可憾
　耳自明王文恪著河源辨以來學者始稍稍尋繹前
　載然天下之事理有古是而今非者亦有古非而今
　是者執一以論即非通人使積石之地果有重源顯
　發之迹則漢書為是元使為非苟無其迹而唯西南
　二大川自吐蕃來數千里與積石之河相連則亦不
　可謂非河源矣
　　謹案胡渭調停西域吐蕃二源之説揣摩伏流潛
　　發之形亦可謂億則屢中矣惜未覩今之
欽定輿地全圖又未讀
御製河源詩及案語幷讀宋史河渠志迄諸
聖諭也故知蒲昌之有伏流而不知星宿海以上有重
　　源顯發之處知吐蕃之有河源而不知積石山之
　　下無石門冒出之流是雖硏精殚思其實終成影
　　響矣盖史記漢書本不誤柰積石界在羌中故積
　　石以上之重源不知也唐書元史亦不誤柰蒲昌
　　隔于西域故蒲昌以下之伏流不知也史記漢書
　　審覈至精而潛行南出積石一語實為猜度之辭
　　唐書元史覩聞已確而河源古無所見一言終是
　　不根之論故必存其兩是乃能定其兩非又必知
　　其兩非乃能從其兩是然非遇
重熙累洽之朝
作師作君之聖據依
欽定之圖志折𠂻
御製之詩文亦烏能决從來之是非成不易之論斷哉
　　此古人未際之
　昌期實(臣/)等遭逢之大幸也
　欽定四庫全書
　　河源紀畧
　　紀事
　　　(臣/)等謹案河源出於西域道里遼夐疆圉殊絶自
　　　古以來聲教不通夏書始言即叙王制不盡流沙
　　　降及後世或使命偶至或貢獻甫通傳聞所及史
　　　臣述以為據從未有混一疆土能實有其地而著
　　　之版圖者故張騫所窮疑焉無據劉元鼎篤什所
　　　見詡為真源良由厯代以來囿於方隅隔於險阻
　　　虚存統率之名初無疆理之實無惑乎地志之所
　　　載闕焉未備也我
　　朝統一區夏式廓丕基開闢疆宇千古未有
聖祖仁皇帝削平西蔵即遣使詳考西南徼外山川
世宗憲皇帝平定青海伊古吐谷渾党項羌戎雜處之地
　　　悉𨽻版圖
　皇上蕩平西域拓地二萬餘里凡準囘全部昔時所謂
　　都䕶羈縻僅存其名者今皆列戍開屯建城設鎮
　　藩籬中土備列提封於是乎崑崙勝蹟蔥嶺靈源
　　蒲昌星宿之竒觀紫山雪嶺之全壤大河隠見周
　　迴蟠折萬餘里莫不近攝環中朗如眉列兹者
命使所至河瀆効靈更於曩跡未經之地創覩天池星
　　石之竒煌煌
睿製光耀寰區(臣/)等禀承
聖訓得以詳考今古傳之無窮夫仰
聖神之謨烈以表疆索之隆規極地域之廣輪以誌源
　　流之靈蹟
三朝耆定大業豐功括兩戒於階庭攬八埏如戸闥誌
　　河源者必備紀
武功所疆理區圉所并包以詳著實有其地量測不爽
　　之由所謂真源呈露昭晰萬古而無疑也其厯代
　　舊事諸史所載亦附著於篇援古證今益以昭中
　　外一統之盛焉
欽定四庫全書
　河源紀畧卷二十六
　紀事一
　河水發源囘部全境
　　　(臣/)等謹案河水發源自蔥嶺以東至流入羅布
　　　淖爾皆囘部境囘部在西域中從古以來未入
　　　版圖
皇上平定囘疆大啓土宇(臣/)等考訂河源按次道里各
　　　詳叙其都邑境疆謹先撮舉其用兵之原由成
　　　功之始末並恭録
御製平定囘部告成大學碑文弁於卷首以著全壤内
　　　屬之盛焉
　　乾隆二十年大兵既平準噶爾阿睦爾撒納覬為
　　總台吉不獲遂煽亂諸部二囘酋大和卓木波羅
　　泥都小和卓木霍集占前為準噶爾所拘大兵定
　　伊犁以其先獻欵輸誠釋其囚以兵送波羅泥都
　　歸葉爾羌俾統其衆納賦執役而以霍集占居伊
　　犁撫囘衆之在準部者阿逆之叛霍集占潛助之
　　攻勤王之台吉宰桑及我師整旅討逆伊犁復定
　　阿逆竄哈薩克復竄俄羅斯尋斃遣侍郎三㤗徃
　　騐其屍屬實而霍集占亦即遁歸舊部將軍兆恵
　　在伊犁遣副都統阿敏道往囘部議事霍集占竟
　　以計誘阿敏道而拘之大兵興師問罪進抵庫車
　　霍集占擕阿敏道來援至中途害之並其從行百
　　人冒死入庫車城旋即逸而西去我師克庫車城
詔以將軍雅爾哈善縱賊失機逮治其罪更
命將軍兆恵率師還定囘部旋收烏什定阿克蘇傳檄
　　降和闐師前進直扺葉爾羌以道逺馬疲為賊所
　　遮固守三月深溝高壘賊不敢犯㑹援師至内外
　　夾擊大破賊衆逆酋遂棄城而西葉爾羌喀什噶
　　爾囘衆悉降我師窮追賊首叅賛明瑞邀擊之于
　　霍斯庫魯克副將軍富徳一敗之于阿爾楚克再
　　敗之葉什勒庫勒淖爾賊遁入拔達克山界副將
　　軍富徳率師窮追之遣使往諭其汗素爾坦沙宣
　　示二酋罪狀令擒獻素爾坦沙即遵檄縳波羅泥
　　都而以兵圍霍集占于阿爾渾楚哈嶺賊退保齊
　　那爾河素爾坦沙以其屬進戰賊不能支傷背及
　　胯乳擒之囚之於柴扎布柴扎布者拔達克山繫
　　囚處也素爾坦沙乃遣人詣軍門投欵報逆賊就
　　擒副將軍富徳察其忠順進使者撫諭責令獻俘
　　進軍幹罕以待之並曉以順逆利害之狀宣諭
大皇帝威徳素爾坦沙傾心降服遂殺波羅泥都霍集
　　占波羅泥都屍身被盜遂專函霍集占首以獻率
　　其部落十萬戸與博洛爾部三萬戸來降乾隆二
　　十四年西師大功告成囘部悉平
御製平定囘部告成太學碑文
建非常之功者以舉非常之事舉非常之事者以藉非
常之人然亦有不藉非常之人而舉非常之事終建非
　常之功者則賴
昊蒼篤貺神運斡旋事若禍而移福機以逆而轉順順
天者昌逆
天者亡故犁準夷之庭掃囘部之穴五年之間兩勲並集
　始遲疑猶未敢信終劼劬以底有成荷
天之寵在兹畏
天之鑒益在兹爰叙其事如左達瓦齊之就俘也伊犁已
　大定矣無何而阿睦爾撤納叛彼其志本欲藉我力以
　成已事時也人心未定佐饔者嘗一蜮肆狂萬狙應響
　蜂屯蟻雜不可爬梳畏難者羣謂不出所料準夷終不
　可取並有欲棄巴里坤為退守謀然予計其衆志不齊
　將有歸正倒戈者於是督策將帥之臣整師亟進既而
　伊犁諸台吉宰桑果悔過勤王思討逆賊以自贖此
天恩助順者一也二酋大小和卓木者以囘部望族久為
　準噶爾所拘於阿巴噶斯鄂拓者也我師既定伊犁乃
　釋其囚以兵送大和卓木波羅泥都歸葉爾羌俾統其
　舊屬而令小和卓木霍集占居於伊犁撫其在伊犁衆
　囘乃小和卓木助阿逆攻勤王之台吉宰桑等阿逆賴
　以苟延及師再入阿逆遂逃入哈薩克而霍集占亦即
　收其餘衆竄歸舊穴此
天恩助順者二也準夷之事前紀畧見其概兹不復紀紀
　興師討囘之由則以我將軍兆恵在伊犁時曽遣副都
　統阿敏道往囘議事小和卓木乃以計誘阿敏道而拘
　之乃我師扺庫車問罪彼擕阿敏道以來援至中途害
　之及從者百人彼猶逞其狂悖抗我師顔且敢冒死入
　庫車城乃雅爾哈善畧無紀律致彼出入自由然我滿
　洲索倫衆兵士無不念國家之恩効疆埸之力故能以
　少勝衆逆渠懼而兎脱此
天恩助順者三也知僨轅之無濟掄幹才之可任時將軍
　兆恵以捜勦準夷餘黨至布魯特部落已欵服其衆因
　命旋師定囘部於是克庫車存沙雅爾定阿克蘇畧烏
　什收和闐師之所至降者望風直至葉爾羌城下而我
　軍人馬周行萬有餘里亦猶强弩之末矣二酋以其
　逸待之力統數萬人與我三千餘人戰我師之過河
　者纔四百餘猶能斬將搴旗退而築堡黒水固守以
　待此
天恩助順者四也萬里之外抱水救火其曷能濟乃予以
　去年六月即降㫖沠兵撥馬欲以更易久在行間者耳
　故兵馬率早在途一䟎進而各爭前恐後人人有敵愾
　之憤此
天恩助順者五也副將軍富徳及叅賛舒赫徳輩率師進
　援以速行戈壁中馬力復疲值狂囘據險坐俟頗有難
　進之勢夫援軍不能進則固守以待者危矣而叅賛阿
　里衮驅後隊之馬適至夜擣賊營我師内外夾攻彼不
　知我軍凡有幾萬握炭流湯之徒自相蹂躪顧命不暇
　於是觧黒水之圍鹿駭麞驚遁而保窟我之兩軍全隊
　振旅以迴阿克蘇此
天恩助順者六也既而彼料我必再入泰山之壓難當乃
　於我師未進之先擕其部落載其重器跳而逺去而葉
　爾羌喀什噶爾二城之舊伯克等遂獻城以降叅賛明
　瑞一邀之於霍斯庫魯克副將軍富徳再陷之于阿爾
　楚爾于是離心者西内前途者反斾二酋惟挈其妻孥
　及舊僕近三百人入拔達克山境此
天恩助順者七也人蹟不通之地語言不同之國既已雀
　敺寧不狼顧其授我與否固未可定也然一聞將軍之
　檄莫不援旗請奮整旅前遮遂得兇渠函首露布遥傳
　此
天恩助順者八也夷考西師之役非予夙願之圖何則實
　以國家幅員不為不廣屬國不為不多惟厪守成之志
　無希開創之名兼以承平日久人習於逸既無非常之
　人安能舉非常之事而建非常之功哉然而輾轉輻輳
　毎以艱而獲易視若失而反得故自締始以逮定功雖
　予自問亦將有所不觧其故而不敢期其必然者故曰
　非人力也
天也夫
天如是顯佑國家者以
祖宗之敬
天愛民䝉
眷顧者深也則我後世子孫其何以心
上蒼之心志
列祖之志勉繼繩於有永保丕基於無窮乎繫以銘曰二
　酋偝徳始亂為賊是興王師報怨以直伊犁既平蕞爾
　奚屑徐議耕闢徐議戍設以噢以咻伊余本懐豈其弗
　戢圖彼藐囘彼囘不量怒臂當車戕我王臣助彼狂狙
　始攻庫車僨轅敗事用人弗當至今為愧悖逆罪重我
　武宜揚易將整師直壓彼疆阿蘇烏什玉隴和闐傳檄
　以定肉袒羊牽二酋孽深知不可活狼狽相顧固守其
　穴桓桓我師周行萬里馬不進焉强弩末矣以四百人
　戰萬餘虜退猶能守黒水築堡問信達都為之傷悼所
　幸後軍早行在道督勅速援人同怒心曽不兩月賊境
　逼臨賊境逼臨彼復徼隙馬繼以進賊營夜斫出其不
　意賊乃大驚謂自天降孰敢鋒攖大鞣大膊如虎摶兎
　案角隴種誰敢迴顧黒水圍觧合軍暫旋整旅三路期
　並進焉賊偵軍威信不可支挈其妻孥遁投所依所依
　亦囘豈不自謀豈伊庇猿而受林憂利厥輜重無遺盡
　掠遣其都丸遂來獻馘詎惟獻馘並以稱臣捧賫表章
　將詣都門奏凱班師前歌後舞尸逐染鍔温禺釁鼓露
　布至都正逮初陽
慈寧稱慶亞嵗迎祥
郊廟告成諸典並舉皇皇太學豐碑再樹豐碑再樹敢予
　喜功用不得已
天眷屢䝉始之以武終之以文戡亂惟義撫衆惟仁布恵
　施恩寰宇共喜古不羈縻今為臣子疆闢二萬兵出五
　年據實書事永矢乾乾
　　喀什噶爾
　　　　謹按喀什噶爾為漢疏勒西境唐時一名佉沙
　　　元名合失合爾明為哈實哈兒今其地距京師
　　　一萬一千九百二十五里漢時南北兩大山中
　　　近蔥嶺者南則沙車為大北則疏勒為大疏勒
　　　東北境地面寛博多砂磧喀什噶爾正其西境
　　　山環水帶土地肥腴城堡鱗次正漢唐以來建
　　　庭之地漢書所謂磐藁城楨中城唐書所謂迦
　　　師城北史所謂都城五里大城十二小城數十
　　　者應俱屬此自此西北逾天山西行入布魯特
　　　界即漢所謂西當大月氐大宛康居道者是也
　　　蔥嶺河二源一為喀什噶爾河一為葉爾羌河
　　　而喀什噶爾河源最逺其水二支並出一支出
　　　蔥嶺中南流東經英噶薩爾之北即古依耐國
　　　地一支出北山麓東南流經喀什噶爾城南又
　　　東南流二支合東行千里南㑹葉爾羌河又㑹
　　　和闐河北㑹阿克蘇河入塔里木大河喀什噶
　　　爾之西為和什庫珠克又西為阿喇楚勒即古
　　　無雷國地又西南為葉什勒庫勒即古難兠國
　　　地在蔥嶺中界連喀什噶爾喀什噶爾為蔥嶺
　　　河源從出之地謹紀其事如左
　　乾隆二十三年七月大兵討逆酋霍集占霍集占
　　棄庫車而西將軍率師追之扺葉爾羌波羅泥都
　　自喀什噶爾以衆馳赴與霍集占合負嵎固拒相
　　持累月我師振旅還次阿克蘇整軍進逆酋懼我
　　師之復至也霍集占從葉爾羌遁而西波羅泥都
　　復入喀什噶爾盡驅其男婦出城縱火燒廬舍城
　　門為燬脅衆偕行衆弗從賊乃盡掠牲畜驅丁男
　　千餘人踰山而西與霍集占俱遁我師自阿克蘇
　　進兵指喀什噶爾行至伊克斯哈喇叅賛公明瑞
　　率前隊畧地夜聞人騎進蹴之得和濟黙爾等六
　　人來納降并從逆酋行脱歸者迎謁途次未至城
　　百里外囘民扶老擕幼跪迎爭獻牛酒果餅且言
　　曰吾曺受準噶爾殘虐數十年賦繁役重民不聊
　　生久思歸附
聖化而兩和卓木負
恩背叛鉗制我衆莫由自通使我田不得耕種畜不得
　　遊牧小大惴惴罹於鋒鏑今一旦去湯火登袵席
　　世世子孫為
大皇帝編氓更生之幸實過願望凡有役使惟所命兆
　　恵等宣諭
皇上徳意皆鼓舞踴躍喜見顔色凡喀什噶爾所屬十
　　城七村悉𨽻版籍設辦事大臣一員協辦大臣一員
　　章京侍衛等官如額駐防滿營領隊官無常額統
　　馬歩兵三百三十四名駐防緑營總管官一員統
　　馬歩兵六百二十五名分駐英噶薩爾滿營馬歩
　　兵八十名𨽻叅領轄緑旗馬歩兵二百名𨽻遊擊轄
御製喀什噶爾囘衆投誠詩以紀事(己邜/)
今春圍觧黒水營(黒水即喀喇烏蘇地近葉爾羌去/冬將軍兆恵等築壘固守處也)全
師迴阿克蘇城賊不敢遮亦不綴彼力創竭足堪徴北
塞調馬往二萬益以索倫之勁兵以布易囘粟供餉(囘/人)
(以布為珍用兵駐阿克蘇時命轉餉者運以易粟膳軍/省費三十餘萬復勅内部就産布各省採觧不以煩廿)
(涼以被/災故也)數月休息胥飽騰整師兩路一時進殱渠務使
囘衆寧(囘酋兄弟分處兩城枝梧䇿應命將軍兆恵等/由烏仆往喀什噶爾富徳等由和聞往葉爾羌)
(率兵同時並進令其/首尾不救以期俘獲)屈指此際壓賊境又盼佳信夙夜
縈朝來驛致將軍奏兆恵報囘衆投誠拆封披摺一詳
覽厯厯都悉軍前情進至伊克斯哈拉(地名將軍兆恵/進兵攻喀什噶)
(爾閏六月初三/日行至此地)前隊中夜聞人行(叅賛公明瑞於前隊/畧地夜聞人騎進圖)
(蹴之詢得喀什噶爾囘人和濟/黙爾等六人同聲納降云云)奮勇圍捉喊勿殺是投
誠者來相迎久慕歸順大皇帝奈脅霍集占弟兄大和
卓木今肆掠想同伊弟潛逃生舊伯克等差我輩願師
速往揚威聲馬驢牛羊被虜去欲進擒彼嗟無能懇籲
將軍早赴援庶和卓木未逺征兆恵悉此率兵進通信
富徳同謀乘(來降囘衆云其屬方分投兩路軍門時兆/恵聞信即移知富徳軍以便協謀乘勢進)
(取/)相機持重慮賊詐(兆恵奏言囘人情辭雖無可疑而/受降如受敵兩軍並加意慎重以)
(防詭詐甚/協機宜)更慰萬里繫念怦四大囘城三已得(喀什噶/爾為逆)
　(酋大和卓木窟穴其城更大於先得之烏什阿/克蘇二城今已欵降所餘僅葉爾羌一大城矣)遊魂釡
　㡳焉支撑斷其左臂固美事不無少恨煩懐仍使波羅
　泥都(大和卓/木名也)就獲以之餌彼弟或聴乃先兵至早跳去
　復需時日勞軍偵二魁俘虜靖遐壤靜候
天佑歌武成
　　　漢書西域傳疏勒國王治疏勒城去長安九千三
　　　百五十里戸千五百一十口萬八千六百四十七
　　　勝兵二千人有列市西當大月氐大宛康居道也
　　　又依耐國治去長安萬一千五百里戸一百二十
　　　五口六百七十勝兵三百五十人東北至都䕶治
　　　所二千七百三十里
　　　後漢書班超傳龜兹王建據有北道攻破疏勒殺
　　　其王而立龜兹人兠題為疏勒王明年春超從間
　　　道至疏勒去兠題所居槃城九十里逆遣吏田慮
　　　先往降之勅慮曰兠題本非疏勒種國人必不用
　　　命若不即降便可執之慮既到兠題見慮輕弱殊
　　無降意慮因其無備遂前刼縳兠題左右出其不
　　意皆驚懼奔走慮馳報超超即赴之悉召疏勒將
　　吏説以龜兹無道之狀因立其故王兄子忠為王
　　國人大悦忠及官屬皆請殺兠題超不聴欲示以
　　威信釋而遣之疏勒由是與龜兹結怨十八年焉
　　耆攻沒都䕶陳睦超孤立無援而龜兹姑墨數發
　　兵攻疏勒超守槃藁城與忠為首尾士吏單少拒
　　守嵗餘肅宗初即位以陳睦新沒恐超單弱不能
　　自立下詔徴超超發還疏勒舉國憂恐其都尉黎
　　弇曰漢使棄我我必復為龜兹所滅耳誠不忍見
　　漢使去因以刀自剄超還至于寘王侯以下皆號
　　泣曰依漢使如父母誠不可去互抱超馬脚不得
　　行超恐于寘終不聴其東又欲遂本志乃更還疏
　　勒疏勒兩城自超去後復降龜兹超捕斬反者疏
　　勒復安
　　北史西域傳疏勒國在姑墨西白山南百餘里漢
　　時舊國也去代一萬一千二百五十里嵗常貢獻
　　于突厥其都城方五里有大城十二小城數十勝
　　兵者二千人南有黄河西帯蔥嶺
　　唐書西域傳疏勒一曰佉沙環五千里距京師九
　　千里而贏多砂磧少壤土王姓裴氏自號阿摩支
　　居伽師城突厥以女妻之勝兵二千人貞觀九年
　　遣使者獻名馬又四年與朱俱波甘棠貢方物儀
　　鳯時吐蕃破其國開元十六年始遣大理正喬夢
　　松攝鴻臚少卿册其君安定為疏勒王天寳十二
　　載首領裴國良來朝授折衝都尉賜紫袍金魚
　　元史世祖本紀至元十一年四月詔安慰喀什噶
　　爾等城(喀什噶爾舊作合/失合兒今改正)
　　明史西域傳喀什噶爾(舊作哈實哈/兒今改正)亦西域小部
　　落永樂九年齎勅往賜即奉命十一年遣使入朝
　　貢方物宣徳時亦來朝貢天順七年命使其地其
　　貢使亦不能常至
　附和什庫珠克阿喇楚勒
　　乾隆二十四年八月逆囘波羅泥都霍集占自葉
　　爾羌遁而西叅賛大臣毅勇公明瑞率前鋒九百
　　人窮追及賊於和什庫珠克賊衆數千人擁據山
　　梁來拒我師明瑞身先士卒奮勇馳擊自午及申
　　斬獲無算追奔百餘里賊復西竄至阿喇楚勒副
　　將軍富徳等師追及之賊占據兩峯頂設伏山腰
　　别遣賊來迎以誘我師是時富徳將中軍貝勒霍
　　集斯公鄂對領隊大臣端濟布等佐之叅賛大臣
　　明瑞領前隊領隊大臣鄂博什等佐之叅賛大臣
　　阿桂領中後隊領隊大臣傅景等佐之領隊大臣
　　瑚爾起等領竒兵巴圖魯侍衛老格科帔薩等領
　　援兵為左翼叅賛大臣阿里衮領前隊領隊大臣
　　鄂穆布等佐之領隊大臣由屯等領竒兵巴圖魯
　　侍衛額爾登額領後隊以備四面援應領隊大臣
　　齊凌扎布為殿軍陣伍既嚴如墻而進于是賊所
　　占左右兩山為左右翼竒兵所奪據山向下掩殺
　　賊失勢㪚亂乃以後隊援兵右翼前隊兵與中軍
　　競進左右翼中後隊兵併力馳之奮勇沖擊賊不
　　能支遂各鼠竄我兵追殺二十餘里獲甲器旗纛
　　無算賊復聚衆保一山峯抵拒左右翼兵直前截
　　殺兩翼竒兵後隊援兵潛繞山後轉戰合勦中軍
　　復出疑兵誘之示以刼掠輜重狀賊遂惶懼越山
　　而竄于是以中軍率右翼兵馳往截殺與左翼兵
　　前後合攻賊益潰敗勦賊衆四千餘人擒斬伯克
　　數十人遂乘勝追至葉什勒庫勒
御製賜明瑞詩(并序/己夘)
　叅賛大臣毅勇公明瑞以逆酋大小和卓木望風先
　遁率前鋒銳卒往遮而賊囘間道通信逆酋遂兼程
　走明瑞追及之於霍斯庫魯克以逺馳之旅摧拒險
　之徒銜枚列隊者甫九百人鳴哨據梁者且六千指
　而能折負嵎之勢揚卷籜之風轉戰三時辟易百里
　　擒生斬級輜重畢收而副將軍富徳等亦以兩城既
　　定統師㑹勦逆䜿計日可擒非其志秉忠誠曷以功
　　隆摧陷雖古名將孰克方兹爰賜是詩以彰其績
　世胄更勲戚少年能老成從軍俾習事屢戰得英聲適
　以狂狙遯因將勁旅征欲遮先信漏不捨竟踪横地利
　彼雖擅人和我實勍騎惟九百到賊乃數千迎少卒勝
　其衆勇還濟以誠朂哉俘二䜿衛霍遜功名
　御製副將軍富徳等追及兩和卓木大勝囘軍㨗音至
　　作歌紀事(己夘/)
　慶霄對月方開筵將軍㨗報驛騎傳擘囊展書厯厯閲
　額手慶慰衷心憐憐者我衆實奮力慰者呵䕶惟賴
天萬有餘里所致馬(軍營觧馬自内地至肅州逺者已四/五千里其自肅州至察汗烏蘇又萬)
　(餘里而山間繞道崎嶇屢/經戈壁均未得飤秣稍休)又踰戈壁無水泉裹粮追賊
　幸尾及彼逃仍在廿日前(逆酋兩和卓木讋我軍威於/大兵未至葉爾𦍑喀什噶爾)
　(二十日之前/已離巢逺竄)明瑞先已折其角未經大創猶抗顔(先是/叅賛)
　(公明瑞襲賊於霍斯庫魯克嶺轉戰三時擒斬賊衆甚/夥乘勢追擊軍聲大振會日晚我兵馬力不及賊復以)
　(其殘衆/竄去)阿爾楚爾列賊衆避其輜重伏據山輕舉墮術
　在所戒集思持重勝算先(時逆酋方設伏於兩山峯頂/少遣賊人迎誘我兵欲逞其)
　(狡計副將軍富徳知之與叅賛大/臣等集議營陣攻取不恃勇輕進)偏伍彌縫密布置發
　縱指使皆英賢(副將軍冨徳與霍集斯等統中軍命叅/賛明瑞阿桂等領左翼叅賛阿里衮巴)
　(禄等領右翼翼之中各分前中後隊又益以奇兵援兵/隊各為二别遣巴圖魯侍衛額爾登額等分率巴圖魯)
　(兵二隊備四面應援而領隊齊凌扎當/布為殿軍將卒如臂指相維布置實)諸大臣均予心膂
　巴圖魯侍衛比肩夙所教養共休戚敵愾兼逮輿儓焉
　(是役雖僕𨽻無/不共奮義勇)同心戮力功克就二䜿鼠竄圖苟延戰
　罷檢閲傷一卒殱彼計級乃盈千師難到葉爾竒木況
　過數千里行遄以少勝衆剪賊黨(明瑞既以前鋒九百/擊賊衆六千兹役也)
　(我兵馬歩統計不過三千人𠞰逆囘四千餘衆擒斬者/已過其四之一而助逆渠魁如阿布都克勒木等大伯)
　(克數十人臨陣殱之/逆酋黨惡殆盡云)國威赫濯揚天邉優叙未足償勞
　績(㨗奏時並有㫖從優議叙猶念將軍叅賛等殫忱奮/勇殊勲非常例可酬立待元兇就縳時特加曠典)
　桂觴欲泛還罷旃百年養士今獲效
祖宗福䕃貽萬年佇待俘虜到露布西師之役方稱全西
　師之役方稱全行張凱宴勞凱旋
　　漢書西域傳無雷國王治盧城去長安九千九百
　　五十里戸千口七千勝兵三千人東北至都䕶治
　　所二千三百六十三里
　附葉什勒庫勒
　　乾隆二十四年八月
王師既𠞰賊於阿喇楚克波羅泥都霍集占復遁至葉
　　什勒庫勒波羅泥都先以二百人奔據葉什勒庫
　　勒淖爾之西嶺為逃竄地霍集占擁衆萬餘人踞
　　北山并扼守迤東諸峯副將軍富徳率師追至先
　　令叅賛大臣阿里衮等由淖爾南岸徑趨西嶺而
　　自于東峯擊賊憑高恃險我師仰攻連舉大礟厯
　　時未克富徳選鳥鎗精銳者數十人從山北攀援
　　而上擊峯頂賊復遣霍集斯鄂對等樹立囘纛令
　　新降囘人大聲𫝊諭招降俄而山上囘衆數千人
　　挈其子女駝載牲畜號呼乞降沸聲如雷漫山蔽
　　嶺投奔而下霍集占禁之不能止手刃數人奔者
　　愈衆而阿里衮之趨南岸也南岸山石壁立騎不
　　能前則率兵徒歩譟而登以火器遥擊北山諸賊
　　北山之麓瀕水路狹僅容單車隻騎賊輜重徒屬
　　多縁岸擁塞復于隔岸徹夜遥撃使不得登翌日
　　并哀號請降凡納降囘衆萬二千餘人獲囘纛一
　　囘劍一牲畜以萬計他器物無算霍集占乘夜繞
　　山徑與波羅泥都奔拔達克山
御製㨗報(并序/己夘)
　逆酋霍集占兄弟一創於霍斯庫魯克再創於阿爾
　楚爾勢蹙窮竄將軍富徳等急躡之於伊西洱庫爾
　是拔達山連界地也時賊衆據峰負固我兵整陣勦
　擊中發大神威逺礟兼簡偏銳用鳥鎗夾攻賊中有
　伯克等悉其大隊呼籲乞降霍集占自山頂遮截至
　手刃之不得止而我兵四路設伏盡起有徒歩援絶
　壁進者轉戰一晝夜賊遂大潰計獲賊衆一萬二千
　有竒鎗械二千有竒牲畜一萬有竒逆酋僅以殘衆
　　四五百人逸去富徳等傳檄拔達山部長曉譬順逆
　　令其尅日縳獻至是㨗聞朕以二酋一日不獲軍務
　　一日不竣雖仰賴
鴻庥收城服衆而旁午擘畫何能釋懐爰誌長言佇期永
　　靖詎得已哉
　待圍小憇坐孱顔㨗報飛馳達玉闗奏牘機宜悉覽遍
　降蕃輜重盡遮還千軍直進伊西洱二䜿旋逃拔達山
　除蔓斯之未㡳定可辭畫策旰宵間
　御製平定囘部勒銘伊西洱庫爾淖爾碑文
　機有視若失而反得智者之所懃而愚者之所惑也事
　有初若勞而終逸壯者之所劭而懦者之所怯也若夫
　定全囘殱二酋戰無不克攻無不取皆二將軍及諸叅
　賛以及行間衆將士之力也然予亦有所深慰於其間
　者則以五年劼劬宵旰運籌狎至實未敢偷安於頃刻
　也幸我武保定庶因答
乾貺慰
先志且以免浮議之指斥也伊西洱庫爾淖爾者我副將
　軍富徳等窮追二酋至拔達克山之界獲其降者萬人
　二酋僅以身免而遣使索俘遂得獻馘振旅以成茂績
　也其地倚山臨水單騎可容而我突將無前四甄并發
　如入無人之域也賊衆首尾不能相顧竪我囘纛以招
　之降者鋪崖以來霍集占持刃止之或且反戈倒㦸也
　是以二酋見事不成拔身逺跳駾突而喙息也先是蹙
　之于霍斯庫魯克襲之於阿爾楚爾無不以少勝衆批
　亢擣堅桓桓之士真如驅虎豹而逐貍兎纒頭碩鼻者
　流皆惃惃踉踉見即辟易也是以先聲異域駭其跳盪
　遮逆助順用攫重輜而獻兇級也我兵未深入拔達克
　山境者則以討逆之師不躁無罪之地姑遣使焉彼或
　曉逆順亦將擒獻是以將帥之臣審機度時我武少輯
　也卒蕆事而告成功則亦未為計之失也囘部始末已
　見於勒銘葉爾竒木之碑辭不復綴也特兹紀耆定之
　在兹是以誌嵗月而刻石也
　　漢書西域傳難兠國王治去長安萬一百五十里
　　戸五千口三萬一千勝兵八千人東北至都䕶治
　　所二千八百五十里北與休循西與大月氐接與
　　諸國共屬罽賔
　　魏書西域傳波知國在鉢和西南土狹人貧依托
　　山谷
　葉爾羌
　　　謹按葉爾羌為漢莎車國地北魏名渠莎周隋
　　　間并於于闐唐名斫句迦種一曰沮渠今其地
　　　距京師一萬二千三百八十五里莎車在漢為
　　　西域大國東接于闐北連疏勒今考和闐為于
　　　闐喀什噶爾諸城為疏勒西境葉爾羌在喀什
　　　噶爾東南和闐西北實為莎車故壤葉爾羌河
　　　自其西南蔥嶺中二支分出其南支經葉爾羌
　　　城南又東行過呼拉璊之南又東行入塔里木
　　　大河又葉爾羌西五百里為喀爾楚亦名喀楚
　　　　特為古蒲犁徳若國地在蔥嶺中葉爾羌河西
　　　　一源出其地葉爾羌為蔥嶺西南源從出之地
　　　　謹紀其事如左
　　　康熈二十一年其地囘酋阿布都里什特為準噶
　　　爾所執至三十五年準噶爾為大兵所破阿布都
　　　里什特偕其妻子來朝
賜冠服銀幣遣官䕶送至哈密俾歸國後為準噶爾所阻
　　　不獲内附乾隆二十三年八月大兵平囘部霍集
　　　斯伯克以烏什降告于將軍兆恵曰霍集占自庫
　　　車遁而西非往喀什噶爾即葉爾羌矣若大兵進
　　　攻喀什噶爾則布魯特安集延賊之仇也必不往
　　　將南奔葉爾羌東南聨和闐以為援西南通拔達
　　　克山痕都斯坦哈喇圖伯以為窟進退有所據勢
　　　難拔不若徑趨葉爾羌招徠和闐要截拔達克山
　　　諸路一舉而克擒賊必矣喀什噶爾不足定也兆
　　　恵從其計率師進霍集占聞之即擁馬兵四千歩
　　兵六千保葉爾羌其兄波羅泥都亦自喀什噶爾
　　以馬兵三千歩兵二千往㑹賊乘我師未至盡驅
　　城外村莊居民入城田禾盡刈不及刈者焚之近
　　城多為大坎城東北兼築高臺以資守禦十月我
　　師將扺葉爾羌兆恵等勒兵二千分中軍左右翼
　　兆恵率侍衛鄂實福齡安及閑散侍衛等為中軍
　　叅賛明瑞等率巴圖魯兵二百為中軍前隊總兵
　　高天喜領鎗礟隨中軍纛為後隊左翼副都統鄂
　　木布等領前隊副都統愛隆阿等領後隊右翼副
　　都統由屯等領前隊總管端濟布等領後隊巴圖
　　魯喀拉璊綽爾圖厄魯特散秩大臣達什䇿凌率
　　挑誘兵最先進各部囘兵在中軍兩翼間行部勒
　　既定前進陳於葉爾羌城東見高臺上有騎賊馬
　　限於坎不能進于是左翼兵自東向西進攻右翼
　　兵覔路向東進挑誘兵直前衝突時臺上坎下空
　　房破屋中伏賊放鎗拒戰我師奪臺殺賊敗走我
　　師尾之注矢如雨賊紛紛墜馬追擊至城下中軍
　　排立有頃賊於東西兩門内各出四五百騎對陣
　　而立逡巡不敢前俄出數十騎來致師鄂木布明
　　瑞等十人率勁旅賈勇入摧鋒陷陣城内益出賊
　　兵與我軍三戰賊皆辟易北門又出賊騎三四百
　　來夾攻為由屯截殺不得逞自邜迄申賊乃敗入
　　城閉門守是役也我軍甫集殱賊甚衆將士用命
　　凡新附之厄魯特囘部伯克等多怨霍集占之煽
　　黨背徳咸感激奮勇軍聲大振我師得偵者言賊
　　牲畜及沙拉斯家屬俱在城南之英額齊盤山議
　　移營往掠分賊勢十三日兆恵先遣愛隆阿等分
　　兵八百扼喀什噶爾來援要路乃徙營從城東轉
　　攻城南師濟哈喇烏蘇甫四百騎橋斷賊擁衆四
　　五千騎迎戰特鳥鎗長鎗在前歩賊分持棍斧在
　　後彌望無窮兆恵等以兵分三隊將軍居中副都
　　統由屯居右鄂木布居左三隊齊進直衝賊陣將
　　領親冒矢石為士卒先呼聲振天賊騎兵敗走分
　　兵前後迎戰兆恵等奮勇衝擊賊騎敗已又分兵
　　從兩旁來犯我師馬力絀不能馳驟總兵高天喜
　　副都統三格侍衛鄂實特通額死之因復踰哈喇
　　烏蘇而東固守大營築堡堅壘鼓厲士卒上下一
　　心賊時於堡外濬濠築臺決水灌營掘隊前進百
　　計掩襲我師隨機應禦三閲月無稍懈復於營中
　　掘得糧窖拾取鎗礟鉛丸日久士無飢色兵氣彌
　　利賊驚以為神先是夏六月
皇上軫念從征軍士在行間久欲以更畨休養調撥兵
　　馬次第扺阿克蘇及是阿克蘇叅賛大臣舒赫徳
　　即統新調兵三千五百赴援馳至巴爾楚克副將
　　軍富徳以兵三百來㑹簡卒蒐乘汰存疲弱率銳
　　師遄行以新撥馬未至士多歩行者二十四年正
　　月六日次呼拉瑪霍集占擁賊五千餘騎迎戰我
　　馬兵纔六百富徳等令努三愛隆阿分領叅賛大
　　臣福禄等各按部伍督放中軍火器歩行之索倫
　　察哈爾善射兵分列兩翼自己至申與賊鏖戰十
　　餘次賊敗走提督豆斌率中軍鎗礟奮起奪取賊
　　人負固處誤中賊礟富徳努三率左翼兵獲霍集
　　占所居帳及鎗礟旗纛舒赫徳愛隆阿以右翼兵
　　擊敗餘賊追奔逐北十五里許翌日黎明整兵進
　　行砂礫中賊又率衆踞髙阜逆我師富徳等督兵突
　　擊竟日夜初八日賊輕我馬少四面迎截官兵屹
　　不動我師在砂礫地兩晝夜不得水拾氷塊以咽
　　是夜陣而行將移駐有水處未十里賊隨後挑戰
　　我兵亦隨機擊殺至天曉及葉爾羌河渡口富徳
　　等整兵守渡賊不能奪轉戰復一日夜是夜擇營
　　中堪乘馬得五六十疋盡給壯士選精銳歩兵二
　　百從之往襲賊營未至適叅賛大臣阿里衮遵
㫖督觧馬千匹星馳來㑹阿里衮與鄂博什分兵兩翼
　　讙呼馳突賊衆驚散越日與富徳等合軍威大振
　　而敗去之賊復在外吹螺招集餘黨于是努三鄂
　　博什等自右翼馳去乘勢襲擊阿里衮愛隆阿自
　　左翼夾攻富徳以中軍合戰殺賊千餘及大伯克
　　數十獲器械馬匹無算鼔軍直前與兆恵夾攻破
　　賊賊棄城遁去于是葉爾羌之舊伯克囘民等以
　　全城降設辦事大臣一員協辦大臣一員領隊事
　　務章京侍衛等官如額管理駐防滿營佐領二員
　　統馬歩兵二百十一名管理緑營副將二員統防
　　兵六百名臺兵八十名
御製平定囘部勒銘葉爾羌碑文
粤稽囘始肇自天方又名黙克一曰天堂大食見元囘
鶻見唐是皆髣髴所傳弗詳惟我皇清撫有華夏血氣
之倫均歸陶冶準夷昔疆㝠頑弗下恃厥險逺實梗化
者䝟貐其衆豺狼其羣以囘為羊役以耕耘利其善賈
三倍市欣拘二酋長處伊犁濵四大囘城輸租獻賦騰
格是供衛拉是懼繭絲奚堪溝壑已遽有面内心其何
能訴準夷既平羣囘見天謂自今始飽食宴眠遣厥酋
歸撫爾土田生死肉骨詎疑變遷詎疑變遷徳竟怨報
助我叛疆戕我星軺(叶/)是用興師聲罪致討(叶/)乃敢抗
顔蜩螗讙譟既侮厥外宜安厥内而何狂狙心焉昏憒
殺人為戲奪妻為穢大失衆心無不怨背三道并發四
甄齊攻酋知弗支自擄一空廿日之前駾走無踪爾雖
無踪我追應窮滔滔洸洸連戰皆克旦夕苟延遂入異
域異域畏懐舉旗助力腐䑕莫逋遂來獻馘二酋既殱
諸囘永靖(叶/)設官定賦去其苛政昔之諸囘曉戰夜偵
今恬以嬉各保性命昔之諸囘為準夷臣今語隣封曰
天王民曰天王民誰汝苦辛藝爾黍稷孳爾子孫在昔
己巳爰平金川兹定囘部亦己夘年嵗符理紀瑞疊祥
駢持盈保泰惟懋慎旃
御製我軍詩(戊寅/)
我軍取烏什酋長欵復獻(阿竒木霍集斯伯克阿竒木/伯克者囘語大頭目霍集斯)
(其名/也)元戎乘良機率衆直前進其奈隆冬時枯草經蹂
躪以此馬不肥奚堪供斫陣況臨彼巢穴螳臂孤注奮
借一誘我軍萬騎逞驅趂我師纔千餘鼓勇無退寸橋
圮度四百忠義人爭勸殺賊至千餘矢盡接短刃渉淖
退保營相持城下頓(十月六日我師直薄葉爾羌城賊/縁邊畫溝立隊自固我師以少擊)
(衆所向披靡三戰殱獲甚夥賊擁竄入城不出將軍兆/恵以賊游牧在城南英峩竒盤山計乘虚襲賊輜重制)
(賊十三日取道城東渡河未及半而橋圮我師過河者/纔四百騎遇賊馬歩萬餘振左右翼來戰而地皆沮洳)
(人馬不能如志且戰且踰河退保大營雖遇挫衂而人/知効命殺賊千餘我四百人中纔傷一百時營中餘二)
(月餘糧高壘深濠/以待集師協勦)壯士遴七人星馳兩致信(將軍遣索/倫侍衛五)
(十保等兩次賈勇突出遇賊衆遮道者戮之賫奏逹阿/克蘇城時叅賛大臣舒赫徳駐守因令五十保馳驛迎)
(趨掖師且直抵京師而奏軍/營情事俟師齊即率以赴援)舒赫徳留守諸囘靜以鎮
羽檄催後師繼進期颷迅畢齊阿克蘇赴援雪深恨夷
考兵興來曽無遭挫韌此畨客主殊不幸致事僨兆恵
稱輕敵請罪誠不吝此非退縮比誰逆料利鈍終能寡
勝衆允由効忠藎奚忍更加罪褒嘉章服晉諸臣諸軍
士行賞以功論(命兆恵由伯爵晉封武毅謀勇一等公/加睗寳石㡌頂四團龍補服餘大臣弁)
(兵等封賞/優叙有差)晝夜促後軍直前金鼓振欲藉士敵愾(今夏/特命)
　(𣲖索倫察哈爾健銳營及陕甘緑旗兵繼進已過闢展/而將軍富徳叅賛大臣舒赫徳等聞此信各羽檄催進)
　(其領軍大臣侍衛等無不切齒遂囘寢皮/食肉人人同恨計十二月中可至葉爾羌)仰冀
天助順㨗音共春來平囘鴻績建
　御製黒水行(己夘/)
　喀喇烏蘇者唐言黒水同去年我軍薄囘穴强弩之末
　難稱雄築壘黒水待圍觧詎人力也
天帡幪明瑞馳驛踰月到(毅勇承恩公明瑞領孝賢皇后/姪也命以副都統  兵行間為)
　(前鋒召囘京問以被圍情狀自葉爾/羌抵京路萬五千里疾馳踰月而至)面詢其故悚予衷
　蜂蟻張甄數無萬三千餘人守從容窖米濟軍軍氣壯
　奚肯麥麴山鞠藭引水灌我我豫備(逆囘導渠淹我營/壘將軍兆恵等豫)
　(開溝引之入河/且轉資其用)反資衆飲用益豐銃不中(去/聲)人中營樹
　何至析骸薪材充著木銃鐵獲萬億(賊據高施銃鉛丸/坌集營樹上我軍)
　(斫木為薪木中得鉛九萬/億取以擊賊斃賊無算)翻以擊賊賊計窮先是營内
　所穿井圍將觧乃□其中聞言為之悵諸臣實鞠躬隨
　復為之感
天眷信深崇敬讀
皇祖實録語所載曽聞我
太宗時明四總兵來戰正值大霧彌雺雺施放火礟樹皆
　燬都統艾塔往視攻囘奏敵礟正傷樹我兵曽無傷矢
　弓匪今伊昔䝉
帝佑覲揚
前烈勵予沖詎人力也
天帡幪大清寰海欽皇風
　御製圍觧八韻(己夘/)
　圍觧萬里逺懐舒午夜頻(客冬將軍兆恵等薄賊城堅/壁固守三閲月趣訓援師時)
　(縈宵旰至是始得正月十四日/官兵𠞰賊觧嚴兩軍㑹合之信)將軍誠善守
天意本先仁少挫終能勝知難在審因勞哉惟衆士予曰
　有良臣更議擣虚䇿相籌應變神(逆囘大和卓木已遁/囘喀什噶爾危城勢)
　(同孤注惟慮小和卓木乗隙潛/突豫籌於各路偵備以防鋌險)兎營終詎脱蠖屈乃求
　伸(時軍中方議乘勝進取因念士卒久勞且兵饟在/道正宜少休養銳勅於附近城中駐營以需繼進)重
　賞斯寧吝明征要必申舞干雖美事何以謝軍人(囘酋/反噬)
　(稔惡傷我官兵非脅從比恇怯無識之徒或議觧圍/却賊可以罷兵匪直無以伸國威且何由渫士怒耶)
　御製副將軍富徳奏報小和卓木霍集占亦望風先逃
　　葉爾羌囘衆投誠擬平定囘部凱歌十首(己/夘)
　伊犁平定擬功成孰謂狂囘乃背盟師直從來荷
天祐詎予本意好佳兵
　偏師䕶衛入囘城(逆酋大小和卓木為準噶爾拘禁日/久我師既定伊犁乃出諸繫中遣兵)
　(送大和卓木歸舊部時葉爾羌喀什噶爾城中伯克不/容大和卓木進城賴我師之力攻克其城大和卓木乃)
　(能復統/其舊)反面樓蘭太寡情是用再勤將與卒亦惟誅彼
　弟和兄
　庫車去嵗事逡巡不戰不追兎脱身(初雅爾哈善方領/重兵圍庫車城而)
　(小和卓木旋入旋出竟付諸不問自以坐得空/城即可報命老師縱賊至今實貽養癰之害)設使就
　擒早偃武至今猶恨僨轅人
　阿蘇(即阿克蘇也克字從上/阿急呼之原成二字)烏什遞投䧏直進原期速
　定駹(去冬將軍兆恵率師經薄葉爾羌城雖以再定伊/犁招䧏布魯特周行萬餘里道逺馬乏猝爾被遮)
　(然其時適當諸囘城望風獻欵因/乘勢直前速期綏靖非輕進也)萬里周行强弩末將
　軍猶是氣如杠
　二千餘人守三月逆囘數萬不能攻援軍催進全師出
　(命副將軍富徳等統兵往援轉戰五晝夜我師全軍㧞/壘而還以少當衆且固守淹時而整暇如故洵有神助)
　(云/)實賴
鴻禧益惕衷
　整軍三路進攻齊早慮同逃不暇齎(將軍兆恵富徳議/分兵往定兩城朕)
　(以二酋勢蹙或棄其人畜輜重而遁屢命將/軍等熟籌詳計以偏師遮其要路周防潛竄)哈什哈爾
　(平/聲)纔納欵葉爾竒木又來徯
　自古火州傳不雨纒頭驚訝雨隨軍驛致佳音感
乾貺(土爾畨□展及葉爾羌喀什噶爾一帶素少雨澤今/大兵所過甘􁬴應時囘衆絡繹來降者無不詫為神)
　(異/)降夷日日出千羣
　可知化外有同心簞食壺漿獻致欽(將軍等奏降人爭/持糗粮羊酒歡迓)
　(營門具/見忱悃)便爾先逃更何往前途遮獲定成擒(時兆恵富/徳方撫定)
　(兩城之衆尅日進軍而叅賛公明/瑞等一面往躡賊蹤期必俘獲)
　窮囘歸化即吾民安集勞徠命藎臣(兩城囘衆本為逆/渠所脅非自甘抗)
　(拒者今既不肯從亡且迎降恐後/因諭將軍等加意拊循以示無外)檢校漢唐西域傳可
　能到此事傳真
　安集延將拔達山(軍中偵知二酋先期通好拔達山伯/克將欲往投又以賊黨願赴安集延)
(持議未決然於彼於此皆/屬囘地可以尺組繫也)豈能自外八紘間行看往遺
(去/聲)來俘獻兵氣全銷唱凱旋
　　　按漢書之言西域謂西則限以蔥嶺蔥嶺為西
　　　域屛障蔥嶺之東南北名城相望葉爾羌地近
　　　南山東接和闐北臨喀什噶爾山縈水帶境最
　　　寛廣其所環繞間古皮山西夜子合諸國左右
　　　毗連遺墟可指實為西郵門戸之區漢代莎車
　　　憑陵兼并雄視一時班超僅以計勝之遂詡為
　　　威震西戎我
　朝
王師罙入擊銳攻堅賊衆騁其詭謀悉力扺拒
聖謨神逺先事綢繆呼吸之間援兵雲集響應餘孽遁
　　　逃全城納欵於是定其疆域撫其人民煌煌
天藻勒石紀銘震疊遐方騰輝萬古迄今登眺蔥嶺覽
　　　觀河源咸在我疆我理之中此誠考證輿圖者
　　　生民以來未逢之盛也
　　漢書西域傳莎車國王治莎車城去長安九千九
　　百五十里戸二千三百三十九口萬六千三百七
　　十三勝兵三千四十九人宣帝時烏孫公主小子
　　萬年莎車王愛之莎車王無子時萬年在漢莎車
　　國人計欲自托於漢又欲得烏孫心即上書請萬
　　年為莎車王漢許之遣使者奚充國送萬年萬年
　　初立暴惡國人不説莎車王弟呼屠徴殺萬年并
　　殺漢使者自立為王約諸國背漢㑹衛俟馮奉世
　　使送大宛客即以便宜發諸國兵擊殺之更立它
　　昆弟子為莎車王還拜奉世為光禄大夫是嵗元
　　康元年也
　　後漢書西域傳莎車國去洛陽萬九百五十里匈
　　奴單于因王莽之亂畧有西域惟莎車王延最强
　　不肯附屬元帝時常為侍子長於京師慕樂中國
　　亦復叅其典法常勅諸子當世奉漢家不可負也
　　天鳯五年子康代立光武初康率傍國拘匈奴擁
　　衛故都䕶吏士妻子千餘口檄書河西問中國動
　　靜自陳思慕漢家建武五年河西大將軍竇融乃
　　承制立康為漢莎車建功懐徳王西域大都尉五
　　十五國皆屬焉九年弟賢代立攻破拘彌西夜國
　　立其兄康兩子為拘彌西夜王十四年賢與鄯善
　　王安并遣使詣闕貢獻於是西域始通蔥嶺以東
　　諸國皆屬賢十七年賢復遣使奉獻請都䕶天子
　　以問大司空竇融以為賢父子兄弟相約事漢欵
　　誠又至宜加號位以鎮安之帝乃因其使賜賢西
　　域都䕶印綬及車旗黄金錦繡敦煌太守裴遵上
　　言詔書攻還都䕶印綬更賜賢以漢大將軍印綬
　　其使不肯易遵迫奪之賢由是始恨而猶詐稱大
　　都䕶移書諸國諸國悉服屬焉號賢為單于賢浸
　　以驕横重求賦稅數攻諸國諸國愁懼二十一年
　　冬車師前王等十八國俱遣子入侍獻其珍寳及
　　見皆流涕稽首願得都䕶天子以中國初定北邉
　　未服皆還其侍子厚賞賜之是時賢自恃兵强欲
　　并兼西域攻擊益甚諸國聞都䕶不出而侍子皆
　　還大憂恐乃與敦煌太守檄願留侍子以示莎車
　　言侍子見留都䕶尋出冀且息其兵遵以狀聞天
　　子許之二十二年賢知都䕶不至遂遺鄯善王安
　　書令絶通漢道安不納賢攻破之冬復攻殺龜兹
　　王又以兵威廹奪大宛于寘諸國遣將鎮守後屢
　　為于窴所敗于窴王廣徳將諸國兵三萬人攻莎
　　車執賢而并其國匈奴聞廣徳滅莎車遣兵將賢
　　質子不居徴立為莎車王廣徳又攻殺之更立其
　　弟齊黎為莎車王章帝元和三年時長史班超發
　　諸國兵擊莎車大破之由是遂降漢
　　又班超𫝊超發于窴諸國兵二萬五千人擊莎車
　　而龜兹王遣左將軍發温宿姑墨尉頭合五萬人
　　救之超召將校及于窴王議曰今兵少不敵計莫
　　若各㪚去于闐從是而東長史亦於此西歸可須
　　夜鼓聲而發隂緩所得生口龜兹王聞之大喜自
　　以萬騎於西界遮超温宿王將八十騎於東徼于
　　窴知二虜已出密召諸部勒兵雞鳴馳赴莎車營
　　遂大驚亂奔走追斬五千餘級莎車遂降由是威
　　震西域
　　魏書西域傳渠莎國居故莎車城在子合西北去
　　代一萬二千九百八十里
　　唐書西域傳疏勒東南五百里濟徒多水踰沙嶺
　　有斫句迦種或曰沮渠地千里東踰嶺八百里即
　　于闐也
　　元史世祖本紀至元十一年正月立于闐雅兒看
　　(雅兒看即葉爾/羌對音之訛)兩城水驛十三年正月詔安慰雅
　　兒看等城
　附喀爾楚
　　漢書西域傳蒲犁國王治蒲犁谷去長安九千五
　　百五十里戸六百五十口五千勝兵二千五百東
　　北至都䕶治所五千三百九十六里
　　後漢書西域傳徳若國領戸百餘口六百七十勝
　　兵三百五十人東去長史居三千五百三十里去
　　洛陽萬二千一百五十里地方數千里時改名排
　　持復西南馬行百餘日至條支
　　魏畧西戎傳中道西行滿犁國億若國并屬于闐
　　魏書西域傳渇槃陁國在蔥嶺東朱駒波(魏書又/作朱居)
　　西河經其國
　　唐書西域傳渇槃陁或曰漢陀曰喝館檀亦謂渇
　　羅陀由疏勒西南入劍末谷不忍嶺六百里即其
　　國也距𤓰州四千五百里直朱俱波西南距懸度
　　山北扺疏勒西䕶密西北判汗國也治蔥嶺中都
　　城負徒多河其王多疏勒人世相承為之
欽定四庫全書
　河源紀畧卷二十七
　紀事二
　和闐
　　　謹按和闐即漢于闐晉魏以下皆因之五代名玉州
　　　今其地距京師一萬二千一百五里境内最著者凡
　　　六城曰伊里齊為鎮城曰哈喇哈什曰玉隴哈什曰
　　　齊爾拉曰塔克曰克勒雅皆統屬和闐漢書西域
　　𫝊于闐在南山下盖于闐在南山之北蔥嶺之東魏
　　書云在蔥嶺北者誤指南山為蔥嶺也其全境自葉
　　爾𦍑東界至克勒底雅城東西千有餘里與魏書方
　　亘千里適合自伊里齊城西南一百六十里有城垣
　　曰皮什雅又南五十里南山中即和闐河水發源處其
　　水北流二支並出經玉隴哈什哈喇哈什城又
　　北四百里合流為和闐大河又北流五百里㑹
　　喀什噶爾葉爾𦍑二河克勒雅城在伊里齊城
　　　東四百里為和闐最東境即古扞彌國和闐為
　　　和闐河水發源之地謹紀其事如左
　　乾隆二十三年駐劄阿克蘇尚書舒赫徳遣散秩
　　大臣鄂對同侍衛齊凌札布噶布舒前徃招撫和
　　闐途次𫝊檄時逆賊霍集占遣使在其地和闐頭
　　目等聞
天朝使至即將霍集占所遣之四五十人擊逐鄂對等
　　未到三日先率衆出迎和闐所屬之哈喇哈什玉
　　隴哈什塔克齊爾拉克勒雅等城諸伯克俱各聞
　　風投誠傾心降服遂留鄂對等駐兵五百人以鎮
　　撫之其後賊以和闐僻遠大兵不能即到遣賊黨
　　阿卜都克勒木等六百餘人徃來和闐侵犯城池
　　六城已失其三鄂對等鼓勵降回悉力拒守與賊
　　相持兩閱月㑹將軍兆惠富徳等自葉爾𦍑旋兵
　　阿克蘇途次聞信遣副都統巴圗濟爾哈爾瑚爾
　　起等統兵千人赴援兵至伊里齊賊望風即逃大
　　兵與鄂對等合偵知賊衆有騎賊六百人歩賊千
　　餘人在哈喇哈什城外博羅齊駐營將兵徃勦行
　　至哈喇哈什忽大霧瀰漫人對面不相見遂乘霧
　　急行繞出賊後行抵賊營賊始覺接戰官兵奮勇
　　勦擊賊衆奔潰追過□窪勒河収復伊里齊哈拉
　　哈什亦即還定玉隴哈什齊爾拉并以次安輯馳
　　書招撫塔克及克勒雅二城俱生縳賊酋以獻事
　　在二十四年三月和闐復定設辦事兼領隊大臣
　　二員駐防緑營都司一員統防兵二百名臺兵三
　　十二名
御製博羅齊行(己卯/)
博羅齊者隣和闐賊囘據險偵我軍先是圍解黑水困
元戎遣救掄二臣(去冬將軍兆惠兵偪葉爾羌恃勇逕/渡葉爾𦍑河以衆寡不敵為賊所困)
(乃築柵黒水之地相持累月小和卓木乘間遣賊黨徃/圍和闐六城已失其三逮副將軍富徳統兵應援與兆)
(惠夾擊破賊圍解之後兆惠與諸將集議遣副都/統瑚爾起及巴圗濟爾噶爾率偏師馳救和闐)一為
瑚爾起吉林舊族世受㤙一巴圖濟爾噶爾乃厄魯特
　宰桑其勇誠超羣同心恊力速赴援率軍數不能盈千
　途歴戈壁不毛之地負甲歩進無俄延哈拉哈什已垂
　䧟齊凌扎布馳來言夜急行至伊立齊時賊望風先逃
　奔集兵拯哈拉哈什頼
天大霧彌漫漫乗霧直搗賊營後伺怠奮勇攻中堅斬將
　搴旗獲輜重孤城恢復餘俱安昔薛延陀禬神能致雪
　兾困李勣終乃自敝焉此霧或亦敵鮓答(西域習咒術/者能禁制作)
　(使風雲雨雪霜/霧名曰鮓客)翻為我用成功全易云
天所助者順向猶未信今信然持盈知足感
帝祐敢肆志詡能開邊
　御製和闐賊遁詩以誌事(并序/己卯)
　　和闐為囘部扼要重地所屬六城曰伊立齊哈拉哈
　　什玉隴哈什齊喇塔克克里雅而統名之曰和闐先
　　是將軍兆惠遣侍衛齊凌扎布噶布舒及回長鄂對
　　伯克等徃招歸順繼大軍被圍小和卓木遣賊黨徃
　　攻和闐齊凌札布噶布舒等分守伊立齊哈拉哈什
　玉隴哈什三城百計抵禦以待援師其餘三城力不
　能支復叛降賊兆惠等解圍之後即遣副都統巴圗
　濟爾噶爾瑚爾起等分兵馳救望見賊營時值大霧
　彌漫我師乘勢奮勇直前衝擊殱其渠魁阿布都海
　里克及和集雅斯二人鄂斯滿被創竄去餘賊悉遁
　和闐得以解圍其三城仍即撫定
𫝊檄曾聞定六城狂且怒臂致加兵力單三堡重(去/聲)反
覆(伊立齊哈拉哈什玉隴哈什被圍時齊喇塔克克里/雅城内降囘度守禦單弱不能自存隨復叛從賊)
計守十旬實勇誠産玉河邊遁敵騎採花沙上識王旌
古稱羊侃斯為盛何吝嘉勤爵賞行
　　　按漢書言河源一出于闐自張騫使西域其名
　　　始通于中國自此以後或時一通貢獻唐設四
　　　鎮號曰毗沙然屢服屢叛覊縻無常我
皇上徳威逺播遐裔歸心
王師所臨𫝊檄招撫迎降恐後迨賊氛偶煽而乘陴者
　　　堅守待援
　聖謨獨運
天佑聿彰逐北追奔旋即撫定迄今設官定賦置戍開營
　　　　萬餘里外悉𨽻圗籍于以考南山之形勝稽大
　　　　河之靈源極陬履勘如在階闥其道里方向援
　　　　今證古皆確指其地以實之幸逄
　　國家聲靈逺播述
　神聖之武功以揚無前之盛業猗歟盛哉
　　　漢書西域傳于闐國王治西城去長安九千六百
　　　七十里戸三千三百口萬九千三百勝兵二千四
　　　百人東北至都䕶治所三千九百四十七里
　　　後漢書班超傳于窴王廣徳新攻破莎車遂雄張
　　　南道而匈奴遣使監䕶其國超既西先至于窴廣
　　　徳禮意甚踈且其俗信巫巫言神怒何故欲向漢
　　　漢使有騧馬急求取以祠我廣徳乃遣就超請焉
　　　超宻知其狀報許之而令巫自來取馬有頃巫至
　　　超即斬其首以送廣徳因辭讓之廣徳大惶恐即
　　攻殺匈奴使者而降超超重賜其王以下因鎮撫
　　焉
　　又西域𫝊莎車王彊盛攻并于窴徙其王俞林為
　　驪歸王明帝永平中于窴將休莫霸反莎車自立
　　為于窴王兄子廣徳立後遂滅莎車其國轉盛從
　　精絶西北至疏勒十三國皆服從而鄯善王亦始
　　彊盛自是南道自葱嶺以東唯此二國為大順帝
　　永建六年于窴王放前遣侍子詣闕貢獻
　　三國志魏文帝本紀黄初三年二月于闐王遣使
　　奉獻詔遣使者撫勞之置戊巳校尉
　　晉書張駿傳咸康中駿使其將楊宣率衆伐西域
　　諸部于窴王遣使貢方物
　　魏書西域傳于闐國在且末西北葱嶺之北二百
　　餘里去代九千八百里其地方亘千里連山相次
　　所都城方八九里部内有大城五小城數十真君
　　中世祖詔髙凉王那擊吐谷渾慕利延慕利延懼
　　驅其部落渡流沙那進軍急追之慕利延遂西入
　　于闐顯祖末蠕蠕㓂于闐于闐患之遣使素目伽
　　上表望救顯祖詔公卿議之公卿奏曰于闐去京
　　師幾萬里蠕蠕之性惟習野掠不能攻城若為所
　　拒當已旋矣雖欲遣師勢無所及於是停師不行
　　先是朝廷遣使者韓羊皮使波斯波斯王遣使獻
　　馴象及珍物經于闐于闐中于王秋仁輙留之假
　　言慮有㓂不逹羊皮言狀顯祖遣羊皮奉詔責譲
　　之自後毎使朝獻
　　南史西域傳于闐者西域之舊國也梁天監九年
　　始通江左遣使獻方物十三年又獻波羅婆歩障
　　十八年又獻琉璃􁁏大同七年又獻刻玉佛
　　隋書西域傳于闐國都葱嶺之北二百餘里都城
　　方八九里國中大城有五小城數十勝兵數千人
　　大業中頻遣使朝貢
　　唐書西域傳于闐或曰瞿薩旦那亦曰渙那曰屈
　　丹曰于遁曰豁旦距京師九千七百里𤓰州贏四
　　千里并有漢戎盧扞彌渠勒皮山五國故地其居
　　西山城勝兵四千人貞觀六年遣使者入獻後三
　　年遣子入侍阿史那社爾之平龜兹也其王伏闍
　　信大懼使子獻槖駝三百長史薛萬備謂社爾曰
　　今破龜兹西域皆震恐願假輕騎覊于闐王獻京
　　師社爾許之至于闐陳唐威靈勸入見天子伏闍
　　信乃隨使者來㑹髙宗立授右衛大將軍子葉䕶
　　玷為右驍衛將軍賜袍帯布帛六千叚第一區留
　　數月還之請以子弟宿衛上元初身率子弟酋領
　　七十人來朝擊吐蕃有功帝以其地為毗沙都督
　　府析十州數𫝊及子勝至徳初以兵赴難因請留
　　宿衛乾元三年以其弟左監門衛率葉䕶曜為太
　　僕員外卿同四鎮節度副使權知本國事
　　五代史四夷附録于闐逺去京萬里外其國西南
　　近葱嶺與婆羅門為鄰國而相去猶三千餘里南
　　接吐蕃西北至疏勒二千餘里晉天福三年于闐
　　國王李聖天遣使者馬繼榮來貢晉遣供奉官匡
　　鄴假鴻臚卿彰武軍節度判官髙居晦為判官册
　　聖天為大寳于闐國王是歳冬十二月匡鄴等自
　　靈州行二歳至于闐七年冬乃還居晦記曰于闐
　　其年國號同慶二十九年自靈州渡黄河至于闐
　　徃徃見吐蕃族帳而于闐常與吐蕃相攻刼匡鄴
　　等至于闐聖天等頗責誚之以邀誓約匡鄴等還
　　聖天又遣都督劉再昇獻玉千斤及玉印降魔杵
　　等漢乾祐元年又遣使者王知鐸來
　　宋史外國𫝊于闐國去京師九千九百里西南抵
　　葱嶺東接吐蕃西入疏勒二千餘里乾徳三年其
　　國宰相致書樞宻使李崇矩求通中國太祖令崇
　　矩以書及器幣報之是冬于闐貢使至四年又遣
　　其子徳從來貢方物大中祥符二年其國黒韓王
　　遣囘鶻羅厮温等以方物來貢天聖三年又遣使
　　來貢詔給還其直舘于都亭西驛嘉祐八年遣使
　　羅撒温獻方物以其國王為特進歸忠保順􁗿鱗
　　黑韓王羅撒温言其王乞賜此號也于闐謂金翅
　　烏為􁗿鱗黑韓盖可汗之訛也其後數以方物來
　　獻熈寧以來逺不踰一二載近則歳再至元豐四
　　年遣部領阿辛上表稱于闐國僂儸有福力量知
　　文法黑汗王書與東方日出處大世界田地主漢
　　家阿舅大官家大略云路逺傾心相向前三遣使
　　入貢未囘重複數百言賜勅書諭之訖于宣和朝
　　享不絶
　　明史西域傳于闐古國名自漢迄宋皆通中國永
　　樂四年遣使來朝貢方物二十年貢美玉賜賚有
　　加二十二年貢馬及方物宴賫遣還先是永樂時
　　西域諸畨貪中國財帛且利市易絡繹道途商人
　　率偽稱貢使多携馬駝玉石聲言進獻既入關則
　　一切舟車水陸晨昏飲饌之費悉取之有司郵傳
　　困供應軍民疲轉輸比西歸輙縁道遲留多市貨
　　物東西數千里間騷然繁費公私上下罔不怨咨
　　至是給事中黄驥極陳其害仁宗感其言召禮官
　　吕震責譲之自是不復使西域貢使亦漸稀于闐
　　古為大國隋唐間侵并戎盧扞彌渠勒皮山諸國
　　其地益大南距葱嶺二百餘里東北去嘉峪關六
　　千三百里大畧葱嶺以南賽瑪爾堪最大以北于
　　闐最大元末時鄰國交侵人僅萬計悉避居山谷
　　永樂中稍獲休息漸行賈諸畨復致富庻迄萬厯
　　亦間入(貢賽瑪爾堪舊作撒/  馬兒罕今改正)
　附克勒雅
　　漢書西域傳扞彌國王治扞彌城去長安九千二
　　百八十里户三千三百四十口二萬四千勝兵三
　　千五百四十人
　　後漢書西域傳拘彌國居寧彌城去長史所居栁
　　中四千九百里順帝永建四年于闐王放前破拘
　　彌自立其子為拘彌王而遣使者貢獻於漢敦煌
　　太守徐由上求討之帝赦于寘罪令歸拘彌國放
　　前不肯陽嘉元年徐由遣疏勒王臣槃發二萬人
　　擊于寘破之斬首數百級放兵大掠更立興宗人
　　成國為拘彌王而還至靈帝熹平四年于寘王安
　　國攻拘彌大破之戊巳校尉西域長史各發兵輔
　　立拘彌子定興為王時人衆口裁有千口
　　魏畧扞彌國并屬于闐
　　唐書西域傳于闐東三百里有建徳力河河之東
　　有汗彌居建徳力城亦曰拘彌城即寧彌故城
　烏什
　　　謹按烏什為漢尉頭地隋屬疏勒唐書一名鬱
　　　頭州漢尉頭南與疏勒接山道不通後漢書謂
　　　疏勒東北經尉頭諸國至焉耆盖此山道至後
　　　漢始通烏什西南境即疏勒東境北倚天山北
　　　史所謂在白山南是也地多砂磧砂磧之南喀
　　　什噶爾河横亘其前砂磧之西西山遥横所謂
　　　南有黄河北帯葱嶺形勢儼然阿克蘇河西源
　　　自發源南流又東北流先經烏什城北謹紀其
　　　事如左
　　乾隆二十三年八月將軍兆惠等兵至哲爾格哲
　　克得和闐城舊伯克霍集斯及其長子烏什城阿
　　竒木伯克漠咱帊爾等馳書詣軍門投誠霍集斯
　　者囘部望族也平定伊犁時嘗從大兵擒逹瓦齊
　　遂偕霍集占奉使招撫囘城霍集占叛脅之為逆
　　及聞大兵至即有意歸正末由自拔霍集占自庫
　　車敗逃道經烏什霍集斯父子將以計誘入城擒
　　獻為所覺未果因擊走霍集占固守烏什城以待
　　我師及是遂以城降兆惠等令漠咱帊爾入
覲挈霍集斯從軍而西尋以大臣駐其地乾隆三十年
　　駐劄大臣素誠與阿竒木伯克阿布都拉措置乖
　　方擾累囘衆二月伯克頼黑木圗拉等乗機煽亂
　　聚衆五百餘乗夜縱火焚掠戕殺官軍遂據城以叛
上命伊犂將軍明瑞等率師徃討明瑞兼程進急攻之
　　賊度不能抗乃聚謀走間諜巴布敦等求援于霍
　　罕之厄爾徳厄伯克又教為詭語以煽惑諸布魯
　　特適喀什噶爾阿竒木伯克噶代黙特遣人告以
　　叛逆惟烏什一城餘皆安堵諸布魯特即縳巴布
　　敦以獻賊益懼嬰城固守圍之數月勢益蹙謀夜
　　出襲我營偵知之設伏以禦頼黒木圖拉中箭死
　　賊黨復推其父厄塞木圗拉為阿竒木悉衆死守
　　明瑞復選巴圗魯兵夜携雲梯薄其城登陴舉火
　　殱賊無算賊衆懼謀縛厄塞木圗拉詣軍營納降
　　因以獻城遂内潰八月十五日大軍入城逆黨伏
　　誅徙其餘衆烏什復平移駐阿克蘇參贊大臣喀
　　什噶爾領隊大臣於此設章京侍衛等官如額管
　　理駐防滿營恊理一員轄滿營馬歩兵二百名管
　　理駐防緑營守備一員統馬歩兵七百五十名管
　　　理屯政官弁無常額屯田八千畆屯田兵四百名
　　　又採銅兵二百五十名
　御製烏什城酋長霍集斯伯克携囘衆獻城降詩以紀
　　事(戊寅/)
　執渠早是被恩榮(先是逹瓦齊自格登窮竄霍集斯/伯克奉軍檄設計縳獻録功褒賞)畏
　逼遷隨尚近情(霍集斯伯克與小和卓木均係囘目/特為所强懾因附和觀釁罪在可宥)識
　順料伊將倒㦸(常與軍機大臣籌畫軍情曽諭及霍集/斯伯克有擒獻逹爾齊一節我軍至其)
　(地彼或降順比大兵既近伊果筵欵小和卓木/計圖擒縳因為潛覺遁去遂率衆投欵軍門)剪兇匪
　我願佳兵申明昧雉霜嚴令(庫車之圍逆酋唾手就獲/而失律者貽誤因命將軍)
　(兆惠徃代就途次執失律/之臣明示顯戮軍威大振)叠見牽羊肉袒迎
天祐人歸逮底績越因兢業凛虧盈
　御製烏什戰圗補詠(有序/戊子)
　　自庚辰西師凱旋之後伊犂則築城墾野囘部則减
　　賦薄征視地之大小險夷各駐以大臣戍以兵卒晏
　　然無事矣越五年乙酉而有烏什之變烏什者介於
　　阿克蘇喀什噶爾之間為囘部適中之地依山為城
　　有險可恃田肥饒水充足又有牧場可滋長馬牛羊
　　故變亂之後逆賊守至六越月始食盡力窮縛其酋
　　以獻於是誅戮其精壯遷徙其婦稚凡烏什之城及
　　其所附村落皆為官有駐以大臣戍以兵卒如前制
　　而更申明紀律焉夫烏什固據形勝得扼吭捩臂之
　　勢而宜厚駐我兵以鎮壓衆回部之地也初以王師
　　勦逆撫順不可無故奪之今值彼變亂自取屠滅因
　　以為回部適中官軍都㑹之地是又開惑論所謂愈
　　變而愈康者非
天垂貺豈能若是哉而予渺躬之荷
寵綏勵兢業又當何如哉其致變之由及我官軍之奮勇
　　克復條為六事各繫以詠如左
　　　聞變
　　乙酉二月烏什小伯克頼黑木圗拉等聚衆五百餘
　　乗夜縱火焚掠戕殺官軍駐守之副都統素誠自殺
　　賊遂據城為變時駐阿克蘇之副都統卞塔海聞之
　急郵奏報覽其詞過於張皇知其庸懦不足集事且
　囘衆乆懷徳威使非激之致亂不應自棄化外庸可
　不察其由以示懲創因降㫖駐伊犂之將軍明瑞細
　查致變之由以聞
南廵三月返春舟六百飛𫝊計里郵(卞㙮海初奏烏什/事由六百里馳逹)
(時方自杭州廻蹕即于行舟/批答並籌度調兵諸機宜)展視乃知烏什變報來始
自阿蘇投(囘語阿克蘇急呼則為阿蘇烏什卡倫官全/福等聞城中變急投阿克蘇報知卞塔海即)
(據以/入告)輕徭本是常施惠倡亂何當彼取尤師駐伊犂定
赴援重臣宣命察因由(囘衆蠢動固罪無可逭若召釁/有由亦不可不申國法以儆其)
(餘因宻諭明瑞于/赴援時訪實速奏)
　　師援
　阿克蘇喀什噶爾與烏什相犄角應援最近而卞㙮
　海與駐喀什噶爾之都統納世通雖亦領兵徃救但
　二人素未經戰陣無益於事時明瑞聞而統兵赴援
　兼程遄進至則申明軍律並力攻城賊始困窘
勲戚伊犂董重兵(明瑞于平定回部時奮勇追勦屢著/功績素為回人所憚因命其為將軍)
(駐伊犁統轄/諸囘城事)早年回部得威名變聞遂率雄師援塗逺
仍教兼驛行(計明瑞聞烏什事必率師赴援但伊犁相/距幾二千里慮或稽時奏至知其兼程前)
(進為之/欣慰)可笑無能還妬阻(納世通甫至烏什聞明瑞統/兵赴援之信恐其分功遽行)
(文阻止奏至降㫖嚴飭而明/瑞亦不從其言决計迅赴)幸因未聽遂遄征逆回始
相(入/聲)倉皇守壁壘新知紀律明(卞塔海納世通諸事失/措為逆囘所輕及明瑞)
(至申嚴軍律賊衆始/惶懼死守不敢復出)
　　獻諜
　烏什伯克頼黑木圖拉既叛慮其力之不能抗我師
　也乃相與聚謀走間諜巴布敦等卑辭厚幣求援於
　霍罕之厄爾徳尼伯克又教為詭語以煽亂所過諸
　布魯特惟時布魯特乆效恭順且知逆黨之妄也遂
　執巴布敦等遣使詣喀什噶爾以獻
遊牧東西勃律連(唐之勃律即/今之布魯特)不同回部列氓編(諸回/城向)
(苦凖噶爾賦重自己夘底定時即為减定賦額一如内/地編户徴納人皆樂輸至布魯特則逐水草而居非若)
(回人之能習耕作盡地利故雖向化内/附不令納賦惟入覲時職貢效忱而已)負城既叛頼黑
木(頼黑木圗拉既據烏什即遣其黨巴布敦等偕安/集延塔什罕之貿易囘人賫書幣潛徃霍罕乞援)間
(去/聲)道潛通安集延布魯適居路徑過(去/聲)駒支驀遇計擒
全(巴布敦等至布魯特境即詭稱附近烏什各回城同/時俱亂兾以煽惑諸部衆適喀什噶爾阿奇木伯克)
(噶代黙特遣人告之以叛逆惟烏什一城餘皆安堵時/布魯特比齊里克齊遂誘巴布敦等擒之即遣其弟喀)
(爾捫都解送喀什噶爾比者部/落之首領即如囘部伯克之職)捫都解送喀什噶外域
輸衷意實䖍
　　悉故
　布魯特既縳獻巴布敦等於喀什噶爾時駐喀什噶
　爾之副都統柏琨訊其變亂之由則稱烏什之阿竒
　木伯克阿布都拉横𣲖黷擾蕩檢宣滛而副都統素
　誠不但不加督責且與之同流合汙以是回衆不勝
　其忿遂脅衆生變又納世通卞塔海平時亦妄自尊
　大凌虐諸囘素為衆怨所集且卞塔海初至烏什城
　下不事詰剖輙施鎗礟以攻及賊出拒復怯而敗走
　納世通繼至亦茫然不知所措賊益逞其負嵎之勢
　明瑞詢察得實臚章入告與柏琨所奏悉合因各視
　其罪重懲之
巴布敦詞實可凴周諮我衆又堪徴(明瑞查訪致亂所/由知素誠擾累不)
(法及納世通卞塔海庸妄乖謬諸罪狀皆得自貿易/人衆臺站諸回之口詢之在事侍衛等亦衆吻如一)哥
舒翰既少恩甚(阿布都拉為哈宻回部貝子玊素富同/産弟以其久内附之回授為烏什阿竒)
(木伯克乃自蒞事以來不知恤衆毎將疲瘦羊馬倍值/取利又肆為滛惡致所屬回衆切齒亂作亦並遇害實)
(非意料/所及)李大宜還耽樂仍(素誠在烏什惟事科𣲖苦累/又復滛縱無忌頼黑木圗拉)
(之妻亦曽為所留因而蓄怨/生變則素誠實死有餘辜矣)一死餘辜真尚有兩駑□
駕愧惟増(此雖素城阿布都拉之罪然用/二人以致僨轅之愧實切於懐)可同効節加
優恤用戒將來示創懲
　　攻堅
　明瑞等攻烏什數月圍困甚力賊出拒戰者即擒獲
　誅磔於是賊驚駭聚計謂與其束手就斃毋寧捨死
　以求生因謀夜出襲營我軍覘知之預為之備賊首
　頼黒木圗拉中箭死賊黨益窘怖復推頼黒木圗拉
　之父厄塞木圖拉為阿奇木悉衆死守以延殘喘此
　皆得之捉生鞠訊者已而明瑞復掄驍銳夜薄其城
　登陴毁堞奮擊獲大勝賊自是日危蹙矣
罪不容誅賊自知求生捨死死相持誘來平野騎弗進
(賊知罪在不赦僥倖逭死明瑞等知之即調兵兩隊先/後繼進前隊次青努爾擇地張甄以待欲誘賊至平地)
(合後隊奮擊賊即退守城我軍追躡及城下/賊猶持火器乘陴拒敵轟以大礟賊乃匿避)仰薄髙峰
銃競施督以衝堅誠亦易諭令(平/聲)鄭重故因遲(烏什初/變明瑞)
(即統兵赴援復命尚書阿桂馳驛徃㑹之彼時以烏什/□爾孤城又無外援易于収服毋庸悉銳進攻輕攖鋒)
(鏑致多傷我士卒因諭令嚴急/攻間待其勢窮力􁕟乘機取之)雲梯竪即登城堞(賊既/窮窘)
(益固守不敢出明瑞等以時届秋令師旅不宜乆覊乃/簡巴圗魯六百餘中夜携雲梯分道潛徃薄城兩隅東)
(北隅先登賊未覺挺刃交下守陴賊狼狽竄即舉號火/招繼進者又循墉自北而東南悉據有之毁其垣垜施)
(鎗箭巨石俯擊殱賊無算/後以天明収軍未即得城)早使遊魂釡底馳
　　城復
　登城之㨗賊益膽落我軍乃逼城築壘嚴圍斷其樵
　汲即有突出者並擊敗之賊城糧絶馬饑拆屋以㸑
　撤茅以飼殍仆溢塗巷衆皆憂悸離畔沙爾布者烏
　什之舊商伯克故未從賊為惡乗人心洶懼謀縛厄
　塞木圗拉詣軍營納欵因以獻城至夜遂内潰先是
　諭明瑞等曰賊不早悔罪伏法若城垂破始乞降則
　不可貸當悉殱之以揚我武黎明我軍振旅入城悉
　戮其黨羽徙其婦孺烏什復平時八月十五日也
斧螗鋒蝟勢將(平/聲)成將(去/聲)恐多傷退我兵(我東北登城/一軍既獲全)
(勝其攻西南者以賊已有備不復能上明瑞等因天已/嚮明恐為賊所要襲急撤城上兵遂未得乘銳擣其巢)
(穴/)髙壘深壕奚逭命析骸易子茍延生倒戈縛就無完
卵輿櫬獻來逮破城教冩陣圗旌衆勇定功惟是凛虚
盈
　　漢書西域𫝊尉頭國王治尉頭谷去長安八千六
　　百五十里户三百口三千三百勝兵八百人東至
　　都䕶治所千四百一十一里
　　又班超𫝊建初元年詔徴班超還疏勒遂與尉頭
　　連兵超擊破尉頭
　　魏書西域𫝊尉頭國居尉頭城在温宿北去代一
　　萬三千里役屬龜兹
　　唐書地理志河西内屬諸州一蔚頭州又一曰鬱
　　頭州在赤河北岸孤石山
　阿克蘇
　　　謹按阿克蘇在漢為温宿國地唐名温府州一
　　　曰于祝一曰温肅州今其地距京師一萬七百
　　　九十里水經注引釋氏西域𫝊河水暨於温宿
　　　之南左合枝水上承北河今喀什噶爾葉爾羗
　　　兩河自西而東至阿克蘇南阿克蘇河南流注
　　　之與水經注所引適合阿克蘇河西源自烏什
　　　界入阿克蘇境東南流東源出北山南流過阿
　　　克蘇西東南流二源合東南㑹喀什噶爾河葉
　　　爾𦍑河又阿克蘇東為雅哈阿里克自其境西
　　　南至塔里木大河北岸為古姑墨國地唐名亟
　　　墨一名跋䘵迦今并屬阿克蘇唐書跋禄迦西
　　　三百里度石磧至凌山葱嶺北原也水東流今
　　　雅哈阿里克西三百里許庫克墨根發源之山
　　　為薩瓦布齊山當即所謂凌山庫克墨爾根河
　　　東南流入阿克蘇河與葱嶺諸水會故謂之葱
　　　嶺北源阿克蘇境為阿克蘇河諸源從出之地
　　　謹紀其事如左
　　乾隆二十三年大兵克庫車阿克蘇回人齎降文
　　至將軍營先是逆回霍集占歸舊部以其黨阿布
　　薩塔爾為阿克蘇伯克霍集占庫車敗回時阿布
　　薩塔爾將城外數百户徃隨之霍集占欲徙其衆
　　於烏什回人閉城弗從賊怒攻城囘衆登城拒戰
　　殺其屬數十人聞大兵至即以城降將軍兆惠自
　　賽里木馳至統兵入城回衆皆携子女跪迎城上
　　鳴鉦擊鼓雜以管籥兆惠等曉示云
大皇帝徳威為天下共主薄海内外罔不臣服屬在遐
　　荒撫綏一體各從本俗以安生理凖噶爾狡詐俱
　　已勦滅哈薩克布魯特等盡皆歸附惟霍集占自
　　外生成是以興師討罪汝等被脅附和罪應寘法
　　今悔罪投誠謹遵
恩㫖待以不死囘衆仰天額手安堵如故所屬村三十
　　有六共五千餘户悉皆歸附設管理駐防緑營遊
　　擊一員統兵一百名管理屯政官即駐防武職不
　　另設稻田一百五十畆屯兵十五名
御製阿克蘇囘衆投降詩以紀事(戊/寅)
回衆築城居取之原屬易庫車其東户防守所特偹徒
以將無能乆困致自棄先是已兩勝(方逆回赴援庫車/官兵一殱之于托)
(和鼐再殱之于鄂根河逆黨斃者五/六千人賊勢大蹙唾手可就擒獲)兵威亦云熾雜種
况夙怯失城更恇悸是宜鼓衆前先聲圖成事而何待
益兵稍進復停轡(逆回已失庫車雅爾哈善不即乘機/進勦藉口需兆惠兵至將前忽却屢)
(失事/會)割榖資兵糧前途榖滿地不過藉口食遂其遷延
計夷考回所據大城原有四曰葉爾竒木哈什哈爾暨
阿克蘇烏什其餘率小類阿克蘇今歸實斷其左臂故
縁彼城中伯克乃新置霍集占心腹(霍集占既歸舊部/各城皆置其心腹)
(以為脅制比聞大兵將至阿克蘇回衆即恊/力與逆酋拒戰逐其所置伯克獻城請降)强從非衆
意今聞被創敗倒戈更相拒(叶/)戕害其用人獻城降遣
使此又宜速赴河上逍遥寘(阿克蘇既以城降正可督/兵前進諸城可𫝊撽而定)
　(雅爾哈善乃以禾稼在地欲為坐食株守/之計豈前途獻地相踵轉慮資糧不給耶)是謂棄
天祐作孽乃由自易帥明憲章(時命將軍兆惠星馳徃代/其軍將雅爾哈善觧京治)
　(罪/)靖逺佈恩惠殱渠赦脅從敷化逮闇昧劬哉勉運籌
　顒若翼
明賜
　　　漢書西域𫝊温宿國王治温宿城去長安八千三
　　　百五十里户二千二百口八千四百勝兵千五百
　　　人東至都䕶治所二千三百八十里
　　　魏書西域𫝊温宿國居温宿城在姑墨西北去
　　　代一萬六百五十里役屬龜兹
　　　唐書地理志河西内附諸州一名温府州又大石
　　　城一曰于祝曰温肅州
　　附雅哈阿里克
　　　漢書西域𫝊姑墨國王治南城去長安八千一百
　　　五十里户三千五百口二萬四千五百勝兵四千
　　　五百人東至都䕶治所二千二十一里王莽時姑
　　墨王并其國
　　後漢書班超𫝊建初三年超率䟽勒康居于寘拘
　　彌兵一萬人攻姑墨石城破之
　　魏書西域𫝊姑墨國居南城在龜兹西去代一萬
　　五百里後屬龜兹
　　唐書西域𫝊阿史那社爾破龜兹沙州刺史蘇海
　　政行軍長史薛萬偹以精騎窮躡六百里王計窮
　　保撥換城社爾圍之閱月執王及羯獵顛自龜兹
　　贏六百里踰小沙蹟有蹟禄迦小國也一名亟墨
　　即漢姑墨國横六百里縱三百里
　　又突厥𫝊突騎施隂幸邊隙圍撥換大石城將取
　　四鎮㑹嘉惠拜安西副大都䕶即發三姓葛邏禄
　　兵共擊之
　　又地理志阿悉言城又六十里至撥换城一曰威
　　戎城曰姑墨州南臨思渾河又河西内屬諸州一
　　曰和墨州
　　唐西域記跋禄迦國大都城周五六里
欽定四庫全書
　河源紀畧卷二十八
　紀事三
　賽喇木(拜附/)
　　　謹按賽喇木為漢龜兹極西境唐時龜兹國之
　　　俱毗羅城今其地距京師一萬二百九十里其
　　　西九十里為拜唐書地理志俱毗羅城又六十
　　　里至阿悉言城即其地也今距京師一萬三百
　　　八十里庫車河西源為木素爾河發源木素爾
　　　山西南流折而東南流經拜城之南又東經賽
　　　喇木之南入庫車界㑹塔里木大河賽喇木拜
　　　為庫車河發源先經之地謹紀其事如左
　　乾隆二十三年七月大兵圍庫車逆酋霍集占率
　　兵來援挾賽里木城回衆百人隨行且將遷其衆
　　于阿克蘇衆弗從霍集占先以其黨阿里為賽喇
　　木伯克至是回人阿爪斯伯凱等遂乘阿里之不
　　備夜持挺擊仆之其黨四十餘人除擊殺外餘俱
　　擒縛解送將軍營乞降因以城獻于是遣侍衛寧
　　古禮貝子玉素富等收其軍器安置其衆獲所屬
　　村十有一凡五百餘户及西域既平設管理駐防
　　遊擊一員兼轄拜城統駐防緑旗兵四十名分駐
　　拜城兵十名
　嵗祭木素爾鄂拉文
惟神徳符艮止位在兑維秀甲羣峰拔地倚天之勢靈
鍾絶徼出雲降雨之功匹蔥嶺以稱尊洵回中之巨鎮
臨于闐而作幛允塞外之隩區朕紹服丕基敉寧方夏
渠捜即叙遂犁頡利之庭蒲海載清逺致防風之骨踰
二萬里而獻㨗不四五年而成功惟兹木素爾之山實
隣阿克蘇之域曩者六師奏凱式彰黙佐之庥今兹百
部屯田聿顯懷柔之應是用登之祀典載在秩宗練吉
日以薦馨遣重臣而展告􁍘縣肇舉巍乎列嶽鎮之班
肸蠁丕昭巋然作塞垣之固介以繁祉休有烈光陳此
苾芬庻其歆格
　　唐書地理志安西西出柘厥關渡白馬河百八十
　　里西入俱毗羅磧經苦井百二十里至俱毗羅城
　　又六十里至阿悉言城
　庫車(沙雅/爾附)
　　　謹按庫車為龜兹國稍東境今距京師一萬八
　　　十里龜兹國境後倚白山前臨大河東通輪臺
　　　烏壘尉犁焉耆西接姑墨今庫車北去額什克
　　　巴什山一百二十里即唐書所謂北倚阿羯田
　　　山亦曰白山者也南有額爾勾大河横亘于前
　　　距孔道二百餘里即魏書所謂南三百里大河
　　　東流號計式水即黄河者也沙雅爾城在其西
　　　南南濱塔里木大河庫車河西源㑹中源自賽
　　　里木境東流入庫車界先經沙雅爾城北而東
　　　其北源發源西南流由庫車城西而東其東源
　　　則由庫車之東北托和鼐之西南俱合入塔里
　　　木大河庫車諸城為庫車河經流入大河之地
　　　謹紀其事如左
　　乾隆二十三年五月大兵追討逆回霍集占行抵
　　庫車遣人曉諭賊黨抗命進攻之不下㪚秩大臣
　　鄂對告將軍雅爾哈善曰城東托合鼐有地名托
　　木洛克者通賽喇木拜兩城為逆回援兵要路宜
　　防之乃遣侍衞達克他那領兵防守六月十五日
　　有賊衆三千人來援即率兵往迎緩行誘之賊依
　　戈壁前溝邉于是遣副都統順德訥等増兵進禦
　　黎明陳列隊伍前張兩翼賊依溝升阜列陣未安
　　我兵競進環其四面鎗矢風發喊聲震林木賊大
　　亂退伏溝中惟以短兵自衞我兵益奮勇擊射自
　　午迄未盡殱之共勦賊二千餘人器甲山積獲馬
　　駝無算餘賊二十餘人負傷逸去小和卓木方自
　　沙雅爾率衆來援聞之䟎行渡烏恰特河近庫車
　　城十里外領隊大臣順徳訥愛隆阿端濟布等分
　　兵兩翼迎戰城中出賊數百人來衝我軍來援賊
　　衆復來夾攻我軍奮勇鏖戰衝㫁賊陣賊分三路
　　敗走我軍亦分兵追勦至烏什特河口賊踉蹌溷
　　渡人畜溺死無算勦殺餘衆河水為之不流獲回
　　纛二霍集占以殘兵遁入庫車城沙雅爾城有逆
　　黨之伯克阿布爾什木聞來援兵為大兵擊敗即
　　震恐挈妻子逃奔其舊伯克烏哈墨第遣其子阿
　　三和卓以沙雅爾城降收其衆三百餘户老弱一
　　千一百餘口霍集占之遁入城也出戰為我兵擊
　　傷數日堅閉不出夜率賊四百人遁而西逆黨阿
　　布顔克勒復據城守隨竄去舊伯克阿集等以城降
　　擒逆黨誅之收服回人三千六百餘口及西域平
　　設辦事大臣一員兼轄沙雅爾章京筆帖式等官
　　如額管理駐防緑營都司一員統馬步兵二百二
　　名屯田兵即于駐防兵内𣲖撥無常額
御製托和鼐行(戊寅/)
　我師攻圍賊庫車臨衝茀茀四面羅舊䧏伯克(回部中/宰桑謂)
　(之伯/克)為我用其名鄂對顯秩加(授職㪚/秩大臣)備知彼中之形
　勢悉告將臣防周遮托和鼐(地/名)通賽里木(地/名)賊來援者
　所必過爰遣達克他那(藍翎侍/衛名)瞭遂見踪跡詳寡多以
　計誘賊賊遂至(達克他那緩行誘賊賊住亦住/賊進則退遂引至近軍營處)請為前
　導勦賊窠發師順徳訥(副都統領/隊大臣)率往堂堂之陣誰逆
　睋賊不自量犯兩翼兩翼飛馳張鸛鵞長箭大礟如雨
　下狂回奔亂氣消磨填溝受殺敢迴顧血流漂杵時無
　何勦賊二千四百餘傷我十數忠堪嘉是為征回第一
　戰遂叨
天佑威荒遐軍書日馳六百里奏函夜至披衣視賜官錫
　禄酬庸勲克城更待頒恩㫖討逆伐罪非得已鯨鯢京
　觀豈所喜
　　　漢書西域𫝊龜兹國王治延城去長安七千四百
　　　八十里户六千九百七十口八萬一千三百一十
　　　七勝兵二萬一千七十六人初貳師將軍李廣利
　　擊大宛還過杆彌杆彌遣太子賴丹為質於龜兹
　　廣利責龜兹曰外國皆臣屬于漢龜兹何以得受
　　杆彌質即將賴丹入至京師昭帝以丹為校尉將
　　軍田輪臺龜兹王殺賴丹漢未能征宣帝時長羅
　　侯常惠使烏孫還便宜發諸國兵合五萬人攻龜
　　兹責以前殺校尉賴丹龜兹王執姑翼詣惠時烏
　　孫公主遣女來至京師學鼓琴漢遣侍郎樂奉送
　　主女過龜兹龜兹前遣人至烏孫求公主女未還
　　㑹女過龜兹龜兹王留不遣復使使報公主主許
　　之後公主上書願令女比宗室入朝龜兹王綘賓
　　願與公主女俱入朝元康元年遂來朝賀王及夫
　　人皆賜印綬夫人號稱公主賜以車騎旗鼓歌吹
　　數十人綺繡雜繒琦珍數千萬留且一年厚贈送
　　之後數來朝賀其子承徳成哀帝時往來尤數漢
　　遇之亦甚親宻
　　後漢書西域𫝊莎車王攻龜兹兼其國自立其子
　　為龜兹王數嵗龜兹國人遣使向匈奴更請立王
　　匈奴立龜兹貴人身毒為龜玆王龜兹由是屬匈
　　奴
　　又班超𫝊龜兹王建為匈奴所立據有北道攻破
　　疏勒永元三年龜玆䧏以超為都䕶拜白霸為龜
　　兹王遣司馬姚光送之超與光共脅龜兹立白霸
　　使光將尤利多還京師超居龜兹它乾城六年超
　　發龜兹兵討焉耆
　　又班勇𫝊延光三年班勇至樓蘭龜兹王白英自
　　疑未下勇開以恩信白英仍率姑墨温宿自縳詣
　　勇䧏勇因發其兵歩騎萬餘人擊匈奴
　　三國志魏帝紀黄初三年龜兹王遣使奉獻詔遣
　　使慰勞之
　　晉書西戎𫝊龜兹國西去洛陽八千二百八十里
　　武帝太康中其王遣子入侍恵懐末遣使貢方物
　　于張重華苻堅時堅遣其將吕光率衆七萬伐之
　　其王白純距境不䧏光進軍討平之
　　魏書西域𫝊龜兹國在尉犁西北白山之南一百
　　七十里都延城漢舊國也去代一萬二百八十里
　　其王姓白即後凉吕光所立白震之後東有輪臺
　　即漢貳師將軍李廣利所屠者其南三百里有大
　　河東流號計戍水即黄河也其東關城戍冦竊非
　　一太武詔萬度歸率騎一千以擊去之大獲駝馬
　　而還自後毎使朝貢
　　周書異域𫝊保定元年龜兹遣使來獻
　　隋書西域𫝊龜兹都白山之南百七十里勝兵者
　　數千大業中遣使貢方物
　　唐書西域𫝊龜兹一曰邱兹一曰屈兹東距京師
　　七千里而贏自馬耆西南步一百里度小山經大
　　河二又步七百里乃至横千里縱六百里君姓白
　　氏居伊邏盧城髙祖受禪王蘇伐勃駃遣使入朝
　　子蘇伐疊立號時健莫賀俟利發貞觀四年獻馬
　　太宗賜璽書撫慰加等後臣西突厥郭孝恪伐焉
　　耆乃遣兵與焉耆影援自是不朝貢弟訶黎布失
　　畢立二十一年兩遣使朝貢帝怒其佐焉耆叛議
　　討之乃以阿史那社爾為崑邱道行軍大總管契
　　苾何力副之率安西都䕶郭孝恪司農卿楊宏禮
　　左武衞將軍李海岸等發鐵勒十三部兵十萬討
　　之社爾分五軍掠其北執焉耆王阿那支龜玆大
　　恐酋長皆棄城走社爾次石磧去王城三百里先
　　遣伊州刺史韓威以千騎居前右驍衞將軍曹繼
　　叔次之至多褐與王遇其將羯獵領兵五萬合戰
　　威偽北王見威兵少麾而進威退與繼叔合還戰
　　大破之追奔八十里王嬰城社爾將圍之王引突
　　騎西走城遂拔社爾凡破五大城男女數萬遣使
　　者諭䧏小城七百餘西域震懼社爾立王弟葉䕶
　　王其國勒石紀功始徙安西都䕶於其都統于闐
　　碎葉疏勒號四鎮
　　宋史外國𫝊龜兹本回鶻别種其國主自稱師子
　　王東至夏州九十里或稱西州回鶻或稱西州龜
　　兹又稱龜兹回鶻自天聖至景祐四年入貢者五
　　最後賜以佛經一藏熙寧四年遣使入貢五年又
　　入貢紹聖三年以表章及玉佛至洮西熙河經畧
　　使以其罕通使請令于熙秦州博買而估所齎物
　　價荅賜遣還之
　玉古爾䇿特爾車爾楚
　　　按玉古爾為古侖頭地即輪臺策特爾為烏壘
　　　城故地其南境又為漢渠犁國地車爾楚即晉
　　　書所謂鐵門唐書鐵門關河水自庫車東來經
　　　玉古爾境南再東流經䇿特爾境南再東流經
　　　車爾楚境南玉古爾策特爾車爾楚為大河東
　　　趨夾岸之地合紀其事于左
　　史記大宛𫝊貳師軍至侖頭侖頭不下攻數日屠
　　之
　　漢書西域𫝊輪臺渠犁皆有田卒數百人
　　又昭帝時以扞彌太子賴丹為校尉將軍田輪臺
　　輪臺與渠犁地相連也龜兹貴人姑翼謂其王曰
　　賴丹本臣屬吾國今佩漢印綬來迫吾國而田必
　　為害王即殺賴丹而上書謝漢漢未能征
　　唐書地理志北庭大都䕶府領輪臺縣有静塞軍
　　大厯六年置又有輪臺州都督府
　　　右玉古爾
　　漢書西域𫝊宣帝時遣衞司馬使䕶鄯善以西數
　　國時漢獨䕶南道未能盡并北道也神爵三年使
　　鄯善并䕶北道故號曰都䕶督察烏孫康居諸外
　　國治烏壘城去陽關二千七百三十八里與渠犁
　　田官相近土地肥饒於西域為中故都䕶治焉
　　又鄭吉𫝊吉中西域而立莫府治烏壘城鎮撫諸
　　國漢之號令班西域矣
　　後漢書西域𫝊莎車王賢攻龜兹王遂兼其國乃
　　分龜兹為烏壘國徙駟鞬為烏壘王
　　漢書西域𫝊渠犁城都尉一人户百三十口千四
　　百八十勝兵百五十人自武帝初通西域置校尉
　　屯田渠犂是時軍旅連出師行三十二年海内虛
　　耗征和中貳師將軍李廣利以軍降匈奴上既悔
　　逺征伐而捜粟都尉桑宏羊與丞相御史奏言故
　　輪臺以東㨗枝渠犂皆故國也廣饒水草有溉田
　　五千頃以上處温和田羙可益通溝渠種五榖與
　　中國同時熟可遣屯田卒詣故輪臺以東置校尉
　　三人分䕶各舉圖地形通利溝渠務使以時益種
　　五榖上下詔深陳既往之悔不許昭帝天鳯四年
　　復田輪臺與渠犂地皆相連宣帝地節二年鄭吉
　　等田渠犂發兵攻破車師吉田車師匈奴來攻吉
　　盡徙車師國民居渠犂
　　唐書地理志渠犂都督府𨽻安西都䕶府河西内
　　屬諸州十二一名烏壘州
　　　右策特爾
　　晉書西戎𫝊沙州刺史楊宣疆理西域宣以部將
　　張植為先鋒所向風靡軍次焉耆熙拒戰于賁崙
　　城進屯鐵門未五十餘里熙又率衆先要之於遮
　　留谷植將至或曰谷名遮留殆將有伏单騎嘗之
　　果有伏發植馳擊敗之進據尉犂
　　唐書地理志自焉耆西五十里過鐵門關又二十
　　里至于術守捉城
　　　右車爾楚
　哈喇沙爾
　　　謹按哈喇沙爾自漢至唐為焉耆國地宋屬西
　　　州回鶻元明為巴什伯里今其地距京師九千
　　　一百里土田肥沃魚鹽蒲葦之饒甲于他處西
　　　域記稱其四面據山漢書謂海水曲入四山之
　　　内周帀其城三十餘里今考員渠城故址形勢宛
　　　然愷都河冬春少狹夏秋洪湍濬發廣至三四
　　　里屯田資之愷都河自北山發源抵哈喇沙爾
　　　城北環其西南稍折而東入博斯騰淖爾即古
　　　焉耆海再南流入羅布淖爾哈喇沙爾為愷都
　　　河水來㑹所經之地謹記其事如左
　　乾隆二十二年十月户部侍郎阿里衮追擒沙喇
　　斯瑪呼斯統軍遄進行至哈喇沙爾為沙喇斯瑪
　　呼斯游牧處賊遁徃庫車伐樹舉火㫁塞山路遂
　　取間道率兵窮搜山僻至塔木順和爾訥木噶獲
　　其衆二百餘人二十三年正月叅贊大臣雅爾哈
　　善疏奏哈喇沙爾通庫車阿克蘇孔道地臨海都
　　河水泉疏衍足資灌溉舊為厄魯特回衆所墾種
　　請置屯田兵
詔從之二十四年設辦事大臣一員管理屯政武職無
　　定額駐防綠旗馬步兵七百四十五名屯田七千
　　四百四十畝屯兵三百六十二名
　　漢書西域𫝊焉耆國王治員渠城去長安七千三
　　百里户四千口三萬二千一百勝兵六千人西南
　　至都䕶治所四百里近海水多魚焉耆國近匈奴
　　先叛殺都䕶但欽莾不能討天鳯三年廼遣五威
　　將王駿西域都䕶李崇將戊巳校尉出西域諸國
　　皆郊迎送兵糓焉耆詐䧏而聚兵自備駿等將莎
　　車龜兹兵七千餘人分為數部入焉耆焉耆伏兵
　　要遮駿及姑墨尉犂危須國兵為反間還共襲擊
　　駿等皆殺之唯戊巳校尉郭欽别將兵後至焉耆
　　焉耆兵未還欽擊殺其老弱引兵還
　　後漢書班超𫝊永平十八年焉耆攻沒都䕶陳睦
　　永元六年超發龜兹鄯善等八國兵合七萬人及
　　吏士賈客千四百人討焉耆兵到尉犂界遣使説
　　焉耆尉犂危須曰都䕶來者欲鎮撫三國即欲改
　　過向善宜遣大人來迎當賞賜王侯以下亊畢即
　　還今賜王綵五百匹焉耆王廣遣其左將北鞬支
　　奉牛酒迎超超詰鞬支曰汝雖匈奴侍子而今秉
　　國之權都䕶自來王不以時迎皆汝罪也賜而遣
　　之廣乃與大人迎超於尉犂奉獻珍物焉耆國有
　　葦橋之險廣絶橋不欲令漢軍入國超更從他道
　　厲度七月晦到焉耆去城二十里正營大澤中廣
　　出不意大恐廼欲悉驅其人共入山保焉耆左侯
　　元孟先嘗質京師宻遣使以事告超超示不信用
　　乃期大㑹諸國王因揚聲當重加賞賜于是焉耆
　　王廣尉犂王汛及北鞬支等三十人相率詣超其
　　國相腹乆等十七人懼誅皆亡入海而危須王亦
　　不至坐定超怒詰廣曰危須王何故不到腹乆等
　　所縁逃亡遂叱吏士收廣汛等于陳睦故城斬之
　　傳首京師因縱兵鈔掠更立元孟為焉耆王超留
　　焉耆半嵗撫慰之于是西域五十餘國悉皆納質
　　内屬焉
　　又西域𫝊焉耆國王居南河城北去長史所居八
　　百里其國四面有大山與龜兹相連道險阸易守
　　有海水曲入四山之内周帀其城三十餘里永平
　　末焉耆與龜兹共攻沒都䕶陳睦副校尉郭恂至
　　永元六年都䕶班超發諸國兵討之更立左侯元
　　孟至安帝時西域背叛延光中超子勇為西域長
　　史復討定諸國元孟與尉犂危須不䧏永建二年
　　勇與敦煌太守張朗擊破之元孟乃遣子詣闕貢
　　獻
　　晉書西戎𫝊焉耆國去洛陽八千二百里其地南
　　至尉犁北與烏孫接武帝太康中其王龍安遣子
　　入侍子㑹立襲滅白山遂據其國遣子熈歸本國
　　為王㑹有膽氣籌畧葱嶺以東莫不率服其後張
　　駿遣沙州刺史楊宣率衆疆理西域宣以部將張
　　植為先鋒所向風靡熈率其羣下四萬肉袒䧏于
　　宣吕光討西域復䧏于光後光僣位熙又遣子入
　　侍
　　魏書西域𫝊焉耆國在車師南都員渠城白山南
　　七十里漢時舊國也去代一萬二百里其王姓龍
　　名鳩尸畢郍即前凉張軌所討龍熙之後所都城
　　方二里恃地多嶮頗剽刼中國使太武怒之詔成
　　周公萬度歸討之約齎輕糧取食路次度歸入焉
　　耆東界進軍圍員渠鳩尸畢郍以四五萬人出守
　　險以拒度歸募壯勇短兵直徃衝鳩尸畢郍衆大
　　潰单騎走入山中度歸進屠其城四鄙諸戎皆䧏
　　服
　　周書異域𫝊焉耆國南去海十餘里有魚鹽蒲葦
　　之饒保定四年其王遣使獻名馬
　　隋書西域𫝊焉耆國都白山南七十里漢時舊國
　　也大業中遣使貢方物
　　唐書西域𫝊焉耆國直京師西七千里而贏横六
　　百里縱四百里太宗貞觀六年其王龍突騎支始
　　遣使來朝自隋亂磧路閉故西域朝貢皆道髙昌
　　突騎支請開大磧道以便行人帝許之髙昌怒大
　　掠其邉十二年攻䧟其五城掠千五百人焚廬舍
　　侯君集討髙昌遣使與相聞突騎支喜引兵佐唐
　　髙昌破歸向所俘及城遣使者入謝西突厥臣屈
　　利啜為弟娶突騎支女遂相約為輔車勢不朝貢
　　安西都䕶郭孝恪請討之㑹王弟頡鼻栗婆凖葉
　　䕶等三人來䧏帝即命孝恪為西州道總管率兵
　　出銀山道以栗婆凖等為嚮導初焉耆所都周三
　　十里四面大山海水繚其外故恃為不虞孝恪倍
　　道絶水夜傅堞遲曙噪而登鼓角轟哄唐兵縱國
　　人擾敗執突騎支更以栗婆凖攝國事屈利啜以
　　兵救焉耆而孝恪還三日矣屈利啜囚栗婆凖更
　　使吐屯攝王遣使以告帝曰焉耆我所下爾乃王
　　之耶吐屯懼不敢王焉耆立栗婆凖而從兄薛婆
　　阿那支自為王號瞎千執栗婆凖獻龜兹阿史那
　　社爾討龜兹阿那支奔之壁東境抗王師為社爾
　　所擒數其罪立突騎弟婆迦利為王以其地為焉
　　耆都督府
　　唐西域記出髙昌故地自近者始曰阿耆尼國舊
　　曰烏(烏為焉/字之訛)耆東西六百餘里南北四百餘里國
　　大都城周六七里四面據山道險易守衆流交帶
　　引水為田
　　元史地理志至元十五年授巴克察徹爾虎符掌
　　巴什伯里畏兀城子里軍站亊十八年自大和嶺
　　至巴什伯里置新站二十二年立巴什伯里和州
　　等處宣慰司二十三年遣侍衛新附兵千人屯田
　　巴什伯里置元帥府(巴克察徹爾舊作八撒察里/巴什伯里舊作别失八里今)
　　(譯/改)
　　明史西域𫝊巴什伯里西域大國也南接于闐北
　　連衛拉特西抵賽瑪爾堪東抵哈喇和卓東北距
　　嘉峪關三千七百里或曰焉耆或曰龜兹元世祖
　　時設宣慰司尋改為元帥府其後以諸王鎮之洪
　　武中其王喀第爾和卓即遣千户克瑪里丁等來
　　朝貢二十四年命主事肯徹等使西域以書諭喀
　　第爾和卓成祖即位之冬遣官齎璽書綵幣使其
　　國十六年貢使蘇卜克言其王從弟烏蘇自立徙
　　其部落西去更國號曰伊勒巴拉帝以番俗不足
　　治授蘇卜克為都督僉事自後使臣多授官成化
　　元年定西域朝貢期令伊拉巴拉三嵗五嵗一貢
　　使者不得過十人自是朝貢遂稀
　哈勒哈阿璊庫隴勒
　　　按哈勒哈阿璊庫隴勒並為漢尉犁地愷都河
　　　流入博斯騰淖爾又釃而西過哈勒哈阿璊之
　　　南繞庫隴勒之西南㑹塔里木大河入羅布淖
　　　爾哈勒哈阿璊庫隴勒為海都河㑹大河所經
　　　之地今紀其事如左
　　漢書西域𫝊尉犂國王治尉犂城去長安六千七
　　百五十里户千二百口九千六百勝兵二千人西
　　至都䕶治所三百里南與鄯善且末接
　　魏畧尉犂國并屬焉耆
　　魏書西域𫝊萬度歸討焉耆入其東界擊其邉守
　　右迴尉犂二城破之
　　唐書西域𫝊自焉耆西南步二百里度小山經大
　　河二又步七百里至龜兹
　羅布淖爾境
　　　按羅布淖爾在哈喇沙爾南二百餘里噶斯淖
　　　爾西北二百里史記名鹽澤漢書名蒲昌海括
　　　地志一名輔日海亦名牢蘭海亦名臨海喀什
　　　噶爾河葉爾羌河和闐河阿克蘇河庫車河愷
　　　都河悉注于此􁬋淪湍急週迴五百里旁有小
　　　洲數十西域之水莫大於此其濱岸境多有回
　　　人部族聚處今紀其事如左
　　雍正元年二月副將軍阿喇衲奏報羅布淖爾回
　　人古爾班等率哈喇庫勒薩達克圖哈喇和碩等
　　處户口千餘人輸誠投順
詔納之三年議以羅布淖爾回人並水居漁獵為生有願
　　　陸居者令與吐魯番回衆同夥居布隆吉爾沙州
　　　𤓰州耕種乾隆二十三年二月戸部侍郎阿里衮
　　　率師追擒巴雅爾道經羅布淖爾有回人頭目哈
　　　什哈以其衆來䧏告曰回民聚處于此凡數十年
　　　有二千餘户數經遷徙餘數百人以漁獵為生前
　　　大兵平定吐魯番時將軍曽遣使招撫後師旋為
　　　凖噶爾所據
　王師平定凖噶爾附吐魯番伯克呈
　貢仙鶴今率其衆六百餘人來歸阿里衮察其地勢遼
　　　濶林木深廣登髙眺望海水𣺌無涯岸時大軍兩
　　　路進勦因戒以嚴防逋逃稽其戸口暫附額敏和
　　　卓統之二十六年西師凱旋叅贊大臣舒赫徳議
　　　查羅布淖爾凡兩部落一為喀喇庫勒一為喀喇
　　　和卓喀喇和卓又區為五請増總營伯克三餘仍
　　　其舊凡一百八十三户一千七十一口其嵗納哈
　　　什翎百枝海倫九張仍如其常賦
　詔從之
　　　唐書西域𫝊貞觀九年以髙既生為鹽澤道行軍
　　　總營
　　附噶斯
　　　　按噶斯為漢且末國地唐折摩䭾那國近羅布
　　　　淖爾南考漢時自敦煌郡出玉門關西行為鄯
　　　　善又西為且末今噶斯在色爾騰海西八百里
　　　　和闐東路大沙磧南其為古且末地所屬無疑
　　　　也噶斯淖爾周迴二百里支流三道西南行百
　　　　餘里在羅布淖爾南偏西二百里為羅布淖爾
　　　　瀦水最近之境附記其事於左
　　　康熈五十四年大兵征凖噶爾
命鑾儀使董大成駐劄噶斯口大成疏言噶斯三面雪山
　　　絶無來徃人跡中有一線水草葦蘆其大路在得
　　　卜特爾西南走藏東南走青海西通大通河半月
　　　可至永固城西北走柴達木吐魯番為凖逆出入
　　　咽喉五十六年増設駐防兵並定更番日期雍正
　　　七年西師再出以噶斯為凖噶爾通青海西藏要
　　　路分兵駐守議以八旗及歸化城科爾沁青海選
　　　兵定期徃駐又以噶斯地狹並于其旁柴達木得
　　　卜特爾察罕烏蘇分駐以壯聲援奏入
詔從之
　　　漢書西域𫝊且末國王治且末城去長安六千八
　　　百二十里户二百三十口千六百一十勝兵三百
　　　二十人西北至都䕶治所二千二百五十八里
　　　後漢書西域𫝊光武以天下初定未遑外事小宛
　　　精絶戎盧且末為鄯善所并後其國並復立
　　　魏書西域𫝊且末國都且末城在鄯善西去代八
　　　千三百二十里真君三年鄯善王比龍避沮渠安
　　　周之難率國人之半奔且末後復屬鄯善大統八
　　　年其兄鄯善米率衆内附
　　隋書帝紀大業五年置且末郡
　　唐書西域𫝊貞觀九年以李大亮為且末道行軍
　　總管大亮俘名王二十雜畜五萬次且末之西
　　又于闐東大流沙人行無迹故徃返輙迷行四百
　　里至故都邏又六百里至故折摩䭾那古且末也
欽定四庫全書
　河源紀畧巻二十九
　紀事四
　招哈和屯
　　　按招哈和屯即古交河城車師前王所居今其
　　　地距京師八千四百餘里招哈河出其北源出
　　　金嶺中分道南流環城左右而南注至城南折
　　　而西南流二十里入沙磧招哈和屯為羅布淖爾
　　　北境伏流來㑹之水所經之地今紀其事如左
　　漢書西域𫝊車師前國王治交河城河水分繞城
　　下故號交河去長安八千一百五十里戸七百口
　　六千五十勝兵千八百六十五人西南至都䕶治
　　所千八百十里地節二年車師叛漢遣侍郎鄭吉
　　等發城郭諸國兵萬餘人自與所將田士千五百
　　人共擊車師攻交河城破之
　　後漢書西域𫝊車師前王居交河城河水分流繞
　　城故號交河去長史所居栁中八十里東去洛陽
　　九千一百二十里領户千五百餘口四千餘勝兵
　　二千人建初元年酒泉太守段彭大破車師於交
　　河城
　　魏書帝紀世祖太延元年車師國遣使朝獻尋以
　　大帥車伊洛為前部王
　　魏書西域𫝊車師國一名前部其王居交河城去
　　代萬五十里其地北接蠕蠕本通使交易世祖時遣
　　使朝獻詔行人王恩生許綱等出使恩生等時度
　　流沙為蠕蠕所執恩生見蠕蠕吳提持魏節不為
　　之屈後世祖切譲吳提吳提懼乃遣恩生等歸初
　　沮渠無諱兄弟之渡流沙也鳩集遺人破車師車
　　伊洛遣使求救下詔撫慰之開焉耆倉給之正平
　　初遣子入侍自後毎使朝貢
　　唐書西域傳髙昌王都交河城漢車師前王庭也
　　侯君集為交河道大總管伐高昌中郎將辛獠児
　　以勁騎夜逼其都軍進填隍引衝車飛石如雨城
　　中大震智盛謁軍門請改事天子君集諭使降使
　　未屈薛萬均勃然起曰當先取城小児何與語麾
　　而進智盛流汗伏地曰惟公命乃降
　　又地理志交河郡交河縣縣北八十里至龍泉舘
　　又北入谷一百三十里經桞谷度金嶺經石㑹漢
　　戍至北庭都䕶府城
　　文獻通考君集以兵傅城智盛降以交河城為交
　　河縣
　　宋史高昌𫝊王延徳使高昌師子王邀延徳至其
　　北庭歴交河州
　土爾畨
　　　謹按土爾畨即吐魯畨為唐高昌縣安樂城遺
　　　址今其地距京師八千四百餘里土爾畨河發
　　　源其西金嶺經土爾畨城西南流土爾畨為羅
　　　布淖爾東北伏流來㑹之水所經之地合紀其
　　　　事於左
　　　康熈五十九年八月散秩大臣阿喇衲率兵至土
　　　爾畨土爾畨部阿克蘇爾坦及縂管酋目沙克札
　　　拍爾等率衆歸降六十年靖逆将軍富寧安奏吐
　　　爾畨回人因䇿妄阿喇布坦徙其衆於哈喇沙爾
　　　相率逃歸凖噶爾率衆來追回人復併力擊退之
　　　請兵救援時議以䇿妄阿喇布坦未滅若納其降
　　　湏屯兵守䕶恐糧運艱難
詔以回人既已歸降即係我人民
命派兵二千徃撫其衆并駐劄以資防守䇿妄阿喇布坦
　　　遣兵來犯散秩大臣阿喇衲侍衛克什圖等率師
　　　迎戰大敗之追捕數十里是冬以吐爾畨駐師
命總督鄂海等前徃經理墾田雍正八年以吐爾畨回目
　　　額敏和卓屯田効力恭順可嘉
特㫖褒賞十年十一月封額敏和卓為札薩克輔國公十
　　　二月
詔以吐爾畨逺在邉境賊人不時侵擾𤓰州土肥饒多水
　　　泉氣候和暖與回民舊住處風景相似地寛濶可
　　　開墾足資耕牧遂由塔勒納沁遷其衆於𤓰州乾
　　　隆二十年吐爾畨回酋莽噶里克率衆一千戸投
　　　誠二十一年以其屬衆編次旗分佐領封莽噶里
　　　克為札薩克公尋以叛復降為總兵傅魁所誘殺
　　　以額敏和卓子素賚璊駐其地
　　　周書帝紀明帝二年遣柱國寧蜀公尉遲回率衆
　　　于河南築安樂城
　　　文獻通考四夷考土魯畨一名吐爾畨本交河縣
　　　之安樂城城方三里
　　　明史西域𫝊土爾畨在和卓西百里去哈宻千餘
　　　里嘉峪闗二千六百里漢車師前王地隋高昌國
　　　唐㓕高昌置西州及交河縣此則交河縣安樂城
　　　也宋復名髙昌為回鶻所據嘗入貢元設萬户府
　　　永樂四年遣官使巴什伯里道其地以綵幣賜之
　　二十年其酋為巴什伯里所逐走歸京師天子遣
　　還故土洪熈元年躬率部落來朝宣徳正統景㤗
　　天順間皆遣使入貢初其地㣲弱後哈喇和卓桞
　　城皆為所并成化九年據哈密城執王母奪金印
　　分兵守之而去朝廷命李文等經略無功而還𢎞
　　治元年諭歸侵地不奉命復遣使貢禮官議薄其
　　賞拘使臣四年以所據十一城及金印來歸厚賜
　　之釋還所拘使臣六年復襲䧟哈密廵撫許進等
　　遣兵擊走之正徳九年犯肅州嘉靖三年冦肅州
　　掠甘州四年復冦肅州皆失利去七年賊黨雅蘭
　　率所屬來降自是勢漸孤部下各自雄長迄萬厯
　　朝遣使奉貢不絶(和卓舊作火州巴什伯里舊作譯/别失八里雅蘭舊作牙蘭今改)
　哈喇和卓
　　　謹按哈喇和卓為漢車師前國地魏晉以下并
　　　為髙昌國地唐置交河郡髙昌縣地元曰哈喇
　　　火者(當作哈/喇和卓)眀曰火州(當作/和卓)今其地距京師八
　　　千三百餘里哈喇和卓河在城東二十里源出
　　　金嶺西流入于地哈喇和卓為羅布淖爾東北
　　　伏流來會之水所經之地今紀其事如左
　　雍正九年凖噶爾賊衆侵擾土爾畨攻魯克察克
　　城四十餘日不下後以木梯三百攻哈喇和卓城
　　堡回民悉力拒守殺賊甚衆大兵繼至賊聞風驚
　　懼遺棄馬匹噐仗及所炊熟食而遁十年閏五月
　　賊人宰桑額爾克得松率兵二千分東西两路復
　　來犯喀喇和卓城叅將劉廷琰遊擊李英等分兵
　　擊之賊敗走率師追勦而還乾隆二十四年凖噶
　　爾平定置屯田六千畝屯兵三百名管屯武職無
　　定額
　　晉書張駿𫝊初戊巳校尉趙貞不附于駿駿擊擒
　　之以其地為高昌郡
　　又吕光載記光以高昌雖在西陲地居形勝以子
　　覆為使持節鎮西將軍都督玉門以西軍事西域
　　大都䕶鎮高昌
　　隋書西域𫝊髙昌國其都城周逥一千八百四十
　　歩國内有城十八
　　唐書地理志西州交河郡領縣前庭本高昌寳應
　　元年更名
　　文獻通考唐平髙昌以高昌為髙昌縣
　　元史地理志西北地附録哈喇和卓(舊作合喇火/者今改正)
　　眀史西域𫝊和卓(舊名火州/今改正)又名哈喇在桞城西
　　七十里土爾畨東三十里即漢軍師前王地隋時
　　為髙昌國唐太宗㓕髙昌以其地為西州宋時回
　　鶻居之嘗入貢元名和卓與安定曲先諸衛統號
　　輝和爾置逹爾噶齊監治之永樂四年五月命鴻
　　臚丞劉特穆爾䕶巴什伯里使者歸因齎綵幣賜
　　其王子哈散眀年遣使貢玉璞方物十一年又來
　　貢命陳誠李暹等以璽書文綺紗羅布帛徃勞十
　　三年冬遣使隨誠來貢自是乆不至正統十三年
　　復貢後遂絶其地城方十餘里東有荒城即高昌
　　國郡漢戊巳校尉所作(輝和爾舊作畏兀兒逹爾/噶齊舊作逹魯花赤特穆)
　　(爾舊作帖木兒巴什伯里/舊作别失八里今譯改)
　魯克察克
　　　謹按魯克察克即漢桞中地戊巳校尉城此因
　　　名桞城後訛為桞陳又為魯陳魯克察克河發
　　　源金嶺南麓西行經魯克察克城南旁嶺西流
　　　而伏魯克察克為羅布淖爾東北伏流來㑹之
　　　水所經之地今紀其事於左
　　康熈六十年土爾畨回人歸誠因為凖噶爾遷徒
　　相率逃歸移駐于魯克察克雍正九年賊率衆二
　　千餘人來攻其城圍四十餘日回民奮勇出擊殺
　　賊數百人㑹將軍岳鍾琪令總兵張元佐等以兵
　　三千援之賊望風即遁倍道追之賊四散逸去兵
　　抵魯克察克城下回目額敏和卓及老㓜男女歡
　　迎即留兵一千駐之十年
詔額敏和卓率其衆移駐𤓰州乾隆二十年凖噶爾平定
　　　後復還居故地
　　　漢書西域𫝊戊巳校尉屯田居車師故地校尉刁
　　　䕶病遣使陳良屯桓且谷備匈奴冦史終𢃄取糧
　　　食司馬丞韓元領諸壁右曲侯任商領諸壘相與
　　　謀曰西域諸國頗背叛匈奴欲大侵將人衆降匃
　　　奴即將數千騎至校尉府脅諸亭令燔積薪去校
　　　尉府數里正晨火㸐校尉開門擊鼓收吏士良等
　　　隨入遂殺校尉刁䕶止留戊巳校尉城良等盡脅
　　　略戊巳校尉吏士男女二千餘人入匈奴單于以
　　　良帯為烏賁都尉後三嵗單于與莾和親莾遣使
　　　者多齎金幣賂單于購求陳良終帯等單于盡収
　　　四人及手殺刁䕶者芝音妻子以下二十七人皆
　　　械檻車付使者到長安莾皆燒殺之
　　　資治通鑑漢眀帝永平十七年以謁者闗寵為已
　　　校尉屯前王部桞中城十八年匈奴圍闗寵于桞
　　中城闗寵上書求救建初元年酒泉太守段彭等
　　兵㑹桞中北匈奴遁走遂罷戊巳校尉兩都䕶官
　　後書漢西域𫝊延光二年敦煌太守張璫上書言
　　若不能出兵可置軍司馬將士五百人四郡攻其
　　犁牛榖食出據桞中此中計也帝納之乃以班勇
　　為西域長史將弛刑士五百人西屯桞中勇遂破
　　平車師又伊吾北有桞中皆膏腴地
　　輿地志晉咸和二年張氏置高昌郡立田地縣
　　魏書高昌𫝊熙平元年麴嘉遣兄子私署左衛將
　　軍田地太守
　　唐書侯君集𫝊君集次磧口而文㤗死子智盛囊
　　襲位進營桞谷于是鼓而前賊嬰城自守遣使諭
　　之不下乃刋木塞塹引撞車毁其堞飛石如雨所
　　向無敢當因㧞其城俘男女七十進圍都城
　　又西域𫝊高昌田地戊巳校尉所治也侯君集伐
　　高昌王師至磧口奄攻田地城契苾何力以前軍
　　鏖戰是夜星墜中城眀日㧞其城擄七千餘人
　　文獻通考唐平高昌以田北城(即田/地城)為桞中
　　　按方輿紀要以高昌廢縣為古田地城高昌縣
　　　治即今哈喇和卓文獻通考唐平高昌以田地
　　　城為桞中魯克察克漢桞中地也戊巳校尉城
　　　此因名桞城南史髙昌國置四十六鎮田地其
　　　一唐書西地𫝊稱田地城戊巳校尉所治北與
　　　地字相類當屬𫝊冩之誤侯君集伐高昌拔田
　　　地城進逼其都今魯克察克在哈喇和卓東五
　　　十里與田地城之界相合其城東漢桞中地故
　　　唐以為桞中縣又與戊巳校尉所居之説相符
　　　則以髙昌廢縣為田地城其誤可以證矣
　　元史地理志西北地附録魯克察克(舊作魯古/塵今改正)
　　眀史西域𫝊桞陳一名魯陳又名桞陳即後漢桞
　　中地西域長史所治唐置桞中縣西去和卓七十
　　里東去哈宻千里經一大川出大川渡流沙在火
　　山下有城屹然廣二三里即桞城也四面皆田園
　　流水環繞樹木隂翳永樂四年劉特穆爾使巴什
　　伯里因命齎綵幣賜桞城酋長嗣是屢入貢桞城
　　宻爾和卓土爾畨凢遣朝使及其酋長入貢多與
　　偕土爾畨强二國並為所滅
　　闢展
　　　謹按闢展漢車師前國狐胡地晉名高昌魏并
　　　于蠕蠕其全境甚廣自招哈和屯以東皆其西
　　　境闢展河出城之西發源於楚輝城南山麓東
　　　北流二十里經闢展城西出孔道北十里入于
　　　沙磧闢展為羅布淖爾東北伏流來㑹之水所
　　　經之地今紀其事如左
　　康熙五十九年大兵進勦䇿妄阿喇布坦散秩大
　　臣阿喇衲率師進至闢展城有回兵拒守官兵進
　　擊之擒其部人即遣還令諭回衆曰
王師為征䇿妄阿喇布坦而來道出於此爾衆若速歸
　　順悉赦無誅否則破城悔無及矣于是城中回部
　　酋長即率其衆三百餘人以降乾隆二十一年十
　　一月將軍和起追擒叛賊巴爾雅至此公額敏和
　　卓以兵四百人及莽噶里克呢嗎扎哈沁諸部兵
　　來㑹莾噶里克呢嗎兵叛夜掠和起營起背腹受
　　敵被創數處顧其部兵努固徳彰金布曰我今力
　　竭必死此地㧞所戴翎命持繳巴爾庫勒参賛大
　　臣營努固徳曰偕將軍力戰突出即免矣起曰身
　　身為火臣不能擒叛賊反逃死乎努固徳等行乃
　　死叛賊㝷即擒誅闢展復定設辦事大臣一員統
　　理諸務管理駐扎緑營都司一員統馬歩兵三百
　　三十名屯田一萬三千六百三十三畆屯兵八百
　　名管屯武職無定額
　　漢書西域𫝊西域有两道南道樓蘭北道出車
　　師二國當漢使空道攻擊漢使尤甚五帝天漢二
　　年以匈奴降者介和王為開陵侯將樓蘭國兵擊
　　車師匈奴遣右賢王將數萬騎救之漢兵不利引
　　去征和四年遣重合侯馬通將四萬騎擊匈奴道
　　過車師北復遣開陵侯將樓蘭尉犁危須等六國
　　兵擊車師勿令得遮重合侯諸國兵其圍車師車
　　師王降服臣屬漢昭帝時匈奴使四千騎田車師
　　宣帝即位以田廣眀為祁連將軍趙充國為蒲類
　　將軍田順為武牙將軍及度遼將軍范眀友前將
　　軍韓増將軍擊匈奴車師田者驚去車師復通于
　　漢地節二年車師叛遣侍郎鄭吉校慰司馬熹將
　　免罪刑人田渠犁積榖以攻車師至秋收榖吉熹
　　擊車師破之軍食盡罷兵歸田秋收畢復發兵攻
　　車師王于石城王議降漢恐不見信擊匈奴邉國
　　小蒲類略其人民以降匈奴聞車師降漢發兵攻
　　車師吉熹引兵北逢之匈奴不敢前吉熹因留候
　　卒二十人留守王引兵歸車師王恐匈奴兵復至
　　奔烏孫吉迎其妻子𫝊送長安賞賜甚厚别發吏
　　卒徃田車師匈奴以車師地肥羙近匈奴數遣兵
　　擊田者吉馳救卒少不能當保車師城中為所圍
　　數日迺觧後嘗數千騎徃來守車師吉上書言車
　　師去渠犁千餘里間以河山北近匈奴埶不能相
　　救願益田卒公卿議以道逺煩費可置車師田者
　　詔長羅侯常恵將張掖酒泉騎出車師北千餘里
　　揚威武車師旁引吉等還於是召故車師太子軍
　　宿在焉耆者立以為王盡徙國民令居渠犁以車
　　師故地與匈奴神爵三年匈奴乖亂漢因復田車
　　師初元二年置戊巳校尉屯田車師故地其後車
　　師復居其地
　　後漢書耿秉𫝊永平十七年詔秉與竇固合兵萬
　　四千騎復出白山擊車師車師有後王前王前王
　　即後王之子其庭相去五百餘里固以後王道逺
　　山谷深士卒寒苦欲攻前王秉議先赴後王以為
　　并力根本則前王自服固計未决秉奮身而起曰
　　請行前乃上馬引兵北入衆軍不得已遂進後王
　　安得震怖從數百騎出迎秉而固司馬蘇安欲全
　　功歸固即馳謂安得曰漢貴將獨有奉車都尉當
　　先降之安得乃還更令其諸將迎秉秉大怒被甲
　　上馬麾其精騎徑造固壁言曰車師王降迄今不
　　至請徃梟其首固大驚曰且止秉厲聲曰受降如
　　受敵遂馳赴之安得惶恐抱馬足降秉將以詣固
　　　其前王亦歸命遂定車師而還
　　又西域傳和帝永元三年復置戊巳校尉領兵五
　　百人居車師前部高昌壁後西域背叛安帝元初
　　六年車師前王來降數月北匈奴擊走前王其後
　　連與車師入冦河西朝廷不能禁延光二年以班
　　勇為西域長史勇遂破平車師自伊吾北通車師
　　前部高昌壁千二百里自伊昌壁北通後部金滿
　　城五百里此其西域之門户也故戊巳校尉更互
　　屯焉
　　晉書苻堅載記太元七年車師前部王彌寘朝于
　　堅請年年貢獻堅以西域路遙不許令三年一貢
　　九年一朝以為永制寘等請曰大宛諸國雖通貢
　　獻然誠節未純請乞依漢制都䕶故事若王師出
　　闗請為郷導堅于是以驍騎吕光為持節都督西
　　討諸軍事與陵江將軍姜飛輕騎將軍彭晃等配
　　兵凢七萬伐破西域
　　魏書髙昌𫝊高昌者車師前王之故地漢之前部
　　地也東西二千里南北五百里四面多大山或云
　　漢武遣兵西討師旅頓敝其中尤困者因住焉地
　　勢高厰人庻昌盛因云髙昌亦云其地有漢時髙
　　昌壘故以為國號東去長安四千九百里漢西域
　　長史戊巳校尉並居于此晉以其地為高昌郡張
　　軌吕光沮渠䝉遜據河西皆置太守以統之國有
　　八城北有赤石山七十里有貪汗山夏有積雪此
　　山北鐵勒界也世祖時有闞爽者自為高昌太守
　　太延中遣散騎侍郎王恩生等使髙昌為蠕蠕所
　　執真君中爽為沮渠無諱所襲奪據之無諱弟安
　　周代立和平元年為蠕蠕所并蠕蠕以闞伯周為
　　髙昌王其稱王自此始也太和初子義成立嵗餘
　　其兄首歸自立為高昌王五年高車王以敦煌人
　　張孟明為王後為國人所殺立馬儒為王以鞏顧
　　禮麹嘉為左右長史二十一年奉表朝賀請舉國
　　内徙高祖納之而高昌舊人不願東遷相與立麹
　　嘉為王又臣于蠕蠕後又臣于高車孝亮朝京師仍
　　求内徙乞軍迎援神龜元年復表求援内徙不許
　　正光元年肅宗遣假員外將軍趙義等使于嘉嘉
　　朝貢不絶又遣使奉表自以邉遐不習典誥求借
　　五經諸史并請國子助教劉變以為博士肅宗許
　　之普㤗初遣使朝貢
　　周書異域志高昌者車師前王之故地東去長安
　　四千九百里東西三百里南北五百里國内總有
　　城一十六自麹嘉以來世修藩職于魏大統十四
　　年詔以其世子元喜為王恭帝二年又以其田地
　　公茂嗣位武成元年其王遣使貢方物保定初又
　　遣使來貢
　　隋書西域𫝊高昌漢車師前王庭也開皇十年突
　　厥破其四城二千人來歸中國大業四年遣使貢
　　獻帝待其使甚厚明年其王伯雅來朝因從擊高
　　麗還尚宗室女華容公主八年冬歸藩自是嵗貢
　　方物
　　唐書西域𫝊高昌直京師四千里而贏其横八百
　　里縱五百里凡二十一城勝兵萬人武徳初伯雅
　　子文㤗立遣使來告太宗即位獻元狐裘貞觀四
　　年文㤗來朝禮賜厚甚妻宇文求預宗籍有詔賜
　　氏李更封長樂公主乆之文㤗與西突厥通凡西
　　域朝貢道其國咸見壅掠伊吾嘗臣西突厥至是
　　内屬文㤗擊之帝下詔讓其反覆召大臣冠軍阿
　　史那矩計事文㤗不遣使長史麹雍來謝罪又破
　　焉耆三城擄其人焉耆王訴諸朝遣虞部郎中李
　　道裕問狀復遣使謝帝引責之復下璽書促使入
　　朝文㤗稱疾不至乃拜侯君集為交河道大總管
　　左屯衛大將軍討之君集分兵略定凡三州五縣
　　二十二城户八千口三萬披其地皆州縣之號改
　　西昌州曰西州更置安西都䕶府嵗調千兵謫罪
　　人以戍
　　又地理志西州交河郡貞觀十四年平高昌以其
　　地置開元中曰金山都督府天寳元年為郡縣五
　　前庭栁中交河蒲昌天山
　　宋史外國𫝊唐貞觀中侯君集平高昌為西州安
　　史之亂其地䧟没乃復為國其人頗有回鶻故亦
　　謂之回鶻建隆三年西州回鶻來貢太平興國六
　　年其王始稱西州外生師子王太宗遣供奉官王
　　延徳使高昌雍熙元年還叙其水程來獻
　　王延徳高昌行紀其地南距于闐西南距大食波
　　斯西距西天歩路渉雪山葱嶺皆數千里所統有
　　南突厥北突厥大衆熨小衆熨様磨割禄黯戞司
　　末蠻格哆族預龍族之名甚衆師子王邀延徳至
　　其北庭憇高臺寺見其王及王子侍者皆東向拜
　　受賜既而王之兒女親屬皆出羅拜以受賜西抵
　　安西即唐之西境
　欽定四庫全書
　　河源紀畧卷三十
　　紀事五
　　哈宻
　　　　謹按哈宻漢伊吾盧地唐置西伊州後改伊州
　　　　天寳初又改伊吾郡五代時號胡盧磧明設哈
　　　　宻衛今其地距京師七千一百八十里哈宻境
　　　　内諸水凡數十皆西南趨遇沙而伏在羅布淖
　　　　爾東北九百六十里哈宻為羅布淖爾東北伏
　　　　流來㑹之水所經之地謹紀其事如左
　　　康熙三十五年九月哈宻囘酋額貝都勒遣貢駝
　　　馬及刀三十六年額貝都勒遣其子郭帕伯克擒
　　　噶勒丹子色布騰巴勒珠爾及其官屬來獻
詔嘉之賜賚加等授額貝都勒為扎薩克一等部長其所
　　　屬編為旗分視各䝉古子郭帕伯克及孫額敏嗣
　　　五十四年三月厄魯特策妄阿喇布坦遣兵至其
　　　北境侵掠五寨直抵哈宻城下駐防哈宻遊擊潘
　　　至善等率兵二百人同哈宻伯克額敏敗之賊退
　　　駐城南二十里外甘肅提督師懿徳令總兵路振
　　　聲率師兼程徃援哈宻人衆聞
　天兵遄至老㓜懽忭勇氣益倍策妄阿喇布坦聞風震
　　　懾於師至數日前悉衆潛遁是年七月大臣等議
　　　以哈宻地可屯種請勘明具奏
詔從之雍正五年封額敏為鎮國公七年晉封為固山貝
　　　子十年正月準噶爾賊人復來犯哈宻周城四五
　　　里貝子額敏選囘兵設伏擒賊將軍岳鍾琪令曹
　　　勷等率師應援遇賊兵大隊於二堡奮勇進擊合
　　　戰一日夜賊登山拒戰我兵四面仰攻賊衆大潰
　　　遂由沙磧遁而西乾隆二十一年陜甘總督黄廷
　　　桂奏以哈宻在安西巴里坤之中軍行臺站轉輸
　　　諸務請設大員經理
　命以寧夏總兵李天楷駐防之二十四年準噶爾平定
　　設辦事大臣二員哈宻恊副將一員轄駐防緑旗
　　兵八百名置塔爾納沁屯田七千三十畆屯兵一
　　百七十名蔡巴什湖屯田四千六十五畆屯兵一
　　百名牛毛湖屯田二百畆屯兵十名管屯武職即
　　於恊標下𣲖撥無定額
　　元和志禹貢九州之外古戎地稱昆吾周穆王伐
　　昆戎昆吾獻赤刀後轉為伊吾周衰為匈奴所得
　　後漢書竇固𫝊永平十六年竇固耿忠率酒泉敦
　　煌張掖甲率及盧水羌萬二千騎出酒泉塞至天
　　山擊呼衍王斬首千餘級追至蒲類海留吏士屯
　　伊吾盧城
　　又西域𫝊永平十六年明帝命將帥北征匈奴取
　　伊吾盧地置宜禾都尉以屯田遂通西域章帝建
　　初二年罷屯田伊吾匈奴因遣兵守伊吾地和帝
　　永元元年大將軍竇憲大破匈奴二年憲因遣副
　　校尉閻槃將二千餘騎掩擊伊吾破之安帝元初
　　六年遣行長史索班千餘人屯伊吾於是車師前
　　王及鄯善王來降數月為北匈奴攻没順帝永建
　　六年以伊吾舊膏腴之地傍近西域匈奴資之以
　　為鈔暴復令開設屯田如永元時事置伊吾司馬
　　一人桓帝元嘉元年呼衍王將三千餘騎㓂伊吾
　　伊吾司馬毛愷遣吏兵五百人於蒲類海東與呼
　　衍王戰悉為所没呼衍王遂攻伊吾屯城夏遣敦
　　煌太守司馬達將敦煌酒泉張掖屬國吏士四千
　　餘人救之出塞至蒲類海呼衍王聞而引去
　　魏書帝紀高宗太安二年平西將軍漁陽公尉眷
　　北擊伊吾克其城大獲而還高祖太和十二年蠕
　　蠕伊吾戍主高羔子率衆三千以城内附
　　又高昌𫝊太和二十一年高昌王馬儒表求内徙
　　高祖納之遣韓安保赴之割伊吾五百里以儒居
　　之儒遣使迎安保安保不至還伊吾
　　隋書帝紀大業五年伊吾遣使來朝
　又薛世雄𫝊世雄為玊門道行軍大將與突厥啟
　民可汗連兵擊伊吾師次玊門啟民可汗背約兵
　不至世雄孤軍度磧伊吾初謂隋軍不能至皆不
　設備及聞世雄兵度磧大懼請降詣軍門上牛酒
　世雄遂於漢舊伊吾城東築城號新伊吾留銀青
　光禄大夫王威以甲卒千餘人戍之而還
　唐書地理志伊州伊吾郡本西伊州貞觀六年更名
　伊吾貞觀四年置並置柔逺神功元年省入焉在
　大磧外南去玉門闗八百里
　又吐蕃𫝊太宗破高昌開四鎮伊吾屯田禾菽彌
　望
　資治通鑑唐太宗貞觀四年西突厥種落散在伊
　吾伊吾城主入朝舉其屬七城來降因以其地置
　西伊州十三年高昌與西突厥共擊伊吾乃發兵
　擊滅高昌開元中置天山軍於西州城内兵五千
　人擊伊吾軍於伊州西北三百里甘露川兵三千
　　人並屬北庭節度使
　　五代史高居誨記沙州西曰仲雲其牙帳居胡盧
　　磧云仲雲者小月支之遺種也胡盧磧漢明帝時
　　征匈奴屯田於吾盧葢其地也西行入仲雲界至
　　大屯城
　　宋史高昌𫝊王延徳使高昌厯伊州州將陳氏其
　　先自唐開元二年領州凡數十世唐時詔勅尚在
　　次厯益都次厯納職城在大患鬼魅磧之東南望
　　玊門闗甚近地無水草載糧以行
　　　按此宋雍熙初王延徳使高昌還時所記自唐
　　　開元至宋雍熙應屬十數世宋史作數十世葢
　　　誤
　　明史西域𫝊哈宻東去嘉峪闗一千二百里漢伊
　　吾盧地明帝置宜禾都尉領屯田唐為伊州宋入
　　于囘紇元末以威武王納忽里鎮之尋改為肅王
　　卒弟昻克特穆爾嗣洪武中太祖既定輝和爾置
　　安定等衛漸逼哈宻昻克特穆爾遣使朝貢永樂
　　三年封忠順王四年立哈宻衛八年封托里特穆
　　爾忠義王宣徳元年命布達錫里嗣忠順王自是
　　二王並貢成祖之封忠順王以哈宻為西域要道
　　欲其迎䕶朝使統領諸畨為西陲屏蔽而其王率
　　庸懦衆心離渙其貢使又數辱驛吏卒呵叱通事
　　當四方貢使大宴日惡言詬詈天子不加罪但令
　　慎擇使臣以是益無忌其地北衛拉特西土爾畨
　　東沙州罕東赤金諸衛衛拉特酋額森兵圍哈宻
　　取王母北還天順四年王卒母弩温答失里主國
　　事七年北酋寄寄肅蘭破其城王母走苦峪朝廷
　　不能援成化二年擢巴圖穆爾為右都督攝國事
　　八年子哈森嗣職土爾畨襲破其城執王母奪金
　　印據守其地使李文討之無功十年命罕慎權主
　　國事築苦峪城移哈宻衛於其地十八年罕慎襲破
　　哈宻連復八城還居故土𢎞治元年封為忠順王
　　土爾畨阿哈麻誘殺之據其地二年都指揮阿穆
　　呼朗襲破之五年立善巴為忠順王六年阿哈麻
　　襲哈宻執善巴擒阿穆呼朗支解之七年廷臣請
　　令都督昻克波賴總理哈宻且修苦峪城凡畨人
　　散處甘凉者令悉還其地八年尚書馬文升鋭意
　　興復甘肅廵撫許進等潛師夜襲之斬其遺卒
　　撫降餘衆而還諸畨始知畏然哈宻屢破遺民
　　入居者以窮窘難守盡焚室廬走甘州詔盡赴苦
　　峪及𤓰沙州俾自耕牧以圖興復十年阿哈麻送
　　還善巴十年仍其舊封自是哈宻復安十八年封善
　　巴子巴雅濟為忠順王正徳八年叛入土爾畨十
　　二年莾肅爾移居之後復入貢而王迄不還自是
　　置哈宻不問(昻克特穆爾舊作安克帖木兒輝和/爾舊作畏兀兒托里特穆爾舊作兔)
　　(力帖木兒布逹錫里舊作卜答失里衛拉特舊作/瓦剌額森舊作也先寄寄肅蘭舊作癿加思蘭巴)
　　(圖穆爾舊作把塔木兒哈森舊作罕慎阿哈麻舊昻克/作阿黒麻阿穆呼朗舊作阿木郎善巴舊作陜巴)
　　(波頼舊作奄克孛刺巴雅濟舊作拜牙即莾肅爾改/舊作滿肅兒和卓塔濟丁舊作大者他只丁今譯)
　　噶順沙磧
　　　　謹按噶順沙磧即古流沙東接白龍堆沙多土少
　　　　東西數百里𣺌無垠涯在羅布淖爾正東郭義
　　　　恭廣志流沙在玊門闗外南北二十里東西
　　　　數百里方向適合山南諸水俱滲入沙磧中噶
　　　　順沙磧為羅布淖爾正東伏水之地謹紀其事
　　　　如左
　　　雍正七年大兵征準噶爾西路軍行所過沙磧從
　　　無水草之區靈泉暢湧士馬安寧將軍岳鍾琪以
聞
詔於其地建廟展祀以答神貺乾隆二十二年西師出嘉
　　　峪闗道經戈壁中地湧甘泉數十處軍行普濟
　勅建龍神廟
　封助順昭靈龍神遣官告祭每歲春秋致祀
　勅建助順昭靈龍神廟碑文
　國家徳被遐方威宣絶漠不惟師武臣力亦實有神靈
　之助用能厚集士衆克成大勛惟嘉峪闗本酒泉故郡
　素稱天險闗門外為戈壁地沙磧彌望澶漫逶迤向因
　難於水泉行旅重困朕蕩平西域誅其一二苞蘖之不
　順命者爰整六師罙入其阻初慮士馬萬衆綆汲或缺
　於供及行其地而甘泉隨地湧出滃滃然汨汨然渟泓
　滲漉不特荷殳之士潄濯清流而馬駝絡繹赴飲不匱
　按酒泉城下舊有金泉泉味如酒漢氏遂以名郡兹泉
　出自沙漠瑞應尤異守土之吏以告朕惟祭法徳施於
　民則祀之當疆事方殷而泉流肆溢天人恊應靈貺聿
　臻其事非偶爰封神為助順昭靈龍神命守臣經營高
　敞建立神廟春秋祀事惟謹繡棟雲楣崇巖巨鎮屹峙
　闗外廟既成當建碑記述神之功烈守臣鍥石以請稽
　諸古人君為政太平則醴泉湧朕嗣守鴻業圖大思艱
　命將出師龔行
天討掃百年逋誅之冦用以纉承
先緒式廓丕基計自今邊圉静謐屯牧安恬其所以荷
天庥而迓神祐者萬萬禩靡有紀極爰系以銘銘曰嘉峪
　之山巖闗峩峩六師于征後舞前歌宛宛流沙迢迢逺
　道天戈所臨地不愛寳連巖滋液並醴疏甘光澄氷鏡
　潔比秋潭汲之日新挹之無竭士飽馬騰霜清月澈迺
　營高敞迺建甍標春秋載薦丹荔黄蕉斟酌靈泉惟神
　之庇洗兵萬載錫我繁祉
　勅建助順昭靈龍神廟歲祭文
　惟神徳溥澤民恩施育物拱巖闗而作鎮氣感風雲臨
　瀚海以垂波功先潤澤惟酒泉之故地實戈壁之荒陲
　沙礫彌途向乏靈源之湧輪蹄遄邁載深渇飲之思朕
　命將于征指平沙而迅發全師所過恰膏液之滂滋萬
　馬騰驤快適奔泉之性千軍挹注咸歌泂酌之甘儼賚
　賜之壺漿飲和食徳等驅馳于袵席養欲給求凡兹行
　李之徃來普頌淵澄之功烈仰承
天祐敬迓神庥申命守臣經營敞地閟宫大啟雕几恪陳
　繡拱嵳峩薈蔚川原之氣采椽嵽嵲繽紛藻荇之華爰
于靈廟之落成更遣専官而將事雲旓羽罕覘秘殿之
森㽔桂酒椒漿共明流而㶑灔嗣此㴠濡庶彚覩清泚
之常流衍䕶深源永濬發而不竭尚祈昭格鑒此精禋
　　漢書地理志敦煌郡正西闗外有白龍堆沙
　　又西域𫝊樓蘭最近漢東垂當白龍堆乏水草元
　　始中車師後王國有新道出五船北通玉門闗徃
　　來差近戊巳校尉徐普欲開以省道里半避白龍
　　堆之阸
　　又李廣利𫝊詔曰貳師將軍伐勝大宛渉流沙通
　　西海
　　晉書苻堅載記太元八年堅授吕光持節都督西
　　討諸軍事光進及流沙三百餘里焉耆王率其旁
　　國請降
　　魏書西域𫝊太延中遣行人王恩生許綱等西使
　　生等出流沙為蠕蠕所執竟不果達其後每遣使
　　西域常詔河西王沮渠牧犍令䕶送至姑臧牧
　　　犍恒發使導路出流沙
　　　魏畧西戎𫝊從玉門闗西出發都䕶井囘三隴沙
　　　北頭經居盧倉從沙西井轉西北過龍堆
　　哈喇淖爾境
　　　　謹按哈喇淖爾三源蘇頼河昌馬河黨河河所
　　　　流境一千二百里蘇頼昌馬下流即古南藉端
　　　　水蘇頼河旁支瀦為花海子昌馬河所㑹之窟
　　　　窿河即明史之布隆吉爾川黨河即氐置水甘
　　　　肅通志沙州西都鄉河亦即此渥洼水亦在其
　　　　旁其源處有龍勒水淖爾西距羅布淖爾八百
　　　　里哈喇淖爾為羅布淖爾東偏滙水之地謹紀
　　　　其事如左
　　　康熙五十四年以布隆吉爾地可屯種
命勘明具奏五十五年六月尚書富寧安疏言布隆吉爾
　　　所種田禾俱可豐收請建倉存貯
詔從之六十一年復議設屯田兵數雍正元年
命撫逺大將軍年羔堯征羅卜藏丹津分兵進剿冬十二
　　　月賊兵三千餘人來侵布隆吉爾叅將孫繼宗遊
　　　擊孫超節率兵迎戰兵既交副將潘至善以兵至
　　　併力擊賊大破之二年三月總兵孫繼善等追賊
　　　至哈喇淖爾進擊之大敗賊衆九月副都統逹鼐
　　　阿爾什等窮追羅卜藏丹津直抵花海子生擒丹
　　　津琿台吉並招撫三十三家台吉而還乾隆二十
　　　四年西域平設布隆吉爾營都司一員駐防緑旗
　　　馬歩兵四百九十二名
　　　漢書武帝紀元鼎四年秋馬生渥洼中作天馬之
　　　歌注李斐曰南陽新野有暴利長當武帝時遭刑
　　　屯田敦煌界數于此水旁見羣野馬中有竒異者
　　　與凡馬來飲此水利長先作土人持勒靽于水旁
　　　後馬玩習乆之代土人持勒靽收得其馬獻之
　　　又李陵𫝊陵兵出至浚稽山南龍勒水上徘徊觀
　　　冦
　五代史高居誨使于闐記𤓰州南十里鳴沙山西
　都鄉河曰陽闗
　明史西域𫝊成化九年都督哈森及齊勒罕東諸
　部集兵進討土魯畨兵至布隆吉爾川
　色爾騰海以東境
　　謹按色爾騰海為漢樓蘭地東漢為鄯善唐名
　　納縳波宋名納職在羅布淖爾東南漢書西域
　　𫝊樓蘭國最在漢東垂近漢當白龍堆隋書鄯
　　善郡有蒲昌海隋并吐谷渾地以置郡且末以
　　東皆為隋有蒲昌海當鄯善之西境為且末國
　　地其實鄯善故地尚在其東色爾騰水皆出南
　　山隂西北流瀦為大澤周圍三百里去羅布淖
　　爾九百里色爾騰海為羅布淖爾東南伏水之
　　地今紀其事如左
　漢書西域𫝊鄯善國本名樓蘭王治扞泥城去陽
　闗千六百里去長安六千一百里户一千五百七
　　十口萬四千一百勝兵二千九百十二人輔國侯
　　郤國侯鄯善都尉擊車師都尉左右沮渠擊車師
　　君各一人譯長二人西北去都䕶治所千七百八
　　十五里至山國千三百六十里西北至車師千八
　　百九十里初武帝感張騫之言甘心欲通大宛諸
　　國使者相望於道一歲中多至十餘輩樓蘭姑師
　　當道苦之攻刼漢使王恢等又數為匈奴耳目令
　　其兵遮漢使漢使多言其國有城邑兵弱易擊於
　　是武帝遣從票矦趙破奴將屬國騎及郡兵數萬
　　擊姑師王恢數為樓蘭所苦上令恢佐破奴將兵
　　破奴與輕騎七百人先至虜樓蘭王遂破姑師因
　　暴兵威以動烏孫大宛之屬還封破奴為浞野矦
　　恢為浩矦於是漢列亭障至玉門矣樓蘭既降服
　　貢獻匈奴聞發兵擊之於是樓蘭遣一子質匈奴
　　一子質漢後貳師軍擊大宛匈奴欲遮之貳師兵
　　盛不敢當即遣騎因樓蘭候漢使後過者欲絶勿
　　通時漢軍正任文將兵屯玊門闗為貳師後距捕
　　得生口知狀以聞上詔文便道引兵捕樓蘭王將
　　詣闕簿責王對曰小國在大國間不兩屬無以自
　　安願徙國入居漢地上直其言遣歸國亦因使候
　　伺匈奴匈奴自是不甚親信樓蘭征和元年樓蘭
　　王死國人來請質子在漢者不遣樓蘭更立王漢
　　復責其質子亦遣一子質匈奴後王又死匈奴先
　　聞之遣質子歸得立為王漢使詔新主令入朝天
　　子將加厚賞樓蘭王後妻故繼母也謂王曰先
　　王遣兩子質漢皆不還奈何欲徃朝乎王用其計
　　謝使曰新立國未定願待後年入見天子然樓蘭
　　國最在東垂近漢當白龍堆乏水草常主發導負
　　水儋粮送迎漢使又數為吏卒所冦懲艾不便與
　　漢通後復為匈奴反間數遮殺漢使其弟尉屠耆
　　降漢具言狀元鳯四年大將軍霍光白遣平樂監
　　傅介子徃刺其王介子輕將勇敢士齎金幣揚言
　　以賜外國為名既至樓蘭詐其王欲賜之王喜與
　　介子飲醉將其王屏語壮士二人從後刺殺之貴
　　人左右皆散走介子告諭以王負漢罪天子遣我
　　誅王當更立王弟尉屠耆在漢者漢兵方至毋敢
　　動自令滅國矣介子遂斬王嘗歸首馳𫝊詣闕縣
　　北闕下封介子為義陽矦乃立尉屠耆為王更名
　　其國為鄯善為刻印章賜以宫女為夫人備車騎
　　輜重丞相將軍率百官送至横門外祖而遣之王
　　自請天子曰身在漢乆今歸單弱而前王有子在
　　恐為所殺國中有伊循城其地肥美願漢遣一將
　　屯田積榖令臣得依其威重于是漢遣司馬一人
　　吏士四十人田伊循鎮撫之其後更置都尉伊循
　　官置始此矣
　　後漢書西域𫝊建武十四年莎車王與鄯善王并
　　遣使詣闕貢獻西域始通二十一年冬車師前王
　　鄯善王等十八國俱遣子入侍獻其珍寳二十二
　　年莎車國王賢遺鄯善王安書令絶通漢道安不
　　納而殺其使賢大怒發兵攻鄯善安迎戰兵敗亡
　　入山中賢殺畧千餘人而去鄯善諸國侍子乆留
　　敦煌愁思皆亡歸鄯善王上書願復遣子入侍更
　　請都䕶都䕶不出誠廹於匈奴天子報曰今使者
　　大兵未能即出如諸國力不從心東西南北俱在
　　也于是鄯善復附匈奴
　　又班超𫝊永平十六年竇固出擊匈奴以超使西
　　域超到鄯善鄯善王廣奉超禮敬甚備後忽更疎
　　懈超謂其官屬曰寧覺廣禮意薄乎此必有北使
　　來狐疑未知所從故也明者睹未萌况已著耶乃
　　㑹其吏士三十六人夜徃奔其營㑹天大風超令
　　十人持鼓藏其舍後約曰見火然皆當鳴鼓大呼
　　餘人悉持弓弩夾門而伏超順風縱火前後鼓噪
　　衆驚亂超手格殺三人更兵斬其使及從士三十
　　餘級餘衆百許人悉燒死于是召鄯善王廣以首
　　示之一國震怖曉告撫慰遂納子為質
　　又班勇𫝊元初六年鄯善王降後數月北單于與
　　車師後部叛鄯善王急求救敦煌太守曹宗請出
　　兵五千人擊之因復取西域班勇議遣西域長史
　　將五千人屯樓蘭西當焉耆龜兹徑路南彊鄯善
　　于寘心膽北扞匈奴東近敦煌從之置西域副校
　　尉居敦煌雖羈縻西域亦未能出屯其後匈奴果
　　數與車師入冦延光二年復以勇為西域長史將
　　兵五百人出屯桞中明年正月勇至樓蘭以鄯善
　　歸附特加三綬發其兵到車師前王庭擊走匈奴
　　四年復發鄯善疏勒車師前部兵擊後部王軍就
　　大破之
　　三國志魏帝紀黄初三年鄯善王遣使奉獻詔遣
　　使慰勞之
　　晉書張駿𫝊駿使將楊宣伐鄯善其王元孟獻女
　　又苻堅載記太元七年鄯善王伏宻馱朝于苻秦
　　請年年貢獻堅以西域路遥不許令三年一貢九
　　年一朝以為永制
　　魏書西域𫝊鄯善國都扞泥城古樓蘭國也去代
　　七千六百里所都城方一里北即白龍堆路至太
　　延初始遣其弟素延耆入侍及太武平凉州沮渠
　　牧犍弟無諱走保敦煌無諱後謀渡流沙遣其弟
　　安周擊鄯善王比龍恐懼欲降㑹魏使者自天竺
　　罽賔還俱㑹鄯善勸比龍拒之遂與連戰安周不
　　能尅退保東城後比龍懼率衆西奔且末其世子
　　乃應安周鄯善人頗剽刼之令不得通太武詔散
　　騎常侍成周公萬度歸討之至其境鄯善人衆布
　　野度歸勅吏卒不得有所侵掠邊守感之皆望旗
　　稽服其王真逹面縳出降度歸釋其縳留軍屯守
　　與真達詣京都太武大悦厚待之是歲拜交阯公
　　韓扙為假節征西將軍領䕶西戎校尉鄯善王以
　　鎮之賦役其人比之郡縣
　　周書異域𫝊鄯善古樓蘭國也東去長安五千里
　　魏太武時為沮渠安周所攻其王西奔且末大統
　　八年其兄鄯米率衆内附
　　隋書地理志鄯善郡大業五年平吐谷渾置在鄯
　　善城即古樓蘭城也有蒲昌海鄯善水統縣二顯
　　武濟逺
　　又吐谷渾𫝊煬帝即位鐵勒犯塞令擊吐谷渾以
　　自効大敗之復令觀王雄許公宇文述掩之吐谷
　　渾王伏允懼南遁山谷間其故地皆空自西平臨
　　羌城以西且末以東祁連以南雪山以北東西四
　　千里南北二千里皆為隋有
　　唐書地理志伊州伊吾郡納職縣貞觀四年以鄯善
　　故城置開元六年省十五年復置
　羅布淖爾東南沙磧大河潛入青海境
　　　謹按羅布淖爾東南皆沙磧南山中斷河水伏
　　　流其中東南趨青海沙磧自大流沙綿折而南
　　羣山交錯潜流仰汎隱見不常唐書所謂莫賀
　　延磧袤二千里河源東北直莫延磧尾五百里
　　磧入吐谷渾界寖狹故號磧尾者也河水潜行
　　處計一千五百里為入青海之孔道并紀其事
　　如左
　魏書沮渠無諱𫝊真君二年拜無諱為征西大將
　軍酒泉王尋以無諱叛遣鎮南將軍南陽公奚眷
　討酒泉克之無諱遂謀渡流沙遣其弟安周西擊
　鄯善無諱遂渡流沙士卒渇死者大半仍據鄯善
　又西域𫝊真君二年詔散騎常侍成周公萬度歸
　乘𫝊發凉州兵討鄯善度歸至敦煌留輜重以輕
　騎五千渡流沙至其境其王出降
　周書異域𫝊鄯善西北有流沙數百里
　唐書吐蕃𫝊吐蕃長鼓右驅踰高昌厯車師鈔常
　樂絶莫賀延磧以臨敦煌
　又吐谷渾𫝊貞觀九年李靖等討吐谷渾大破之
　　伏允謀入磧疲唐兵師進伏允子順舉國降伏
　　允引千餘騎遁磧中
　欽定四庫全書
　　河源紀畧卷三十一
　　紀事六
　　河水重源青海全境
　　　　謹按河水重源自阿勒坦噶逹素齊老至流入
　　　　貴徳堡皆青海境青海在漢為先零燒當諸羌
　　　　地東晉以後屬吐谷渾唐宋皆為吐蕃地元為
　　　　貴徳州及吐蕃朶甘思等處屬宣慰司明為西
　　　　蕃以其地未入中國故古稱吐蕃河源我
　　朝青海全部乆入版圍大河靈跡瞭如指掌謹敘述
　　　　其疆域之廣袤平定之始末並恭録
御製平定青海告成太學碑文列于重源之首紀河源者
　　　　于以考輿地之大備焉
　　國初有厄魯特顧實汗者自西北侵有其地遣使來修貢
詔封遵文行義敏慧顧實汗自分其地為左右二境左境
　　　則東自西寧邊外董郭爾廟西至肅州嘉峪闗邊
　　　則東自西寧邊外董郭爾廟西至肅州嘉峪闗邊
　　　外滔來河八百餘里南自西寧邊外波洛沖克克
　　　河北岸北至涼州邊外西拉塔拉四百餘里東南
　　　自西寧邊外拉拉山西北至甘州邊外額濟餒四
　　　百餘里東北自永昌邊外西至嘉峪闗邊外布隆
　　　吉兒河岸二千餘里右境東自西寧邊外董郭爾
　　　廟西至噶斯池二千五百餘里南自四川松潘衛
　　　邊外漳臘嶺北至波洛沖克克河南岸一千五百
　　　餘里東南自洮州邊外逹爾吉嶺西北至嘉峪闗
　　　邊外塞爾騰西爾拉津二千餘里東北自西寧邊
　　　外克騰庫特爾西南至木魯烏蘇河一千五百餘
　　　里部落散處其間謂之西海諸台吉為四衛拉特
　　　部分之地康熈三十六年既平噶爾丹台吉札什
　　　巴圖爾等咸來朝内附封爵世襲雍正元年札什
　　　巴圖爾之子羅卜藏丹津誘衆犯邊
世宗憲皇帝命官兵進勦旬日間悉殱除逆黨平定其地
　　　惟不從逆者仍其封爵定制為三年一貢分二班九
　　　年一周置互市於西寧日月山開拓新邊増設安西
　　　鎮於布隆吉闢地千有餘里三年編青海各部落
　　　旗分佐領部落四青海厄魯特二十一旗囘特三
　　　旗土爾古特四旗喀爾喀一旗為旗凡二十有九
御製平定青海告成太學碑文
　我國家受
天眷命撫臨八極日月所照罔不臣順遐邇乂安兆人蒙
　福乃有羅卜藏丹津者其先世顧實汗自國初稽首歸
　命當時使臣建議畀以駐牧之地其居雜畨羌宻近甘
　涼我
皇考聖祖仁皇帝睿慮深逺每厪於懐既親御六師平定
　朔漠威靈所加青海部落札什巴圖爾等震讋承命
聖祖仁皇帝因沛殊恩封為親王兄弟八人咸賜爵禄羈
　縻包容示以寛大而狼心梟性不可以徳義化三十年
　來包藏異志朕紹登寳位優之錫賚榮其封號尚冀
革心輯寧部衆而羅卜藏丹津昏謬狂悖同黨吹拉克
諾木齊阿爾布坦温布藏巴札布等實為元惡謂國家
方宏浩蕩之恩不設嚴宻之備誕敢首造逆謀迫脅畨
羌侵犯邊城反狀彰露用不可釋於天誅遂命川陜總
督太保公年羮堯為撫逺大將軍聲罪致討以雍正元
年十月師始出塞自冬涉春屢破其衆凡同叛之部落
戈鋋所指應時摧敗招降數十萬衆又降其貝勒貝子台
吉等二十餘人朕猶憫其蠢愚若悔禍思愆束手來歸
尚可全宥而怙惡不悛負險抗違乃决剪滅之計以方
畧宻付大將軍年羮堯調度軍謀簡稽將士用四川提
督岳鍾琪為奮威將軍於仲春初旬禡牙徂征分道深
入搗其窟穴電掃風驅搜剔巖阻賊徒蒼黄縻潰窮蹙
失據羅卜藏丹津之毋及逆謀渠魁悉就俘執擒獲賊
衆累萬牲畜軍械不可數計賊首逃遁我師踰險窮追
獲其輜重人口殆盡羅卜藏丹津孑身易服竄匿荒山
殘喘待斃自二月八日至二十有二日僅旬有五日軍士
　無久役之勞内地無轉輸之費克奏膚功永清西徼三
　月之朔奏凱旋旅鐃鼓喧轟士衆訢喜四月十有二日
　以唱逆之吹拉克諾木齊等三人獻俘
廟
社受俘之日臣民稱慶伏念
聖祖仁皇帝威靈震於遐方福慶流於奕葉用克張皇六
　師殄滅狂賊行間將士亦由感激
湛恩厚澤為朕踴躍用命斯役也芟夷凶悖綏靖番羌俾
　𤇺燧永息中外人民胥享安阜實成
先志以懋有丕績廷臣上言稽古典禮出征而受成於學
　所以定兵謀也獻馘而釋奠於學所以告凱㨗也宜刋
　諸珉石掲於太學用昭示於無極遂為之銘曰天有雷
　霆聖作弧矢輔仁而行威逺寧邇維兹青海種類實繁
　錫之茅土列在藩垣被我寵光位崇禄富負其阻遐禍
　心潛搆恭惟
聖祖慮逺智周睠念荒服綏撫懐柔朔野既清西陲攸震
　爵號洊加示之恩信如何兇狡造謀逆天鼓動昏憝冦
　侵於邊惟彼有罪自干天罸桓桓虎貔爰張九伐王師
　即路冬雪初零日耀組練雷響鼙鉦蠢兹不順敢逆戎
　旅奮張螳臂以當齊斧止如山嶽疾如雨風我戰則克
　賊壘其空彼昏終迷曽不悔戾當剪而滅斯焉决計厲
　兵簡將往搗其巢踰厯嶔嶇坦若坰郊賊棄其家我縶
　而獲牛馬谷量器伏山積蹇兎失窟何所逋逃枯魚遊
　釡假息煎熬師以順動神明所福旬日凱歸不疾而速
　殪彼逆謀懸首藁街獻俘成禮金鼓調諧西域所瞻此
　惟雄特天討既申羣酋惕息櫜戈偃革告成辟雍聲教
　遐暨萬國來同惟我
聖祖親平大漠巍功煥文邁桓軼酌流光悠久視此銘辭
　繼志述事念兹在兹
　　河源重發阿勒坦噶逹素齊老流為阿勒坦郭勒至
　　　鄂敦他臘扎凌鄂凌兩淖爾境
　　　　謹按大河伏流重源濬發古言積石元明以來
　　　曰星宿海至其西有阿勒坦噶逹素齊老水流
　　　為阿勒坦郭勒則千古以來從無有實履其地
　　　而詳言之者惟我
　朝聲教逺通幅員廣大
命使所臨無逺弗屆恭逢
皇上化洽坤輿川瀆効命
特命侍衛阿彌逹往窮河源始知星宿海之西三百里
　　　有噶逹素齊老流泉百道皆作金色真黄河之
　　　上源盖不惟前代論議所未經並亦聞見所未
　　　及也其阿勒坦郭勒出巴彦哈拉嶺東麓為唐
　　　劉元鼎所至之紫山鄂敦他臘為星宿海即元
　　　史之鄂敦淖爾扎凌鄂凌兩淖爾即唐書之柏
　　　海元史所謂滙二巨澤名鄂楞諾爾者今就其
　　　所及者附録其事于左
　　唐書吐蕃傳長慶元年大理卿劉元鼎為㑹盟使
　　踰湟水由洪濟梁西南行二千里其南三百里三
　　山中高而四下曰紫山直大羊同國東距長安五
　　千里
　　又吐谷渾𫝊貞觀九年擊吐谷渾侯君集任城王
　　道宗行空荒之二千里士麋氷馬秫雪閲月次星
　　宿川逹柏海上
　庫蘭河哈拉河諸水來會境
　　　按河水自扎凌鄂凌淖爾東流又折而東南合
　　　庫蘭河即元史伊拉齊河又南流會哈拉河諸
　　　水即伊遜鄂羅木九渡河處元史稱鄂敦他拉
　　　在朶甘思西鄙今自庫蘭河至哈拉河境應為
　　　朶甘思地古吐蕃西羌屬也今紀其事如左
　　後漢書西羌𫝊永元十三年迷唐逺踰賜支河首
　　依發羌以居
　　方輿紀要西蕃朶甘衛都指渾使司在河州衛西
　　南本西羌種明設朶甘烏斯藏都指揮使在陜西
　　境者為朶甘在四川境者為烏斯藏洪武二年遣
　　使持詔招諭之不從來冦臨洮守將韋正禦却之
　　乘氷渡河擣其營懼而請降自是諸部相繼來歸
　　六年置朶甘指揮使司及宣慰招討等司萬户府
　　千户所明年升為都指揮使司復封畨僧為闡化
　　等王俾導其衆以時朝貢永樂元年畨族來朝五
　　年遣指揮劉昭等往西畨設驛通使正徳景泰間
　　畨族多來朝貢嘉靖元年西畨反後督臣王瓊徴
　　集大衆招諭諸畨諸畨復戢隆慶中復修貢如制
　　既而諳逹蠶食西畨畨人大困萬厯以後西畨復
　　定
　河水㑹西拉河諸水至綽通錫伯境
　　　按河水㑹哈拉河諸水又東流㑹數水有烏滔
　　　河南來注之即朱思本所謂和囉海圖河也又
　　　東㑹西拉河又北經綽通錫伯境即元史帝師
　　　薩斯嘉庫濟克特地附紀其事如左
　　元史釋老傳帝師帕克斯巴者土畨薩斯嘉人足
　　克衮氏也相傳自其祖多爾濟以其法佐國主霸
　　西海者十餘世中統元年世祖即位尊為國師授
　　以玉印至元六年升號曰大寳法王更賜玉印十
　　一年請告西還(帕克斯巴舊作八思巴薩斯嘉舊/作薩思迦足克衮舊作族欵多爾)
　　(濟舊作朶栗/赤今俱譯改)
　阿木柰瑪勒占木遜山境
　　　按阿木柰瑪勒占木遜山綿亘三百里高峻非
　　　常為青海諸山之冠即禹貢𨗳河之積石亦名
　　　大雪山唐名大積石山元史所謂伊拉瑪博囉
　　　譯言騰格哩哈逹誤名崑崙者河水西來繞其
　　　南轉而東復繞其北梁寅所謂繞山三面如玦
　　　者河所環凡千餘里今紀其事如左
　　後漢書叚熲傳延熹三年西羌餘衆復與燒何大
　　豪冦張掖熲追之且鬬且行晝夜相攻四十餘日
　　遂至河首積石山出塞二千餘里斬燒何大帥首
　　虜五千餘人
　　隋書劉權𫝊大業五年從征吐谷渾帝令權過曼
　　頭赤水置河源郡積石鎮大開屯田留鎮西境權
　　唐書李靖傳貞觀九年以靖為西海道行軍大總
　　管討吐谷渾踰積石山大戰數十多所殺獲
　烏蘭莽察多渾境
　　　按河水繞阿木柰瑪勒占木遜山南㑹三昆都
　　　倫河又東經烏蘭莽察多渾為古析支地漢書
　　　西羌𫝊河闗之西南羌地濵於賜支至於河首
　　　綿地千里賜支禹貢所謂析支也水經注司馬
　　　彪曰河水曲而東北流逕於析支之地是為河
　　　曲應劭亦謂析支去河闗千餘里羌所居謂之
　　　河曲羌唐書党項古析支自拓㧞赤辭内屬於
　　　是自河首積石山而東皆為中國地烏蘭莽察
　　　多渾在積石東面河流環曲之境與其地適相
　　　符合今紀其事如左
　　後漢書西羌傳自燒當至元孫滇良世居河北大
　　允谷種小人貧先零卑湳數侵犯之滇良積怒於
　　是集會附落從大榆入掩擊先零卑湳大破之奪
　　居其地大榆中由是始強章和中燒當羌迷唐數
　　入冦永元元年䕶羌校尉鄧訓遣兵擊之迷唐去
　　大小榆谷徙居頗巖谷四年聶尚代之遣使招迷
　　唐復還居大小榆谷迷唐叛冦金城塞五年貫友
　　代之遣兵出塞攻迷唐於大小榆谷敗走之遂夾
　　逢留大河造河橋以度兵十年迷唐降詔令迷唐
　　將其種人還大小榆谷迷唐以漢作河橋兵來無
　　常故地不可復居不肯出校尉吴祉促使出塞遂
　　復叛後迷唐遂弱逺徙西海及大小榆谷左右無
　　復羌冦
　　隋書西域𫝊党項羌者三苗之後也處山谷間每
　　姓别為部落大者五千餘騎小者千餘騎魏周之
　　際數來擾邊高祖為丞相時中原多故因此大為
　　冦掠蔣公梁睿既平王謙請因邊師以討之高祖
　　不許開皇四年有千餘家歸化五年拓扳寧叢等
　　各率衆詣旭州内附授大將軍其部下各有差十
　　年冦㑹州詔發隴西兵以討之大破其衆又相率
　　請降遣子弟入朝自是朝貢不絶
　　唐書西域𫝊党項漢西羌别種古析支也東距松
　　州西葉䕶南春桑迷桑等羌北吐谷渾貞觀三年
　　南㑹州都督鄭元璹鐫諭其酋細封步頼舉部降
　　以其地為軌州其後諸酋長悉内屬有拓扳赤辭
　　者初臣吐谷渾慕容伏允後亦内屬於是自河首
　　積石山而東皆為中國地
　　又吐蕃傳景龍二年金城公主至吐蕃吐蕃即厚
　　餉鄯州都督楊矩請河西九曲為公主湯沐矩表
　　與其地九曲者水甘草良宜畜牧近與唐接自是
　　鹵益張開元二年吐蕃冦臨洮大敗之宰相建言
　　吐蕃本以河為境以公主故乃橋河築城今既負
　　約請毁橋復守河如約詔可天寳十二載隴右節
　　度使哥舒翰破洪濟大漠門諸城收九曲故地於
　　是置神䇿軍及宛秀軍以寔河曲
　　五代史四夷附録党項西羌之遺種在禹貢析支
　　之地東至松州西接葉䕶南界春桑北隣吐渾有
　　地三千餘里無城邑
　河水自伊克圖爾根山北東北流至北里嶺北境
　　　按河水自烏蘭莽察多渾境北流又西北流又
　　　西流又西北流經伊克圖爾根山北折北流始
　　　轉東北仍歸東流曲曲數百里自轉東北流處
　　　至北里嶺北又三百餘里烏蘭莽察多渾古党
　　　項地唐書党項北接吐谷渾自此東北當為吐
　　　谷渾西境北里嶺之北即青海魏書載吐谷渾
　　　可汗居伏俟城在青海西十五里其境適合今
　　　紀其事如左
　　晉書西戎𫝊吐谷渾慕容廆之庶長兄也永嘉之
　　亂始渡隴而西其後子孫據有西零已西甘泉之界
　　極乎白蘭數千里吐谷渾子吐延吐延子葉延以
　　吐谷渾為氏葉延子辟奚聞苻堅之盛遣使獻馬
　　金銀堅拜為安逺將軍辟奚子視連通聘於乞伏
　　乾歸拜為白蘭王
　　宋書鮮卑吐谷渾傳景平中吐谷渾阿林遣使上
　　表獻方物元嘉三年其弟慕璝立七年授為隴西
　　公九年遣使貢獻進爵隴西王十三年慕延立遣
　　使奉表十六年改封河南王十九年拓䟦燾遣軍
　　擊慕延大破之慕延率部落西奔白蘭二十七年
　　慕璝兄樹洛千子拾寅自立泰始五年奉使獻方
　　物
　　南齊書河南羌傳建元元年進河南王吐谷渾拾
　　寅驃騎大將軍三年子易度候立以為西秦河二
　　州刺史河南王武帝八年子休留茂立授西秦河
　　二州刺史
　　梁書西北戎傳梁興進河南王休留代為征西將
　　軍子休運籌襲爵天監十三年遣使貢獻十五年
　　又遣使獻方物其使或嵗再三至或再嵗一至普
　　通元年子呵羅真立詔為西秦河二州刺史
　　魏書吐谷渾傳世祖時慕璝始遣其侍郎謝大寧
　　奉表歸國尋討禽赫連定送之京師䇿拜慕璝為
　　大將軍太延二年弟慕利延立世祖征凉州慕利
　　延懼率其部人西遁沙漠遣使宣諭之乃還慕利
　　延兄子緯代懼慕利延害已謀欲歸國慕利延殺
　　之緯代弟叱力延等八人逃歸京師請兵討之慕
　　利延走白蘭復討之遂入于闐七年兄子拾寅立
　　始邑于伏羅川修奉貢職世祖拜為鎮西大將軍
　　西平王後拾寅自恃險逺頗不恭命詔討之復修
　　藩職太和五年子易度候立遣其侍郎時真貢方
　　物子伏連籌立高祖欲令入朝表稱疾後遣侍子
　　賀魯頭來朝拜伏連籌為吐谷渾王終世宗世至
　　於正光犛牛蜀馬及西南之珍無嵗不至子夸吕
　　立始自號為可汗其地東西三千里南北千餘里
　　兼鄯善且末興和中獻武王徴其朝貢乃遣使人
　　趙吐骨真假道蠕蠕頻來此後朝貢不絶
　　周書異域傳魏廢帝二年太祖勒大兵至姑臧吐
　　谷渾王夸吕震懼遣使貢方物是嵗夸吕又通使
　　於齊氏涼州刺史史寧襲之魏恭帝二年史寧又
　　與突厥木汗可汗襲擊夸吕破之武成初夸吕復
　　冦凉州詔賀蘭祥宇文貴率兵討之又㧞其城保
　　定中夸吕前後三輩遣使獻方物天和初其龍涸
　　王莫昌率衆降二年五月復遣使來獻建徳五年
　　其國大亂高祖詔皇太子征之夸吕遁走明年又
　　再遣奉獻宣政初其趙王他婁屯來降自是朝獻
　　遂絶
　　隋書西域傳吐谷渾開皇初内侵遣上柱國元諧
　　率步騎數萬擊之賊悉發國中自曼頭至樹敦甲
　　騎不絶前後來拒戰諧頻破之夸吕大懼率親兵
　　逺遁其名王十三人召率部落而降上以其高寧
　　王移兹裒素得衆心拜大將軍封河南王以統降
　　衆八年河南王移兹裒死文帝詔令其弟樹歸襲
　　統其衆平陳之後夸吕大懼逃遁險逺不敢為冦
　　十一年夸吕卒子世伏使其兄子無素奉表稱藩
　　并獻方物十七年其國大亂國人殺世伏立其弟
　　伏允為主煬帝即位伏允遣子順來朝時鐵勒犯
　　塞帝遣將軍馮孝慈出敦煌禦之戰不利鐵勒遣
　　使謝罪請降帝遣黄門侍郎裴矩慰撫之諷令擊
　　吐谷渾以自效鐵勒即勒兵襲破吐谷渾伏允東
　　走保西平境帝復令觀徳王雄出澆河許公宇文
　　述出西平掩之大破其衆伏允遁逃於山谷間其
　　故地皆空自西平臨羌城以西且末以東祁連以
　　南雪山以北東西四千里南北二千里皆為隋有
　　置郡縣鎮戍伏允無以自資率其徒數千騎客于
　　党項帝立順為主送出玉門令統餘衆不果入而
　　還大業末天下亂伏允復其故地屢冦河右郡縣
　　不能制
　　唐書西域傳吐谷渾居甘松山之陽洮水之西南
　　抵白蘭地數千里隋亂得復其故地高祖受命順
　　自江都還長安于時李軌據涼州帝乃約伏允和
　　令擊軌自効當䕶送順伏允喜引兵與軌戰庫門
　　交綏止即遣使請順帝遣之順至號為太寧王太
　　宗時伏允遣使者入朝未還即冦鄯州又掠岷州
　　都督李道彦擊走之俄冦涼州又其相天柱王拘
　　天子行人貞觀九年詔李靖為西海道行軍大總
　　管統諸軍擊之子順舉國降伏允引千餘騎遁死
　　國人立順為君稱臣内附詔封西平郡王號趉胡
　　吕烏甘足可汗帝怒未能定其國遣李大亮率精
　　兵鎮授順卒為下所殺立其子燕王諾曷鐸詔封
　　諾曷鐸河源王王號烏地也㧞勒豈可汗既而與
　　吐蕃相攻吐蕃出兵擣虗破其衆黄河上諾曷諾
　　不支引數千帳走涼州吐蕃遂有其地諾曷鉢請
　　内徙乾封初更封青海國王至慕容復後停襲吐
　　谷渾自晉永嘉時有國至龍朔三年吐蕃取其地
　　凡三百五十年及此封嗣絶矣
　庫庫淖爾
　　　按庫庫淖爾即古青海一名西海一名卑禾𦍑
　　　海一名□海一名鮮水元史名呼呼腦兒一統
　　　志載青海在西寧府西五百餘里其水周迴七
　　　百五十餘里水色青緑中有山名奎遜托羅海
　　　察罕哈逹東西對峙即古所稱龍駒島應龍城
　　　故址也河水東流淖爾在其北衆山圍繞與大
　　　河相望支流交錯為河流環帶中衆川旁蓄之
　　　區並紀其事如左
　　雍正二年大兵征青海岳鍾琪追賊黨阿喇蒲坦
　　温布等至西海北岸伊克哈爾吉河時人馬渴甚
　　求水不得忽有泉從營前湧出成溪士馬就飲得
　　　不困乏衆歡呼奮勇遂進獲賊首督臣以青海效
　　　靈奏聞
詔封青海之神立碑致祭
　　　漢書趙充國傳神爵元年西羌背畔酒泉太守辛
　　　武賢請分兵並出張掖酒泉合擊䍐开在鮮水上
　　　者又充國上屯田奏曰治隍陿以西道橋七十所
　　　令可至鮮水左右
　　　又王莽𫝊元始四年遣中郎将平憲等誘塞外羌
　　　使獻地憲等奏言羌良願等願為内臣獻鮮水海
　　　允谷鹽池平地美草皆予漢民
　　　後漢書西羌𫝊武帝元鼎四年先零羌與匈奴通
　　　合兵十餘萬攻令居安故遂□枹罕遣将軍李息
　　　郎中徐自為将兵十萬人擊平之始置䕶羌校尉
　　　等擊叛羌西海及大小榆谷左右無復羌冦隃糜
　　　相曹鳯上言自建武以來諸羌犯法者常從燒當
　　　種起所以然者以其大小榆谷土地肥美又近塞
　　内北阻大河因以為固又有西海魚鹽之利故疆
　　大常雄諸種宜及此時建復西海郡縣度設屯田
　　國家可以無西方之憂於是拜鳯為金城西部都
　　尉
　　資治通鑑晉安帝隆安二年楊軌収集餘衆至萬
　　餘降于西平王秃髪烏孤尋為羌酋梁饑所敗西
　　犇□海襲乞弗鮮卑而據其地
　　又義熈九年河西王沮渠䝉遜遣冠軍將軍伏恩
　　將騎一萬襲卑和(即卑/禾)烏啼二部大破之十三年
　　䝉遜復遣其將擊卑和部降之
　　周書史寧𫝊與突厥木汗分道襲吐谷渾還軍青海
　　與木汗㑹
　　隋書帝紀大業五年置馬牧於青海以求龍種無
　　效而止
　　唐書吐谷渾傳吐谷渾冦凉州鄯州刺史李元運
　　表吐谷渾牧馬青海輕兵掩之可盡致乃命左驍
　　衛大將軍叚志元等擊之羌知之驅牧馬走
　　又吐蕃傳儀鳯三年李敬元率劉審禮擊吐蕃青
　　海上敗績開元十四年吐蕃悉諾還兵入大斗㧞
　　谷遂攻甘州焚掠而歸王君􁎕率軍窮躡出青海
　　西方冰合師乘而渡時冦已踰北大山留輜重疲
　　弱濵海君􁎕縱兵俘以旋明年鄯州都督張志亮
　　又戰青海西破之二十五年河西節度使崔希逸
　　發兵襲吐蕃青海上天寳元年隴右節度使皇甫
　　惟明破大嶺軍戰青海破莽布支斬首三萬級
　　又黒齒常之𫝊永隆二年賛婆營青海常之馳掩
　　其屯破之
　　又哥舒翰𫝊天寳七載翰築神威軍青海上吐蕃
　　攻破之更築龍駒島又號應龍城讁罪人二千戍
　　之由是吐蕃不敢近青海
　　明史西番𫝊洪武十六年青海酋七人來歸賜文
　　綺寳鈔青海水草豐美番人環居之専務畜牧日
　　益繁滋素號樂土正徳四年蒙古部酋瞰知青海
　　饒富襲而據之大肆焚掠番人失其地多逺徙其
　　留者不能自存反為所役屬自是甘肅西寧始有
　　海冦之患九年總制彭澤搗其巢冦遁去及大軍
　　引還仍還海上嘉靖十一年河套酋引衆西掠収
　　其部落大半而去後北部俺答又羡青海富饒三
　　十八年攜數萬衆襲據其地已引去留其子據青
　　海西寧被其害萬厯中畨族屢冦邊十九年總兵
　　官戚繼光破走之尚書鄭洛進兵青海逐其餘衆
　　而還已復聚於青海雖屢入鈔掠然為患不甚劇
　河水流入貴徳堡境
　　　按貴徳堡隋為澆河郡地唐宋為積石軍地金為
　　　□石州西界元為貴徳州𨽻吐蕃等處宣慰司
　　　明置守禦千户所今其地在河州西八百二十
　　　里距京師五千四十里大河自初折東北流之
　　　處行七十里又東經貴徳所西甘肅通志歸徳
　　　　所北至黄河一里西北至黄河籠羊硤果宻番
　　　　族界七十里是也自此東流七百里入甘肅河
　　　　州界為中國黄河謹紀其事如左
　　　雍正元年十一月大兵征青海羅卜藏丹津率衆
　　　數千攻入南川口叅將宋可進等擊敗之十二月
　　　將軍年羮堯以南川口外郭宻九部肆行刦掠招
　　　下其沙克都爾阿喇卜坦等三部餘部仍肆掠如
　　　故呈庫和爾嘉二部暴横尤甚令叅贊岳鍾琪率
　　　瓦斯襍谷兵先赴歸徳堡于上寺東䇿卜下寺東
　　　䇿卜剿撫諸番即移師進剿郭宻賊衆捜其巢穴
　　　呈庫一部攻殺畧盡餘部悉加安撫岳鍾琪令副
　　　將張玉率綠旗土司兵至歸徳堡雙蓬攅都津盖
　　　博拉諸番頭目各以其屬來降并進勦拉扁二寨
　　　撫其餘衆而還二年三月青海平議於歸徳堡増
　　　設把總一統兵二百
詔從之
　　唐書地理志逢化縣西有積石軍本静邉鎭
　　資治通鑑積石軍每歲麥熟吐蕃輒來獲之無能
　　禦者邊人謂之吐蕃麥莊哥舒翰為隴右節度副
　　使先伏兵於其側冦至㫁其後夾擊之無一人得
　　返者自是不敢復來
　　唐書吐蕃傳開元二十六年隴右節度使杜希望
　　發鄯州兵奪吐蕃河橋築鹽泉城號鎮西軍破吐
　　蕃兵三萬
　　又天寳二載隴右節度使皇甫維明破洪濟城
　　又地理志廓州西南百四十里為洪濟橋其相近
　　有金天軍天寳十三載所置又有漁海遊奕等軍
　　在洪濟橋東亦吐蕃所置
　　宋史地理志積石軍本溪哥城元符間為吐蕃溪
　　巴温所據大觀二年臧征撲哥以城降即其地建
　　軍東至廓州界八十里西至青海一百餘里北至
　　西寧州八十里
　　元史河源附録篤寔徃求河源還至貴徳州地名
　　必齊勒始有州治官府(必齊勒舊作必/赤里今譯改)
　　明史西蕃諸衛𫝊洪武八年山後歸徳等州西蕃
　　諸部落皆以馬來市二十五年命中官而聶至河
　　州召必勒諸蕃族以敕諭之争出馬以獻正統七
　　年河州都指揮劉永奏往歲阿爾官等六族三千
　　餘人列營歸徳城下聲言交易後鈔掠屯軍大肆
　　焚戮詔指揮張瑀等往諭之畨人輸服(必勒舊作必/里今譯改)
欽定四庫全書
　河源紀畧
　雜錄
　　(臣/)等謹按禹貢紀土田貢篚自埴壤壚墳以至繇
　　喬皮卉璆鐵琳琅之屬靡不備載職方氏叙九州
　　山川藪浸利民畜榖所列方物尤詳故列史志地
　　理者國邑都㑹之外必旁及於土風物産遺文故
　　蹟志乘家採摘該博其有𤨏聞碎事不入專門則
　　綴為雜録以總萃之良以資考境辨得失細大不
　　遺斯足尚也大河正源潛發於蔥嶺和闐匯南北
　　兩山及東境諸水伏羅布淖爾重發阿勒坦噶達
　　素齊老之上流為阿勒坦郭勒綿地曠邈事蹟夥
　　繁前代未列版圖徴引之家易滋舛錯恭逄
聖朝徳威廣被西域底平寸土尺壤悉歸疆理於是亘
　　古以來伯翳所紀博望所窮漢唐之世經營羈置
　　弗能盡有者皆可恭奉
皇朝輿圖以明指其土地水泉燥濕寒暑之故並其舊
　　聞遺蹟之所在與大河靈源宛轉映發而沕昧之
　　宇莫不耀於光明兹謹旁採列史百家蔥嶺以下
　　貴徳以上諸境軼事分條搜輯匯為四卷諸子禆
　　官所言徃徃失實隨時加按亦足以訂正其是非
　　焉昔人每病西陲土物荒逺難稽良由局於輿地
　　囿於見聞耳幸得遊
聖世而彚前聞鈎稽考索言皆有物事必合方濛汜之
　　區初不異禹甸周疆之星陳而日麗也猗歟盛已
欽定四庫全書
　河源紀畧卷三十二
　雜錄一
　葱嶺河源喀什噶爾葉爾羗境
　　漢書莎車有鐵山出青玉
　　又西夜國北與莎車接隨畜逐水草徃來土地出玊石
　　又難兠有銀銅鐵
　　後漢書西夜生白草
　　又耿恭于城(疏勒/城)中穿井十五丈不得水吏士渴
　　乏恭仰嘆曰聞昔貳師將軍㧞佩刀刺山飛泉湧
　　出今漢徳神明豈有窮哉乃向井再拜為吏士禱
　　有頃水泉奔出
　　　按漢書疏勒為今喀什噶爾莎車為今葉爾羌
　　　至西夜蒲犂皮山無雷依耐難兠則與二國附
　　　近在葱嶺山中皆有河源綿亘故以次類附焉
　　　其烏秅罽賓烏弋山離諸國皆在葱嶺西不備
　　　錄後漢書所載耿恭拜井事亦見於水經注摭
　　　錄於此足為喀什噶爾故實之始云
　　晉法顯佛國記竭义國當葱嶺中自葱嶺已前草
　　木果實皆異惟竹及安石榴甘蔗三物與漢地同
　　耳從此西行向北天竺在道一月得度蔥嶺葱嶺
　　冬夏有雪
　　水經注廣志曰休循國居葱嶺其山多大葱
　　魏書西域𫝊鉢和國在渴盤陀西其土尤寒有大
　　雪山望若銀峯
　　又朱居國在于闐西其人山居
　　又渴盤陀國在葱嶺東朱駒波西河經其東北有
　　髙山夏積霜雪
　　又波知國在鉢和西南土狹人貧依託山谷
　　北史西域𫝊鉢和國服氊裘
　　又疏勒王戴金獅子冠
　　又疏勒多銅鐵錫雄黄土多稻粟菽麥
　　又疏勒國遣使送釋迦牟尼佛袈裟一長二丈餘
　　帝以審是佛衣應有靈異遂燒之以騐虚實置於
　　猛火之上經日不然人手足皆六指産子非六指
　　者皆不育
　　　按北史所傳佛衣長二丈餘經火不燃其説疑
　　　出附㑹産子六指尤非恒理疏勒為今喀什噶
　　　爾未聞其地奉佛亦並無六指之異以今証古
　　　知北史之未為實録也
　　又朱居國有麥多林果
　　又賒彌國不信佛法專事諸神
　　唐辨機西域記蔥嶺者據贍部洲中崖嶺數百重
　　幽谷險峻恒積氷雪寒風勁烈地多出蔥故謂蔥
　　嶺又以山崖蔥翠遂以名焉
　　又波謎羅川中有大龍池東西三百餘里南北五
　　十餘里據大蔥嶺内當贍部洲中其地最高水乃
　　澄清皎鏡莫測其深色帶青黒味甚甘美潛居則
　　蛟螭魚龍黿鼉龜龞浮游乃鴛鴦鴻雁鴐鵝鷫鴇
　　諸鳥大卵遺㲉荒野或草澤間或沙渚上池西派
　　一大流西至達摩悉鐵帝國東界與縛芻河合而
　　西流故此以右水皆西流池東𣲖一大流與徙多
　　河合而東流波謎羅川南越有鉢露羅國多金銀
　　金色如火
　　又跋禄迦國土冝氣序人性風俗文字法則同屈
　　支國語言少異細氊細毼鄰國所重
　　又素葉水城城周六七里諸國商賈雜居焉土宜
　　麻麥蒲萄林樹稀疏氣序風寒人衣氈毼素葉已
　　西數十里城皆立長
　　又佛力恃薩儻那國東北踰山涉川越迦畢試國
　　邊城小邑凡數十所至大雪山媻羅犀那大嶺嶺
　　極崇峻危隥㩻傾蹊徑槃迂巖岫回互或入深谷
　　或上高崖盛夏含凍鑿氷而度行經三日方至嶺
　　上寒風凄烈積雪彌谷行旅經涉莫能佇足飛隼
　　翺翔不能越度足趾步履然後翻飛下望諸山若
　　觀培塿贍部洲中斯嶺特高其嶺無樹惟多石峯
　　攅立叢倚森然若林
　　　按西域記所載諸山川皆唐僧元奘得諸親厯
　　　媻羅犀那大嶺實蔥嶺極西處也形勢險峻足
　　　資考証備載其説以見蔥嶺之高大焉
　　又烏鎩國周千餘里國大都城周十餘里南臨徙
　　多河地土沃壤稼穡殷盛林木鬱茂華果俱繁多
　　出雜玉白玉黳玉
　　又佉沙國多沙磧少壤土稼穡殷盛華果繁茂出
　　細氈毼
　　又斫句迦國周千餘里國大都城周十餘里堅峻
　　險固編户殷盛山阜連屬礫石彌漫臨帯兩山頗
　　以耕植蒲萄梨柰其果實繁
　　唐書西域傳蔥嶺俗名極疑山環朅盤陀國
　　又由疏勒西南入劍末谷不忍嶺六百里西北判
　　汙國治蔥嶺中都城負徒多河其本王疏勒人世
　　相承為之西南即頭痛山
　　　按徙多河即今大河之别名西域記作徙多唐
　　　書則作徒多盖字畫傳寫之誤今考西域記注
　　　有云舊作私陀河私徙音相近當以西域記為
　　　正
　　又䕶宻者元魏所謂鉢和横一千六百里縱狹纔
　　四五里北臨烏滸河地寒沍堆阜曲折沙石流漫
　　又疏勒俗事祅神
　　宋馬端臨文獻通考渴盤佗朱俱波語言與于闐
　　相似其間多有異者
　　又疏勒國樂有䜿箜篌琵琶五絃横笛簫觱篥答
　　臘鼓腰鼓提鼓鷄鼔十種為一部二十二人隋唐
　　以備燕樂工人皂絲布白頭巾𫀆錦標白絲布褲
　　舞人白襖綿袖赤皮鞾赤皮帯曲調有昔昔鹽一
　　臺鹽之類
欽定西域圖志云回人尊敬天神每城設禮拜寺始生
　　敎主曰𣲖噶木巴爾每日對之誦經五次初次寅
　　時二次未時三次申時四次酉時五次戌時拜畢
　　則宣讚其義每七日赴禮拜寺誦經一次務集四
　　人合誦不論貴賤貧富皆然回人誦經典者曰阿
　　渾誦經以禳災迎福每遇大小年阿渾誦阿伊特
　　瑪納斯經為衆祈佑衆人醵贈衣㡌一襲遇青草
　　當生時有牲牧之家每十羊出一牽三十牛出一
　　頭送阿渾為敬天禮阿渾牲畜蕃滋有贏餘牛羊
　　即以之濟貧乏不自私也𣲖噶木巴爾立祠堂奉
　　香火名曰瑪咱爾每年兩次衆人赴瑪咱爾禮拜
　　誦經張燈於樹通宵不寐瑪咱爾有香火田畆以
　　供祭祀之需回部西有黙克黙徳納為回之祖國
　　回人凡終身必親徃禮拜以答鴻庥辦裝糧徃還
　　期以三年惟富者能酬願貧無力者不能也亦有
　　附香火之資於富室以偕徃者又山南諸回部有
　　城郭宫室故居處有恒有溝塍隴畆故田作有時
　　男識耕耘女知紡績漢書言自且末以東皆種五
　　榖是也耕織之外多善商賈自西土以及傍近諸
　　國無不至回俗以豕性昏形穢忌不食喜從髙放
　　鵰鶻其人謂之鶻師赤云
　　又回俗以敎主初生之年為元年閲一嵗則加一
　　年刻年數於汗之印上以為識每三百六十日為
　　一年不増減故每四年而餘二十一日四十年而
　　餘七月四百八十年而餘七年矣滿三百六十日
　　為一年謂之大年大年第一日如中國之元旦伯
　　克戎裝齎敎主所賜纛鼓樂擁䕶率其衆赴禮拜
　　寺行禮衆回人咸隨以行禮畢交相叩賀不殺生
　　先期三十日必把齋日出閉齋星見開齋不茹葷
　　惟産婦不把齋兒大則補之大年前十五日懸葫
　　蘆於樹盛油其中油盡燈落遂踏破之以是為破
　　除一切災咎云元旦後七十日為小年殺羊以祭
　　天伯克行禮相慶如大年例
　　又回人穪錢為雅爾瑪克以一錢為一普爾普爾
　　為言文也每一普爾直銀一分初以五十普爾為
　　一騰格直銀一兩回語謂一曰必爾二曰伊竒三
　　曰玉聚四曰托爾托五曰别實六曰阿勒題七曰
　　葉題八曰薩竒資九曰托科資十曰温百曰玉資
　　千曰明萬曰圓璊回語謂温曰圓璊蓋十萬騰格
　　也
　　又回部食器銅鐵為質者居多即王延徳所稱冶
　　金銅鐵為器皿者近是也至彼中珍玩或以良金
　　粹玉為質尋常歐冶琢磨之匠罕能為之如銅㗶
　　嚕蒭器回玉圭皆其先世珍異考㗶嚕蒭畧近盤
　　匜用貯漿齊亦當時飲食之器圭璋之制於回部
　　無聞或中國流傳及彼倣而為之其形偶相合耳
　　回俗舊尊經典凡諸旗纛悉書梵語以祈靈庇兹
　　㗶嚕蒭及玉圭並勒旁行回字為祝嘏詞與唐時
　　回銅器相同皆中國勒銘鼎彛之意云
　　又回書有名陀犂克者如内地之史字書名阿里
　　卜回經名庫魯安醫書名愓普竒塔普農書名哩
　　薩拉占候之書名魯斯納黙餘書凡數百種其流
　　傳内地者絶少
　　　按回部為西域天山南路之統名其地風氣習
　　　俗大畧相同恭讀
欽定西域圖志總叙諸部風俗仰見
聖世優游化導因其敎不易其冝之至意茲敬録各條
　　　以不分諸部總叙於第一卷中
　　又回部土地肥瘠不一五榖之種稻米為少名固
　　倫特餘如黍名塔哩克稷名克資勒庫納克高梁
　　名圖布喇巴什庫納克麥名布赫岱青稞名阿爾
　　帕豆有豌豆名阿克普爾察克扁豆名羅布雅小
　　豆名納呼圖菉豆名瑪實麻名琨珠特有黒白黄
　　三種𤓰名喀衮西𤓰名塔爾布斯大者重四五十
　　斤甜𤓰名塔特里克喀衮小而脆茄名帕廷干瓠
　　名阿實喀巴爾紅蘿蔔名則爾達克白蘿蔔名察
　　木古爾菜名格咱克野蔥名闢雅資黄芽韮名庫
　　爾徳秦椒名塔里瑪穆爾魯楚胡椒名木爾楚薑
　　名贊濟必勒樹之有果者石榴名阿納爾蘋果名
　　阿勒瑪木𤓰名必喜梨名那什巴第櫻桃名哲納
　　斯台杏名額魯克柿名阿拉瓦菓濟特核桃名揚
　　阿克李子名愛納魯葡萄長者名薩伊心圓者名
　　裕祖木别有緑色者味倍甘無核截條栽地而生
　　布哈爾部種也名竒石蜜食桃名蜜陽薩沙布托
　　里棗名竒蘭其桑椹實大而味厚名裕珠瑪可佐
　　糧儲無子者名沙圖特無果之樹則榆名喀喇雅
　　阿特槐名圖呼瑪克栁名喀拉薩斡特大葉楊名
　　喀喇特呼克有小葉楊枝附幹直上不旁出最堅
　　勒名之曰蘇幹巴達爾塔喇克松名喀楚喇柏名
　　喀爾該桐名圖呼喇克花草之形似内地者如玫
　　瑰名古里蘓嚕克吉祥草名訥爾格斯鷄冠名搭
　　吉和喇斯蜀葵名拉列古勒千日紅名古里雅蘓
　　曼鳯仙名赫納向日葵名阿卜塔卜帕喇斯狗尾
　　花名喀摩楚古勒有草沿地蔓為藤花紅白子細
　　而扁可煮食亦可飼馬其名曰葉斯穆克有草實
　　如繭中絲如細纑名為頗斯國人取織以為布
　　又回部之鳥鵬名布爾克特海青名喀爾察海克
　　鶻名伊特勒古鷹名鶻斯寒鴉名塔哈納克雁名
　　噶斯多鸛而少鶴鸛名哈爾噶鶴名琿水鵓鴣亦
　　巢於木名克克庫克鸚鵡名沙圖提雉名克爾果
　　爾班鳩之羽五色陸離名帕哈達克鵲之大者幾
　　如㕍名薩克則干燕名哈爾魯阿特雀名爾阿克
　　庫徹喀徹俱巢於室及濵水之岸他如畫眉名布
　　勒百靈名托爾海倒掛名伊資哈克鷃鶉名伯徳
　　納鴿名喀布特爾鷄名圖赫依皆木棲鴨名鄂爾
　　徳克鵝名阿克阿斯水禽則交鶄名阿克烏喀爾
　　鷺名烏喀爾水鴉名喀爾噶其獸則熊名愛伊克
　　虎名約勒巴爾斯豹名伊勒必斯犛牛名喀拉犀
　　名葉爾沙赫馬名阿特嬴名喀齊爾驢名額伊沙
　　克駱駝名圖噶盤羊名固勒札山羊牡名特克牝
　　名阿楚庫黄羊名哲楞羱羊名爾喀克鹿名布輝
　　牝鹿名瑪喇勒獐名伊勒巴遜狼名貝哩狐名圖
　　勒齊貍名摩倫豕名通烏斯猫名穆舒克狗名伊
　　特兔名托什干鼠名薩特堪灰鼠名題音銀鼠名
　　阿爾斯貂鼠名布勒罕娑羅鼠名蘓勒遜獺名喀
　　瑪蛇名伊蘭有無鱗魚口甚圓身微扁大者七八
　　尺小者六七尺其名魯赫伊龜名克里雅爾有文
　　哈名帕哈察納格蝦蟆名帕喀蠶名闢里雅庫爾
　　圖牛馬驢羊諸畜生扎達大可如拳色或黄或白
　　或如鸚哥嘴者為最貴其堅如石在蛇腹者尤良
　　牲畜有扎達則漸羸瘦乆則死以生剖得者為靈
　　彼俗祈雨以扎達石浸水中咒之輒有騐其人遂
　　名為扎達齊
　　又回部所産五金有黄金名勒屯白金名庫穆什
　　紅銅名蜜斯黄銅名圖特而無青銅有鉛名庫爾
　　阿遜鐵名圖摩爾錫多産名喀里葉又有水銀名
　　斯瑪卜碙砂名察爾克庫蜜硫黄名古古爾圖硝
　　名碩喇碙砂硫黄産天山中天山為凖部南屏回
　　部北屏故準回兩部皆有之玉名哈什産和闐南
　　山者為最良河出山中為玉河有紺黄青碧元白
　　數色小者如拳大者如枕因名其河為哈什庫勒
　　土爾番北山高崖下白石成堆似玉若人骨紋縷
　　明析顔色光潤質輕而不可握相傳為羅漢靈骨
　　以近似名之而實非也鹽名圖斯白者如玉赤者
　　如朱堅者似石亦有金剛鑚名阿勒瑪斯百錬不
　　消可以切玉
　　　按回部物産詳見列代史書今既採輯附見各
　　　門
聖代疆理亭育碩大豐繁西域土物之盛前史所未及
　　　見者今並從圖志中抄録類叙資考覽焉
欽定四庫全書
　河源紀畧卷三十三
　雜錄二
　和闐河源境
　　漢書于闐多玉石
　　晉法顯佛國記于闐其國豐樂人民殷盛盡皆奉
　　法以法樂相娯衆僧乃數萬人多大乘學皆有衆
　　食彼國人民星居家家門前皆起小塔最小者可
　　髙二丈許
　　　按于闐國為今回部之和闐其俗信奉天神無事
　　　佛者自此而西南為拉藏地為天竺五印度境始
　　　専奉佛教事佛非和闐俗也自法顯西域記始言
　　　衆僧數萬人紀載家因之多所附㑹伏讀
御製繙繹名義集正訛文始知前史相𫝊多失實也今
　　　具載佛國記等語以著其妄其諸史言于闐信
　　　佛者附見一二其餘多從刪節云
　　魏書西域𫝊于闐方亘千里連山相次所都城方
　　八九里部内有大成五小城數十城南五十里有
　　贊摩寺即昔羅漢比邱盧旃為其王造覆盆浮屠
　　之所石上有辟支佛跣處雙跡猶存于闐西五十
　　里有比摩寺云是老子化胡成佛之所
　　　按魏書所載辟支佛跣跡水經注已疑其非實
　　　至老子化胡成佛其説尤為語怪不經以其為
　　　正史所述故附採而訂止之於此
　　北史西域𫝊于闐土宜五榖桑麻
　　又于闐有好馬駞騾
　　又于闐國王練錦㡌金鼠冠妻金花冠
　　隋書西域𫝊于闐國山多美玉
　　唐西域記瞿薩旦那國周四千餘里沙磧大半壌
　　土隘狹宜榖稼多果出氍毹工紡績絁紬又産白
　　玉黳玉俗知禮義人性温恭好學典藝博達技能
　　衆庶富樂編户安業國尚音樂人好歌舞少服毛
　　褐氈裘多衣絁紬白㲲文字憲章聿遵印度微改
　　體勢粗有沿革語異諸國
　　又瞿薩旦那城東南五六里有鹿□僧伽藍
　　又瞿薩旦那城西南二十餘里有瞿室□伽山(唐/言)
　　(牛/角)山峯兩起巖隒四絶牛角山巖有大石室中有
　　阿羅漢入滅心定處數百年間供飬無替日近者
　　崖圯掩塞門徑國王興兵欲除圮石即黒蜂羣飛
　　毒螫人衆以故至今石門不開
　　又瞿薩旦那城西百五六十里大沙磧正路中有
　　堆阜並鼠壌墳也聞之土俗曰此沙磧中鼠大如
　　蝟其毛則金銀異色為其羣之首長每出穴遊止
　　則羣鼠為從
　　又瞿薩旦那城東三百餘里大荒澤中數千頃地
　　絶無蘖草其土赤黒
　　又東行三十餘里至嫓摩城有彫檀立佛像高二
　　丈餘甚多靈應時放光明凡有疾病隨其痛處金
　　簿帖像即時痊復曷勞落迦城中有阿羅漢曰從
　　後七日當雨沙土填滿此城畧無遺類至第二日
　　大風忽發吹去穢壤雨雜寳滿衢路第七日夜宵
　　分之後雨沙土滿城中今曷勞落迦城為大堆阜
　　諸國君王異方豪右多欲掘取其寳物適至其側
　　猛風暴發煙雲回合道路迷失
　　　按西域記載嫓摩城彫檀立佛像凌虚來去及
　　　阿羅漢雨雜寳沙土事未免虚誕至其稱曷勞
　　　落迦城為沙土所没成大堆阜足以證西城流
　　　沙之説蓋和闐東境地域宏邈昔時多有城郭
　　　後因沙土委積城大戈壁如渠勒精絶戎盧小
　　　宛諸國皆不復漢時之舊不獨曷勞落迦城也
　　　書史寥濶無能知其變遷之由唐元奘親厯其
　　　地得諸𫝊聞雨沙成阜信而有徴其佛像羅漢
　　　之説則彼土無識者之所附㑹耳今附採其事
　　　為砂磧之考証云
　　又嫓摩川東入沙磧行二百餘里至尼壌城周三
　　四里在大澤中澤地熱濕難以步履蘆草荒茂無
　　復途逕惟趨城路僅得通行故徃來者莫不由此
　　瞿薩旦那以為東境之闗防也從此東行入大流
　　沙沙石流漫聚散隨風人行無迹遂多迷路
　　唐書西域𫝊于闐鼠大如蝟色類金出入羣鼠為
　　從初無桑蠶丐隣國不肯出其王即求昏許之將
　　迎乃告曰國無帛可持來自為衣女聞置蠶㡌絮
　　中闗守不敢騐自是始有蠶女刻石曰無殺蛾蛾
　　飛盡得治繭
　　又于闐喜事妖神
　　又于闐有河國人夜視月光盛處必得美玉
　　又于闐以木為筆以玉為印
　　又于闐西五十里有葦闗
　　又于闐西南三百八十里有皮山
　　又于闐西三百九十里有吉良鎮
　　晉高居誨使于闐記河源所出至于闐分為三東
　　曰白玉河西曰綠玉河又西曰烏玉河三河皆有
　　玉而色異每嵗秋水涸國君撈玉於河然後國人
　　得撈玉
　　又于闐王衣冠如中國常衣紫衣
　　宋史外國𫝊于闐謂金翅鳥為􁗿磷
　　又于闐使者言本國有玉一塊重二百三十七斤
　　文獻通考于闐以六月為嵗首
　　又于闐貌恭謹相見皆跪凡得問遺書戴於首乃
　　發之
　　明史西域𫝊于闐國桑麻禾黍宛然中土
　　續文獻通考于闐自漢至唐皆入貢風俗尚歌舞
　　工紡績有胡錦花蕋布安息香鷄舌香玉琥珀珊
　　瑚
　阿克蘓河境
　　漢書姑墨出銅鐵雌黄
　　水經注枝河又東逕温宿國土地物類與大澤同
　　又土出銅鐵及雌黄
　　又釋氏西域記曰國有佛浴牀赤真檀木作之方
　　四尺王宫中供飬
　　　按漢書姑墨温宿為今阿克蘓地尉頭為今烏
　　　什地烏什水東南流併入阿克蘓河其入大河
　　　處正當喀什噶爾葉爾羗和闐三水交㑹之地
　　　是為塔里木大河之上流故阿克蘓河實蔥嶺
　　　之北源也今採其遺蹟次於北山諸源之前其
　　　序次仍從漢書始焉
　　唐書西域𫝊自龜茲踰小沙蹟有䟦祿迦小國也
　　即漢姑墨國與龜兹言語稍異
　　又漢姑墨國西三百里度石磧至陵山蔥嶺北原
　　也水東流冬夏山谷皆雪
　　　按陵山在阿克蘓之西北喀什噶爾之北即今
　　　塔克善阿林之支峯也自此而西即為蔥嶺故
　　　西域記唐書並以陵山為蔥嶺北原始墨河水
　　　從此流出所云冬夏山谷皆雪亦與蔥嶺雪山
　　　形狀髣髴云
　塔里木大河經由諸境
　　漢書西域𫝊諸國大率土著有城郭田畜與匈奴
　　烏孫異俗蒲犁國寄田莎車依耐國少榖寄田疏
　　勒莎車輪臺以東捷枝渠犁皆故國也廣饒水草
　　田美種五榖與中國同時熟其傍國惟錐刀貴黄
　　金彩繒可以易榖食
　　又搜粟都尉桑宏羊與丞相御史奏言故輪臺以
　　東接枝渠犁皆故國地廣饒水草有溉田五十頃
　　以上處温和田美可益通溝渠田一嵗有積榖募
　　人壯徤有累重敢徙者詣田所就畜積為本業益
　　墾溉田稍築列亭障連城而西以威西國
　　　按輪臺尉犁扞彌㨗枝諸地皆在塔里木大河
　　　之北濵於大河其精絶戎盧且末諸國在大河
　　　之南為今沙磧地亦濵大河與北境相望漢設
　　　都䕶置屯田卒以其地壌肥衍可耕牧今回部
　　　語謂沃野可耕之地為塔里木古今形勢悉相
　　　符合是則河水灌溉之益在西域已受其利不
　　　獨秦隴開渠引水取資饒裕也
　　水經注其水又西出沙山鐵闗又西南流逕連城
　　别注裂以為田桑宏羊曰臣愚以為連城以西可
　　遣屯田以威西國即此處也其水又屈而南逕渠
　　犁國西故史曰西有大河即斯水也又東南流逕
　　渠犁國渠犁城西北去烏壘三百三十里漢武帝
　　通西域屯渠犁即此處也南與精絶接東北與尉
　　犁接又南注於河
　　　按水經注其水西出沙山一條係叙敦薨水入
　　　河處即今愷都河以其下流所經為塔里木大
　　　河附近之地類次於此
　　又東逕樓蘭城南而東注盖墢田士所屯故名城
　　禪國名耳
　　魏書西域𫝊東有輪臺其南三百里有大河東流
　　號計式水即黄河也
　　唐書地理志姑墨州南臨思渾河西北渡撥換河
　　中河距思渾河百二十里
　　又自撥換南而東經崑岡渡赤河又西南經神山
　　睢陽鹹泊又南經疏樹
　北山庫車河境
　　漢書西域𫝊烏壘城與渠犁田官相近土地肥饒
　　於西域為中故都䕶治焉
　　又龜兹能鑄治有鉛
　　　按庫車賽喇木拜城為漢以來龜兹國地其境
　　　北距天山西按阿克蘓東接哈喇沙爾其南方
　　　則沙雅爾城為塔里本大河境即輪臺渠犁漢
　　　置田官屯卒處而烏壘城則漢之都䕶治所也
　　　兹採輯河源軼事其傍源諸境足資考証者皆
　　　所不遺庫車源在塔里木大河北境附葺列史
　　　遺蹟分著於篇
　　水經注釋氏西域記曰屈茨北行二百里有山夜
　　則火光畫日但烟人取此山炭治此山鐵恒充三
　　十六國用故郭義恭廣志云龜兹能鑄冶
　　又國北四十里山上有寺名雀離大清净
　　晉書西域𫝊龜玆國有城郭其城三重中有佛塔
　　廟千所
　　又龜兹人以田種畜牧為業
　　又龜兹國王宫室壯麗煥若神居
　　魏書西域𫝊龜兹西北大山中有如膏者流出成
　　川行數里入地如䬾餬甚臭服之髪齒已落者能
　　令更生病人服之皆愈
　　北史西域𫝊龜兹出䴨皮良馬犎牛等多孔雀羣
　　飛山谷人取而食之孳乳如雞鶩其王家恒有千
　　餘隻云
　　又龜茲出安息香
　　唐書西域𫝊龜茲土宜麻麥秔稻葡萄
　　又龜茲出黄金
　　又龜茲嵗朔鬬馬羊槖駝七日觀勝負以卜嵗盈
　　耗云
　　又龜茲旁行書文字同婆羅門
　　又龜兹俗尚歌樂
　　鄭樵通志七音序隋柱國沛公鄭諤云有龜兹人
　　曰蘚祗婆善琵琶聽其所奏一均之中間有七聲
　　問之則曰父在西域號為知音世相𫝊習調有七
　　種以其七調校之七聲實若合符一曰婆陀力華
　　言平聲即宫聲也二曰雞識華言長聲即南宫聲
　　也三曰河識華言質直聲即角聲也四曰河候加
　　濫華言應聲即變徴聲也五曰河臘華言應和聲
　　即徴聲也六曰般贍華言五聲即羽聲也七曰俟
　　利箑華言斛牛聲即變宫聲也就此七調又有五
　　旦之名但作七調以華譯之旦即均也
　　文獻通考隋有西國龜茲齊朝龜茲土龜兹等樂
　　凡三部開皇中列於七部有彈筝竪箜篌琵琶五
　　絃横笛笙簫觱篥答獵鼓毛員鼓都曇鼔候提鼓
　　雞婁鼓腰鼓齊鼓檐鼓具皆一銅鈸二舞者四人
　　設五方獅子高丈餘飾以五方色每師子有十二
　　人畫衣執紅拂首加紅抹謂之師子郎樂工人皂
　　絲布頭巾緋絲布𫀆錦䄂緋布褲舞者四人紅抹
　　額排襖白褲帑烏皮鞾其曲有小天疏勒鹽焉
　　宋史外國𫝊龜兹有米麥𤓰果
　　又龜兹王衣黄衣寳冠以花蕋布博易
　　續文獻通考龜兹地逐水草以居土産有胡粉孔
　　雀
欽定西域圖志樂有五音増二變二清為九音中土之
　　音數者咸有低昻亢墜率以曼取致若回部喀爾
　　柰色塔爾諸器九音俱備與中土無異第其音繁
　　節促少舒遲廣大之響而每於一調之中移宫換
　　羽絫絫相貫如環無端蓋回部地近天方本通音
　　律龜兹五旦七調又與中華五均七音之指相脗
　　合是以隋唐九部十部之樂西音居其六七諧聲
　　協律以衷大雅足資採聴
　　又回部音樂之於古自高昌以下各有専條致為
　　賅備郭茂倩樂府所載七部十部等樂府内有龜
　　茲疏勒高昌等部皆屬今之回部舊精音律備太
　　常之掌
　　又庫車山洞中有漢字石刻方徑尺許用迴文折
　　旋皆釋典語當屬唐時遺跡其緣起無考
　　　按回部音樂諸屬大抵相同而龜兹尤為著名
　　　通志通考所載西域之樂皆龜茲之音也龜兹
　　　即今庫車地西域圖志叙次回部樂律亦以龜
　　　茲五旦七調為大凡兹附載於庫車條後以誌
　　　其梗概至山洞石刻古無知者亦足以備省覧
　　　焉
　北山愷都河境
　　山海經敦薨之山其上多㯶其下多茈草敦薨之
　　水出焉而西流注於泑澤
　　又天山多金玉有青雄黄
　　又泑山其上多嬰短之玉其陽多瑾瑜之玉其隂
　　多青雄黄
　　又翼望之山無草木多金玉
　　　按敦薨山在焉耆北即今喀喇沙爾屬内水經
　　　注引之以證焉耆之水致為確鑿可據故節録
　　　於此
　　漢書西域𫝊山國出鐵
　　又焉耆國近海水多魚
　　後漢書西域𫝊焉耆能作弓矢
　　河西舊事白山冬夏有雪
　　　按白山即天山以冬夏有雪得名自蔥嶺東北
　　　折至哈宻之東綿亘五千餘里今以諸書所載
　　　多屬哈喇沙爾境内故類次於此
　　博物志徐公曰西域使王暢説石流黄出湏彌山
　　去高昌八百里取流黄畫視孔中狀如烟而高數
　　尺夜視皆如燈光明高尺餘暢所親見之也
　　水經注焉耆國城居水之中在河水之洲川流所
　　積潭水斯漲溢而為海史記曰焉耆近海多魚鳥
　　是也
　　魏書西域𫝊焉耆國南去海十餘里有魚鹽蒲葦
　　之饒
　　北史西域𫝊焉耆國有稻粟菽麥有蒲葦
　　又焉耆畜有駝馬養蠶不以為絲惟充綿纊有魚
　　鹽之饒
　　又焉耆俗事天神
　　又焉耆婚􁇢畧同華夏
　　又焉耆有弓刀甲弰
　　隋書西域𫝊白山一名阿羯山常有火及烟即是
　　出碙砂之處
　　唐西域記阿耆尼國舊曰烏(烏為焉/字之訛)耆四面據山
　　道嶮易守衆流交帯引水為田
　　唐書西域𫝊焉耆俗尚娯遨二月朏出野祀墓四
　　月望日游林七月七日祀生祖十月望日王始出
　　遊至嵗盡乃止
　　又焉耆國有鹽利
　　又焉耆土宜黍葡萄
欽定四庫全書
　河源紀畧卷三十四
　雜錄三
　羅布淖爾境
　　史記大宛𫝊鹽澤潛行地下其南則河源出焉而
　　樓蘭姑師邑有城郭臨鹽澤
　　漢書西域𫝊西域自敦煌至鹽澤徃往起亭障而
　　輪臺渠犁皆有田卒數百人
　　又鄯善地沙鹵仰榖旁國多葭葦檉栁胡桐白草
　　且末有葡萄諸果
　　漢書地理志敦煌縣正西闗外有蒲海
　　括地志蒲昌海一名輔日海亦名牢蘭海亦名臨
　　海在沙州西北
　　水經注龍城故姜頼之墟城基尚存而至大晨發
　　西門暮達東門澮其涯岸餘溜風吹稍成龍形西
　　南向海因名龍沙廣千里皆為鹽而剛堅也行人
　　所逕畜産皆布氊卧之掘發其下有大鹽方如巨
　　枕故蒲昌海亦有鹽澤之稱也又樓蘭王質子尉
　　屠耆請天子曰國有伊循城土地肥美願遣將屯
　　田積粟令得依威重遂置田以鎮撫之
　　　按伊循城舊蹟偪近蒲昌海之西南樓蘭國則
　　　在其稍東即漢時置田官耕屯之所後為沙山
　　　瀰漫遺蹟無存
聖朝疆理西域屯墾佃宅盡同内地去漢時鎮撫威攝
　　　之習逺矣
　　又扜泥城其俗謂之東故城土地沙鹵少田仰榖
　　旁國國出玉多葭葦檉栁胡桐白草國在東垂當
　　白龍堆乏水草常主發導負水擔糧迎送漢使故
　　彼俗謂是澤為牢蘭海也
　　唐書地理志交河郡領縣蒲昌有七屯城弩支城
　　石頭鎮潘仙鎮
　　肅州新志羅布淖爾在和卓(舊作火州/今改正)之南由土
　　爾畨往南約五百餘里有大澤一區方圓數百里
　　塔里木河自西南來額爾勾河自正西來海都河
　　自西北來咸㑹于此自沙州之哈喇淖爾正西小
　　徑亦可達計程不及一月
　闢展哈宻諸泉境
　　漢書西域𫝊車師前國治交河城河水分流繞城
　　下故號交河
　　後漢書西域𫝊東且彌國廬帳居逐水草頗田作
　　其所出與蒲類同所居無常
　　又伊吾地冝五榖桑麻葡萄漢常興匈奴争車師
　　伊吾以制西域
　　魏書高昌𫝊高昌去敦煌十三日行國有八城皆
　　有石磧氣候温暖厥土良沃北有赤石山七十里
　　有貪汗山夏有積雪
　　周書異域𫝊自敦煌向高昌國多沙磧道里不可
　　准記
　　　按敦煌至高昌取道徑㨗而中隔沙磧即東境
　　　諸水伏流之地也伊吾路則今哈宻一帯連山
　　　相接以屬于肅州之嘉峪闗其道迂迴險阻而
　　　沙礫特少即東境諸泉從出之源也古今形勢
　　　大畧相符水勢行程可以互相叅考焉
　　北史西域𫝊高昌國俗事天神
　　又高昌出赤鹽味甚美復有白鹽其形如玉取以
　　為枕貢之中國
　　又高昌榖麥一嵗再熟多五果又饒漆有草名羊
　　刺其上生宻而味甚佳多葡萄酒
　　又高昌國中羊馬牧在隠僻處以避冦非貴人不
　　知其處
　　又高昌兵器有弓箭刀楯甲矟
　　又高昌都城周迴千八百四十步於坐室畫魯哀
　　公問政於孔子像地無雨雪而極熱毎盛暑皆穿
　　地為穴以處
　　又高昌土沃麥禾皆再熟有草名曰壘擷花可織
　　為布
　　又高昌狗高六寸長尺能曵馬銜燭云出拂菻
　　又交河郡交河縣北八十里至龍泉館又北入谷
　　一百三十里經栁谷度金沙嶺經石㑹漢戌至北
　　庭都䕶府城
　　又自西州西南有南平安昌兩城百二十里至天
　　山西南入谷經礌石磧
　　又西州西南經礌石磧二百二十里至銀山磧
　　又伊州東北四澗水並南流至州南十八里合流
　　為一水側近皆有良田
　　又陸鹽池在伊州南六十里周迴十餘里無魚水
　　自生鹽如海鹽月滿則鹽多而甘月虧則鹽少而
　　苦
　　通典自張掖而西至于庭州相去三千五百六十
　　里而山皆周徧
　　王延徳高昌行記伊州有羊尾大而不能走尾重
　　者三斤小者一斤肉如熊白而甚美貴人食焉餘
　　食馬及鳬雁出貂鼠地多馬王及王后太子各養
　　馬放牧平川中彌亘百餘里以毛色分别為羣莫
　　知其數善馬直絹一匹駑馬充食纔直一丈
　　又伊州有礪石剖之得賓鐵謂之喫鐵石金嶺口
　　寳貨所出北山中出碙砂山常有烟氣涌起無雲
　　霧至夕光焰若炬火照見禽鼠皆赤彩
　　又伊州生胡桐樹經雨即生胡桐律地産五榖惟
　　無蕎麥多美草不生花
　　又樂多琵琶箜篌國王拜受賜旁有持磬者擊以
　　節拜遂張樂宴飲為優戯明日泛舟于池中作鼓
　　樂俗好音樂行者必抱樂器
　　又金嶺上有龍堂刻石記云小雪山也嶺上積雪
　　行人皆服毛罽度嶺一日至北庭
　　又善金銀銅鐵為器及攻王
　　又用開元七年厯以三月九日為寒食以銀或鍮
　　石為筒貯水激以射或以水交潑為戯謂之壓陽
　　氣去病居民春月多羣聚遨樂遊者馬上持弓矢
　　諸物謂之禳災
　　宋史外國𫝊有水源出金嶺導之周圍國城以溉
　　田園作水磑
　　又王延徳使高昌至鬼谷口避風驛凡八日至澤
　　田寺高昌聞使至遣人來迎次厯地名寳莊又厯
　　六種乃至高昌高昌即西州也
　　文獻通考銅角高昌之樂器也形如牛角長二尺
　　西魏與高昌通始有高昌部之樂以備燕饗隋開
　　皇中獻聖明樂曲唐太宗伐其國盡得其樂其器
　　有竪箜篌琵琶五絃笙笛簫觱篥毛員鼓都曇鼔
　　答臘鼓腰鼓羯鼓雞婁鼓銅鼓銅鈸具等十五種
　　為一部工二十人舞人白襖錦䄂赤皮鞾赤皮帯
　　紅抹額
　　明史西域𫝊栁城四靣皆田園流水環繞樹木䕃
　　翳土宜穄麥豆麻有桃李棗𤓰胡蘆之属而葡萄
　　最多小而甘無核名鎻子葡萄
　　又栁城畜有牛羊馬駝
　　明統志輝和爾(舊作畏吾/兒今改正)河在哈宻城東一百三
　　十餘里沿河沙栁蓊蔚
　　續文獻通考哈宻衛為西域諸畨徃來要道人性
　　獷悍居惟土房服食異制土産有玉鑌鐵礪石中
　　剖之乃得大尾羊大者重三斤小者一斤肉如熊
　　白而美有香棗
　　又土爾畨文字同中土有毛詩魯論厯代子史不
　　産五榖貴人食馬餘食羊肉時節潑水為戲土産
　　有葡萄刺密羊刺草金剛鑽
　　一統志哈宻人驍悍土良沃國有三種共處一城
　　逺使入貢䭾水以行
　　又哈宻城北土人名濶石圖漢言碑嶺也上有唐
　　碑文多駁落尚存侯君集領十四萬軍等字按唐
　　貞觀十三年拜侯君集為交河道大總管以薛萬
　　均薩孤呉仁副之契苾何力為蔥山道副大總管
　　牛進達為行軍總管以伐高昌十四年㧞其城高
　　昌䧏君集刻石紀功而還高昌即土爾畨地此嶺
　　在天山上當是君集既平高昌凱旋而東以天山
　　高峻倣竇憲勒銘燕然之意震耀武功非勒石于
　　高昌國都也
　　水道提綱自土爾畨城東稍南至哈宻古伊吾地
　　千二百里沙地依水泉為聚落無大川澤惟哈宻
　　有一河在城東南南北長百里許曰哈喇烏蘓
　哈拉淖爾諸泉境
　　漢書武帝紀元鼎四年秋馬生渥洼中作天馬之
　　歌注李斐曰南陽新野有暴利長當武帝時遭刑
　　屯田敦煌界數于此水旁見羣野馬中有異者與
　　凡馬來飲此水利長先作土人持勒靽于水旁後
　　馬玩習乆之代土人持勒靽収得其馬獻之欲神
　　異此馬云從水中出
　　漢書地理志注氐置水出南羌中東北入澤溉田
　　　按漢地理志南籍端水即今布隆吉河氐置水
　　　即今黨河西北入澤即今哈拉淖爾與羅布淖
　　　爾相望者也此數水源流千餘里發源東南瀦
　　　流西北于東境中為最大其西流之形勢亘古
　　　不易足為東境諸泉滙趨鹽澤之明證云
　　後漢書郡國志延夀縣南有山石出泉注地為溝
　　其水肥如煮肉洎(肉汁/也)凝膏然之極明不可食謂
　　之石漆
　　唐碑雷音寺朝散大夫鄭王府諮議隴西李太賓
　　碑信士朝散大夫鄭王府諮議隴西李太賓興聖
　　皇帝十三代孫天授純粹神假正直廵山作禮厯
　　險經行千金貿工百堵興役塑湟盤像一鋪如意
　　輪菩薩不空罥索菩薩各一鋪畫報恩天請問普
　　賢菩薩文殊師利菩薩東方藥師西方浄土千手
　　千眼觀世音菩薩彌勒上生下生如意輪不空罥
　　索等變各一鋪賢刧千佛一千軀初抔土塗旋布
　　錯彩豁開石壁儼現金容千佛分身聚成沙界八
　　部敷衆重圍鐵山爾其簷飛雁翅砌盤龍鱗雲霧
　　生于户牖雷霆走于階陛左豁平陸目極逺山前
　　引長河波映重閣沙門釋靈悟法師諮議之愛弟
　　也引兄大賓弟大英姪子良子液子望子羽等拜
　　手于階下法師及姪僧志融歛袂于堂上龍集景
　　辰辛未建鄉貢明經攝敦煌州學博士陰庭誡
　　又雷音寺唐涼州司馬檢校國子祭酒兼御史中
　　丞(缺/)碑至徳年中十郡土分彌絶玉闗之路凡三
　　甲子中興啟途是金星耀芒之嵗皇化溥洽通于
　　八紘府君春秋纔方弱冠始蒙表薦勅授涼州司
　　馬檢校國子祭酒兼御史中丞賜紫金魚袋錫金
　　銀寳貝詔命陪臣乃歸戎幕龍頭霧卷金河泯湍
　　瀬之波蒲海梟鯨流沙弛列烽之患百城無拜井
　　之虞十郡賀來蘓之政三邊無警四人有暇廻顧
　　粉壁念疇昔之遺蹤瞻禮玉毫歎紅樓之半側乃
　　募良工訪其杞梓貿材運斧百堵(缺一/字)成亡兄河
　　西節度衙推兼監察御史明達兄明徳任沙州錄
　　事叅軍兄明詮敦煌處士長男使持節沙州諸軍
　　事(缺一/字)沙州刺史兼節度副使檢校右散騎常侍
　　御史大夫上柱圗宏愿次男使持節𤓰州刺史墨
　　離軍押蕃落等使兼御史大夫宏定次男使持節
　　甘州刺史(缺一/字)御史中丞上柱國宏諌次男朝議
　　郎前守左神軍(缺二/字)兼侍御史宏益于時豐年天
　　稔星使西臨親抵敦煌頒宣聖㫖嵗次甲寅十月
　　庚申朔五日(此碑前後多有/缺文不能盡錄)
　　　按燉煌縣東南十里有鳴沙山其東為千佛洞
　　　有雷音寺巖石間佛像萬計寺有唐朝散大夫
　　　鄭王府諮議隴西李太賓碑及唐涼州司馬檢
　　　校國子祭酒兼御史中丞(姓氏/缺)碑二碑中多缺
　　字具載
欽定西域圖志中今摘録大畧附識于此覽古者得以
　　　考焉
　　元和志懸泉水出懸泉山漢時李廣利伐大宛還
　　士衆渇乏引佩刀刺山飛泉湧出
　　又石脂水泉中有苔如肥肉然之極明水上有黒
　　脂人以草□取用塗鴟夷酒囊及膏車周武帝宣
　　政中突厥圍酒泉取此脂然火焚其攻具得水愈
　　明酒泉賴以獲濟
　　太平寰宇記玉門縣長三百里石門周匝山間方
　　匀山海經注西安州即唐鹽州西至流沙六日沙
　　深細沒馬脛無水源即古流沙二日至西海
　大河伏地自西域入青海沙磧孔道境
　　河圖括地象水有懸泉之神山有鳴沙之異
　　漢書匈奴𫝊白龍堆孟康註曰白龍堆形如土龍
　　有身無頭有尾高大者二三丈卑者丈餘皆東北
　　向在西域中班超𫝊亦謂之龍沙
　　漢書西域𫝊出陽闗自近者始曰婼羌婼羌山有
　　鐵自作兵兵有弓矛服刀劍甲
　　又車師有新道出五船北通玉門闗戊巳校尉徐
　　普欲開以省道里半避白龍堆之阸
　　又樓蘭最近漢東垂白龍堆乏水草
　　漢書地理志敦煌郡正西闗外有白龍堆沙
　　　按流沙龍沙白龍堆諸書異名其實即一沙也
　　　其地聨接婼羌樓蘭鄯善之境東接敦煌為大
　　　河伏流孔道諸書言乏水草言多槖駝言形如
　　　土龍沙磧之形勢物産班班可見故類次于此
　　河西舊事三危山有三峯故曰山危俗稱為舁雨
　　山在縣南二十里
　　博物志齊桓公出因與管仲故道自敦煌西渉流
　　沙徃外國沙石千餘里中無水時則有伏流處人
　　莫能知皆乘駱駝駱駝知水脈遇其處輙停不肯
　　行以足蹋地人于其蹋處掘之得水郭璞槖駝贊
　　曰駝唯竒畜肉鞍是被迅驚流沙顯功絶地潛識
　　泉源㣲乎其智
　　晉書西戎𫝊弱水出流沙流沙與水流行也北山
　　有石赤白色以兩石相打則水潤打之不已潤盡
　　火出山石皆然炎起數丈不滅有大黒風自流沙
　　出奄之乃滅其石如初
　　唐西域記覩貨邏故國國乆空曠城皆荒蕪折摩
　　䭾那故國即且末地也域郭巋然人烟㫁絶復此
　　東行千餘里至納縛波故國即樓蘭地也
　　唐書吐蕃𫝊莫賀延磧磧廣五十里北自沙州西
　　南入吐谷渾寖狹故號磧尾
　　元和志古伊州東南取莫賀磧路至𤓰州九百里
　　領縣三伊吾納職桑逺
　　又鹽池海在伊吾縣南三百里周廻百餘里
　　五代史𤓰州南十里有鳴沙山冬夏殷殷有聲知
　　雷
　　又高居誨記沙州西曰仲雲其牙帳居胡盧磧云
　　仲雲者小月支之遺種也胡盧磧漢明帝時征匈
　　奴屯田於吾盧盖其地也地無水而常寒多雪毎
　　天暖雪消乃得水匡鄴等西行入仲雲界至大屯
　　城
　　宋王延徳高昌行紀厯伊州次厯益都次厯納職
　　城在大患鬼魅磧之東南無水草載糧以行凡三
　　日息鬼谷口避風驛凡八日至驛田寺
　　　按莫賀延磧再見於唐書一見于元和志五代
　　　史則為胡盧磧宋王延徳行紀則為大患鬼魅
　　　磧地有殊名實一而已正當沙道之中河伏于
　　　下磧見於上其孔道盖千五百里云
　　寰宇記鳴沙山一名沙角山
　　鄭樵通志白龍堆在敦煌縣西境玉門闗之西沙
　　形如卧龍高者二三丈卑者丈餘綿延起伏西盡
　　流沙之地
　　明統志流沙在白龍堆西沙多土少東西數百里
　　𣺌無垠涘
欽定四庫全書
　河源紀畧卷三十五
　雜錄四
　河源重發阿勒坦郭勒至鄂敦他臘境
　　漢書地理志金城郡臨羗縣西北塞外有西王母
　　石室有弱水崑崙山祠
　　　按漢書地理志昆侖山祠統言臨羗西北塞外
　　　未確指其為何地後人多據之以為大河重發
　　　之處即係昆侖未免名實混淆兹錄漢志原文
　　　而訂正其説於此
　　博物志九河之水起于黄河黄河上通于天源出
　　星宿初出甚清帯赤色後以諸羗之水注之而濁
　　　按星宿海之為河源其説發於元使然考博物
　　　志有河源出星宿海之論唐書有栢海星宿川
　　　之文則知河源之稱由來乆矣以重源再發之
　　　處為初源其悞不自元人始也至謂上通於天
　　　源出星宿則又因列星形似而附㑹為荒唐之
　　　説總由未覩真源徒滋臆説正之以阿勒坦郭
　　　勒之黄水始知初出甚清之為讕語也
　　新唐書吐谷渾𫝊道宗曰栢海近河源古未有至
　　者君集道宗行空荒二千里盛夏䧏霜乏水草士
　　糜氷馬秣雪閲月次星宿川達栢海上覽觀河源
　　元史河源附錄寧河驛西南六十里有山曰殺馬
　　闗林麓穹隘舉足浸高行一日至巔西去愈高四
　　閲月始抵河源
　　又朶甘思西鄙有泉百餘泓沮洳散渙弗可逼視
　　方可七八十里履髙山下瞰燦若列星以故名鄂
　　敦他臘鄂敦譯言星宿也(鄂敦他臘原作火/敦腦兒今譯改)
　　又連屬吞噬迤邐東騖成川號赤賔河
　　又九渡河通廣五七里可渡馬又四五日水渾濁
　　土人抱革囊騎過之聚落糾木幹象舟傅髦革以
　　濟僅容兩人
　　　按漢書水經注于大河重發之地皆以積石概
　　　之未能細述其曲折元使所窮蹤跡頗著乃僅
　　　至鄂敦他臘而止未獲上溯真源盖由未覩水
　　　色宜其懵然於潛入處也至其所載經由形勢
　　　頗可採擇今附著卷中
　　明史西域𫝊安定衛廣袤千里東近罕東北邇沙
　　州南接西番居無城郭以氊帳為廬舎産多駝馬
　　羊牛
　　一統志查靈海在黄河源鄂敦他臘之東廣二百
　　餘里東西長南北狹黄河亘其中而流湖水色白
　　而形長
　　又鄂靈海在查靈海東五十餘里周三百餘里其
　　形自東北趨西南東北狹西南廣黄河經其中自
　　東北流出湖水色青而形長
　　又拉母拖羅海山在黄河源阿勒坦河南岸自河
　　源鄂敦他臘至巴顔喀喇一帯絶無高大之山惟
　　此稍覺崇隆
　　又馬尼圖山在烏藍得什山東其山甚大石上有
　　昔人鐫刻漢文
　　又查爾雜通布山在雜普通古查哈蘓拖羅海山
　　東南山有七峯極高大冬夏積雪不消
　　水道提綱河源南岸有古爾板蒙衮拖羅海山三
　　峯相並又有拉母拖羅海山稍崇峻西南有阿拉
　　爾巴顔喀喇嶺其脈西自金沙江源犁石山蜿蜒
　　東來山石黒色䝉古謂富貴為巴顔黒為喀喇即
　　唐劉元鼎所謂紫山者阿爾坦河雖元人尋源但
　　知起星宿海未知其西尚有本源䝉古謂金為阿
　　爾坦言水色微黄而溜甚急真河源也
　　又星宿海于羣山圍繞中平地有泉千百泓並湧
　　望若列星阿勒坦河自西南來皆滙自巴顔喀喇
　　山東北連亘為阿克塔齊欽及巴爾布哈二山高
　　大異常一則兩峯如馬耳正當其北一則兩崖壁
　　立當其東北
　　又鄂敦他臘以東四五百里中地皆灘磧藪澤水
　　泉分合鉅細不常黄河猶綠色以衆流奔凑漸變
　　而黄額得靈諸泉眼並湧亦若星宿海然但小耳
　　　按阿勒坦河在鄂敦他臘之西古所未到羣山
　　　形勢與其物産事蹟未有能詳言之者
皇朝輿地式廓一統志及水道提綱所載可資映證至
　　　其以巴顔喀喇山即為昆侖尚沿舊説之誤未
　　　能訂正今逢
命使窮探真源昭著得以禀承
聖訓分别採錄爰加刪節庶以釐正其是非焉
　阿本柰瑪勒占木遜山境
　　司馬彪漢書注云析支西濱河首今大雪山東南
　　黄河旋繞之處俗名出外河套即古析支河曲地
　　博物志河水至積石山始有草木
　　水經注積石山在西羌之中燒當所居也
　　司馬彪曰西羌者自折支以西濵於河首左右居
　　也河水屈而東北流逕析支之地是為河曲矣應
　　劭曰析支去河闗千餘里羌人所居謂之河曲羌
　　也
　　又十三州志曰南津西六十里有白土城在大河
　　之北而為緣河濟渡之處
　　又叚國曰澆河西南百七十里有黄沙南北百二
　　十里東西七十里西極大楊川望黄沙猶若人委
　　乾糠於地都不生草木蕩然黄沙周圍數百里
　　唐書吐谷渾傳吐蕃使請河西九曲之地以為金
　　城公主湯沐之所既得九曲其地肥良堪頓兵畜
　　牧
　　又党項傳党項漢西羌别種古析支也處山谷﨑
　　嶇以姓别為部土著有棟宇織犛尾羊毛覆屋嵗
　　一易俗尚武無法令人夀多過百嵗男女衣裘褐
　　被氊畜犛牛馬驢羊不耕稼地寒五月草生八月
　　霜䧏無文字候草木記嵗三年一相聚殺牛羊祭
　　天取麥他國以醸酒
　　又党項器械鈍苦畏唐兵精以善馬購鎧以善羊
　　貿弓矢
　　元史河源附錄大雪山山腹至頂皆雪冬夏不消
　　土人言逺年成水時六月見之
　　又曰崑崙以西人簡少多處山南山皆北穹峻水
　　亦散漫獸有髦牛野馬狼狍羱羊之類其東山益
　　高地益漸下岸狹隘有狐可一躍而越之處
　　明史西域都指揮李英率軍深入追賊踰崑崙山
　　西行數百里抵安定曲端衛遇安定賊擊敗之獲
　　駝馬牛十四萬有竒
　　　按元史明史所言崑崙皆積石山之誤
　　一統志積石山即今大雪山綿亘三百餘里上有
　　九峯高入雲霧為青海諸山之冠中峯亭然獨出
　　百里外即望見之積雪成氷厯年不消峯巒皆白
　　形勢險峻瘴氣甚重人罕登陟今土人以此山為
　　西海之望山四時禱祀焉其西海左右前後山之
　　高大者共十三山畨俗皆分祭之而以此為最
　　又松噶爾渡在黄河自東折西之處兩岸石崖掩
　　日河行其中十月初早凍至三月尚未解土人俟
　　氷堅時從此渡
　　又噶哈渡在黄河折西流之處亦氷渡也
　　又烏藍芒奈渡在黄河折西流之處兩岸高峯夾
　　聳河流其間故水淺可以馬渡
　　　按阿木柰瑪勒占木遜山延亘三百餘里大河
　　　繞其三面一千數百里河水之外羣山圍繞皆
　　　大河曲折經由之境也恭讀
大清一統志備錄大雪山形勝羅列盤奥視元史所載
　　　精詳盖不啻十倍過云
　庫庫淖爾境
　　漢書地理志金城郡臨羗西北至塞外有仙海鹽
　　池
　　又趙充國𫝊治隍陿以西道橋七十所令可至鮮
　　水
　　後漢書西羌𫝊西羌所居無常隨水草地少五榖
　　以畜牧為業堪耐寒苦不避風雪性堅剛勇猛得
　　西方金行之氣焉
　　又河隍間少五榖多禽獸以射獵為事
　　又大小榆谷土地肥美北阻大河因以為闗又有
　　西海魚鹽之利縁山濱水以廣田畜
　　水經注湟水出塞外東逕西王母石室石釡西海
　　鹽池北
　　　按湟水入大河處在河州地其發源及經由之
　　　境則自庫庫淖爾西境而絡其北水經注所叙
　　　湟源正庫庫淖爾之北方謹附載於此
　　又土樓北倚山原峯高三百尺有若削成樓下有
　　神祠雕墻故壁存焉闞駰曰西平北有土樓神祠
　　也
　　又縣有龍泉出允街谷泉眼之中水紋成蛟龍或
　　撓破之尋平成龍畜生將飲者皆畏避而走謂之
　　龍泉
　　又城之西南有馬蹏谷漢武帝聞大宛有天馬遣
　　李廣利伐之始得此馬有角為竒故武帝天馬之
　　歌曰天馬來兮厯無草逕千里兮循東道胡馬感
　　北風之思遂頓羈絶絆驤首而馳晨發京城夕至
　　敦煌北塞外長鳴而去因名其處曰候馬亭今晉
　　昌郡南及廣武馬蹏谷盤石上馬跡若踐泥中有
　　自然之形故其俗號曰天馬徑夷人在邊效刻是
　　有大小之迹體狀不同視之便别
　　魏書吐谷渾傳吐谷渾從洮水西南極白蘭數千
　　里中逐水草廬帳而居以肉酪為糧
　　又青海周圍千餘里海内有小山毎冬氷合後以
　　良牝馬置此山至來春収之馬皆有孕所生之駒
　　號為龍種必多駿異吐谷渾嘗得波斯草馬放入
　　海因生驄駒日行千里世傳青海驄者是也土出
　　犛牛馬多鸚鵡饒銅鐵硃砂
　　隋書煬帝紀大業五年置馬收於青海渚中
　　隋書吐谷渾傳伏俟城在青海西十五里有城郭
　　而不居隨逐水草其主以皁為㡌妻戴金花冠其
　　器械衣服畧與中國同其王公貴人多戴羃䍦婦
　　人裙𥜗辮髪綴以珠貝有大麥粟豆多犛牛饒銅
　　鐵硃砂
　　唐書哥舒翰𫝊翰築神威軍于青海上有白龍見
　　因號應龍城
　　唐書吐谷渾𫝊吐谷渾地多寒宜麥菽粟蕪菁出
　　小馬犛牛銅鐵丹砂有青海周八九百里
　　唐書地理志鄯州鄯城注自振武軍經尉遲川苦
　　䟦海王孝傑米栅九十里至莫離驛又經公主佛
　　堂大非山二百八十里至那錄驛吐谷渾界也
　　唐十道山川圖大非山在青海南
　　通志熱水山南出煖水流入青海北出冷泉即西
　　寧河源
　　明史西海水草豊美畨人環居之專務畜牧日益
　　繁滋素號樂土
　　又諳達羡青海饒富襲據其地子嗣立以焚修為
　　名請建寺青海許之寺成賜額仰華(諳達舊作俺/荅今譯改)
　　明統志青海在西寧衛城西三百餘里海方數百
　　里有魚無鱗背負黑㸃西有二十七道水滙為西
　　海冬夏不溢不乾自日月山望之如黑雲冉冉而
　　來
　　一統志按西海周迴七百五十餘里中有山名魁
　　孫拖羅海有峯名插漢東西對峙水色青綠中流
　　高起
　　又青海産無鱗魚頭鋭身圓無鱗背負黑㸃自二
　　三寸至四五寸土人名小者為拏虎大者為布哈
　　又察漢拖羅海烏爾圖山在青海西南
　　又環青海之濵者有十三山土人皆名烏爾圖謂
　　之十三角云
　　又魁孫拖羅海山在青海中峯巒純白上有小廟
　　廟内番僧于冰合時出取一年之糧入居焉又揷
　　漢峯在青海中近西岸與魁孫拖羅海山東南對
　　峙其峯卑小多土少石
　　又鹽池在青海西南産青鹽凡青海䝉古與西寧
　　一郡軍民並各種畨回食鹽皆取給於此
　　　按自昔言青海者必以仙海鹽池並稱鹽池為
　　　今之柴集必拉在青海西南大河自西北折東
　　　流之處青海黄河南北相望而鹽池實處其中
　　　其東境鹽池盡處則河水與青海接近相隔止
　　　一山耳池海饒行為今蒙古駐牧勝地古來畨
　　　羌雜處羈置不常葢至
盛朝而疆理周密如内地云
　流入貴德堡境
　　水經注自洮嶺南北三百里中地草徧是龍鬚而
　　無樵柴
　　又叚國沙州記吐谷渾於河上作橋長一百五十
　　歩兩岸累石作基階節節相次大小縱横更相鎮
　　壓兩邉俱來相去三丈以板横次之施鉤欄甚嚴
　　飾在清水川東也
　　唐書吐蕃傳遣將軍李佺於赤嶺與吐蕃分界立
　　碑
　　又杜希望率衆攻吐蕃新城㧞之以其城為威武
　　軍又發兵奪吐蕃河橋於河左築鹽泉城置鎮西
　　軍
　　宋史吐蕃𫝊唃厮囉居鄯州西有臨谷城通青海
　　商人皆貿賣以故富强
　　元史河源附錄自發源至漢地南北澗溪細流傍
　　貫莫知紀極山皆草石至積石方林木暢茂
　　　一統志阿拉爾查渡在黄河西流折西北之處用
　　　牛革裹木為船以二馬牽之而渡元史云糾木幹
　　　象舟傅毛革以濟僅容兩人是也
　　　又故貴徳州在河州西八百二十里即今貴徳堡
　　　元置屬吐蕃等處宣慰司明為歸德所
　　　又河州志故貴徳州地多水田花果蔬禾鳥獸魚
　　　畜不異中土
　　　水道提綱自入歸德堡邊始名黄河自巴顔喀喇
　　　山發源至歸德堡邉凡三大折流二千三百餘里
　　　自歸徳堡東流又四百餘里經積石關入河州界
　　　　按元史載星宿海河源至河州四千五百里葢
　　　　以行程日數約畧計算又因河水發源不宜過
　　　　近故鋪張言之惟一統志及水道提綱所云二
　　　　千三百餘里則一以
欽定輿圖星度為據依視前史尤為得實云
