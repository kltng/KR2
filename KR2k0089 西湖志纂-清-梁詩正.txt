#+TITLE: 西湖志纂-清-梁詩正
#+DATE: 2016-06-11 12:22:13
#+SOURCE: github.com/kanripo/KR2k0089 master a5b84652                
御題西湖志纂
驛遞緗編翰墨新披尋即景憶春巡詩人林下多清興
還與湖山一寫真
表裏江湖秀麗區由來名勝擅三呉誰宜作志傳明聖
老沈今時白與蘇
南巡豈為賞泉林佳處無端亦寄吟慙愧詞人誇藻思
勤民應識大觀心
　題西湖志纂三絶句代序
欽定四庫全書　　　　史部十一
　西湖志纂　　　　　　　地理類六(山水之屬/)
　　提要
　　　　(臣/)等謹案西湖志纂十二巻
　　　國朝大學士梁詩正禮部尚書沈徳潛等同撰
　　　　初雍正中浙江總督李衞修西湖志延原任
　　　　編修傅王露總其事而徳潛以諸生為分修
　　　　凡成書四十八巻雖叙次詳明而徵引浩繁
　　　　頗嫌冗蔓至乾隆十六年恭逄
　　聖駕南巡
　　清蹕所臨湖山生色徳潛因取舊志復與王露重
　　　　加纂錄芟繁就簡别為十巻而梁詩正亦
　　　奏請重輯西湖志㑹徳潛書稿先成繕錄進
　　御䝉
　　皇上優加錫賚
　　特製詩篇以弁其首並
　　勅詩正即以徳潛此稿合成之詩正復偕王露㕘
　　　　考釐訂増刪為十二巻于乾隆十八年十二
　　　　月奏
　　進首名勝各圖次西湖水利次孤山南山北山吴
　　　　山西溪諸勝蹟而終以藝文雖門目減於舊
　　　　志而大綱巳包括無餘仰荷
　　宸翰親題榮光下燭尤從來輿記所未有固非田
　　　　汝成軰區區記載所得並稱矣乾隆四十六
　　　　年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官(臣/)陸　費　墀
欽定四庫全書
　西湖志纂首巻
　　　　　　　　　　　大學士梁詩正等輯
　諭旨
　　　乾隆十七年十月原任禮部右侍郎在籍食俸
　　　(臣/)沈德潛謹
　　奏為恭進西湖志纂仰祈
　睿覽事竊惟西湖冠兩浙之區行水資萬年之利運
　　　鹽漕便舟楫資灌溉不止以明麗花月稱也雍
　　　正三年奉
旨開濬西湖越三年漸次告成時督(臣/)李衛修西湖志
　　　一書原任翰林院編修(臣/)傅王露為總裁諸生
　　　(臣/)德潛為分修成書四十八卷刋刻進
　　呈幾二十年於兹矣既念巻帙繁多方思刪改乾
　　　隆十六年春恭遇
　皇上省方幸浙蠲租
　賜復勤恤民隠德洋恩溥遠近歡呼
　清蹕所臨發抒
　宸藻農桑土俗山川雲物悉入詠歌於時大地効靈
　　　萬類熙皥自有西湖以來未有太平全盛如今
　　　日者也(臣/)德潛總領大要(臣/)王露次第纂輯取
　　　舊志刪繁就簡事存文省而
　聖天子過化存神金聲玉振凡詩文聯額垂為世法
　　　者敬謹備録共成書十巻繕寫上
　　呈以備
　幾餘考核浙西風土常在
　聖人披覽中也仰(臣/)更有請者(臣/)等學識䟽蕪所纂
　　　斯編未􁋯典則伏懇
　皇上揮灑
　天翰冠諸卷端一以増山水清華一以示士林模範
　　　將付諸剞劂垂諸久長行見日月之光永照吳
　　　山浙水間矣謹
　　奏乾隆十七年十月二十日欽奉
　上諭沈德潛以新修西湖志纂進呈朕省方勝覽備
　　見詩篇詔諭此專志西湖無煩特為之序成詩三
　　首題簡端以代弁言并書橫卷其祇受之昨梁詩
　　正陛辭亦有重輯西湖志之奏以地言之則德潛
　　吳人也湖山鄉曲當讓之梁詩正均一志耳即以
　　此稿合成之可沈德潛傅王露各賜表裏二書留
　　覽欽此
　　　乾隆十七年十一月原任禮部右侍郎在籍食
　　　俸(臣/)沈德潛謹
　　奏為恭謝
　天恩事本年十一月初六日接得
　欽賜
　御製題西湖志纂三絶句及宫緞宫綾各四匹一
　賜(臣/)德潛一
　賜原任翰林院編修(臣/)傅王露(臣/)望
　　闕叩首祇受訖隨賫送到浙(臣/)王露亦叩首祇受
　　　訖伏念西湖志十巻因前志冗蔓(臣/)王露纂輯
　　　(臣/)徳潛校閲係詹詹小言未􁋯體則得
　天藻揮灑弁諸簡端從此藝林珍重而錢塘山水亦
　　　倍増明麗矣又恭讀
　聖諭知協辦大學士梁詩正亦奏請修輯湖志梁係
　　　浙人山川風物自必考核詳悉仰遵
　諭㫖合成一書俟梁詩正更定刪潤後另當繕寫進
　　呈以俟
　聖人裁定永垂久遠謹
　　奏
　御批覽
　　　乾隆十八年二月協辦大學士吏部尚書(臣/)梁
　　　詩正謹
　　奏為欽奉
　諭㫖事(臣/)於上年臘底接到(臣/)沈德潛寄字内開乾
　　　隆十七年十月二十日奉
　上諭沈德潛以新修西湖志纂進呈朕省方勝覽備
　　見詩篇詔諭此專志西湖無煩特為之序成詩三
　　首題簡端以代弁言并書橫卷其祇受之昨梁詩
　　正陛辭亦有重輯西湖志之奏以地言之則德潛
　　吳人也湖山鄉曲當讓之梁詩正均一志耳即以
　　此稿合成之可沈德潛傅王露各賜表裏二書留
　　覽欽此抄録移交到(臣臣/)當即祇領訖竊(臣/)在京
　　　時奏請輯西湖志一書并求發
　御製詩章縁雍正十二年刋成西湖志四十餘巻係
　　　(臣/)同里原任編修(臣/)傅王露纂輯今乾隆辛未
　　　之春恭逢
　皇上南巡幸浙駐蹕西湖
　省方問俗之餘
　聖製美富湖山並益生色理應敬謹纂録是以(臣/)奏
　　　請重輯并聲明偕同傅王露酌辦至沈德潛所
　　　進西湖志纂亦係傅王露相助纂輯原非二事
　　　也今(臣/)既奉合成之
　諭㫖即取沈德潛進
　　呈副本與舊志㕘勘其中山川鄉曲尚宜斟酌損
　　　益之處現在逐條查校或應移置者移之應刪
　　　併者併之應増添者増之仍擬就近與原辦之
　　　傅王露妥酌務期簡明畫一以便
　聖覽容俟稿成後謄寫進
　　呈恭請
　欽定所有(臣/)遵
　旨現辦大略合先繕摺奏
　聞謹
　　奏
　御批知道了
　　　乾隆十八年十二月協辦大學士吏部尚書(臣/)
　　　梁詩正謹
　　奏為西湖志纂編竣恭呈
　睿覽事乾隆十七年十月二十日欽奉
　上諭沈德潛以新修西湖志纂進呈
　命(臣/)梁詩正即以此稿合成之經(臣/)於本年二月間
　　　具摺奏明仍偕原任翰林院編修(臣/)傅王露酌
　　　辦在案今祇遵合成之
　諭㫖將上年進呈副本與舊志㕘勘有應増刪移置
　　　之處偕傅王露逐條斟酌校訂仍依原體例編
　　　次增十巻為十二巻繪圖繕寫(臣/)敬謹手録
　御製詩三首弁於簡端裝釘成函謹繕摺差家人張
　　　彬恭賫進呈
　御覽伏候
　欽定謹
　　奏
　御批知道了書留覽
欽定四庫全書
　西湖志纂巻一
　　　　　　　　　　　大學士梁詩正等輯
　　名勝(圖/)
　　　西湖全圖
　聖因寺圖
　聖因行宫圖
聖祖仁皇帝御題西湖十景圖
　　蘇隄春曉　　　柳浪間鶯
　　花港觀魚　　　曲院風荷
　　雙峯插雲　　　雷峯西照
　　三潭印月　　　平湖秋月
　　南屏晚鐘　　　斷橋殘雪
　御題行宫八景圖
　　四照亭　　　竹凉處
　　緑雲徑　　　瞰碧樓
　　貯月泉　　　鷲香庭
　　領要閣　　　玉蘭館
　御題小有天園圖
　　　増修十八景圖
　　　　吳山大觀　　　湖心平眺
　　　　湖山春社　　　浙江秋濤
　　　　梅林歸鶴　　　玉泉觀魚
　　　　玉帶晴虹　　　寶石鳯亭
　　　　天竺香市　　　雲棲梵徑
　　　　蕉石鳴琴　　　冷泉猿嘯
　　　　鳯嶺松濤　　　靈石樵歌
　　　　葛嶺朝暾　　　九里雲松
　　　　韜光觀海　　　西溪探梅

　
　
　
　
　
　
　
　
　　　西湖全圖　西湖古稱明聖湖在浙江㑹城之
　　　西方廣三十里受武林諸山之水下有淵泉百
　　　道瀦而為湖蓄潔渟深圓瑩若鏡中有孤山傑
　　　峙水心山之前為外湖山後曰後湖西亘蘇隄
　　　隄以内為裏湖湖分為三而路則有五出錢塘
　　　門過段家橋沿白沙隄至孤山而西經蘇隄合
　　　趙隄楊隄為一路曰孤山路出湧金門而南合
　　　清波門經南屛山至南高峯復自方家峪經鳯
　　　凰山越龍山達錢塘江為一路曰南山路由湧
　　　金門之北合錢塘門渡石函橋循葛嶺入靈竺
　　　至北高峯為一路曰北山路面臨吳山背負西
　　　溪又各為一路曰吳山路曰西溪路風景天成
　　　形勝地設其間名賢肇跡之處仙佛之宫高隠
　　　之廬與夫忠孝節烈凡功德之在人者俎豆薦
　　　馨之宇逺近相屬樓臺錯峙亭館銜接金碧輝
　　　映於水光山色間唐人擬為十洲三島迨宋蘇
　　　軾則有臨安眉目之喻至比之西子遂稱西子
　　　湖後樓鑰復因倪思之論以西湖以賢者更名
　　　賢者湖明孫一元著高士服棲隠湖壖時人復
　　　稱高士湖又有以西湖比明月者亦稱明月湖
　　　擬議形容篇什浩衍皆不足殫西湖之勝
　　國朝康熙間伏遇
聖祖仁皇帝五舉巡狩之典
宸翰留題於是湖山勝槩日異嵗新肇啓明聖之瑞乾
　　　隆十六年春
　皇上省方幸浙
　　駐蹕西湖
　勅幾之暇探奇攬勝
　親灑奎章昭回雲漢而西湖名勝益大著於天壤之
　　　間呈億萬年太平景象誠自有西湖以來極盛
　　　之遭逢也謹薈萃尺幅繪為全圖恭紀
兩朝聖製於首簡永垂萬古云
　　　康熙二十八年
聖祖仁皇帝御製汎舟西湖詩
　一片湖光瀲灧開峯巒三面送青來輕舟掉去波添
　影曲岸移時路却回春色初摇隄上栁惠風正發寺
　前梅此行不是探名勝欲使陽和遍九垓
　　　三十八年
御製西湖再作
　面面山容澹盈盈水態清流文瀠傑閣波影蕩高城
　燕舞知迎櫂花低解避旌乗春𢎞沛澤隨地稔民情
　　　四十二年
御製西湖詩
　湖光開瀲灧臨幸及芳時淺翠堆山色輕香拂水湄
　浮雲看自動畫鷁覺頻移靜坐觀羣類資生得所宜
　　　四十四年
御製西湖戲作
　晴雨分山色臨流啓壯觀樓臺橫水面梵塔插雲端
　忽訝松間竹當誇巖下蘭風光被草木無處不成歡
　　　乾隆十六年
　皇上御製出錢塘門由段橋至聖因即境近體二律
　　勝遊清蹕出錢塘明聖標名果異常細雨輕風媚
　　湖景紅桃緑柳報春光且遲畫舫一㠶正徐䟦煙
　　隄五里强即境頗常工屬句笑今搜索總茫茫
　　山環水復水環山月地雲居山水間寺側離宫臨
　　絶勝春來駐蹕寄幾閒玉蘭却似迎人放紫燕初
　　看命侶還千載擬留白蘇句其他賦詠總應刪
　御製泛舟西湖
　　雨霽明湖泛彩舟漪流靄靄惠風柔評情淡且文
　　於畫擬色緑還清勝油
　　圖畫四圍天與開沿隄緑栁間紅梅湖心忽訝青
　　蓮湧却是北高峯影來
　　何處輕舟不泛湖今朝領略逈然殊漫云西子無
　　多子興㑹隨人自取夫
　　佳麗山光接水光都參畫鷁鏡中央亂頭麤服猶
　　唐突正是唐宫鬧掃糚
　御製西湖晴泛
　　罨畫煙絲憶昨辰一天霽景曉來新為標山色宜
　　晴雨畢獻湖姿作主賔風遞管絃聲細細波添羅
　　縠皺鱗鱗輕移畫舫長隄去白芷青蒲刺水漘
　御製上已日詩(湖上作/)
　　浮嵐暖翠暮春時明淨波光座上披此日此湖難
　　適遇或晴或雨信皆宜山陰禊事興思近靈隱鐘
　　聲入聽遲煙栁六橋無盡意蘭橈祗惜向前移
　御製和蘇東坡遊西湖三首韻
　　久間西湖清且幽省方幸值無事秋桃紅柳緑紛
　　匝岸芷浪蒲風環繞洲黃頭發歌盪蘭檝春水船
　　如天上浮湖山美景詎宜戀聊為民情三日留君
　　不見晏子陳夏諺補不足助不給吾王不遊何以
　　休
　　惜哉子瞻幽思幽禄仕恰値熙寧秋錢塘通守豈
　　行志偶然寄興遊汀洲蒿目新法救不得無己與
　　世為沈浮柏堂竹閣毎題句亦知此邦不久留君
　　不見往來八州牧或嶺南或冀北昨年曾記吟浮
　　休(丙寅秋巡幸五臺經曲陽山坡石上/勒蘇軾浮休二大字曾作詩紀之)
　　朅覽那盡巖扄幽一時得意足千秋生香繞樹雪
　　迷路芳蘋貼水春滿洲風光如此不領略溪山毋
　　乃嗤粗浮東坡佳作恰對面吟情更令一晌留君
　　不見馮唐對漢帝豈無頗豈無牧坡也至今恐棄
　　休
　御製清明詩(湖上作/)
　　纎雲淨斂碧山橫圓鏡中央岸柳縈不獨韶妍詔
　　遊興所欣近遠利春耕芳蘋波面偏増㸃嬌鳥枝
　　頭慣㑹鳴一晌閒情覘節物兹來差未負清明
　御製西湖嬉春詞
　　西湖景好好在春西湖春日多遊人水態山光靜
　　入畫歌樓酒舫樂同民
　　三面山光水一湖煙中東指宋時都爾今設問林
　　和靖定道孤山㑹不孤
　　三日輕陰三日晴遊觀在在稱人情鳴春山鳥真
　　韶濩熱鬧翻嫌鼓吹聲
　　鸕鷀船載泛煙濤恰喜春波漲一篙漁父不勞施
　　網罟提籃入肆貨銀刀
　　桃花紅罩菜花黃遇閏蠶時未屆忙誰道吳中歌
　　舞地於今都識重農桑
　　富麗臨安跡已陳六橋煙栁又重新只今惟有平
　　湖月閲盡千秋遊賞人
　御製留别西湖之作
　　明當清蹕啓歸程誠恐江鄉誤力耕設謂西湖姑
　　舍是此言却不近人情
　
　
　
　
　
　
　
　
　聖因寺圖　康熙四十四年
聖祖仁皇帝南巡駐蹕西湖臣民懽忭踴躍創建
　　行殿於孤山之南雍正五年
世宗憲皇帝俯順浙民愛戴思慕之誠即其中䖍供法
　　　王祝頌
聖德神功於萬世
御書聖因寺額崇奉
聖祖神御龍牌萬姓衣冠瞻仰其下凛然
天顔不違咫尺之義焉中為佛殿東為攬勝齋為西湖
　　　山房為涵清居為第一樓西為方丈乾隆十六
　　　年春
　皇上省方幸浙恭謁
龍牌
　御題佛殿正中之額曰
　　超諸有境
　御書佛殿柱聯云
　　長見日華臨寶掌
　　依然帝釋駐香臺
　　　福界慈宫冠於五山十刹之首云

　
　
　
　
　
　
　
　
　聖因行宫圖　西湖名勝自奉
聖祖仁皇帝巡幸以來閲今四十餘載水光山色獻秀
　　　呈奇沛澤深仁淪肌浹髓是以瞻雲就日之誠
　　　雖率土皆同而東南尤切我
　皇上軫念民依
　特允臣工之請因乾隆十六年恭逢
皇太后六旬萬壽親奉
鑾輿
　省方南幸全浙臣民子來不日於聖因寺西恭建
　　行宫規制淳樸恍見堯階舜陛棟牖松雲之象
　御製聖因行宫即景詩
　　離宫當日詠巻阿春暮巡方此重過遥岫開雲飛
　　翠嫩叢蘭經雨送馨多平陵塔矗􁫧瓏影俯瞰舟
　　迴瀲灧波陶冶性靈欣始遇逺風何處遞笙歌
　　檀欒修竹澗巖紆極頂軒亭俯碧湖真副其名非
　　謬也不孤我詠則然乎請看春物因時鬯能使神
　　心與靜俱承志宫中養天下千秋萬嵗奉
慈娛

　
　
　
　
　
　
　
　
　　蘇隄春曉　宋元祐間蘇軾守臨安築隄湖上自
　　　南山至北山夾道植柳嗣守林希榜曰蘇公隄
　　國朝康熙三十八年
聖祖仁皇帝南巡
御書蘇隄春曉為西湖十景之首爰建亭於望山橋之
　　　南奉懸
宸翰并勒貞珉於亭内雍正八年以亭隘不稱瞻仰改
　　　建岑樓増培隄岸補植桃枊並構曙霞亭於左
　　　榱桷凌雲簷牙浸水春時晨光初啓宿霧未散
　　　雜花生樹飛英蘸波紛披掩映如列錦鋪繡攬
　　　勝者咸謂四時皆宜而春曉為最云乾隆十六
　　　年三月恭逢
　皇上省方駐蹕
　御製西湖十景詩
　首題蘇隄春曉
　　通守錢塘記大蘇溪山處處盡堪廬(用蘇/句)長隄萬
　　古傳名姓肯讓夷光擅此湖

　
　
　
　
　
　
　
　
　　柳浪聞鶯　宋時豐豫門外沿隄植柳地名柳洲
　　　上有柳浪橋豐豫門即今湧金門也稍南為清
　　　波門
　　國朝康熙三十八年
聖祖仁皇帝御題柳浪聞鶯為十景之一建亭於柳洲
　　　之南奉懸
宸翰并恭摹勒石於亭右因别構舫齊平臨湖曲架石
　　　梁於隄上柳絲踠地輕風摇颺如翠浪翻空春
　　　時黄鳥睍睆其間流連傾聽與畫舫笙歌相應
　　　答焉乾隆十六年春恭逢
　翠華巡幸花柳増妍禽鳥自樂
　御製柳浪聞鶯詩
　　那論清波及湧金(柳浪橋宋時在清波門外聚景/園中康熙三十八年於湧金門)
　　(南創建亭榭賜今聖祖/仁皇帝御書    額名)春來樹樹緑陰深間闗幾
　　囀供清聽還似年時步上林(圓明園四十八/景中亦有是名)
　
　
　
　
　
　
　
　
　　花港觀魚　蘇隄第三橋曰望山與西岸第四橋
　　　斜對水名花港通花家山山下有園為宋内侍
　　　盧允升别墅鑿池甃石引湖水其中畜異魚數
　　　十種稱花港觀魚後湮廢康熙三十八年建樓
　　　於花港南當三台山出入之徑去定香橋數十
　　　步飛甍倒水重檐接霄珠網綺䟽輝映雲日旁
　　　濬方池清可見底揚鬐鼓鬛之狀鱗萃畢陳或
　　　潛深淵或躍清波以泳以游咸若其性雖濠濮
　　　之間無以踰此恭懸
聖祖仁皇帝御書扁額樓北建
御書碑亭亭後置高軒環以曲廊疉石為山重門洞啓
　　　花徑逶迤為湖南最勝處乾隆十六年春
　聖駕巡幸
　御製花港觀魚詩
　　花家山下流花港花著魚身魚嘬花最是春光萃
　　西子底須秋水悟南華
　
　
　
　
　
　
　
　
　　　曲院風荷　宋時取金沙澗之水造麴以釀官
　　　酒名麴院中多荷花在行春橋西靈竺路所從
　　　入也舊稱麴院荷風
　　國朝康熙三十八年構亭於跨虹橋之西平臨湖
　　　西環植芙蕖
聖祖仁皇帝御題曲院風荷扁額奉懸亭楣東建
御碑亭恭摹
宸翰又東為迎薰閣正東為望春樓軒檻􁫧瓏池亭䆗
　　　窱花時香風四起水波不興緑蓋紅衣紛披掩
　　　映穆然如見南風解慍時也乾隆十六年春
　聖駕南巡
　御製曲院風荷詩
　　九里松旁曲院風荷花開處照波紅莫驚筆誤傳
　　新牓惡㫖崇情大禹同(九里松旁有宋時麴院地/多荷花遂有麴院荷風之)
　　(名康熙三十八年構亭疊石為盤曲之勢風荷/聖祖御書扁額易麴院為曲院易荷風為)
　
　
　
　
　
　
　
　
　　雙峯插雲　南高北高兩峯相去十里許其間層
　　　巒疉嶂蜿蜒蟠結列峙爭雄而兩峯獨以高名
　　　為㑹城之巨鎭往往能興雲雨故其上多奇雲
　　　山峯高出雲表時露雙尖望之如插宋人稱兩
　　　峯插雲康熙三十八年
聖祖仁皇帝臨幸西湖
御題十景易兩峯為雙峯構亭於行春橋之側適當兩
　　　峯正中崇奉
奎章并恭摹勒石於亭後繚以周垣丹革翬飛與雙峯
　　　相對每春秋佳日憑欄四望儼如天門雙闕拔
　　　地撐霄祥雲靉靆隨風卷舒日光遥映常現五
　　　色太平雲物之瑞兹焉可睹矣乾隆十六年春
　御製雙峯插雲詩
　　高不畏風雙髻垂天衣幾縷稱身披畫師若與開
　　生面想見淡糚濃抹時
　
　
　
　
　
　
　
　
　　雷峯西照　出清波門過茶坊嶺有峯自九曜山
　　　來逶迤起伏蓋南屏之支麓也舊名中峯穹窿
　　　迴映亦曰回峯咸淳臨安志又稱郡人雷就所
　　　居遂名雷峯吳越王妃建塔於峯頂林逋中峯
　　　詩云夕照前村見故十景有雷峯夕照之目
　　國朝康熙三十八年
聖祖仁皇帝御書易夕照為西照遂於雷峯之西築亭
　　　以奉扁額復摹穹碑於亭後塔本七級後止存
　　　五級舊有重簷飛棟窓戸洞達嗣燬於火窣堵
　　　巍然磚皆赤色藤蘿蔓引蒼翠欲滴每當日輪
　　　西照亭臺金碧與山光互映如金鏡初開火珠
　　　將墜雖赤城棲霞不是過也乾隆十六年春
　御製雷峯西照詩
　　何處高峯無夕照斜陽此地獨標名錢王遺跡猶
　　堪指愛是山頭塔影横
　
　
　
　
　
　
　
　
　　三潭印月　蘇軾留意西湖極力濬復於湖中立
　　　塔以為標表著令塔以内不許侵為蔆蕩舊有
　　　石塔三土人呼為三塔基名勝志云舊湖心寺
　　　外三塔鼎立相傳湖中有三潭深不可測故建
　　　浮屠以鎭之塔影如瓶浮漾水中明𢎞治間毁
　　　萬歴間濬取葑泥繞潭作埂為放生池池外湖
　　　心仍置三塔以復舊跡月光映潭影分為三故
　　　有三潭印月之目
　　國朝康熙三十八年於池上構亭恭懸
聖祖御書扁額復建一亭於池北以奉
御碑内置高軒傑閣度平橋三折而入空明窅映儼然
　　　湖中之湖夜凉人寂孤艇沿洄洵可濯魄洗心
　　　頓遣塵慮也乾隆十六年春
　聖駕巡幸
　御製三潭印月詩
　　湛淨空潭印滿輪分明三塔是三身禪宗漫許添
　　公案萬刼優曇現聖因

　
　
　
　
　
　
　
　
　　平湖秋月　宋祝穆方輿勝覽敘西湖十景首平
　　　湖秋月蓋湖至秋而益澄月至秋而逾潔合水
　　　月以觀而全湖之精神始出也宋時有水仙王
　　　廟在蘇隄三橋之南明季移建於孤山路口曰
　　　望湖亭後圯
　　國朝康熙三十八年
聖祖仁皇帝巡幸西湖建亭其址前為石臺三面臨水
御題平湖秋月扁額奉懸亭中旁構水軒曲欄畫檻蟬
　　　聯金碧與波光互映每當清秋氣爽水㾗初收
　　　皓魄中天玻璃澄澈恍神遊於瓊樓玉宇間也
　　　乾隆十六年春
　聖駕駐蹕湖中
　御製平湖秋月詩
　　春水初生緑似油新蛾瀉影鏡光柔待予重命行
　　秋棹飽弄金波萬頃流
　
　
　
　
　
　
　
　
　　南屏晚鐘　南屏山當西湖之南正對孤山層巒
　　　聳列翠嶺橫披宛若屛障凌空而中峙者為慧
　　　日峯下有慧日永明院即今之淨慈寺也寺鐘
　　　一鳴山谷皆應逾時方息蓋兹山隆起中多巖
　　　壑嵌空􁫧瓏傳聲獨逺故稱南屏晚鐘康熙三
　　　十八年奉
聖祖仁皇帝御書扁額建亭於寺門前正中面臨萬工
　　　池恭懸
宸翰並勒石於池北建
御碑亭
天章璀璨與慧日光華永麗於靈山震旦之間乾隆十
　　　六年春
　駕幸淨慈寺
　御製南屏晚鐘詩
　　淨慈掩映對南屏斷續蒲牢入夜聲却憶姑蘇城
　　外泊寒山聽得正三更
　
　
　
　
　
　
　
　
　　斷橋殘雪　白沙隄第一橋曰斷橋界於前後兩
　　　湖之間水光瀲灧橋影浸水如玉腰金背凡探
　　　梅孤山蠟屐過此輒春雪未消葛嶺東西樓臺
　　　高下悉瓊林瑶樹晶瑩朗澈不啻玉山上行
聖祖仁皇帝五幸西湖皆大地陽和之日而
御題十景特書斷橋殘雪扁額蓋積素凝華實為三農
　　　上瑞而名區勝地正宜常施粉繪以潤色太平
　　　爰於橋上構亭奉懸
宸翰復恭摹勒石建亭於橋左每當六出飛霙條風將
　　　至寒巖深谷尚積餘光塔頂峯頭猶餘片白誠
　　　熙時瑞象也乾隆十六年春
　聖駕巡幸西湖
　御製斷橋殘雪詩
　　想像銀塘積素餘湖光山色又何如近從趙北橋
　　邊過一例風光入翠輿
　
　
　
　
　
　
　
　
　御題行宫八景圖　孤山聳峙湖心碧波環繞倚雲
　　　耀日潑翠流丹為西湖最勝處唐白居易詩蓬
　　　萊宫在水中央正謂此也乾隆十六年恭建
　　行宫於聖因寺西適當孤山正中實攬全湖之勝
　　　恭逢
　翠華巡幸山川獻瑞品彚咸熙風景之繁未易殫述
　　　我
　皇上靜觀萬類造化生心即境
　揮毫分題八景遂為湖山未有之大觀雖文囿靈臺
　　　曷足擬斯隆盛爰敬謹摹繪合為八景全圖恭
　　　紀
　奎章昭示無極非若蓬萊宫闕僅托於虚無縹緲間
　　　也
　御製西湖行宫八景詩
　　　四照亭(臨孤山對葛嶺山光塔影倒漾明/湖舊有額曰雲峯四照因以名亭)
　　孤山最高處更據聖湖中峯色迴環翠花光澹蕩
　　紅隄虹遥飲練波縠靜披風方喜奇全攬翻牽興
　　莫窮
　　　竹凉處(叢篁深翳戞玉摐/金塵氛為之盡滌)
　　目遥方過雨意入更逢凉聲是戞寒玉境還生靜
　　香萬竿籠日照一線漏天光却羨山僧逸坐消九
　　夏長
　　　緑雲逕(由竹凉處曲徑西行喬柯奇石/目不給賞雲氣時起步屧間)
　　逕紆探絶勝森秀入蒼雲苔跡時留印樵斤未許
　　聞濛濛濕鶴毳濯濯潤螺紋謝傅東山好微嫌絲
　　竹紛
　　　瞰碧樓(樓俯全湖晴波綺縠摇蕩/几牖有  碧萬頃之槩)
　　覽景不嫌高山樓瞰碧濤雨晴皆合賞俯仰更無
　　勞洗滌塵氛氣差排歌舞曹悠然會心所摛句亦
　　因豪
　　　貯月泉(水月清光互相映發平湖既已標勝/山半一泓亦先得月豈以大小殊觀)
　　乳竇注天池嫦娥小浴之一泓清且淺滿魄靜相
　　宜未許魚龍混還欣松桂披廣寒合雲表消得夜
　　眠遲
　　　鷲香庭(老桂森庭宛然臯塗精舍/爰取鷲嶺天香句意顔之)
　　山水清暉藴挺生仙木芳徒觀葉蔚緑因憶粟堆
　　黄雅契惟期月旉榮却待凉何當秋宇下滿意領
　　天香
　　　領要閣(湖山幽邃不可勝窮/略觀大意此領其要)
　　嵐靄朝晡别湖山趣不窮一時期領要千古有高
　　風借問雙峯側何殊六法中惟觀其大略靖節許
　　相同
　　　玉蘭館(春巡至止值辛夷盛放即景/紀勝未知與輞川舊館何若)
　　對峙白琳樹迎階為我開判春標雅致名館稱清
　　裁一晌教神往他時待客來舉王非慕藺自分謝
　　吟材
　
　
　
　
　
　
　
　
　御題小有天園圖　慧日峯為南屏之主山上多層
　　　巒疊巘丹厓翠壁下有精舍舊名壑菴郡人汪
　　　之萼别業也石筍林立秀削􁫧瓏有泉自石罅
　　　出匯為深池饒壽藤古木環植芙蓉遊人稱為
　　　賽西湖之萼之孫守湜闢為園更加葺治軒檻
　　　周遭池亭合匝復構南山亭於慧日峯之上拾
　　　級而登歴幽居洞陟歡喜巖抵琴臺觀司馬光
　　　摩厓隸書家人卦憇南山亭山峯既高所見益
　　　遠全湖風景近在目睫乾隆十六年春
　聖駕臨幸
　御書小有天園四字
　賜為額
　御製小有天園詩
　　佳處居然小有天南屏北渚秀無邊如依妙鬘雲
　　中住便是超塵刼外仙幾曲澗泉纔過雨一園梅
　　柳欲生烟坐來拈句渾難得不落空還不涉詮
　
　
　
　
　
　
　
　
　　　吳山大觀　吳山最高處名紫陽山亦名瑞石
　　　山上有宋米芾書第一山石刻存焉頂石砥平
　　　天成若臺可容憑眺舊稱大觀臺故有吳山大
　　　觀之目康熙二十八年
聖祖仁皇帝南巡
御製登吳山絶頂詩
　左控長江右控湖萬家烟火接康衢偶來絶頂憑虚
　望似向雲霄展畫圖
　　　三十八年
聖祖再幸
御製登吳山詩
　重經層巘暫停鑾天日晴和覽眺寛城市萬家煙火
　近念兹莫遣有饑寒
　　　並恭摹勒石建亭於大觀臺上乾隆十六年三
　　　月初二日
　皇上省方至浙
　　臨幸吳山
　御製恭依
皇祖吳山詩韻
　　崇巘襟江復帶湖俯臨萬井樂亨衢百年休養
三朝澤繼述予懷凛永圖
　　　又
　御製吳山大觀歌
　　我遊名山亦己多吳山大觀今作歌興安大嶺及
　　長白嵩泰臺麓田盤窩諸山未兼江海勝此間曠
　　覽俱遮羅南北高峯走龍脉蜿蜒入郡成嵯峨琳
　　宫梵宇許居下不許墻宇盤尖螺平列坎石鎭火
　　患風從其俗無煩訶第一峯頭縱遐矚壯哉所見
　　真無加(叶/)左江右湖互環抱海氣蓊匌含羲娥維
　　水有四三己具故富魚族蛟黿鼉天吳陽侯時出
　　没列缺豐隆相盪摩吳顛越躓閲興廢宋遷元代
　　紛誵訛只賸吳山青不磨吳山大觀今作歌
　
　
　
　
　
　
　
　
　　　湖心平眺　湖心亭居全湖中心四面臨水西
　　　向左右正對南北兩峯翼以雕欄花柳掩映上
　　　為岑樓憑欄四望羣山環列如屏後為水軒平
　　　臨湖面康熙二十八年
聖祖仁皇帝巡幸西湖
御製湖心亭詩
　水上起樓臺湖面平如鏡春風吟柳條逺與山光映
　　　三十八年再幸又
御製湖心亭閒眺詩
　虚牖層欄挹翠微春容澹沲送晴暉澄波如鏡涵天
　影魚鳥欣欣自息機
　　　皆恭摹勒石立於亭中由是斯亭之勝為湖山
　　　甲乾隆十六年春恭逢
　聖駕巡幸泛舟湖心
　御製湖心亭詩
　　無地樓臺鏡影空仙居蓬閬許舟通四圍景物蜃
　　忩外三面山光雉堞東俯檻閒看魚畫水捲簾低
　　引燕裁風坐遊省識無邊樂奚必幽遐一一窮

　
　
　
　
　
　
　
　
　　　湖山春社　湖山神廟在岳鄂王祠西南前臨
　　　金沙澗後為烏石峯有泉發自棲霞山涓涓伏
　　　榛莽中上多桃花舊名桃溪雍正九年創建祠
　　　宇祀湖山之神復見迤西一隅清泉從竹徑出
　　　有蘭亭曲水之致闢地為園盛蒔卉木中構高
　　　軒恭奉
世宗憲皇帝御書竹素園三字懸於正中並奉
御題聯句云
　花枝入戸猶含潤
　泉水侵階乍有聲右為溪流屈曲環繞作流觴亭亭
　　　西置舫齋曰臨花舫迤南為水月亭後有樓曰
　　　聚景最後為觀瀑軒為泉香室乾隆十六年春
　聖駕臨幸
　御製竹素園詩
　　縱目吳山景游心竹素園社過春正麗(園在湖山/春社西隣)
　　物與道俱存黛重雲根古淙鳴水樂喧沈思堪致
　　遠得句異常言

　
　
　
　
　
　
　
　
　　　浙江秋濤　西湖雖不通江而江湖實相表裏
　　　錢塘江本名浙江亦名曲江以江流三折故稱
　　　曲焉枚乗七發云觀濤於廣陵之曲江是也凡
　　　江皆有潮而觀濤獨於浙江者因海潮逆流而
　　　上受龕赭兩山約束蹙不得騁與山爭勢洶而
　　　為濤或云下有沙潬横亘隔閡洪波起而為濤
　　　一日夜再至而秋八月尤盛康熙四十二年
聖祖仁皇帝御製錢塘江潮詩
　相傳冰岸雪崖勢滚滚掀翻湧怒濤風靜不聞千里
　浪三臨越地識江臯
　　　四十六年復由江上幸雲棲舟中
御製詩一首
　鳥道沿江問信潮石尤恬靜有歸橈轉移至險看洄
　洑盡得人防莫失調
　　　並恭摹勒石於江岸構觀潮樓奉懸
御書恬波利濟四字額自是川靈效順潮汐以時奇瑰
　　　之觀為東南甲乾隆十六年春
　皇上省方幸浙登樓觀潮
　御製錢塘觀潮歌
　　向聞錢塘潮最奇江樓憑几今觀之更聞秋壯春
　　弗壯弗壯已匪夷所思兩山夾江龕與赭亹束長
　　流逼東瀉海潮應月向西來恰與江波風牛馬江
　　波畢竟讓海波迴瀾退舍如求和洪濤抝怒猶未
　　己却數百里時無何於今信識海無敵包乾括坤
　　浴淵魄何處無潮此處雄雄在奔騰旋盪激蓂茁
　　三葉及落三皆最勝日期無淹我來正值上巳節
　　晴明遥見尖山尖須臾黯黮雲容作似是豐隆助
　　海若天水遥連色暗昏倐見空際横練索旁人道
　　是潮應來一彈指頃堆銀堆疾於風檣白於雪寒
　　勝氷山響勝雷砰硡礌硠礡磅礚紞紞啍啍吼噦
　　噦流離頓挫無不兼迴斡旁噴極滂沛地維天軸
　　震撼掀天吳陽侯挾飛廉蛟龍鼓勢魚蠏遯長鯨
　　昂首嘘其髯榜人弄潮偏得意金支翠旗簫鼓沸
　　忽出忽入安其危但過潮頭寂無事因悟萬理在
　　人為持志不定顛患隨遲疑避禍反遭禍多應見
　　笑於舟師

　
　
　
　
　
　
　
　
　　　梅林歸鶴　宋和靖處士林逋故廬在孤山之
　　　陰遥對葛嶺逋嘗放鶴於此上多古梅相傳為
　　　逋手植今皆不存而後人補植者多已成林元
　　　至元間郡人陳子安建鶴亭後圮明嘉靖中重
　　　建
　　國朝康熙三十八年
聖祖仁皇帝南巡
御書放鶴二字因建放鶴亭
御製孤山放鶴亭詩
　處士人何在山前夕照來亭空不見鶴磴古尚留梅
　楊柳縈煙嫩棠梨遇雨開今朝閒繫艇還是愛賢才
　　　又奉
御書舞鶴賦大字恭勒穹碑建亭於嵗寒巖之上每當
　　　梅花盛放輒有白鶴翩□翔舞其處乾隆十六
　　　年春
　聖駕臨幸
　御製放鶴亭詩
　　谿亭閲古坐斯須千載孤山信不孤豈必鶴歸識
　　丁令却因梅放緬林逋贏將白傅還蘇守留得青
　　山與碧湖葛嶺當前漫相傲頑仙未必及潛儒

　
　
　
　
　
　
　
　
　　　玉泉觀魚　玉泉在清漣寺内發源西山伏流
　　　數十里至此始見舊傳齊建元中僧曇超説法
　　　龍君來聽為撫掌出泉因建龍祠甃石為池方
　　　廣三丈許清澈見底中畜五色魚游泳潑剌鱗
　　　鬛可數投以香餌則揚鬐而來吞之輒去有相
　　　忘江湖之樂泉上有亭曰洗心旁一小池水色
　　　翠緑以白粉投之亦成緑色康熙二十八年
聖祖仁皇帝南巡
御製過桃源嶺至玉泉寺詩
　度嶺穿雲路始平停鑣聊憩小池清游魚自有悠然
　意豈識乾坤造化宏
　　　乾隆十六年春
　御製清漣寺(即玉泉/觀魚)詩
　　清漣山裏寺泉石勝其餘坐近琉璃沼言觀翡翠
　　魚噞喁花湧浪潑剌玉濺裾游客欣初見山僧道
　　不如(僧謂人來觀魚者擕饝/以飤嘆己不如魚也)舊曽見王畫(内府有/王淵畫)
　　(魚頗得/其妙)可以悟莊書無慮投竿者鱗中大隱歟

　
　
　
　
　
　
　
　
　　　玉帶晴虹　宋咸淳間京尹趙與􁤏自北新路
　　　第二橋築隄以達靈竺路名小新隄中有橋又
　　　作四面堂及三亭於隄上夾植桃柳以比蘇隄
　　　人稱趙公隄嵗乆湖水侵囓隄與橋皆圯
　　國朝雍正八年作隄於東浦橋之南西接金沙澗
　　　名金沙隄隄上構石梁以通裏湖舟楫設有三
　　　洞狀如帶環遂以玉帶名之與闗帝祠相屬迴
　　　廊繞水朱欄倒影金碧澄鮮橋畔花柳夾映上
　　　構紅亭飛革高鶱晴光照灼儼如長虹臥波横
　　　亘霄漢與蘇隄第六橋之跨虹逺近輝映彌覺
　　　爛然可觀乾隆十六年三月
　聖駕巡幸
　御製玉帶橋詩
　　垂之則有臥波中銜綬維魚幻豈虹歌詠湖山此
　　生慣威儀青紫若人工光通瀲灧原規月勢委飄
　　蕭不礙風本是印公留下物而今還復屬蘇公
　
　
　
　
　
　
　
　
　　　寶石鳯亭　石甑山一名巨石山吳越錢氏封
　　　為壽星寶石山形若翔鳯上有寶所塔高倚天
　　　半塔下有寺曰崇壽院寺僧依山結寮而居石
　　　壁巉削下臨無地梵唄聲出林杪南望平湖水
　　　天滉瀁湖南諸山蜿蜒起伏如在掌上北望平
　　　疇溝塍連接原隰縱橫雞犬桑麻屋廬人物皆
　　　可指數東則煙火萬家覩市㕓之盛西則林巒
　　　千疉攬靈竺之奇寺側舊有天然圖畫閣燬於
　　　火雍正七年建亭其址名曰來鳯值清秋氣爽
　　　木落天高九日登臨履綦交錯彷彿龍山高㑹
　　　焉乾隆十六年春
　聖駕巡幸湖山
　回鑾舟中
　題董邦達西湖畫册
　御製來鳯亭詩
　　錢塘門外寶石山勢如翔鳯輝翩□當年梵宇燦
　　金碧梯巖結構紅雲間危亭四柱號來鳯頓令阿
　　閣懐軒轅映帶田疇及城郭變幻暮靄還朝嵐遥
　　思勝賞如宿昔荒基惟照斜陽間

　
　
　
　
　
　
　
　
　　　天竺香市　靈隱天竺兩山與北高峯相屬總
　　　為武林山自慧理有天竺國靈鷲飛來之語遂
　　　以飛來峯之陰為靈隱飛來峯之陽為天竺而
　　　兩山各擅其勝由飛來峯轉至下竺諸巖洞皆
　　　嵌空􁫧瓏瑩粹清潤林木悉自巖骨拔起不土
　　　而生更進為中竺又進為上竺夾道溪流瑽琤
　　　松篁茂密所在多邨市野店春時鄉民扶老攜
　　　幼焚香頂禮大士以祝豐年更有自逺方負擔
　　　而至者名曰香客駢肩接踵嵗以為常三寺皆
　　　極宏麗而上竺尤盛乾隆十六年春
　聖駕巡幸
　御製天竺寺詩
　　屈曲泉流繞石林到來竺宇暢幽尋了知説法無
　　多子且喜入山不厭深七佛總空法化報三生曽
　　話去來今未能習靜催歸轡已聽鐘流雲外音
　
　
　
　
　
　
　
　
　　　雲棲梵徑　雲棲塢在五雲山之西舊傳山上
　　　時有五色瑞雲飛集塢中遂名雲棲前繞大江
　　　沿江取路而入行萬竹中石徑幽仄仰不見日
　　　高下屈曲延縁十餘里轉入轉深不辨所出山
　　　半有洗心亭為遊人憩息之所行乆漸聞鐘磬
　　　音則雲棲寺在焉寺建於吳越時後名棲真院
　　　明隆萬間釋袾宏號蓮池者居之復名雲棲
　　國朝康熙二十八年
聖祖仁皇帝御書扁額
御製雲棲竹樹甚茂幽蘭滿山詩
　山徑紆徐合溪聲到處聞竹深陰戞日木古勢干雲
　倚檻聽啼鳥攀厓採異芬韶華春已半萬物各欣欣
　　　乾隆十六年春
　翠華巡幸
　御製雲棲寺詩
　　一碧萬竿翠雙流百折澄竹泉行盡處門徑得來
　　登磬禮悲心佛疇咨苦行僧鐘魚守本色拳拂謝
　　多能矮屋常妨㡌明珠不斷燈蓮池家法在六字
　　括三乘

　
　
　
　
　
　
　
　
　　　蕉石鳴琴　丁家山在金沙港南上有岡阜俯
　　　瞰全湖與北岸之棲霞嶺烏石峯相拱揖雍正
　　　九年建亭山椒縁磴道給級而登黛色波光如
　　　在階墄進内為舫室數楹軒檻凌虚湖波遠映
　　　恍疑乗槎天漢舫前奇石林立狀類芭蕉題曰
　　　蕉石山房石根天然一池泉自石罅迸出㶁㶁
　　　作琴筑聲磴道之南有石壁高丈許前一巨石
　　　卓立如屏遂稱蕉屏内庋石牀石几瑩潤無滓
　　　時攜焦尾作梅花三弄古音䟽越響入秋雲乾
　　　隆十六年春
　聖駕臨幸
　御製丁家山(又名蕉/石鳴琴)詩
　　緑蕉白石足天然勝李羞桃鬬麗妍三日春光兩
　　日雨一溪明水半溪田憑高恰喜逢初霽望遠何
　　妨泮曉烟鳥語泉聲間喧靜絲桐不鼓亦成連
　
　
　
　
　
　
　
　
　　　冷泉猿嘯　冷泉即石門澗之源一名靈隠浦
　　　漢志所稱武林山出武林水是也在雲林寺前
　　　環飛來峯峯上有呼猿洞六朝時有僧智一善
　　　嘯嘗畜猿山中臨澗長嘯聲振林木則衆猿畢
　　　集人稱猿父故峯下至今多猿時聞嘯聲舊傳
　　　冷泉深廣可通舟楫唐刺史元藇作亭水中故
　　　白居易記云可濯足於牀下可垂釣於枕上宋
　　　郡守毛友以水中作亭如鏡中加繪畫因拆去
　　　之改建岸上嘗有詩云試尋櫓響驚時換却聽
　　　猿聲與舊同蓋紀實也泉北即古靈隠寺
　　國朝康熙間改名雲林重修冷泉亭乾隆十六年
　　　三月
　聖駕臨幸
　御題冷泉亭子詩
　　不礙靜中喧看取動時定小坐忘萬縁湱然滿清
　　聽
　
　
　
　
　
　
　
　
　　　鳯嶺松濤　萬松嶺在鳯凰山上左江右湖夾
　　　道栽松唐白居易詩萬株松樹青山上又許渾
　　　詩十里萬株松皆指此也南宋時密邇宫禁紅
　　　牆碧瓦高下鱗次上有門曰萬松坊州城既改
　　　平為大塗而松亦無幾後人補植萬株以還舊
　　　觀毎當天風戞擊如洪濤澎湃與江上潮聲相
　　　互答嶺上有萬松書院明嘉靖間建嵗久圮
　　國朝康熙五十五年
聖祖仁皇帝御書浙水敷文額恭懸勒石更名敷文書院
　頒賜經籍給
　　帑金以資膏火擇經明行修之士肄業其中鳯嶺
　　　萬松比於薪槱棫樸矣
　御製萬松嶺詩
　　翠臨城郭逈盤雲老榦千年赦斧斤湖色江聲欣
　　兩得吳山鳯嶠與平分豈爭艷冶春光富時有颼
　　飀天籟聞我願樹人常似此講堂近接號敷文
　
　
　
　
　
　
　
　
　　　靈石樵歌　靈石山本名積慶山上多奇石時
　　　見瑞光因號靈石中有塢曰靈石塢舊有靈石
　　　寺久圮下為積慶教忠寺在棲真院之上宋樞
　　　宻使章楶建元祐中僧善本居之號大通禪師
　　　塔名定光端平間重建理宗書額曰積慶教忠
　　　内有君子泉天一泉與報德院之靈石泉合流
　　　而匯於南山之澗山路深窈人跡罕至惟樵子
　　　往來其間山香一曲與樵斧丁丁相應亦山中
　　　之清籟也乾隆十六年春
　聖駕南巡
　　駐蹕西湖因地稍僻左未蒙
　臨幸
　回鑾舟中
　補題西湖畫冊
　御製積慶寺詩
　　竹泉幽絶處往往有禪林疉石橋通徑蔓蘿門對
　　岑未瞻月輪相遥聽午鐘音分付曹溪路他年待
　　重尋

　
　
　
　
　
　
　
　
　　　葛嶺朝暾　初陽臺據葛嶺之巓舊志稱十月
　　　朔海日初出爛然可觀蓋地勢高峻直望東北
　　　海門日輪乍起微露一㾗瞬息間霞光萬道天
　　　半俱赤紅若琥珀大如銅盤光景離奇倐忽變
　　　幻不可端倪故錢塘八景有東海朝暾之目凡
　　　山峯高處皆可觀日出泰岱日觀峯其最著者
　　　近如靈隠之韜光亦有樓觀海日之句而葛嶺
　　　獨以初陽名蓋十月朔日日行之道恰當臺之
　　　正面是以所見益真或云日初起時四山皆晦
　　　惟臺上獨明山鳥羣起遥望霞氣中時有海風
　　　蕩潏水面更有一影互相照映傳是日月並升
　　　其説似未可信而詢之故老皆同舊志所稱或
　　　非無據也
　御製初陽臺詩
　　我聞華頂十月朔日月同度傳奇觀此語近奇疑
　　信半不曽神樹徵星官葛嶺孟冬之上日獨稱曉
　　日光流丹陽月初陽騰瑞曜此理平易何疑焉天
　　雞鳴後海波沸玫瑰靺鞨朱火殷葛翁吞光得仙
　　道東將入海扶桑攀至今臺下遺丹竈欲往尋之
　　阻路艱

　
　
　
　
　
　
　
　
　　　九里雲松　唐刺史袁仁敬植松於行春橋西
　　　達靈竺路左右各三行毎行相去八九尺蒼翠
　　　夾道陰靄連雲日光穿漏如碎金屑玉人行其
　　　下衣袂盡緑延縁九里人稱九里松今舊松多
　　　不存而新植者己漸成偃蓋時時與靈山白雲
　　　相接故曰雲松中有亭若一字然稱一字門宋
　　　武林舊事云一字門扁吳説書九里松三字高
　　　宗欲易以已書自以為不及遂飾以金而重揭
　　　之今舊額已失新掲者乃後人續書乾隆十六
　　　年春
　駕幸雲林
　翠華暫駐
　回鑾舟中
　補題西湖畫冊
　御製九里松詩
　　不信雲林僻惟看虬榦青謖濤無定響偃蓋有奇
　　形如導溪頭路寧遮厓口亭久聞王子晉過此劚
　　香苓

　
　
　
　
　
　
　
　
　　　韜光觀海　自雲林羅漢堂而西逕路屈曲松
　　　篁夾道行三四里始達韜光菴上有石樓方丈
　　　正對錢塘江江盡處即海故昔人有樓觀滄海
　　　日門對浙江潮之句乾隆十六年春
　聖駕兩幸韜光
　御製韜光詩
　　雲林境己幽韜光幽更極蜿蜒盤雲逕仰視天一
　　隙琅玕輪尺圍過雨翠欲滴葱蒨交風枝似掃行
　　人跡野禽送春聲可見不可識猶嫌山寂歴間以
　　泉淙石攀陟造其巔長煙一空白稍待煙旋消千
　　里來几席近湖遠者江由江達海直足力不能窮
　　結攬須臾得譬如虚室光其通乃在塞留兹片晌
　　興酬彼萬古客
　
　
　
　
　
　
　
　
　　　西溪探梅　西湖北山之陰過石人嶺為西溪
　　　溪水灣環山徑幽邃直薄餘杭縣界受南湖之
　　　浸羣山繞之凡三十六里自古蕩以西並稱西
　　　溪居民以樹梅為業花時彌漫如雪故舊有西
　　　溪探梅之目然地皆沃壤宜稻宜蔬宜桑宜竹
　　　其水宜魚多茭荷葭菼之利民風近樸高僧畸
　　　人往往結廬其間非獨以梅花著勝也康熙二
　　　十八年
聖祖仁皇帝巡幸西溪
御製西溪一首
　十里清溪曲修篁入望森暖催梅信早水落草㾗深
　俗藉漁為業園饒筍作林民風愛淳樸不厭一登臨
　　　乾隆十六年春
　聖駕臨幸
　御製西溪詩
　　意行跋玉驄高陟法華頂西尋野溪幽東眺明湖
　　影竹逕既曲折煙村亦僻靜梅英貼流水松濤響
　　峻嶺高墅早頽廢張園復荒冷都無百年久寂寥
　　非昔境何怪指輦道舊跡人莫省(州志沿山十八/里皆南宋輦道)
　
　
　
　
　西湖志纂巻一
欽定四庫全書
　西湖志纂卷二
　　　　　　　　　　　大學士梁詩正等輯
　　西湖水利
　　　西湖古稱明聖湖漢時金牛見湖人言明聖之
　　　瑞因名又以其在錢塘故稱錢塘湖又以其委
　　　輸於下湖故稱上湖其地負㑹城之西故通稱
　　　西湖(漢書地理志錢塘有武林山武林水所出/水經注錢塘縣南江側有明聖湖父老傳)
　　　(言湖有金牛古見之神化不測湖取名焉咸淳/臨安志武林水自四山而下合流扵明聖湖即)
　　　(今之西湖也西湖遊覽志西湖三面環山谿谷/縷注下有淵泉百道瀦而為湖諸山之脉皆宗)
　　　(天日蜿蟺東來若翔若舞萃扵錢塘而崷崪扵/天竺従此而南而東則為龍井為大慈為玉岑)
　　　(為積慶為南屏為龍山鳯山吳山皆謂之南山/從此而北而東則為靈隠為仙姑為履泰為寳)
　　　(雲為巨石皆謂之北山南山之脉分為數道貫/扵城中而其外邏則白龍山沿江而東環沙河)
　　　(而露骨於茅山艮山者皆其䕶沙也北山之脉/分為數道貫扵城中而其外邏則自霍山繞湖)
　　　(市半道紅衝武林門露骨於武林山皆其䕶沙/也潮擊海門而上晝夜再至山□水導而逆以)
　　　(海潮則氣脉不觧南北諸山峥嶸䢗繞匯為西/湖洩惡停深若練若鏡其水灌漑沿湖之田形)
　　　(勝□乎郡城餘波潤於下邑豈/直為魚鳥之藪遊覽之娛哉)
　　厯代開濬始末
　　　唐代宗時李泌刺杭州憫錢塘瀕海市民苦江
　　　水滷惡難以安土始鑿六井開陰竇引湖水以
　　　資民汲民甚利之(唐書李泌傳代宗時泌為常/衮所忌出為杭州刺史有風)
　　　(績咸淳臨安志六井相國井在甘泉坊側西井/在相國寺前方井在三省激賞酒庫西白龜池)
　　　(水口在玉蓮堂北小方井在錢/塘門内裴府前金牛井今廢)
　　　長慶初刺史白居易重修六井甃函筧鍾洩湖
　　　水漑瀕河之田(唐書白居易傳居易雖進忠不/見聽乃匃外遷為杭州刺史始)
　　　(築隄捍錢塘湖鍾洩其水漑田千頃浚李泌六/井民頼以汲白居易别州民詩耆老遮歸路壺)
　　　(漿滿别筵甘棠無一樹那得淚澘然稅重多貧/户農饑足旱田惟留一湖水與汝救荒年自注)
　　　(今春増築錢塘湖/隄貯水防旱故云)
　　　五代時西湖歲久不修湖葑蔓蔽吳越王錢氏
　　　置軍千人治湖又䟽湧金池以入運河(宋史河/渠志錢)
　　　(氏有國始置撩湖兵士千人專一開濬夢粱錄/湧金池在豐豫門内引西湖水為池吳越王元)
　　　(瓘書湧金池三/字刻石識之)
　　　錢氏歸命後廢撩湖兵士湖復不治宋景德初
　　　王濟以工部郎中知杭州命工開濬(宋史王濟/傳郡城西)
　　　(有錢塘湖漑田千餘頃歲乆湮塞濟命濬治増/置斗門以備潰溢之患仍以白居易舊記刻石)
　　　(於/側)
　　　天禧時王欽若奏請西湖為放生池禁民採捕
　　　慶厯時湖葑日塞鄭戬知杭州復濬之(宋史鄭/戩傳慶)
　　　(厯元年戬知杭州時錢塘湖葑土湮塞為豪族/僧坊所占冒湖水益狹戬發屬縣丁夫數萬闢)
　　　(之事聞詔本郡/歲治如戬法)
　　　嘉祐中知州事沈遘作南井以補金牛之缺人
　　　稱沈公井(咸淳臨安志沈文通嘗作南井引西/湖水入城以便民汲人呼為沈公井)
　　　(按南井在三橋西金文河酒庫北水口在豐豫/門外龍王堂前分入宋史沈遘傳遘知杭州明)
　　　(於吏治令行禁止/禁民捕西湖魚鼈)
　　　熙寧中六井及沈公井俱廢知州陳襄命工討
　　　其源流渫而甃之歲旱不能為害(咸淳臨安志/杭雖號水鄉)
　　　(而其地斥鹵可食之水嘗不繼唐相國李長源/舊為六井引西湖以飲民井乆廢不修水遂不)
　　　(應民用襄命工討其源流渫而甃/之井遂可食雖遇旱歲民用沛然)
　　　元祐四年龍圖閣學士蘇軾知杭州奏請救荒
　　　餘錢萬緡糧萬石及百僧度牒募民開湖葑草
　　　盡除湖乃大治(宋史蘇軾傳西湖葑積為田漕/河失利取給江潮舟行多淤三)
　　　(年一淘為民大患六井亦幾於廢軾見茆山河/專受江潮鹽橋河專受湖水遂濬二河以通漕)
　　　(復造堰牐以為湖水蓄洩之限以餘力完六井/又取葑田積湖中南北徑三十里為長隄以通)
　　　(行者吳人種菱春輙芟除不遺寸草募人種菱/湖中葑不復生歲取其利以備修湖杭民家有)
　　　(畫像飲食必祝/又作生祠以報)
　　　南渡後郡為行都衣冠畢會商賈雲集雖無恢
　　　復遠略而言水利者厯朝多有紹興初守臣張
　　　澄請開西湖繼守臣湯鵬舉奏請重開均著治
　　　績(宋史河渠志紹興九年知臨安府張澄奏請/招置廂軍兵士二百人委錢塘縣尉兼領其)
　　　(事專一濬湖若包占種田沃以糞土重置諸法/從之咸淳臨安志紹興八年澄再知臨安府五)
　　　(月浚臨安府運河紹興十九年以西湖近來穢/濁湮塞詔郡守湯鵬舉措置遂用工開撩及修)
　　　(砌六井陰竇水口増置斗門閘板量/度水勢通放入井且條具事宜以聞)
　　　乾道時臨安居民日盛河流漸隘舟楫病之安
　　　撫周淙請開運河濬西湖重修六井一倣蘇軾
　　　遺法(宋史河渠志乾道四年守臣周淙出公帑/錢招集游民開濬城内外河䟽通淤塞人)
　　　(以治辦稱之咸淳臨安志淙言西湖惟務深濶/涓淨累降指揮禁止汙穢今欲撩湖增置軍兵)
　　　(百人專委錢塘縣尉并壕寨官一員於階位内/帶主管開湖管轄軍兵不住開撩不許妄有請)
　　　(佃包佔或有違戾依蘇/軾申請以違制論從之)
　　　淳熙時張杓知臨安興水利不避權要治法略
　　　如周淙(咸淳臨安志淳熙十二年張杓以兩浙/轉運副使知臨安府置修江卒以禦潮)
　　　(䟽積年湖壅三閘六井一一修復十六年杓以/權兵部尚書再兼知臨安府時有内侍毛伯益)
　　　(占西湖菱池為亭夤緣求免杓曰/吾官可去法不可屈執奏論如律)
　　　淳祐咸淳間以治水著者守臣為趙與􁤏為潛
　　　説友御史為鮑度相繼開浚宋之世湖無壅淤
　　　之患(夢粱錄淳祐丁未大旱湖水盡涸郡守趙/與􁤏奉朝命開濬自六井至錢塘上船亭)
　　　(西泠橋北山第一橋蘇堤三塔南新路長橋桞/洲寺前等處凡種菱荷茭蕩一切薙去湖水如)
　　　(舊咸淳四年守臣潛説友申請扵朝乞行除拆/湖中菱荷無得存留穢塞侵占湖岸又咸淳中)
　　　(御史鮑度劾奏内臣陳敏賢劉公正包占水池/蓋造屋宇濯穢洗馬無所不施一城黎元俱飲)
　　　(汚膩濁水而起疾疫之災奉旨降官罷職令臨/安府拆毁屋宇開闢水港於湖中除拆蕩岸得)
　　　(無汚穢之患并令官府除其/年納利租官錢消滅其籍)
　　　有元一代守令治西湖者無人湖遂廢而不治
　　　故元史河渠志不及西湖(元史世祖本紀至元/二十五年二月辛已)
　　　(以杭州西湖為放生池二十八年弛杭州西湖/魚鳥禁聼民網罟成化杭州府志元時不事濬)
　　　(湖沿邉泥淤之處沒為茭田荷蕩屬扵豪民/湖西一帶葑草蔓合侵塞湖面如野陂然)
　　　至正六年丞相托克托率達實特穆爾開候潮門
　　　以南運河及龍山河
　　　明初仍元之舊西湖漸成平田遂起税額向稱
　　　以山為岸者去山日逺(成化杭州府志西湖百/餘年來居民寺觀占為)
　　　(已業六橋之西悉為池田桑埂裏湖亦然中僅/一港通酒船耳孤山路南東至城下直抵雷峯)
　　　(塔迤西/皆然)
　　　景泰七年六月鎭守浙江兵部尚書孫原貞建
　　　議築修西湖二閘明臣議開西湖自原貞始
　　　成化中官兩浙者自都御史至郡守毎議興西
　　　湖水利雖或格於浮議或設施未竟而前作後
　　　承漸見功緒(萬厯杭州府志正統後都御史劉/敷御史吳丈元奏請復西湖而浮)
　　　(議蠭起有力者百計阻之西湖遊覽志成化十/年郡守胡濬稍闢外湖成化杭州府志成化十)
　　　(二年湧金門北創開水門通導西湖水自栁洲/寺後入城由曲阜橋逹城河門深四丈五尺髙)
　　　(九尺置鐡忩櫺障隔内外門内外各為橋上並/闊一丈下闊視水門而高則減二尺外橋下又)
　　　(為閘板以/防暴漲)
　　　成化十九年都御史劉敷等清理續占(李旻濬/治西湖)
　　　(議成化十九年廵視都御史劉敷用杭人通政/何琮之言㑹同都布二司臨湖查勘凡宣德正)
　　　(統等年圍築報税者一切鋤而去之税糧/百三十餘石𣲖之隄西有産之家代納)
　　　𢎞治十二年御史吳一貫修築石堰(李旻修復/石堰記見)
　　　(藝/文)
　　　𢎞治末正德初楊孟瑛守郡建議西湖當開者
　　　五陳之御史車梁請達於朝從之發帑藏役人
　　　夫毁田蕩除額税雖謗怨者多而有明開濬之
　　　功以孟瑛為最(楊孟瑛奏議見藝文萬厯杭州/府志正德三年郡守楊孟瑛鋭)
　　　(情恢拓力排羣議言扵御史車梁僉事高江上/䟽請之部議報可乃以是年二月興工為傭一)
　　　(百五十二日為夫六百七十萬為直銀二萬三/千六百七兩拆毁田蕩三千四百八十一畝除)
　　　(豁額糧九百三十餘石以廢寺及新墾/田糧補之自是西湖始復唐宋之舊)
　　　嘉靖時禁侵占西湖者為御史傅鳯翺龎尚鵬
　　　萬厯時郡人陳善作杭州府志建䟽通之議(西/湖)
　　　(遊覽志嘉靖十八年廵按御史傅鳯翺行縣清/理占據四十四年廵按御史龎尚鵬刻碑清波)
　　　(湧金錢塘三門嚴為禁防萬厯杭州府志龎尚/鵬立石禁約西湖開築以來積數百年矣前人)
　　　(用情扵此非徒采形勝資燕遊實為廣蓄洩以/備旱潦杭民世其利至今頌之不衰徃緣豪右)
　　　(侵占淤塞巳經前院勒石示戒歳久法弛蠶食/如故特行立石禁諭凡有宦族豪民仍行侵占)
　　　(及巳占尚未改正者許諸人赴院/陳告  陳善請䟽西湖議見藝文)
　　　天啓四年錢塘縣令沈匡濟議䟽填閼之水以
　　　清湖八議上之撫按未見施行(沈匡濟清湖/八議見藝文)
　皇朝開濬盛典
　　　順治十一年六月二十二日欽奉
恩詔内開
　一東南財賦重地素稱沃壤連年水旱為災民生重
　　困皆因失修水利致悞農功該督撫責成地方官
　　悉心講求䟽通水道修築隄防以時蓄洩俾水旱
　　無虞民安樂利
　　　順治間浙江左布政使張儒秀立西湖禁約凡豪
　　　民占為私産者勒令還官
　　　康熙二十四年廵撫趙士麟開浚城中河道凡
　　　河之已塞而全䟽者起清波門三橋址厯逥龍
　　　橋衆安橋以南循中宫橋又西北循梅家橋凡
　　　十二里其流淺而加濬者起湧金水門厯洗馬
　　　橋烈帝廟北循武林門南抵正陽門又南抵南
　　　新關凡二十五里費白金二萬餘兩役夫二十
　　　餘萬工起康熙甲子十一月訖工於乙丑六月
　　　康熙二十八年歲在已已春
聖祖仁皇帝厪懐澤國軫恤羣黎
特舉省方之典
巡幸至浙駐蹕西湖
御製七言詩一首并序
　　宋臣蘇軾開湖漑田築隄瀦水杭民利之爲政者
　　不當如是乎
　長隄十里跨湖波官柳青青覆軟莎漫道只爲遊賞
　地懸知布政在民和
　　　閲已卯癸未乙酉丁亥之歲屢奉
南巡皆
臨幸駐蹕官民踴躍忭舞恭先濬治西湖闢孤山以建
　行宫並䟽湧金門城河以逹
　御舟雲山効靈湖波増潤漢稱明聖之瑞千古協應
　　　蓋自有西湖以來未有若斯之盛者也
　　　康熙四十六年十二月十四日工部奉
上諭朕宵旰勤民視如赤子無一時一事不思為閭閻
　圖經久之計江南浙江生齒殷繁地不加増而仰食
　者日衆其風土陰晴燥濕及種植所宜逈與西北有
　異朕屢經巡省察之甚悉大抵民恃田畝為生田資
　灌漑為急雖東南名稱水鄉而水溢易泄旱熯難支
　夏秋之間經旬不雨則土坼而苖傷矣濵河低田猶
　可戽水濟用高仰之地力無所施往往三農坐困朕
　茲為民生再三籌畫非修治水利建立閘座使蓄水
　以灌輸田疇無以爲農事緩急之備江南省蘇州松
　江常州鎮江浙江省杭州嘉興湖州各府屬州縣或
　近太湖或通潮汐宜於所有河渠水口度地建閘随
　時啓閉水有餘則宣洩之水不足則瀦蓄以備用其
　有支河港蕩淤淺者宜并加䟽濬使引水四達仍行
　建閘多蓄一二尺之水即田高一二尺者資以灌漑
　矣多蓄四五尺之水即田高四五尺者資以灌漑矣
　行之永久可俾高下田畝無憂旱潦此於運河無渉
　而於民生實大有禆益今漕運總督與江浙督撫方
　料理截漕散賑爾部速移文該督撫等令將各州縣
　河渠應建閘蓄水之處並應建若干座通行確察明
　晰具奏爾部卽遵諭行特諭欽此本年十二月浙江
　　　廵撫王然接准部咨欽遵檄行杭嘉湖三府確
　　　勘查議随據杭州府知府張恕可詳稱杭屬錢
　　　塘縣西湖有湧金水門引湖水入城周流曲折
　　　歸於海寧地界湖北聖塘閘洩水於濠河流至
　　　新河壩其減水石堰二閘之水由桃花港入於
　　　餘杭縣界流於大河可資灌漑今桃花港淤淺
　　　約長三里應行開濬其餘西湖通水諸處皆有
　　　舊閘可考勸率沾利農民勤加保䕶䟽通以資
　　　田疇其支河港蕩有淤淺者令及時開濬等因
　　　詳覆㑹同福浙總督具題部議覆准杭嘉湖三
　　　府共建閘六十四座所需銀兩移咨户部撥給
　　　西湖通水諸處支河港蕩令􁀲管有司將淤淺
　　　處所勸諭民間相時開濬可也奉
㫖依議去歲杭州等處被灾民生疲敝今支河港蕩内
　淤淺者若勸民開濬地方官員或藉此私𣲖害民亦
　未可定著動正項錢糧䟽濬欽此欽遵部咨到院行
　　　司四十七年十月浙江布政司為欽奉
上諭事今將奉
㫖察勘河渠水口應行建閘䟽濬處所并奉
㫖著動正項錢糧䟽濬支河港蕩造册詳報
　　題請􁩼銷
　　　雍正二年二月初五日
世宗憲皇帝特念地方水利闗係民生最為𦂳要
勅令工部查議浙江西湖年久並無䟽濬應行該督撫
　　　確勘具題本年六月福浙總督覺羅滿保㑹同
　　　浙江廵撫黄叔琳題為請開水利以贍民生以
　　　裕
　　國計事該臣等㑹看得杭城地當省㑹附郭之縣
　　　仁和在東北錢塘在西南自仁和而迤東則為
　　　海寧三縣田畝數萬頃全藉城中上下兩塘河
　　　水灌漑而兩河之水源則皆自西湖所流注者
　　　也湖居省城之西聚南北諸山之水匯七十二
　　　泉之源瀦而為湖舊志周圍三十餘里水由湧
　　　金門入城紆迴環曲而出於錢塘武林艮山諸
　　　門其出艮山門者入上塘河由臨平而達於海
　　　寧出錢塘門者由三閘而至松木場桃花港與
　　　武林門之水共注響水閘凡湖墅支河與古蕩
　　　西溪沿山十八里之田皆資其利有餘之水歸
　　　入下塘河而仁和北鄉以及錢塘之下八鄉實
　　　沾蔭焉此西湖水源出入之大槩唐臣白居易
　　　所謂每放湖水一寸可漑田十五頃每一復時
　　　可漑五十頃若蓄洩及時則瀕湖千頃可無饑
　　　歳者此也然西湖之所以灌漑利溥者由湖界
　　　直接山脚沿湖諸山之水暢流入湖而無所壅
　　　遏一由山水所來要口俱設小閘以阻浮沙使
　　　之不能淤塞一由上塘五十里外臨平鎮之西
　　　南有東湖即古臨平湖以為之停蓄故其來也
　　　有源其去也有歸含泓蘊涵而無涸竭之患無
　　　汎濫之虞則西湖與上河東湖其利害實相為
　　　表裏者矣自明季來各閘廢壊而沙土多淤繼
　　　且并其淤者而聽佃於民則山與湖隔絶而西
　　　湖之源不能充裕上河淤淺東湖壅塞則水無
　　　容納而西湖之流不能停蓄源流旣損而湖利
　　　遂㣲三縣之田旱不兼旬卽憂枯稿由來久矣
　　　我
皇上宵旰憂勤凡利益民生之事無一不厪
聖懐况開濬水利所闗甚大臣等奉
命詳慎查勘謹按西湖舊志三十餘里有先被民人占
　　　為田蕩於康熙三年丈入魚鱗圖冊者計四百
　　　四十二畝零每年共徵糧銀二十兩七錢零共
　　　徵糧米一十五石五斗零其田埂内種植桑桕
　　　樹共一萬九千三百三株并蕩内栽荷蓄魚等
　　　項管業之家每年約收租息銀三百四十四兩
　　　零又未經丈入魚鱗圖册者計二百一十八畝
　　　若較額征之數每年亦止銀十餘兩米七石餘
　　　斗其田埂内種植桑桕樹共八千四百七十七
　　　株并蕩内栽荷蓄魚等項管業之家每年約收
　　　租息銀一百二十三兩零此項田地原屬官湖
　　　漸為民占在亘塞湖心者固為妨礙水道即去
　　　湖較逺者亦皆阻遏水源况所納於官者每年
　　　僅銀三十餘兩米二十餘石即所利於民者每
　　　年亦止花息銀四百九十三兩零其為官民利
　　　益者甚㣲而所損於三縣民田者實不止於鉅
　　　萬今荷
聖恩軫念民生修復水利所當仰請
皇仁豁除糧額照西湖舊址盡行清出歸湖去其埂
　　　塞開通水源以貽萬世無窮之利其從前所種
　　　桑桕等樹或移植於附近堤岸或移植他處以
　　　收花息各聽民便至現存湖址二十二里四分
　　　有竒通計裏外湖面一萬一千三百一十五畝
　　　零淤淺硬沙葑灘共三千一百二十二畝應將
　　　淺涸者挑深淤塞者開濬芟除葑草以復故址
　　　而暢湖流其次序則先裏湖而後外湖先硬土
　　　而後葑灘其深淺則或五六尺三四尺各就湖
　　　面形勢分别挑濬其淤泥葑草則雇用小船搬
　　　運帮築於各舊堤之上加闊加高以堅堤址其
　　　保䕶則沿堤釘樁編竹不使淤泥坍入湖中裏
　　　湖各橋建閘啓閉不使沙土流入湖内其委任
　　　則令鹽驛道率同府縣佐貳實心料理其工費
　　　則令布政司㑹同鹽驛道將府縣原估再加丈
　　　勘節省確估造冊詳送撫(臣/)核明具
　　題請
㫖酌動海塘捐監銀兩於今年秋成後興工撫(臣/)就近
　　　不時查看督率俟工成之後即交鹽驛道每年
　　　查看照管俾永逺不致淤塞如此則西湖之水
　　　無憂涸竭而仁錢海三縣民田旱澇有備億萬
　　　小民受益無窮於
　　國計民生實有裨益矣至於杭郡城内之河共有
　　　數道一為中河一為東河一為小河而小河又
　　　有中西北之分前人設筧鑿溝引西湖之水自
　　　湧金水門及流福溝而入城北出武林水門南
　　　出正陽水門東南出候潮水門復由正陽候潮
　　　門外合流而趨永昌壩以供南𣙜之抽分通北
　　　𣙜之商貨再進而入清泰水門落水於新􁆡以
　　　䟽抽分之竹木又溢於㑹安壩而入艮山水門
　　　以通東路之糧食場竈之鹽船其曲折出入凡
　　　三十里然後由桃花港響水閘會流扵上下兩
　　　塘河以灌漑田畝是城河正所以通西湖之血
　　　脉而利益商民者無限城河淤塞則湖水無由
　　　出入兩河亦隔絶不通今當相其淤淺處酌量
　　　開濬附入工費項内報銷其城外上塘河一帶
　　　由省城而直達海寧凡一百二十里沿河民田
　　　地蕩數千頃各有閘壩旱則閉以蓄水澇則開
　　　以分入下塘實為河之下流今河身支港亦多
　　　淤塞則下流不暢不能引湖水而注之仁海但
　　　地方甚為寛廣應責成沿河各縣勸諭有産沾
　　　利之家趂秋成農隙業主出給口糧佃户以身
　　　作工漸次開濬民分其任官董其成但加督率
　　　而不由胥役經手則衆擎易舉工可速成矣若
　　　東湖為仁和海寧二縣分轄考之於志仁和載
　　　周圍十里海寧載東西八里南北九里有奇旁
　　　有四閘古為瀦蓄灌田之備又白居易石函記
　　　云自錢塘至鹽官界應漑夾官河田須放西湖
　　　水入河從河入田西湖不足則決臨平湖添注
　　　官河又酈道元水經注云靈隠山下有錢塘故
　　　縣縣側有明聖湖又合臨平湖經槎瀆而注於
　　　海合之諸説則東湖實西湖蓄水之地而上塘
　　　車戽之源利益實屬相侔但自宋代以來從無
　　　議及開濬者臣等會勘湖址僅存六百餘畝雖
　　　有湖形竟同陸地沿河盡為魚蕩田園清理既
　　　難工程復大非一時可以並舉之事應俟西湖
　　　完工日再為確議具奏再查浙江省城至江南
　　　吳江縣接界一帶官塘運河(臣/)等㑹同親勘間有
　　　淺處而德清縣轄之大麻鎮起歴石門縣至桐
　　　鄉縣轄之玉溪鎮共四十里更為淤淺半月不
　　　雨舟卽難行其支港亦多壅塞此河不特商旅
　　　往來抑且糧艘出入兼之田畝頼以車戽最闗
　　　𦂳要急應䟽濬以通運道見在飭行布政司會
　　　同糧儲道細加丈量節省確估其開濬事宜專
　　　委糧儲道督率各官實心料理其工費亦請扵
　　　海塘捐監銀内動支統聽部議緣係奉
㫖委勘事理謹將勘過情形先行題覆所有工費事宜
　　　現在飭行布政司㑹同糧鹽二道逐一丈勘估
　　　計(臣/)謹會同浙江撫臣合詞具題伏乞
皇上睿鑒勅部議覆施行六月二十一日題七月十六
　　　日奉
㫖該部議奏欽此欽遵抄出到部工部等會議查浙江
　　　仁和錢塘海寧三縣民田該督等旣稱皆頼兩
　　　塘河水灌漑而兩河皆自西湖流注久因沙土
　　　多淤聽佃於民利益甚㣲所損民田不止鉅萬
　　　仰請
皇上豁除糧額照舊址清出淤淺沙灘相應挑濬工費
　　　確估核題城内之河淤淺處亦酌量開濬附入
　　　工費報銷等語應如該督等所題將民人所占
　　　田蕩照西湖舊址清出應徴銀米准其豁除造
　　　冊報明户部其湖中沙草淺淤之處應令開濬
　　　深通使水得以停蓄其舊隄坍塌之處卽將所
　　　挑沙草帮築堅固推原厯來淤塞不特湖中葑
　　　草滋蔓抑由上流沙土填積應於湖裏各橋建
　　　閘啓閉不使浮土得入湖内以礙湖流前項工
　　　程旣稱令鹽驛道節省確估該撫核實題報准
　　　動海塘捐監銀兩於秋成後興工工完之日仍
　　　交鹽驛道經管該撫不時查察每年取具該道
　　　並無淤塞甘結報部城内河道淤淺之處應開
　　　濬者亦行酌量開濬該督等一併確估題報可
　　　也雍正二年九月二十一日題本月二十七日
　　　奉
㫖依議
　　　雍正五年三月巡撫浙江都察院右副都御史
　　　(臣/)李衛題為請開水利以贍民生以裕
　　國課事該(臣/)看得開濬西湖原估應需工料銀
　　　四萬二千七百四十二兩零嗣據鹽驛副使
　　　王鈞情愿照數捐出已資修濬經前署撫(臣/)傅
　　　敏奏明荷䝉
俞允欽遵在案先據署布政司事按察司董永芠詳稱
　　　該道著陞任杭州府知府魏定國及分理各員
　　　督率挑濬陸續興工俱於雍正四年十月二十
　　　日各工完竣至老佃新佃内有無礙源流安土
　　　難遷者不行開濬其餘徐蕩河頭小南湖等處
　　　八十五畝四分六釐查係阻塞源流亦於原估
　　　捐項數内挑濬完竣統計原估銀内實用過銀
　　　三萬七千六百二十九兩零造冊詳送察核題
　　　銷至湖工雖已告竣而淤泥葑草時常生長在
　　　所不免并請題明將此節省銀五千一百一十
　　　三兩零置買田畝交地方官將每年所收花息
　　　為不時䟽濬歲修之費於年終造冊報查再運
　　　河工段現在河水充足應暫停開濬仍將一切
　　　湖河工程責令該道不時查察遇有淤塞卽行
　　　督理修濬等因前來(臣/)協同在省司道親加查
　　　勘察核無異除現冊送部外理合題銷伏乞
皇上睿鑒勅部核覆施行奉
㫖著察核該部知道
　　　雍正五年二月欽奉
上諭浙江杭嘉湖三府上年秋冬之間雨水稍多收成
　略覺歉薄今年青黄不接之時巳令地方官商酌平
　糶以濟民食但念米價雖不至昂貴而無力窮苦之
　民本無糴米之資甚屬可憫著動用庫銀四萬兩令
　廵撫李衛會同將軍鄂彌達觀風整俗使王國棟悉
　心商酌於地方或開濬河道或修理城垣隄岸令小
　民就近傭工藉以糊口倘四萬金尚不敷用著李衛
　等再行具奏請㫖特諭(臣/)李衛等欽遵察勘次第奉
　　　行是以上下兩塘支河港汊堰埭橋梁凡湖流
　　　所屇逺近處所靡不修舉堅固䟽濬深通仰見
睿慮周詳
皇仁溥博東南水利永頼於億萬斯年矣
　
　
　
　
　
　
　西湖志纂卷二
欽定四庫全書
　西湖志纂巻三
　　　　　　　　　　　大學士梁詩正等輯
　　孤山勝蹟
　　　孤山　在西湖中一嶼聳立旁無聯附爲湖山
　　　最勝處萬厯杭州府志山形坦平緜邈巍介湖
　　　中以其不與諸山聯屬故名亦稱孤嶼又名瀛
　　　嶼上多梅花為宋林和靖放鶴處(張祜孤山詩/樓臺聳碧岑)
　　　(一徑入湖心不雨山常潤無雲水自陰斷橋荒/蘚合空院落花深猶憶西窓月鐘聲出北林林)
　　　(逋孤山寫望詩水墨屏風状總非作詩除是謝/𤣥暉溪橋裊裊穿黄落樵斧丁丁隔翠㣲返照)
　　　(未沉僧獨往長煙初淡鳥横飛南/峯有客鋤園罷閒倚林間忘却歸)
　聖因寺　在孤山之南面臨明聖湖羣山環拱萬堞
　　　平連攬全湖之勝
　　國朝康熙四十四年
聖祖仁皇帝省方幸浙臣民欣忭愛戴於斯地恭建
　　行宫
上奉
皇太后鑾輿駐蹕旬日正殿
御題扁額曰
　澄觀齋
御書對聯云
　雲牕静挹峯巒秀
　花徑平分松竹香内一層
御題曰
　涵清居聯云
　入座煙嵐鋪錦繡
　隔簾雲樹繞樓臺進東一所
御題曰
　西湖山房聯云
　蒼靄望中收四面湖光依几席
　薰風行處遍六橋花柳間桑麻更東後一進正對吳
　　　山
御題曰
　攬勝齋聯云
　花雨潤時霑翰墨
　竹風清處韻琴書
御製行宫雨中望吳山詩
　檻外青山縱目收繁花初露葉新稠更教㸃染煙雲
　色添得牕前翠欲流
　　　後有泉一泓名曰渟泉
御製渟泉詩
　臨池懐雅則采秀在山青每念風波息心寛與水平
　　　四月初八日又
御製題行宫詩
　歲月流光五十載兩江風景一時榮蟠桃果熟春光
　好海屋籌添麗日明幸有百僚分節治噓嗟凉德際
　昇平年豐物阜民安樂何必燕京是帝京
　　　雍正五年欽奉
世宗憲皇帝諭㫖改建佛寺
欽定寺名為
　聖因寺
御書扁額懸山門第一進為彌勒天王殿進内為韋䭾
　　　殿中楹恭摹
聖祖舟中臨米芾書一幀第二進為大雄殿上懸
世宗御書
　澤永湖山四字内供
　欽頒萬壽寳藏並世尊栴檀像東廡為伽藍殿西為
　　　祖師殿苐三進為觀音殿供大士銅像第四進
　　　為
　　殿門第五進為
　　正殿恭奉
聖祖神御龍牌俾萬世臣民敬謹瞻禮迤東為官客堂
　　　為禪堂為齋堂為香積厨更東為大悲閣為第
　　　一樓西為方丈為法堂雍正十一年
欽命悟修禪師來主法席焚修徒侶至者日衆官給田
　　　以供齋米並於六橋隄上俾藝果蔬以資日用
　　　由是缾鉢之需不待外求帝釋精藍獨尊扵鹿
　　　苑珠林之上矣(陳元龍遊輦聖因寺西湖山房/詩當年奉  趨  行殿此日安)
　　　(禪憩上方嵐翠逈圍仙仗合湖波遥溯塲不聖/恩長人天共引朝元路帝釋宏開選佛    用)
　　　(蓬山羡兜率龍宫原在水中央嵇曽筠元日恭/謁  聖因寺詩江海朝宗日湖山結勝因仁祠)
　　　(千載盛福地萬方均玉帛承王㑹乾坤轉法輪/春光滿瀛嶼稽拜肅簪紳臣沈德潛攬勝齋恭)
　　　(賦晨六龍昔日瑶巡行地今是孤山古佛家暮/鼓  鐘參白足  林瓊樹吐丹葩    天書璀)
　　　(璨懸銀牓父老歡呼憶影浩翠華每/到雲林頻攬勝嵐光湖    無涯)
　聖因行宫　乾隆十六年
　皇上法
祖勤民特舉
　省方之典
　親奉
皇太后鑾輿
　巡幸江浙
　駐蹕西湖全浙臣民懽忭踴躍恭建
　　行宫於
　聖因寺西適當孤山正中羣山環衛拱䕶
　宸居萬井東連遥瞻
　　閴闔規制天成不施丹雘而日華雲爛萬象光昭
　聖情豫懌
　御題正殿之額曰
　　明湖福地
　御製對聯云
　　雲嵐靜對自高秀
　　城郭逺映餘青蒼
　　　進内為垂花門
　御題第二層殿額云
　　月波雲岫
　　　後有園拾級而登直達孤山之頂有亭巋然湖
　　　光山色環繞輝映
　御題曰
　　四照亭亭下修竹萬竿清陰茂密五六月間無暑
　　　氣
　御題曰
　　竹凉處循曲徑而西卉木扶踈嵐光晻曖蒼翠欲
　　　滴
　御題曰
　　緑雲徑南為歩廊花石􁫧瓏䟽通旁達前有樓高
　　　倚天半
　御題曰
　　瞰碧樓樓下文石為臺俯臨曲沼有泉出崖石間
　　　演清漾碧上浥天光
　御題曰
　　貯月泉泉側叢桂常青花時天香馥郁子落如瓊
　　　瑶墜砌舊志所稱月中桂也惟靈鷲山中有之
　御題曰
　　鷲香庭庭後傑閣連雲聳峙霄漢
　御題曰
　　領要閣啓扉而入高館崇閎中樹玉蘭數本一名
　　　望春恭值
　翠華巡幸萬卉爭榮獨此花先茂逺望如瓊樓玉宇
　御題曰
　　玉蘭館館右山徑逶迤有石壁卓立潑翠流丹
　御題曰
　　繡壁空青其上恭建
　御碑亭敬摹
　御製聖因行宫卽景詩(見恭紀/名勝)
　宸章璀璨琬琰名山與璇圖並鞏永符明聖之瑞應
　　　云
　　　(臣/)錢陳羣恭和
　御製聖因行宫即景元韻
聖蹟傳因啓鳯阿春風重見
　六龍過雨滋蕙徑含芳早風轉筠廊戛玉多紅葯漫
　　　催婪尾宴綠楊齊蘸鴨頭波高枝自愛流鶯好
　　　不在調笙與按歌
　　　遵海而南道不紆省耕恰喜駐西湖歲方降福
　　　穣穣也民莫能名蕩蕩乎山水自居天下最文
　　　章深與性靈俱正逄
慈聖無疆壽愛日春長愜勝娛
　　　(臣/)沈德潛恭和
　御製西湖行宫八景元韻
　　四照亭
　　　突兀最高頂空亭四望中全收湖影碧小綴砌
　　　花紅山繞層層障襟披面面風
　皇情娛勝賞送目總難窮
　　竹凉處
　　　一徑萬竿綠人心到此凉陰陰疑滴雨細細欲
　　　生香深處聞鳥語踈邉漏日光可宜擕枕簟消
　　　受夏天長
　　綠雲逕
　　　是徑皆添綠無林不起雲鶴衣沾翠潤樵語帯
　　　風聞古幹緣蘿蔓高坡蝕蘚紋閒行疑世外何
　　　處有囂紛
　　瞰碧樓
　　　雲際置身高推牕俯素濤聊慿湖渌靜暫息
　聖躬勞玩此鳬鷖樂因懐嵇阮曹㑹心因得句
　天子是詩豪
　　貯月泉
　　　圓影入平池一泓恰受之虛明兩無著蕩漾總
　　　相宜方寸靈臺湛高天宿霧披鏡花同㑹悟坐
　　　玩故遲遲
　　鷲香庭
　　　鷲嶺連蜷質庭前樹樹芳秋高因起粟中美自
　　　能黄(用子服/惠伯語)種豈從天下花因浥露凉吾無隠
　　　乎爾悟得木犀香
　　領要閣
　　　湖山獻奇巧一一難探窮領略㑹其要自得陶
　　　潛風放眼迹象外游心空明中
　聖人觀物妙寧與常人同
　　玉蘭館
　　　壓樹堆殘雪辛夷别種開輞川傳舊館
　天藻發新裁月白花難辨香清蜨不來為楣聞屈子
　　　應重楚中材
　　　　自　聖因寺東沿白沙隄至段橋為孤山東路
　　　關帝廟　在聖因寺東錢塘縣志俗名照膽臺
　　　前有三義閣後有清嘯亭舊貯玉印一顆文曰
　　　漢壽亭侯印瓦紐相傳為神所佩又有石刻畫
　　　竹傳是神筆以竹葉繪成詩字
　　　白沙隄　俗稱白公隄自孤山至斷橋徑三里
　　　餘唐稱白沙隄宋稱孤山路咸淳臨安志東有
　　　斷橋北有西泠橋白樂天詩誰開湖寺西南路
　　　草綠裙腰一道斜自注云孤山寺路在湖洲中
　　　草綠時望如裙腰舊志云不知所從始萬厯錢
　　　塘縣志歲久隄圮萬厯十七年司禮監孫隆纍
　　　石砌築雜植花木更名十錦塘隄中重建望湖
　　　亭并建錦帶橋
　　國朝雍正四年奉
㫖濬湖出湖中葑草運於各舊隄之上加廣丈餘加高
　　　二尺鋪沙甃石視昔加整補植桃柳間發芙蓉
　　　爛如錦屏行人嬉遊魚鳥咸若洵無日不在光
　　　風熙皥中也
　　　(臣謹按自宋咸淳間潛說友作臨安志後吳自/收作夢粱錄周密作武林舊事明洪武時陳循)
　　　(作寰宇通志成化中夏時正修杭州府志俱稱/孤山路嘉靖中田汝成作西湖遊覧志萬厯中)
　　　(陳善修杭州府志並失載孤山路而白沙隄之/名遂冺至萬厯中錢塘令聶心湯作縣志從俗)
　　　(稱白公隄而後之修志者咸指此隄為白公所/築不知白詩有綠楊陰裏白沙隄之句則白公)
　　　(之前已冇/此隄矣)
　　　褒忠亭　在孤山路口關帝廟左為前分巡溫
　　　處道陳丹赤建丹赤死祖𢎞勲之難康熙三十
　　　三年
詔贈通政司通政使諡忠毅
聖祖仁皇帝御書名垂青史四字
賜之因建是亭
　　　龍王廟　在白沙隄孤山路口咸淳臨安志舊
　　　在寶石山下名嘉澤龍王祠梁大同間建號錢
　　　塘湖龍君吳越錢氏表請封廣潤龍王乾道五
　　　年安撫周淙以禱雨應徙建於壓隄橋名水仙
　　　王廟後以樂天和靖子瞻三賢祔祀廟中錢塘
　　　縣志淳祐八年安撫趙與􁤏建亭其前之井扁
　　　曰寒泉名其井曰薦菊取蘇軾詩不然配食水
　　　仙王一盞寒泉薦秋菊之義後廢别祀三賢於
　　　孤山明嘉靖二十三年郡守陳仕賢因禱雨輙
　　　應重構望湖亭而祀之復圮萬厯十四年杭守
　　　俞良樞重建
　　國朝康熙三十八年恭建
御書平湖秋月亭徙廟於亭後廟燬雍正五年重建於
　　　此以復水仙故跡
　　　陸宣公祠　在孤山路口祀唐宣公陸贄萬厯
　　　杭州府志孤山舊有宣公祠隆慶二年巡按御
　　　史謝廷傑卽舊祠改祀漢嚴光以下十一人而
　　　徙宣公像於祠前之恩綸閣顔其額曰西湖書
　　　院錢塘縣志天啓五年奏毁天下書院惟陸贄
　　　祠堂著行改正仍歸陸氏世守
　　國朝雍正九年重修坊表乾隆十六年春
　聖駕巡幸
　御題扁額曰
　　内相經綸
　御製陸宣公祠詩
　　策馬孤山脚崇祠陸氏傳去留關治亂事業付雲
　　煙房相希前躅蘇公表舊編德宗事苛察胡獨昧
　　知賢
　平湖秋月亭　在孤山路口舊名望湖亭後為龍王
　　　廟康熙三十八年
聖祖仁皇帝御書平湖秋月為西湖十景之一遂建亭
　　　於此乾隆十六年春
　聖駕南巡
　御製平湖秋月詩(見恭紀/名勝)又
　御製湖月一首
　　江月妙在流湖月妙在渟纎阿如駐御詄蕩窺澄
　　泓軒轅鑄明鏡萬古銅暈青於中金一㸃沉光奪
　　斗星文漪漾不去素彩寒欲生未秋景已佳坐花
　　漢影横
　　　(臣/)沈德潛恭和
　御製平湖秋月元韻
　　　不比春波綠似油一船載月櫓聲柔空明蕩漾
　　　忘歸去看取平湖似不流
　　　勾留處　前浙江巡撫范承謨陞任福建總督
　　　去浙時嘗取白詩未能抛得杭州去一半勾留
　　　是此湖之句書勾留處於湖心亭康熙三十八
　　　年
聖祖仁皇帝臨幸西湖
御書亭額遂移范書於孤山放鶴亭之南建亭以懸之
　　　邦人懐承謨舊澤猶稱范公書院云
　　　放鶴亭　在孤山之北宋和靖處士林逋故廬
　　　有墓在焉上有古梅相傳為逋手植後多不存
　　　元至元間儒學提舉余謙旣葺處士之廬補植
　　　梅花數百本構梅亭於其下郡人陳子安以一
　　　鶴放之遂構鶴亭後並廢明嘉靖間重建歲久
　　　圮
　　國朝康熙十二年巡撫范承謨重葺布政司李之
　　　粹榜曰林君復放鶴處三十五年
聖祖仁皇帝御書放鶴二字為額因建放鶴亭又奉
御書舞鶴賦勒石建亭於放鶴亭之上三十八年復
巡幸斯亭
御製五言詩一首(見恭紀/名勝)
　　　乾隆十六年春
　聖駕臨幸
　御製放鶴亭詩(見恭紀/名勝)
　　　巢居閣　在放鶴亭後成化杭州府志林處士
　　　居有巢居閣元浙江儒學提舉李祁重建後圮
　　　明成化十一年浙江左布政使寗良重建(林逋/小隠)
　　　(自題竹樹遶吾廬清深趣有餘鶴閒臨水久蜂/懶得花踈酒病妨開巻春陰入荷鋤常憐古圖)
　　　(畫多半寫樵漁又巢居閣偶書遶舍青山看不/足故穿林表架危軒但將松籟延佳客常帶嵐)
　　　(霏認遠村吳榜自能凌晚汰湘纍何事屬芳蓀/餘生多病期恬養聊此棲遲一避喧又巢居閣)
　　　(絶句山水未深猿鳥少此生猶擬别移/居直過天竺溪橋上獨樹為橋小結廬)
　　國朝康熙三十五年因葺放鶴亭重建
　　　處士橋　在放鶴亭西巢居閣前西湖遊覽志
　　　孤山之北其巔為歲寒巖其下有處士橋
　　　敬一書院　在孤山四賢祠之右康熙二十四
　　　年巡撫趙士麟建每月之朔集紳士耆老宣講
　聖諭於此望日會師儒以講學後擢去士民卽以祠
　　　之
　　　四賢祠　在孤山之陽祀唐刺史李泌白居易
　　　宋守蘇軾處士林逋西湖遊覽志唐民懐白公
　　　之德即孤山廣化寺以祀公至宋益以蘇公林
　　　公名三賢堂萬厯杭州府志寶慶間府尹袁韶
　　　徙建於蘇隄後圮淳祐中祔祀水仙王廟明天
　　　順間知府胡濬徙建今處正德元年知府楊孟
　　　瑛増鄴侯李泌改稱四賢祠祀以春秋
　　　范忠貞祠　在孤山四賢祠左祀前浙江巡撫
　　　謚忠貞范承謨錢塘縣志承謨順治壬辰進士
　　　以學士出撫浙江多惠政陞福建總督死耿逆
　　　之難浙人哀思建祠崇祀歲給學租銀春秋有
　　　司致祭
　　　古文昌祠　在四賢祠右
　　　錦帯橋　在白沙隄中間隄南為前湖隄北為
　　　後湖(亦稱/裏湖)中開一港以通舟楫叠石為梁横跨
　　　十錦塘望若錦帶故名
聖祖仁皇帝臨幸孤山
　御舟由此轉入後湖改架木梁雍正八年重甃以石
　　　(臣謹按西湖遊覽志載斷橋稍西有涵碧橋在/孤山路中宋轉運使陳堯佐重修而不載錦帶)
　　　(橋考十錦塘之名始於萬厯間司禮監孫隆修/白沙隄而易其稱者嘉靖作志時有涵碧而無)
　　　(錦帶明矣隆修隄甃石因十錦塘而名/其橋曰錦帶則錦帶當即為涵碧無疑)
　　　斷橋　一名段橋在孤山路口西湖遊覽志斷
　　　橋本名寶祐橋唐時呼為斷橋張祐詩云斷橋
　　　荒蘚合是也橋隄烟柳葱蒨露草芊綿望如裙
　　　帶元錢惟善竹枝詞有段家橋之名聞者疑為
　　　杜撰然楊薩諸詩徃徃亦稱段橋未為無據也
　　　橋口舊有宋時總宜園取蘇詩淡粧濃抹總相
　　　宜之意今不存
　斷橋殘雪亭　在斷橋之上奉懸
聖祖仁皇帝御書扁額復恭摹勒石建
御碑亭於橋左為西湖十景之一乾隆十六年春
　聖駕南巡
　御製斷橋殘雪詩(見恭紀/名勝)
　　　(臣/)沈德潛恭和　元韻
　　　段家橋邉積素餘樵蹤欲斷將焉如山人僵臥
　　　不能起裹飯于今有子輿
　　　　自　聖因寺西經蘇隄合趙隄楊隄至湖心
　　　　亭為孤山西路
　　　朱子祠　在孤山之陽錢塘縣志舊在錦塢山
　　　額題紫陽書院明督學蘇濬喬因阜先後錄其
　　　裔孫以守祠祀動支仁和縣學租遣官致祭
　　國朝順治丁酉以錦塢山峻歲久傾圯巡撫陳應
　　　泰巡按御史王元曦提學僉事谷應泰移建今
　　　處春秋有司致祭
　　　報恩院　在白沙隄之西舊名盧舍菴錢塘縣
　　　志明萬厯間司禮監孫隆建
　　國朝順治已丑上方院盧九德重修立柵水中禁
　　　人捕魚以為西湖放生之所遂名盧舍菴康熙
　　　五十五年織造孫文成改建更今名
　　　六一泉　在孤山西南即唐孤山寺(白居易西/湖晚歸囬)
　　　(望孤山寺詩柳湖松島蓮花寺晩動歸橈出道蕩/場盧橘子低山雨重栟櫚葉戰水風涼烟波澹)
　　　(摇空碧樓閣参差倚夕陽到岸請君回首望蓬/萊宫在水中央林逋孤山寺寫望詩底處憑欄)
　　　(思渺然孤山塔後閣西偏陰沉畫軸林間寺零/落棋枰葑上田秋景有時飛獨鳥夕陽無事起)
　　　(寒烟遲留更愛吾廬近/秪待重來看雪天)咸淳臨安志陳天嘉元年
　　　改建名永福西湖遊覽志宋大忠祥符間改為
　　　廣化寺内有辟支佛骨塔柏堂竹閣皆在焉紹
　　　興間改創四聖延祥觀理宗時復改西太乙宫
　　　錢塘縣志元楊璉真伽改為萬壽寺元末燬明
　　　洪武初誠意伯劉基復建易名六一泉因蘇軾
　　　守郡時與僧惠勤懐歐陽公泉出講堂下遂名
　　　六一自宋迄元泉沒扵二氏之居久矣元季兵
　　　燹泉始呈露復構石亭以覆之掲為寺額歲久
　　　圮崇禎甲申重修仍名廣化外構數峯閣以祀
　　　自漢迄明諸先賢又圮
　　國朝康熙初重建復名六一泉(蘇軾六一泉/銘見藝文)
　　　柏堂　咸淳臨安志陳文帝天嘉二年建廣化
　　　寺寺有當時所植二柏其一已枯東坡作孤山
　　　二詠序云柏二株其一為人所薪山下老人自
　　　為兒時巳見其枯矣然堅悍如金石愈於未枯
　　　者僧志詮作堂久廢今基在西太乙宫有孝宗
　　　御書軾詩刻石覆以小亭(蘇軾柏堂詩道人手/種幾生前鶴骨龍姿)
　　　(尚宛然䨇幹一先神物化九朝三見太平年忽/驚華厦依巖出乞與嘉名到處傳此柏未枯君)
　　　(記取灰心聊/伴小乗禪)
　　　竹閣　咸淳臨安志舊在廣化寺柏堂之後有
　　　小閣多植竹白公居易嘗偃息於此遂名今與
　　　寺俱徙(白居易宿竹閣詩晚坐松忩下宵眠竹/閣間清虛當服藥幽獨抵還山巧未能)
　　　(勝拙忙應不及閒無勞别修道只此是𤣥關蘇/軾孤山竹閣詩海山兜率兩茫然古寺無人竹)
　　　(滿軒白鶴不留歸後語蒼龍猶是種時孫兩叢/却似蕭郎筆千畝空懐渭上村欲把新詩問遺)
　　　(像病維摩詰更無言又竹閣憶樂天翁詩柏堂/南畔竹如雲此閣何人是主人但遣先生披鶴)
　　　(氅不須更/畫樂天真)
　　　瑪瑙坡　萬厯杭州府志在孤山東咸淳臨安
　　　志地有碎石文瑩若瑪瑙状故名西湖遊覽志
　　　舊有瑪瑙寶勝院院内閒泉僕夫泉皆僧智圓
　　　所鑿圓字無外號中庸子與林逋為友(詳見/北山)
　　　參寥泉　西湖古蹟事實在孤山舊智果院蘇
　　　軾守杭與僧道潛號參寥子遊故名(詳見/北山)
　　　金沙井　咸淳臨安志在孤山廣化寺白居易
　　　嘗酌此泉甘美視其沙燦如金色故名
　　　四聖延祥觀　西湖遊覽志宋紹興間建以沉
　　　香刻四聖像飾以大珠備極工麗為園曰延祥
　　　亭館窈窕儼若圖畫
　　　西太乙宫　西湖遊覽志宋理宗時稱五福太
　　　乙臨吳越之分卽延祥園建太乙宫内有瀛嶼
　　　白蓮堂蓬萊閣香月亭等勝其殿曰黄庭即凉
　　　堂故址四壁有蕭照所畫山水成化杭州府志
　　　嘉木揚喇勒智改為寺至正庚子燬
　　　(臣謹按舊志所載孤山古蹟如柏堂竹閣及金/沙井延祥觀太乙宫皆稱在廣化寺即今之六)
　　　(一泉雖舊址已湮而其地尚在惟瑪瑙坡僅稱/在孤山東參寥泉僅云在智果院今坡與院皆)
　　　(無踪跡可考而瑪瑙智果兩寺已移在北山寶/雲山下他如西閣辟支塔報國寺學士溝及斷)
　　　(橋西之總宜園皆廢久無可指實/僅據舊志錄存其名以還故蹟云)
　　　歲寒亭　遂昌雜錄孤山之陰有一亭在高阜
　　　處名曰歲寒繚亭皆古梅(程鉅夫題歲寒亭詩/吾廬不暇理且復理)
　　　(斯亭風雨連天白雲山送我青蒼龍千歲/質白鶴九霄翎相與成三友年年聚德星)
　　　挹翠閣　遂昌雜錄閣臨水上下皆拱斗砌成
　　　極為宏麗建西太乙宫時所創
　　　西泠橋　在孤山路西北西湖遊覽志一名西
　　　林橋又名西陵橋從此可徃北山武林舊事亦
　　　名西邨都城探春先南後北至午則盡入西邨
　　　弁陽老人詞云看畫船盡入西邨閒却半湖春
　　　色指此
　　　乾隆十六年春
　駕幸西湖
　御製西泠橋詩
　　玉蝀横分裏外湖綠絲風裊柳千株漾舟朅想前
　　朝蹟賢守風流白與蘇
　　　諾公祠　在西泠橋西祀鎮浙將軍宗室諾羅
　　　布將軍恤兵愛民
聖祖仁皇帝南巡
御書天潢維翰四字
賜之後浙民請祠於西湖之濵祠内有君子泉敦詩説
　　　禮堂
　　　君子泉　武林舊事定業院有君子泉兩湖麈
　　　談北山鳯林寺後有乳泉頗甘洌峭壁側立涵
　　　以石池石上刻君子泉按鳯林本唐喜鵲寺而
　　　武林舊事又稱泉在定業院寺與院皆鳥窠禪
　　　師道塲二地相去不遠故指院以為寺歟錢塘
　　　縣志今在諾公祠内
　　　蘇隄　在西泠橋西上有六橋自南新路接北
　　　新路横截湖中宋元祐間蘇軾築楊慎蘇隄本
　　　末東坡旣奏開湖周視湖上曰今欲去葑田而
　　　葑泥如雲安所置之湖南北周迴三十里環湖
　　　往來之民或終日不達若取葑草積之湖中為
　　　長隄以通南北則葑去而行者便矣隄成杭人
　　　稱曰蘇公隄祠公隄上西湖遊覽志沿隄夾植
　　　花柳中為六橋橋各有亭以覆之自是湖分為
　　　兩西曰裏湖東曰外湖南渡後隄橋成市走馬
　　　遊船絡繹不息歲久弗治隄漸廉削成化以前
　　　裏湖盡為民業六橋水流如綫知府楊孟瑛闢
　　　之増築湖隄列植萬柳頓還舊觀
　　國朝雍正四年開濬西湖與白沙隄同時修築輔
　　　狹為廣增庳為高視白沙隄倍之乾隆十六年
　　　春
　聖駕巡幸
　御製蘇隄詩
　　白沙隄上昨鳴鞭瀟灑詩情憶樂天豈意千秋留
　　姓氏白公不及大蘇傳
　　一株楊柳一株桃夾鏡雙湖綠映袍蓄眼韶光看
　　不足北高峯影接南高
　　　跨虹橋　即蘇隄第六橋西湖遊覽志蘇隄之
　　　橋次第自南而北楊隄之橋次第自北而南第
　　　六橋與西岸第一橋斜對稍北則為西泠橋
　曲院風荷亭　在蘇隄跨虹橋西康熙三十八年
聖祖仁皇帝御書曲院風荷為西湖十景之一遂建亭
　　　其處内有迎薫閣東為望春樓乾隆十六年春
　聖駕南巡
　御製曲院風荷詩(見恭紀/名勝)
　　　(臣/)沈德潛恭和　元韻
　　　院落迴環巧貯風水花真奪晚霞紅明粧短棹
　　　穿花去一路歌聲訝許同
　　　崇文書院　在跨虹橋西明萬厯間巡鹽御史
　　　葉永盛視鹺之餘集内商子弟於跨虹橋西授
　　　以題命各就舫中屬文舫皆散去少焉畫角一
　　　聲羣舫畢集各以文進面定甲乙名曰舫課去
　　　官後商士思之就其地建書院中奉朱子而以
　　　後寢祀永盛凡舫課皆櫝其文於鹺使者評隲
　　　焉
　　國朝康熙四十四年
聖祖仁皇帝南巡
御題正學闡教四字
賜為額爰鼎新之榜曰崇文中為饗堂闢其左為亭恭
　　　摹
御書勒石崇奉後為敬修堂為諸生齋舍雍正十一年
　　　重修延師督課朔望會文民商咸集規制大備
　　　西湖書院　明成化間布政使寗良建延大理
　　　卿夏時正居之名孤山書院卽西太乙宫故址
　　　也建書庫捐膳田以待四方學者又名西湖書
　　　院歲久圮
　　國朝康熙二十五年督學王掞於跨虹橋之西重
　　　構為講學之所仍名西湖書院後講學久廢乾
　　　隆八年併入崇文書院
　　　湖山神廟　在跨虹橋西祀湖山之神雍正九
　　　年浙江總督李衛創建
　　　竹素園　在湖山神廟西雍正九年廟成遂於
　　　廟右闢地為園創建亭宇十年恭奉
世宗憲皇帝御書竹素園三字額懸正㕔内有流觴亭
　　　水月亭臨花舫觀瀑軒聚景樓俱擅湖山之勝
　　　乾隆十六年三月
　聖駕臨幸
　御製竹素園詩(見恭紀/名勝)
　　　東浦橋　即蘇隄第五橋通曲院港西湖遊覽
　　　志第五橋與西湖第二橋對宋周紫芝韓園讌
　　　集詩遥知第五橋邉路桐葉題詩人未歸
　　　趙隄　宋時稱小新隄路通靈竺咸淳臨安志
　　　淳祐二年安撫趙與􁤏築自北山第二橋至麴
　　　院夾植花柳如蘇隄隄半作四面堂為亭三以
　　　比蘇隄人遂稱趙公隄西湖遊覽志隄旁舊有
　　　天澤廟小隱園裴園史園喬園資國園並廢
　　　天澤廟　西湖遊覽志在趙隄旁祀履㤗將軍
　　　孫顯忠顯忠錢塘人仕吳越嘉熙間京尹趙與
　　　懽禱雨有應奏封天澤侯内有天澤井葛仙翁
　　　虬松資國園卽將軍故宅也
　　　小隱園　西湖遊覽志宋内侍陳源之外宅後
　　　收入重華宫改建崇福院前有雙岸金沙澗裴
　　　園裴禧别業史園史徽孫别業喬園喬又聞别
　　　業
　　　(臣謹按趙隄故址湮廢已乆其隄旁天澤廟小/隱園及裴園史園諸處在嘉靖間作遊覽志時)
　　　(俱稱並廢則隄之不存可知其所云自北山第/二橋至麴院以通靈竺者北山第二橋即東浦)
　　　(橋也盖自南而數為弟五自北而數則為第二/麴院原在金沙澗旁宋時取澗水以造麴路通)
　　　(靈竺今新築之金沙隄卽其/處也故存其名以還舊蹟)
　　　金沙隄　在蘇隄東浦橋南自東迤西與楊隄
　　　故址相屬其地為靈隱澗泉入湖之處舊為淺
　　　灘俗呼金沙灘數十年來金沙漸淤積成廣區
　　　雍正九年總督李衛建祠以祀關帝遂於東浦
　　　橋之旁築新隄以達祠宇隄廣三丈長六十餘
　　　丈夾植桃柳與蘇隄聯絡映帶遂名金沙隄
　　　玉帶橋　在金沙隄上雍正九年因築新隄建
　　　橋其上以通六橋之車馬裏湖之舟楫港中溪
　　　流湍激設三洞以釃水狀如帶環故名玉帶乾
　　　隆十六年春
　聖駕巡幸
　御製玉帶橋詩(見恭紀/名勝)
　　　關帝祠　在金沙港雍正八年浙江總督李衛
　　　因港中灘沙漲成平陸創建神宇中為祠門三
　　　楹外照面樓三楹進内儀門三楹饗堂三楹更
　　　進為正殿三楹後寢五楹上構岑樓下接水軒
　　　左右廂樓各五楹後臨湖面環以迴廊朱欄掩
　　　映闢祠西為園由正殿繞歩廊啓徑而入疊石
　　　為山䟽泉為池雜蒔卉木創建亭宇軒檻􁫧瓏
　　　欄楯銜接内有觀瀾亭垂釣亭薔薇洞瓊花島
　　　及星橋月榭諸勝湖上關帝祠凡數處規制宏
　　　敞以此為最
　　　寶勝菴　在關帝祠西為雲林下院
　　　魚籃觀音院　在金沙澗路口舊錢塘縣志宋
　　　時建路通行春橋
　　　金沙澗　卽靈隱山北澗之水流入西湖處澗
　　　沙明淨作黄金色故名金沙入湖漸成深廣遂
　　　稱港焉其淺陂則稱金沙灘居民皆以捕魚為
　　　業網罟之外多放鸕鷀以取魚爾雅所謂鷀鷧
　　　嘴曲如鈎食魚者是也乾隆十六年春
　駕幸西湖
　御製鸕鷀詩
　　鸕鷀本野鳥食魚以自活一被漁師得鎩羽如受
　　刖以繩縳其頸驅之捕鱸鱖將謂得果腹豈知不
　　下咽㝠然猶不悟長此安能脱鸕鷀爾特愚漁師
　　爾特黠格物可會心海鷗信明達
　　　壓隄橋　即蘇隄之第四橋通茅家埠西湖遊
　　　覽志第四橋與西岸之第三橋對橋下水極深
　　　凡入靈竺舟行必取道於此故橋旁設石臺籠
　　　燈以照夜船舊有水仙王廟亦名龍王祠前有
　　　井曰薦菊後圮移建於望湖亭劉渙詩重到桃
　　　花第四橋
　　　(臣謹按水仙王廟本伍胥祠胥浮尸江上吳人/稱為水仙見越絶書唐乾寧間封吳安王因有)
　　　(水仙吳王之稱蘇軾詩配食水仙王蓋謂配食/子胥耳至嘉澤龍王本號錢塘湖龍君錢鏐奏)
　　　(封廣潤龍王廟在寶石山乾道間安撫周淙徙/於蘇隄第四橋名水仙王廟後人因稱龍王祠)
　　　(遂以龍王/為水仙矣)
　蘇隄春曉樓　在蘇隄第四橋之南康熙三十八年
聖祖仁皇帝御書蘇隄春曉為西湖十景之首恭建
御碑亭雍正八年浙江總督李衛以亭隘不稱瞻仰改
　　　建岑樓崇奉
奎章復建曙霞亭於後乾隆十六年春
　聖駕南巡
　御製蘇隄春曉詩(見恭紀/名勝)
　　　(臣/)沈德潛恭和　元韻
　　　誰築長隄記大蘇春光曉色接林廬分明海上
　　　方蓬景倒影樓臺入半湖
　　　望山橋　卽蘇隄第三橋通花家山港西湖遊
　　　覽志第三橋與西岸第四橋斜對水名花港所
　　　謂花港觀魚者是也舊有雪江書堂宋淳祐中
　　　婺州人胡侊充三賢堂長自號雪江因名今廢
　　　鎻瀾橋　卽蘇隄第二橋通赤山麥嶺路西湖
　　　遊覽志第二橋與西岸第五橋對舊有湖山堂
　　　宋京尹洪燾建又有三賢堂宋京尹袁韶建以
　　　祀白蘇林三公後有堂三曰水西雲北曰月香
　　　水影曰晴光雨色久廢
　　　映波橋　卽蘇隄第一橋通赤山教塲西湖遊
　　　覽志第一橋與西岸第六橋斜對舊有旌德觀
　　　本定香寺址今止存定香橋徐集孫西湖納凉
　　　詩小艇撑過第六橋
　花港觀魚亭　在蘇隄映波橋之北康熙三十八年
聖祖仁皇帝御題花港觀魚為西湖十景之一建亭其
　　　處乾隆十六年春
　聖駕南巡
　御製花港觀魚詩(見恭紀/名勝)
　　　(臣/)沈德潛恭和　元韻
　　　彎彎野岸圍清港淰淰游魚啖落花物我兩忘
　　　同一樂要將此意問南華
　　　旌德先賢祠　在蘇隄第一橋南夢粱錄寶慶
　　　二年府尹袁韶請於朝以杭會湖山清麗人傑
　　　代生請建祠以祀陶唐至宋本郡人物許箕公
　　　以下三十一人列女孫夫人等五人賜額曰旌
　　　德觀錢塘縣志後燬今徙建城内保安坊
　　　楊隄　在裏湖西岸與蘇隄相對西湖遊覽志
　　　正德間知府楊孟瑛旣開西湖遂築此隄增築
　　　六橋俗稱裏六橋是也然近北山三橋宋時己
　　　有之孟瑛所築特南山三橋耳
　　國朝雍正四年開濬西湖重加修築亦如白蘇二
　　　隄緣在裏湖經行者稀且近居民田桑之地故
　　　不復補植花木云
　　　環璧橋　裏六橋之隄比第一橋西湖遊覽志
　　　第一橋近浄空院玉泉之水出焉題曰環璧自
　　　此而西可通耿家埠
　　　流金橋　裏六橋之第二橋西湖遊覽志第二
　　　橋金沙澗水出焉題曰流金自此而西可通麯
　　　院路
　　　臥龍橋　裏六橋之第三橋西湖遊覽志第三
　　　橋地近龍潭深黝莫測有時祥光浮水面盖神
　　　龍之所窟宅也題曰臥龍自此而西可通茅家
　　　埠
　　　隱秀橋　裏六橋之第四橋西湖遊覽志第四
　　　橋遶丁家山而東沿隄屈曲蒼翠掩映題曰隱
　　　秀自此而西可通花家山
　　　景行橋　裏六橋之第五橋西湖遊覽志第五
　　　橋西挹高峯橋畔舊有三賢祠在焉題曰景行
　　　從此而西可通麥嶺路
　　　濬源橋　裏六橋之第六橋西湖遊覽志第六
　　　橋從定香橋而入近發祥祠虎跑珍珠二泉之
　　　水出焉其源長矣非濬導不可題曰濬源
　　　湖心亭　居全湖中心浙江通志舊有湖心寺
　　　寺外三塔鼎峙明𢎞治中寺燬塔亦湮廢嘉靖
　　　間知府孫孟尋遺址建亭萬厯四年按察僉事
　　　徐廷祼重建有太虛一㸃宛在水中央之額後
　　　司禮監孫隆升為重簷題曰喜清閣萬厯錢塘
　　　縣志湖心寺外三塔其中塔南塔並廢卽北塔
　　　基建亭名湖心亭(張萱湖心亭詩漲玉周遭澹/欲無三潭深處一亭孤踈鐘)
　　　(度水寺邉寺野艇依林湖外湖日落雲容渾自/懶春來花氣未全蘇開樽不用邀明月已探驪)
　　　(龍頷下珠王寅湖心亭詩雨後湖波嫩轉嬌爛/銀盤裏坐吹簫四圍蘭槳三千頃䨇帶桃花十)
　　　(二橋亭壓蛟宫翻晚照沙沉塔廟説前朝虚亭/鷗鳥時來徃自識閒情不用招方九叙湖心亭)
　　　(詩滄波縈繞小亭幽來徃惟憑一葉舟三塔已/沉青草没兩峯相對黛烟浮潭心影動疑鮫室)
　　　(風裏翬飛似蜃樓何用乗槎/霄漢去藏鴉門外卽瀛洲)
　　國朝康熙二十八年
聖祖仁皇帝南巡
御題扁額云
　静觀萬類奉懸亭中又亭聯云
　波湧湖光遠
　山催水色深
　　　又於樓上
御題云
　天然圖畫奉為額雍正五年増建敞堂三楹堂後復
　　　構水軒架於湖面雕甍貼水丹桷凌雲乾隆十
　　　六年春
　聖駕巡幸
　御製湖心亭詩(見恭紀/名勝)
　　　(臣/)錢陳羣恭和　元韻
　　　天影相涵駐碧空　霓旌摇曳古槎通水中坻
　　　與水中沚蓮葉西來蓮葉東玉宇瓊樓元在月
　　　方壺員嶠漫隨風憑欄得句
　宸襟霽洵有鳶魚趣不窮
　　　(臣/)沈德潛恭和　元韻
　　　亭臺無地逺涵空水鏡烟開有櫂通三面總圍
　　　山逺近(獨缺州/城一面)四隅莫辨水西東魚跳瑶砌疑
　　　濺雨燕入珠簾巧避風來往請君還送目方蓬
　　　縹緲景難窮
　
　
　
　
　
　
　
　
　
　
　西湖志纂巻三
欽定四庫全書
　西湖志纂巻四
　　　　　　　　　　　大學士梁詩正等輯
　　南山勝蹟(上/)
　　　　自城内
　　行宫出湧金門瀕湖而南合清波門經茶坊嶺過
　　　　長橋至南屏山為南山總路
　　行宫　在湧金門内太平坊舊為織造府康熙二
　　　十八年
聖祖仁皇帝南巡
　駐蹕於此
御製巡幸杭州詩
　東南上郡古臨安親採風謡一省觀翠岫巃嵸猶舞
　鳯羽旗簡約不鳴鑾春輝草木江山麗户滿絃歌雨
　露寛德化遠敷吾未信如何夾道萬聲歡
　　　自後屢䝉
巡幸卽奉爲
　　行宫四十五年織造孫文成敬謹増葺
　　禁籞森嚴規制整肅外列百官朝房環拱北向開
　　　濬城河以達湧金水門乾隆十六年春
　皇上省方幸浙
　親奉
皇太后鑾輿
　　駐蹕宫中萬姓嵩呼歡聲雷動
　御題正殿之額曰
　　觀風浙水
　御書聯句云
　　煙火萬家添勝槪
　　江山千里引遥情
　御題第二層殿額云
　　雅宜清致
　御書聯句云
　　臨憩名區欣富庶
　　咨諏善俗識游歌
　御題垂花門内正殿之額曰
　　熙春仙館
　御題垂花門内第二層殿額曰
　　明秀澄觀
　御製三月朔日車駕至杭州駐蹕之作
　　今春三度茁初蓂恰值餘杭翠輦停展義省方欽
祖烈承歡祝嘏奉
慈寜
三朝休養繁滋息萬里提封在户庭覽彼就瞻心實切
　　慚兹懐保德非馨人文舊地風猶樸禮樂名邦教
　　易型明聖湖重瞻
聖藻飛來峯已送來青昌昌艷裔差無負濯濯林泉信
　　有靈即漸風光臨上已便當觴咏賞蘭亭
　　　翌日
　上奉
皇太后鑾輿
　臨幸吳山
　御製巡幸杭州恭依
皇祖詩韻
　　銅龍不異日詢
安掖輦吳山賞大觀煙火萬家來問俗春風三月暫遊
　　鑾承
顔悦志期無忝咨吏安民要在寛秀麗湖光豈無助毎
　　成佳句亦增歡
　　　湧金池　在湧金門内萬厯杭州府志吳越清
　　　泰元年守將曹杲引西湖水為池錢王元瓘書
　　　湧金池三大字刻石其處(郭祥正湧金池詩衆/沼皆涵碧斯池獨湧)
　　　(金寶光中夜見/還照月華深)
　　　嘉澤廟　在湧金門内井亭橋西咸淳臨安志
　　　祀唐相國鄴侯李泌德宗興元間泌守杭有風
　　　績杭地瀕海民苦斥鹵泌鑿六井開陰竇引湖
　　　水入城以資民汲郡人德之爲立祠西湖遊覽
　　　志宋嘉定中賜額嘉澤安撫潛説友拓地鼎建
　　　元季燬成化間重建前有井徑丈許底與湖通
　　　泌所鑿也井有金魚數百㳺泳其中
　　　金華將軍廟　在湧金門内西湖遊覽志神姓
　　　曹名杲真定人仕後唐為金華令郡兵叛以計
　　　平之吳越王嘉其功擢守婺州宋初錢氏入朝
　　　委以國事杲即城隅浚三池以通城河名湧金
　　　池民為立祠
　　　湧金門　瀕湖西湖遊覽志卽金牛出現之所
　　　故名湧金舊名豐豫宋時有豐樂樓與門相值
　　　若屏障然堪輿家以此地當山水之衝故不築
　　　月城
　　　柳洲亭　即豐樂樓舊址明嘉靖間郡守陳仕
　　　賢建
　　　柳洲二賢祠　在湧金門外瀕湖錢塘縣志其
　　　地多柳宋時稱為柳洲舊有子貢使越祠祀端
　　　木子康熙二十六年巡撫金鋐督學周清源以
　　　仲子舊祠之在弼教坊者移此合祠遂改今名
　　　雍正九年重修
　　　問水亭　在湧金門外柳洲之西瀕湖錢塘縣
　　　志宋時有上船亭圮明萬厯間建亭曰問水今
　　　爲關帝廟舟人猶稱問水亭
　　　孫忠烈祠　在湧金門外南錢塘縣志祀明孫
　　　忠烈燧燧死宸濠之難嘉靖間建祠於此
　　　兩峯書院　在湧金門外南西湖遊覽志明刑
　　　部尚書洪鐘别墅鐘字宣之錢塘人歴官四川
　　　按察使發奸摘伏聼决如流庭無宿訟蜀民有
　　　洪不支鍋之謡巡撫順天增築邉堡自山海關
　　　抵居庸延袤千里以刑部尚書兼左都御史平
　　　川陜藍鄢之亂加太子太保致仕築居於此自號
　　　兩峯居士
　柳浪聞鶯亭　在湧金門南舊有柳浪橋康熙三十
　　　八年
聖祖仁皇帝御書柳浪聞鶯為西湖十景之一遂於橋
　　　北建亭恭懸扁額並構
御碑亭於左乾隆十六年春
　聖駕南巡
　御製柳浪聞鶯詩(見恭紀/名勝)
　　　(臣/)沈德潛恭和　元韻
　　　蕩漾輕黄萬縷金金衣弄響晚烟深春風巻入
　　　空明去宛似青蓮聽上林
　　　錢王祠　在湧金門南舊名表忠觀萬厯杭州
　　　府志祀吳越王錢鏐及鏐子文穆王元瓘瓘子
　　　忠獻王佐忠遜王倧忠懿王俶宋時觀在龍山
　　　熙寜十年知杭州趙抃請於朝建名表忠蘇軾
　　　作碑記(蘇軾碑記/見藝文)嘉靖三十九年總督都御史
　　　胡宗憲巡撫都御史周斯盛以靈芝寺改建寺
　　　蓋王故苑也錢塘縣志進石坊為橋又進為門
　　　有東坡書表忠觀石刻存焉正宇奉五王像有
　　　明新建伯王守仁順天者存扁額後為慶系堂
　　　明末漸圯崇禎中重加修葺歲仍春秋額支官
　　　師致祭
　　國朝康熙四十四年
聖祖仁皇帝南巡
御題扁額曰
　保障江山奉懸正中恭摹勒石建亭其左雍正五年
勅封誠應武肅王冬十月浙江總督李衛重修前更立
　　　石坊曰功德坊乾隆十六年三月
　皇上駐蹕西湖初四日
　欽命大臣致祭隨
　命錢氏二十五代裔孫刑部左侍郎(臣/)錢陳羣陪祭
　　　初六日
　聖駕臨幸
　御題扁額曰
　　忠順遺庥
　賜懸祠内
　御製表忠觀詩
　　三世五王爵同堂秩有倫聖湖依故里白水識真
　　人孫子儀型永春秋爼豆新蘇碑餘腕力亦敵弩
　　千鈞
　　　(臣/)錢陳羣恭和　元韻
　巡典旌忠烈
　恩光邁等倫由來懐舊德沾漑及先人强弩風雲䕶
　　　荒祠雨露新湖山英魄在同日受
　鴻鈞(岳飛墓林逋放鶴亭/  上皆親臨觀覽)
　　　(臣/)沈德潛恭和　元韻
　　　王八朱三輩誰能識大倫東南矢臣節保障藉
　　　斯人三世堂筵舊千秋碑碣新竇融知順逆忠
　　　孝後先鈞(錢氏以忠孝稱光武詔/竇融許其忠孝誠慤)
　　　内有鐵劵為錢氏子孫世守今巳輾轉流失觀
　　　中碑記猶存遂䝉
　賜覽
　御製戲題錢氏鐵劵三首
　　長腰十斛換漁人什襲傳貽永世珍歴數從來曽
　　賜劵問誰終獲保其身
　　伊吕功勲豈不巍未聞賜劵貸其非設逢烏喙終
　　何益少伯真能早識幾
　　納土歸誠本在兹子孫世守亦其宜獨憐片鐡唐
　　時物秘寶其將安用之
　　　靈芝崇福律寺　在湧金門外今為錢王祠咸
　　　淳臨安志太平興國元年建本吳越王故苑芝
　　　生其間捨以為寺遂號靈芝大中祥符初改今
　　　額元符初律師元照重修建炎初燬紹興間析
　　　其址為顯應觀乾道間次第興創紹興元年面
　　　湖建堂扁曰依光張即之書又有浮碧軒夜講
　　　亭日觀堂皆廢西湖遊覽志元末燬明永樂初
　　　僧竺源重建
　　　杏花園　在湧金門外南見宋稗類鈔内有雲
　　　會堂為宋進士期集之所如唐曲江杏園故事
　　　今園已廢而杏花獨盛蘇隄桃李中亦雜植杏
　　　樹花時與桃李並放南北兩山亦有之居民採
　　　杏子取其仁為酪以佐春茗荆楚歲時記所謂
　　　寒食擣杏仁煑粥是也乾隆十六年春
　駕幸西湖
　御製杏酪詩
　　佳實出精舂仙漿泛玉溶清明傳節物南國作時
　　供不雜薑鹽和還嗤醴齊濃最欣湖上坐甌影北
　　高峯
　　　朱子寓居　在靈芝寺四朝聞見錄慶元元年
　　　韓侂胄欲逐趙汝愚遂禁偽學朱熹去國寓靈
　　　芝寺平川李把叩請得窮理之學有紫陽授受
　　　行於世
　　　顯應觀　在靈芝寺側今廢西湖遊覽志祀磁
　　　州崔府君子玉唐貞觀間為滏陽令有異政民
　　　爲立祠旣卒為神於其土靖康間高宗避宼走
　　　鉅鹿馬斃夜雨獨行路岐莫知所往忽有白馬
　　　乗之遂至祠下見土馬汗出如雨假寐夢神促
　　　之行導至斜橋谷會耿南仲來迎及卽位復夢
　　　神以白羊饋之曰得孝子實兆孝宗由是累朝
　　　崇奉咸淳間改額昭應後歸靈芝寺有蕭照山
　　　水蘇漢臣畫壁
　　　宋聚景園　在清波門比乆廢西湖遊覽志宋
　　　孝宗所築奉上皇遊幸中有會芳殿瀛春覽逺
　　　芳華等堂瑶津翠光瓊芳寒碧等亭柳浪學士
　　　等橋理宗以後日漸荒落今惟柳浪學士橋存
　　　焉
　　　清波門　瀕湖西湖遊覽志宋時稱暗門又南
　　　有錢湖門今塞
　　　流福水橋　在清波門外西湖遊覽志咸淳四
　　　年建引湖水入城經府前
　　　學士港　一名夾字港在清波門外杭州府志
　　　相傳宋時有學士家此故名港屈曲深隱低篷
　　　沿洄方出湖口古木鱗皴最為幽勝上有學士
　　　橋
　　　茶坊嶺　在清波門外西湖遊覽志宋時有茶
　　　坊在焉
　　　仙姥墩　在茶坊嶺西湖遊覽志列仙傳云姥
　　　餘杭人嫁於西湖農家善採百花釀酒王方平
　　　過蔡經家嘗以千錢與姥沽酒飲而甘之是後
　　　羣仙時降因授藥以償酒價服之仙去後十餘
　　　年有人經洞庭湖邉見姥尚賣百花酒相傳所
　　　居基髙數十丈今夷為坦途矣
　　　周元公祠　在清波門外錢家灣祀宋濓溪周
　　　子惇頤南渡時建久廢
　　國朝康熙五十一年督學姜橚檄令重修歲以春
　　　秋致祭巡撫張泰交題額運使高熊徵有碑記
　　　雍正九年總督李衛重建
　　　長橋　在淨慈寺東西湖遊覽志橋短而以長
　　　名者先時水口甚濶橋分三門有亭臨之壯麗
　　　特甚其後浸淫填塞兩旁皆為民居其南有澄
　　　水閘有南閘謂之三渠今亦湮廢
　　　飛仙里　列仙傳濟南李苃宋乾道中寓臨安
　　　嘗詣淨慈過長橋恍惚迷路見青衣道人分燒
　　　筍食之絶異常味俄風雨晦𠖇失道人所在覺
　　　身輕舉冉冉若乗雲後人因名其所居之里曰
　　　飛仙
　　　普度親菴　在南屏山東錢塘縣志明户部侍
　　　郎葛寅亮為母報恩捨宅建寺因名萬厯四十
　　　八年建即古永蔭寺舊址寅亮自爲記今燬基
　　　址猶存
　　　南屏山　在西湖正南成化杭州府志峯巒聳
　　　秀山石􁫧瓏若神工削成中穿一洞上有石壁
　　　如屏障故稱南屏
　　　慧日峯成化杭州府志南屏山有峯曰慧日
　　　淨慈寺之主山也西湖遊覽志南屏之山凌空
　　　而中峙者為慧日峯今以寺後巻石刻慧日峯
　　　者誤
　　　淨慈寺　在南屏山慧日峯下淨慈寺志周顯
　　　德元年建號慧日永明院宋太宗賜壽寜禪院
　　　額釋氏稽古略紹興九年改賜報恩光孝禪寺
　　　咸淳臨安志紹興十九年改淨慈額後燬孝宗
　　　賜金成之建慧日閣嘉泰四年又燬嘉定十三
　　　年復建閎勝甲於湖山紹定四年僧法薰於佛
　　　殿前鑿雙井淳祐十年建千佛閣理宗書華嚴
　　　法界正徧知閣八字西湖遊覽志錢王俶初建
　　　院迎衢州道潛禪師居之潛嘗從王求金鑄十
　　　八阿羅漢王許之始作羅漢堂宋建隆初禪師
　　　延壽以佛祖大意經綸正宗作宗鏡錄一百巻
　　　遂作宗鏡堂熙寜中郡守陳襄延禪師宗本居
　　　之屬歲旱湖水盡涸忽寺西隅甘泉出有金色
　　　鰻魚遊焉因鑿為井名圓照井南渡時燬而復
　　　興僧道容實鳩工焉五歲始成塑五百阿羅漢
　　　作田字殿貯之大抵規模與靈隱埒故二寺為
　　　南北兩山之最東坡詩云卧聞禪老入南山淨
　　　掃松風五百間其閡壯在南渡前已然矣元季
　　　諸寺皆燬惟此寺獨存明洪武間燬僧法淨建
　　　正統間復燬僧宗妙復建内有永明室圓照樓
　　　叢玉軒一湖軒並廢有鐡锅重數千觔欵云梁
　　　貞明二年鑄(蘇軾遊淨慈謁本長老和周長官/詩臥聞禪老入南山淨掃松風五)
　　　(百間我與世踈宜獨往君緣詩好不容攀自知/樂事年年减難得高人日日閒欲問雲公覔心)
　　　(地要知何處是無還又復遊西湖用歐陽察判/韻我識南屏金鯽魚重來柎檻散齋餘還從舊)
　　　(社得心印自省前生覔手書葑合平湖久蕪蔓/人經豐歳尚凋踈誰憐寂寞高常侍老去狂歌)
　　　(憶孟/諸)
　　國朝康熙三十八年
聖祖仁皇帝南巡幸寺
御製由淨慈寺經南屛諸山詩
　紆曲南屏路欣隨歩輦來(時奉觀覽皇/太后)鳥飛驚玉仗
　花落㸃經臺邃閣聞松籟踈籬迸竹胎雙峯高不極
　更在白雲隈
御書淨慈額並
　書西峰二字又
御題一聯云
　雲間樹色千花滿
　竹裏泉聲百道飛
賜御書金剛經一卷四十六年
聖駕再幸奉
㫖重修四十九年工竣
御製重修淨慈寺碑文
　蓋聞寶界三千咸歸淨業珍臺百萬同證慈航施布
　地之銀衣國名舍衛供彌天之珠樹園號祗洹自靈
　鷲西來至玉函南渡層軒飛閣起鹿苑於湖山芝蓋花
　幡記伽藍於崖谷皆爲選佛之塲實是棲真之室杭
　州淨慈寺者周顯德中締構也宿尊入夢殿闢永明
　白足藏書堂開宗鏡擔經錫杖卓石上之奔泉皈法
　金魚伏亭前之寒井南屏山色螺翠千盤北岸波光
　琉璃百頃高柯映户特來獻果之猿修竹參霄常見
　銜花之鳥數經營於越角已歴多年論景致於淛江
　信稱勝地乃者僧人不戒難返風輪遂爾像教延灾
　適遭火刼禪基未續道跡將湮朕周覽餘杭巡行南
　國惜兹善果建此福因命集工徒重葺院宇蘭楣桂
　棟出炎網而煥金繩藻棁雕題化崑岡而為玉闕巍
　峩琳殿偕蓮座以俱新璀璨瑶幢對雷峯而並立飄孤
　山之香雪居然花散維摩舞方丈之長松依舊風清
　羅漢龍天䕶法鬰東嶺之煙霞獅象宣音應西興之
　鐘鼓蛟藏江浦再聽梵音鴿下晴空還看瓶刹智燈
　迴照顯色相於已傾慧日高懸鎮檀林而永固俾下
　域顧瞻淨土時懷常淨之心願羣生感化慈緣悉發
　大慈之隱用摛紫翰述壯麗之規模爰勒青珉標建
　修之歲月康熙四十九年十一月糓旦
　　　雍正八年重修乾隆九年奉
　勅重建規制崇閎大倍於昔乾隆十六年三月浙江
　　　在籍諸臣陳世倌等恭祝
皇太后六旬萬壽就寺啓建
萬壽經壇初三日
　聖駕臨幸
　御題佛殿扁額曰
　　正法眼藏
　御書聯句云
　　慧日高擎猊座自安圓覺相
　　慈雲近接蘂幢時轉妙眀機
　御製淨慈寺詩
　　沿緣蘇氏隄霽景斷煙低遂造白禪所閒尋碧篆
　　題堂圍曲屏障地是古招提翠竹籠僧户芳蘭引
　　客蹊巖扉如有約井木或無稽(相傳建寺時木取/之井中此附會語)
　　(也/)䇿馬因還去鐘聲隔嶺西
　　　(臣/)錢陳羣恭和　元韻
　　　湖南近接隄高柳寺門低未聽碧雲語先看金
　　　字題中峯依慧日芳樹卽菩提井甃傳靈迹堂
　　　陰闢舊蹊晚鐘僧自定斷塔代堪稽攬勝留
　香輦林暉在殿西
　　　萬工池　在淨慈寺前杭州府志宋建炎以前
　　　寺累遭火熙寜間有善青鳥之術者云須鑿井
　　　以禳之寺僧宗本乃募鑿池與力者萬人故名
　　　慶芳橋　在淨慈寺前通萬工池雍正五年建
　南屏晚鐘亭　在南屏山淨慈寺前舊稱南屏晚鐘
　　　爲西湖十景之一康熙三十八年奉
聖祖仁皇帝御題扁額建亭於山門前正中臨萬工池
　　　乾隆十六年春
　聖駕南巡
　御製南屏晚鐘詩(見恭紀/名勝)
　　　(臣/)沈德潛恭和　元韻
　　　帶却殘陽度翠屏穿林時送晚鐘聲行人底事
　　　匆匆去怕聽蝦蟆報短更(杭人無夜遊西湖者/故有背䭾紅日進錢)
　　　(塘之/謡)
　　　雷峯在淨慈寺前咸淳臨安志舊名中峯郡
　　　人雷就居之故名雷峯西湖遊覽志南屏山之
　　　支脉也穹窿迴映亦曰回峯(林逋中峯詩中峯/一徑分盤折上幽)
　　　(雲夕照前村見秋濤隔岸聞長松標古翠衰藥/動㣲薫自愛蘇門嘯懷賢事不羣又中峯望北)
　　　(山詩拂石翫林壑曠然空色秋歸雲帶層巘踈/葦際滄洲固自堪長往何為難久留庶將濠上)
　　　(想聊作/剡中遊)
　　　(臣謹按六書正譌雷古作回小篆加雨以别之/又作靁以畾爲聲省作雷南屏之回峯本以山)
　　　(勢回抱得名宋徐炳隱此世稱回峯先生可証/咸淳臨安志以雷姓者當之前人已言其失因)
　　　(雷回二字本通後人特以/户恢切轉為魯為切耳)
　　　雷峯塔　在南屏山前咸淳臨安志開寶中吳
　　　越王妃錢氏建名王妃塔後有雷峯菴治平二
　　　年賜額顯嚴院宣和間燬惟塔存焉西湖遊覽
　　　志舊建七級後為雷火所焚止存五級
　　　徐炳宅　武林紀事炳字立之宋熙寜間舉進
　　　士不第築室回峯人稱回峯先生回峯即雷峯
　　　也都官員外郎蘇為甚敬禮之為立傳
　　　湖曲園　武林舊事内侍甘昇别墅一名小蓬
　　　萊
　雷峯西照亭　在雷峯頂峯上有塔舊稱雷峯夕照
聖祖仁皇帝御題十景改雷峯西照建亭其處乾隆十
　　　六年春
　聖駕南巡
　御製雷峯西照詩(見恭紀/名勝)
　　　(臣/)沈德潛恭和　元韻
　　　地近清波能遠俗峯因雷火轉留名斜陽一抹
　　　鳥飛下遥見城南塔影横
　　　水心保寜寺　在南屏山前湖中今名放生池
　　　咸淳臨安志水心保寜寺晉天福中建舊名水
　　　心寺大中祥符初賜今額舊有思白堂白樂天
　　　舊遊處元豐三年樞密使林希榜曰思白示懷
　　　賢之意人多放生於此郡守沈文通建亭名曰
　　　好生内有陸蓮菴錢忠懿王時紹巖禪師誦蓮
　　　華經於水心寺中有蓮花七本生於庭陸錢塘
　　　縣志隆興間於寺内重建德生堂(秦觀送僧歸/保寕寺詩西)
　　　(湖環岸皆招提樓閣晦明如臥披保寜復在最/佳處水光四合無端倪車塵不來馬足斷時有)
　　　(海月相因依上人弱齡已𨽻此心目所証惟瑰/奇白玉芙蓉出清沼天然不受紅塵擾坐客一)
　　　(語不入意目如明星視飛鳥冠切雲兮佩三難/上人顧之真等閒應緣偶入人間世興盡却歸)
　　　(湖上山繄余久欲窺禹穴矧今仲父官東/越行挽秋風入剡溪為君先醉西湖月)
　三潭印月亭　在放生池前湖中舊有三塔相傳下
　　　有三潭深不可測故建塔以鎮之後並湮廢
　　國朝康熙三十八年於放生池南重建三塔臨湖
　　　建亭奉懸
聖祖仁皇帝御書扁額復於橋北構亭恭摹勒石乾隆
　　　十六年春
　聖駕南巡
　御製三潭印月詩(見恭紀/名勝)
　　　(臣/)沈德潛恭和　元韻
　　　照入千潭月一輪三潭了澈淨名身水中天上
　　　俱無著底用還留未了因
　　　寓林　在雷峯塔下錢塘縣志明黄汝亨讀書
　　　處即甘園小蓬萊遺址石上有宋刻青雲巖鼇
　　　峯等字汝亨題其石為奔雲
　　　藕花居　在淨慈寺西雷峯塔後錢塘縣志明
　　　洪武間僧廣衍建爲南屏八景之一(王守仁藕/花居詩掩)
　　　(映紅粧莫漫猜隔林知是藕花開共/君醉臥不須扇自有香風拂面來)
　　　勝景園　在雷峯路口即韓平原之南園也久廢
　御題漪園　在雷峯塔西瀕湖宋時名湖曲園有亭曰
　　　小蓬萊見周宻詩後改為慈雲菴乾隆丁丑春
　聖駕臨幸賜題漪園
　御製漪園詩(恭紀巻/之一)
　　　法華臺　在慧日峯下浄慈寺志即香嚴社相
　　　傳永明禪師於此誦法華經萬三千部感四天
　　　雨華繽紛巖壑又名雨花臺萬厯甲午建黄汝
　　　亨為記由萬峯房西開徑而入
　　　蓮花洞　在浄慈寺後西湖逰覽志洞無頂直
　　　似屏風曲折導入爲永明講蓮花經處
　　　石佛洞　在蓮花洞右錢塘縣志兩石相夾如龕
　　　内鐫石佛三明總督胡宗憲刻寰中天室四字
　　　歡喜巖　在慧日峯下西湖遊覽志兩石離立
　　　相對望若老翁邂逅狀其一巨首如戴笠頷下
　　　鏤小佛像三眉睫剥落巖上題名漶滅不可辨
　　　翠芳園　西湖遊覽志在淨慈寺側舊名屏山
　　　園宋理宗改曰翠芳内有五花亭蘭栧梅槎咸
　　　淳間移取亭館花石於宗陽宫
　　　南屛山居　萬厯錢塘縣志在高士塢正德間
　　　高士孫一元字太初卜居於此(孫一元南屏山/居詩石上藤蘿)
　　　(對夕曛觧衣長日坐來頓挽回滄海真無計領/略青山合有人養鶴似添雙口累爲漁又過一)
　　　(生身相逢惟是南屏老獨樹柴門許結隣又道/人占斷南屏景十里青山帶郭斜對水柴門通)
　　　(鶴渚隔隣烟火是漁家巖頭老檜占風雨石上/菖蒲閲歲華粧㸃太平還著我椶鞋桐帽送生)
　　　(涯/)
　　　小南屏山　西湖遊覽志在廣教院後怪石􁫧
　　　瓏亦類屏障
　　　南屏興教寺　在南屏山元末圯西湖遊覽志
　　　舊名善慶吳越王建太平興國中改今額内有
　　　齊雲亭清曠樓並廢
　御題小有天園　在淨慈寺西慧日峯下舊名壑菴
　　　爲郡人汪之萼别業遊人稱為賽西湖之萼之
　　　孫守湜重葺為園其上有幽居洞及丹崖琴臺
　　　諸勝復於山半構南山亭為憑眺之所乾隆十
　　　六年春
　聖駕巡幸
　御題扁額曰
　　小有天園
　御製小有天園詩(見恭紀/名勝)是年四月汪氏子姓建亭
　　　於慧日峯之頂崇奉
　宸章寶墨榮光與南山並壽云
　　　(臣/)錢陳羣恭和　元韻
　　　始信壺中别有天芳園一曲傍湖邉玉梅倚石
　　　如高士斑鹿穿林見古仙深䕶翠屏疑貯月細
　　　鋪瑶草亦耕煙南山最好供留賞
　睿想清瑩不落詮
　　　幽居洞　西湖遊覽志俗稱仙人洞中有石牀
　　　可容坐臥左有石門傴僂而上直登琴臺
　　　摩厓石刻　在南山亭之上西湖遊覽志石壁
　　　上大字刻周易家人卦及中庸道不遠人章樂
　　　記禮樂不可斯須去身一段相傳為唐人八分
　　　後人補刻司馬溫公書
　　　(臣謹按葉紹翁四朝聞見錄吳自牧夢粱錄俱/載南山摩厓石刻並云司馬溫公書獨周密武)
　　　(林舊事云是唐人手筆西湖遊覽志因之考宋/鑑紹興六年十一月庚辰上諭大臣曰司馬光)
　　　(𨽻書大似漢人朕日夕置座右所書乃中庸及/家人卦皆修身治國之道不特玩其字而已據)
　　　(此與摩厓所刻同當是諸大臣請刻於石者故/宋王洧詩有涑水摩厓半綠苔春遊誰向此中)
　　　(來之句非後/人補刻明矣)
　　　丹崖　在幽居洞左崖高尋丈石皆赤色青松
　　　蔽之崖石上鐫云南山之隈白石崔嵬上有丹
　　　崖下有琴臺即其處也
　　　琴臺　在慧日峯西石壁聳秀摩厓刻米芾大
　　　書琴臺二字乾隆十六年春
　御製寄題琴臺詩
　　慧日峯西秀石堆傳聞海岳舊琴臺怱怱未暇躋
　　層巘分付雲林待再來
　　　　自南屏西九曜山折而南過石屋嶺又經煙
　　　　霞嶺至南高峯達九溪十八澗為南山南路
　　　九曜山　在南屏之西西湖遊覽志與赤山聯
　　　屬上有九曜星君殿下有發祥祠
　　　錢糧司嶺　在九曜山下西湖遊覽志吳越時
　　　建司於此以徵山課
　　　錢王古井　咸淳臨安志九曜山法因寺有錢
　　　王古井
　　　石屋嶺　咸淳臨安志九曜山折而南為石屋
　　　嶺
　　　青龍山　在石屋嶺側
　　　石屋洞　在石屋嶺下洞底有泉名勝志高敞
　　　虛明衍迤二丈六尺狀如軒榭可布几筵其底
　　　邃窄通幽石壁舊有題字傳是東坡書剥蝕不可
　　　辨
　　國朝乾隆十六年春
　御製石屋洞詩
　　嵌巖外狹中虛何代地仙此居苔封紫石牀上應
　　有人不識書
　　　大仁禪寺　在南山石屋洞俗名石屋寺咸淳
　　　臨安志廣運中吳越王建舊爲石屋寺宣和三
　　　年改今額有洞鐫羅漢諸佛像山頂有石菴天
　　　成團圞如鑿高丈餘一名天然菴咸淳二年創
　　　建觀音諸天寶閣(徐集孫石屋寺詩路僻鳥闗/闗行吟逐字刪偶來遊石屋)
　　　(却喜見香山閣峭寒雲䕶巖深野/水閒坡仙留墨在姓氏有無間)
　　　煙霞嶺　在石屋洞南
　　　煙霞洞　咸淳臨安志晉開運元年有僧彌洪
　　　結菴洞口遇神人指山後有聖跡何不顯之洪
　　　尋至山後見洞内有石刻羅漢六尊吳越王錢
　　　氏夢僧告云吾有兄弟十八人今方有六王可
　　　聚之夢覺訪知煙霞洞有六羅漢遂别刻十二
　　　以符所夢成化杭州府志洞中作丹元五采之
　　　色洞後宋有清修寺今廢惟象鼻石佛手巖石
　　　羅漢及東坡留題尚存(蔡襄遊煙霞洞詩新晴/特地入煙霞道並南山)
　　　(徑轉賖幽磬過鄰溪口寺衆雞鳴午野人家洞/深垂溜先成雨石古籠藤亂放花潘岳小園猶)
　　　(作賦輕軒選/勝樂無涯)
　　國朝乾隆十六年三月初四日
　聖駕巡幸南山路經煙霞嶺
　駐蹕觀覽
　回鑾舟中
　補題西湖畫册
　御製煙霞洞詩
　　高峯隆崇俯錢塘往往舊蹟稱錢王布衣奮起保
　　一方識時知命歸真皇林衣錦繡誇故鄉三世五
　　王名姓揚兩浙士女安農桑嬉遊鼓吹答韶光當
　　時遺愛云不忘豪爭計奪事已往(叶/)懴悔佛力資
　　慈航紛建梵宇金碧煌至今石屋煙霞蒼苔封碑
　　字半存亡應真補塑獰龍降夢僧告語殊荒唐慈
　　氏便真能降祥福善禍淫理有常諛求寜媚可慨
　　慷無心隨喜乃不妨或與隣壑增佳賞(叶/)披圖作
　　歌懷古長不殊勝處親倘徉
　　　佛手巖　在煙霞洞上錢塘縣志奇石􁫧瓏勢
　　　若倒垂有石筍五枝若指壁上蘇軾題名刻石
　　　尚存
　　　水樂洞　在煙霞嶺下咸淳臨安志舊為錢氏
　　　西闗淨化院四望林巒聳秀巖石蟠峙有洞虚
　　　窈渟涵如淵泉味清甘與龍井埒洞中有水聲
　　　如金石熙寜二年守鄭獬名之曰水樂洞西湖
　　　遊覽志嘉㤗以來洞為楊郡王别墅蕪穢弗治
　　　水樂絶響賈似道得之深求水樂所以廢興者
　　　不得其說一日俯睨旁聽悠然有契曰谷虛而
　　　後能應水激而後有聲今水瀦其中土壅於外
　　　欲其振響得乎亟命䟽壅導瀦有聲從洞間出
　　　節奏自然勝槪始復遂構亭以東坡水樂洞詩
　　　刻置其上(蘇軾水樂洞詩君不學白公引涇東/注渭五斗黄泥一鐘水又不學哥舒)
　　　(横行西海頭歸來羯鼓打梁州但向空山石壁/下愛此有聲無用之清流流泉無絃石無竅强)
　　　(名水樂人人笑慣見山僧已厭聼多情海月空/留照洞庭不復來軒轅至今魚龍舞鈞天聞道)
　　　(磬襄東入海遺聲恐在海山間鏗然澗谷含宫/徵節奏未成君獨喜不須寫入薰風絃縱有此)
　　　(聲無此耳自注為東/陽今王都官槪作)
　　國朝乾隆十六年三月
　聖駕巡幸
　御製水樂洞和蘇東坡韻詩
　　君不見三郎未辨涇與渭却厭絲桐淡於水又不
　　見興公作賦强出頭目空一切低九州持示榮期
　　高位置擲地金石聲應流都官别開聞思竅創名
　　水樂俗人笑俗人笑博雅人喜致使東坡契清照
　　錢塘春月駐巡轅煙霞嶺下鳴鈞天更道東陽亦
　　有此相去不過兩郡間偶聞謂是招在徵卽景成
　　吟亦堪喜歸來跋馬蘇公隄至今想像知音耳
　　　(臣謹按王十朋輯注蘇詩此題下有軾自注云/爲東陽令王都官槪作玩起句君不學云云其)
　　　(爲屬王都官無疑咸淳臨安志力辨其當屬錢/塘并言其地為東陽村查此村並無東陽之名)
　　　(故舊志疑其誤今考志林軾自題靈隱天竺詩/云錢塘東南皆有水樂洞泉流空巖中皆自然)
　　　(宫商乃莊生所謂天籟者據此則/南山水樂洞即其所自稱者歟)
　　　南高峯　在南此諸山之界錢塘縣志與北高
　　　峯對峙高一千六百丈攬長江若帶俯平湖如
　　　杯山椒有巨石名先照壇日月始升得景獨先
　　　又名鎮魔石上有塔晉天福中建今下級尚存
　　　側有瑞應像不假雕鑿巧若神工塔下有小龍
　　　井
　　　劉公泉　在南高峯下西湖遊覽志泉出石竇
　　　間清澈見底宋常平劉常甃為池篆刻三字於
　　　泉上
　　　翁家山　在南高峯南錢塘縣志羣山包絡石
　　　磴參差竹木掩映地宜桂秋時如入衆香國焉
　　　天池洞　在南高峯南萬厯杭州府志山半石
　　　筍躍起架虚壁立其上有池旱潦不盈涸池下
　　　即洞深邃莫測
　　　千人洞　在天池洞右杭州府志洞口僅六尺
　　　許漸入漸廣可容千人
　　　葛洪井　在翁家山
　　　滿覺壠　在翁家山曲塢内
　　　九溪　萬厯杭州府志在煙霞嶺西路通徐邨
　　　水出大江北達龍井
　　　十八澗　明一統志在龍井之西路通六和塔
　　　水出錢塘江
　　　理安寺　在南山十八澗錢塘縣志即古涌泉
　　　院舊名法雨寺五代時有伏虎逢禪師棲息於
　　　此吳越王建宋理宗時改為理安明𢎞治四年
　　　洪水發寺圯萬厯甲子佛石禪師重建佛石即
　　　法雨有松巔閣且住閣符夢閣
　　國朝康熙五十三年
聖祖仁皇帝發帑重建置寺田三千畝齋田二百餘畝
命僧性音住持
御書理安寺扁額奉懸山門又
御書石磬正音四字崇奉佛殿正中又
御題對聯二副
　法雨晴飛繞殿香雲至
　天花晝下交空瑞日懸又
　勢到岳邉千峯環秀色
　聲歸海上萬水拱洪濤奉懸殿柱復奉
賜佛像巨鐘及雜寶供器皆
　　内府製造雍正五年十一月
世宗憲皇帝命僧實惠來主方丈
御書慈悲自在扁額奉懸藏經樓又
御賜曹溪人瑞四字崇奉法堂又
御製對聯云
　成佛念輕縱然自在還爲妄
　度生心切須信慈悲也是貪又
　杖履得回遊子脚
　葛藤灰盡老婆心俱奉懸方丈乾隆十六年三月初
　　　四日
　聖駕巡幸
　御題佛殿正中之額曰
　　樹最勝幢
　御製遊理安寺詩
　　路盡九溪十八澗境奇三竺兩高峯香臺聽講來
　　馴鴿靜室安禪制毒龍法雨淙常空色相巖花放
　　不論春冬歸鞭却恐留清戀倩取白雲一片封
　　　松巔閣　錢塘縣志在理安寺方丈後萬厯二
　　　十三年佛石禪師建(王穉登題松巔閣詩古寺/榛蕪已百年師今結屋與)
　　　(安禪林如支遁堪棲鶴社似廬山喜種蓮巖畔/採薪常易米石邉接竹更分泉詩成猶帶煙霞)
　　　(色不數清/江與皎然)
　　　法雨泉　在理安寺内西湖遊覽志泉從巖下
　　　滴瀝如雨下為清池可鑑毛髪
　
　
　
　
　
　
　
　
　
　
　
　
　
　西湖志纂巻四
欽定四庫全書
　西湖志纂巻五
　　　　　　　　　　　大學士梁詩正等輯
　　南山勝蹟(中/)
　　　　自南屏山西赤山埠經大慈山達進龍浦至
　　　　六和塔由徐邨梵村至五雲山為南山西路
　　　赤山　在玉岑山左名勝志其土赤埴故名錢
　　　塘縣志北連麥嶺東接湖濵下為赤山埠
　　　玉岑山　在石屋嶺左西湖遊覽志相傳其山
　　　産玉故秀潤異常孤峯峻㧞層巒繚繞厓上鐫
　　　玉岑二字宋許采書
　　　浴鵠灣　在赤山埠錢塘縣志水流灣曲近定
　　　香橋元人張羽構水軒於此劉邦彦詩春水初
　　　生浴鵠灣是也
　　　定香橋　在蘇隄第一橋之西近赤山埠其水
　　　即浴鵠灣
　　　惠因澗　在赤山惠因寺側西湖遊覽志宋秦
　　　觀游龍井濯足於此題名有記
　　　鐵窓櫺洞　在惠因澗咸淳臨安志洞口髙數
　　　尺舊有蛟龍出入人畏焉因鑄鐵為窓櫺嵌於
　　　石槽以拒之水自窓櫺出六月如冰過惠因寺
　　　前入西湖大旱不竭
　　　慧因講寺　在赤山錢塘縣志後唐天成二年
　　　吳越王建稱慧因禪院晉水法師名静源者疏
　　　釋經義流傳殊域髙麗國王之子僧統義天航
　　　海来朝乞為師門弟子遣尚書郎楊傑伴行抵
　　　師所遂改為教院及義天還國以青紙金書晉
　　　譯華嚴經三百部并經閣之貲附貢舶以進俗
　　　呼為髙麗寺迨晉水示寂髙麗以祭奠為名貢
　　　金塔二座時蘇軾守杭疏請却之元祐四年繼
　　　晉水者為易菴禪師寧宗書易菴二字以賜改
　　　為講寺元至正末燬明正徳間僧萬松興復
　　　大慈山　在九曜山之西杭州府志山色蒼蔚
　　　中峯隆起旁舒兩翼虎跑泉在其上
　　　虎跑泉　在大慈山上泉清渫而甘寒與龍井
　　　玉泉相埒宋濂虎跑泉銘序唐元和十四年性
　　　空大師来遊兹山樂其靈氣盤鬱棲禪其中尋
　　　以無水將他之忽神人告曰自師之来我等邀
　　　惠甚大奈何棄去南岳童子旋當遣二虎来移
　　　無憂也翌日果見二虎跑山出泉甘冽異常(蘇/軾)
　　　(虎跑泉詩亭亭石塔東峯上此老初来百神仰/虎移泉眼趁行脚龍作浪花供撫掌至今遊人)
　　　(灌濯罷臥聴空堦環玦響故知此老如此泉莫/作人間去来想范成大獨遊虎跑泉小菴詩苔)
　　　(徑灣環入茅齋取次成蔓花縁壁起閒草上階/生宿雨松篁色新晴燕雀聲筒泉煮御米聊共)
　　　(老僧/傾)
　　國朝康熙二十八年春
聖祖仁皇帝南巡
御製虎跑泉詩并序
　　西湖自昔畫舫笙歌之地朕兹行志本省方止一
　　覽其山川風土未嘗片刻停驂尚食但飲虎跑泉
　　水一勺耳
　松林帶餘雪空山啼百舌石溜響涓涓寒泉目清潔
　　　三十八年春
聖祖再幸西湖復至虎跑又
御製七言詩一首
　靈泉湧地寒侵骨勝地名髙著虎跑似恐被人頻汲
　取一泓清逈出山㘭
　　　恭摹勒石於泉上乾隆十六年三月初五日
　聖駕臨幸
　御製虎跑泉詩
　　溯澗尋源忽得泉淡如君子潔如仙餘杭第一傳
　　佳品便拾松枝烹雨前
　　象教開兹泉眼開共傳跑得藉牛哀感通亦自尋
　　常耳記得前身曽伏来
　　　大慈定慧禪寺　在大慈山俗呼虎跑寺西湖
　　　遊覽志唐元和間寰中禪師建憲宗賜額曰大
　　　慈院塔曰定慧大中八年改大慈禪寺僖宗乾
　　　符間加定慧二字又稱祖塔院宋末燬元大徳
　　　間重建又燬明正徳十四年寶峯禪師重建嘉
　　　靖十九年又燬二十四年山西僧永果重建(蘇/軾)
　　　(重遊祖塔院詩紫李黄瓜村路香烏紗白葛道/衣凉閉門野寺松隂轉欹枕風軒客夢長因病)
　　　(得閒殊不惡安心是藥更無方道/人不惜階前水借與匏尊自在嘗)
　　國朝康熙二十八年三十八年
聖祖仁皇帝南巡兩
幸寺中雍正九年重修
　　　屏風山　在大慈山之左虎跑寺志横列巽方
　　　形似屏障翠靄挹人山石巉削陟峻
　　　貴人峯　在大慈寺後虎跑寺志羣山拱列其
　　　下為一郡之主星地靈人傑因名貴人
　　　白鶴峯　與貴人峯相並以形似得名
　　　樵歌嶺　一名五字嶺在大慈山塢傍有戒定
　　　巖
　　　襲慶禪寺　在大慈山西南西湖遊覽志俗名
　　　真珠寺舊名薦福院晉開運間建宋大中祥符
　　　六年改崇壽院開慶元年改今額
　　　真珠泉　在襲慶寺内西湖遊覽志周顯徳間
　　　泉自地迸出寺僧因甃為方池聞剥啄聲則泉
　　　益湧纍纍如貫珠宋景祐中取以釀酒遂為酒
　　　名
　　　月輪山　在龍山西南瀕江形圓如月故名
　　　開化寺　在月輪峯咸淳臨安志開寶三年吳
　　　越王就南果園建寺造六和塔宣和間燬於兵
　　　紹興二十二年北僧智曇募縁重建十載始成
　　　隆興二年賜額慈恩開化教寺内有秀江亭金
　　　魚池萬厯杭州府志元末燬重建明嘉靖十二
　　　年寺與塔俱燬萬厯間僧祩宏重修
　　國朝雍正十三年奉
勅鼎建乾隆十六年三月初五日
　聖駕巡幸
　御製開化寺詩
　　髙嶺度南屏澗谷遵曲折出峽倐開豁川雲景復
　　别蘭若枕石磯葱蒨扶屼􁖲佛宇既莊嚴精廬亦
　　清潔結習未能忘隨喜試禪悅憑軒俯江濤似演
　　廣長舌
　御題寺額曰
　　淨宇江天
　御書聮句云
　　潮聲自演大乗法
　　塔影常懸無住身
　　　三月十二日
　聖駕又幸
　御製開化寺再作
　　春事日以佳春遊興無斁蘇隄桃栁芳所玩近几
　　席度嶺尋梵宫略取幽趣適穹塔鎮吳江隔岸越
　　山碧顧步挹清芬騁懐寄寥寂境亦安能窮樂亦
　　胡可極明當整歸轡留詩勒蒼壁
　　　六和塔　在開化寺内咸淳臨安志即舊寧壽
　　　觀址開寶三年智覺禪師延壽始於錢氏南果
　　　園開山建塔以鎮江潮塔九級髙五十餘丈内
　　　藏舎利或時光明煥發大江中舟人瞻見之後圮
　　　紹興二十六年僧智曇因故基成之七層而止
　　　武林梵志明嘉靖三年燬萬厯間祩宏重修
　　國朝雍正十三年奉
勅鼎建乾隆十六年
　聖駕巡幸
　御製登開化寺六和塔記
　　杭州月輪峯六和塔宋開寶中創建以鎮江潮開
　　化寺其塔院也自宋以来屢燬屢復燬則有驚浪
　　之虞復則有安瀾之慶是以雍正十三年我
皇考世宗憲皇帝特發帑金命有司鳩工庀材是輪是
　　奐越二年而告成又十有四年而朕以南巡之便
　　親陟其頂且為之記焉葢浙之潮人所共知為雄
　　鉅浙之塘人所共知為要害然非目擊終為耳食
　　且沿江以来亦不辨其曲折之形也造塔顛而後
　　審其所以稱浙江者溯流東睎又悉其亹龕赭逕
　　溟渤頓挫渟蓄迭蕩掀激斯所以為廣陵之潮者
　　我
皇考居九重之穆清運萬㝢於几席留意海塘福彼蒼
　　赤葺斯穹塔資厥佑相予小子景仰
前烈深惟愛民之心既誠故為民之慮無所不至而必
　　中其綮夫必待身患而後圖之斯不已遲乎是
皇考之聖神而予小子瞠乎其後者也故勒貞珉以識
　　之乾隆十有六年嵗在辛未春三月之吉御製并
　　書
　　　復於塔上
　欽賜
　御書扁額第一層曰
　　初地堅固
　　　第二層曰
　　二諦俱融
　　　第三層曰
　　三明淨域
　　　第四層曰
　　四天寶網
　　　第五層曰
　　五雲扶葢
　　　第六層曰
　　六鼇負戴
　　　第七層曰
　　七寶莊嚴
　御製登六和塔作歌
　　我遊西湖率三日樂矣慮非凛無逸㑹稽南望舉
　　精禋宣命明當發清蹕穹塔鎮江久所聞到此不
　　登孤良因振衣拾級陟其頂耳飫天籟衣濕雲海
　　眼龍宫寂寥鎖江邉雁堵香花妥之字長流寫向
　　東月峯朝靄攬於左壯觀至是真空前那更息心
　　安四禪杜甫添憂我添喜境移所遇理則然
　　　(臣/)沈徳潛恭和　元韻
　　　半空欄檻掛紅日踏雲攀登不暇逸追隨
　六御仰層穹豹尾森嚴䕶
　清蹕妙香氤氲上界聞到此恍惚疑前因拍空茫茫
　　　接天水盪胷浩浩屯煙雲江流回折勢一鎖静
　　　鎮濤瀾纔貼妥赭龕門户指在東富陽湍瀨迴於
　　　左龍象周遭
　玉座前觀空不礙安深禪明當放舸渡江去認取於
　　　越山蒼然
　　　鐵井欄　在開化寺南明一統志昔有蛟龍自
　　　井出攻損江岸錢氏鑄鐵井欄以鎮之刻八卦
　　　於上以象八方
　　　秦望山　在錢塘縣南十二里咸淳臨安志髙
　　　一百六十丈晏元獻輿地志云秦始皇東遊登
　　　此山欲度㑹稽因名有巨石二十餘自然成行
　　　名金洞門其東南有大石横截江濤海舶經此
　　　多為風浪傾覆因名羅刹石每嵗仲秋必迎潮
　　　設祭樂工鼓舞其上白居易詩云嵌空石面標
　　　羅刹壓捺潮頭敵子胥指此後改名鎮江石開
　　　平中為潮沙漲没
　　　徐邨嶺　在定山北鄉
　　　五雲山　在府治西二十里山巔常有五色瑞
　　　雲盤繞其上因名西湖遊覽志髙數百丈周十
　　　五里五峯森列盤曲而上凡七十二灣俯視南
　　　北兩峯若雙髻宋時每嵗臘前得雪寺僧必捧
　　　表以進至城中霰猶未集葢其地特髙寒云
　　　雲棲塢　在五雲山西一里錢塘縣志塢中有
　　　雲棲寺按祩宏寺記云五雲山有五色雲故名
　　　巳而五雲飛集山塢中因號雲棲塢
　　　雲棲寺　在五雲山西地名梵村
　　　棲真院乾祐五年吳越王建舊名雲棲寺治平
　　　二年改額錢塘縣志明隆慶中禪師祩宏建菴
　　　掘地有碑即古雲棲寺也山半有洗心亭
　　國朝康熙二十八年
聖祖仁皇帝南巡幸寺
御製雲棲竹樹甚茂幽蘭滿山詩(見恭紀/名勝)
　　　三十八年再幸又
御製雲棲寺詩
　江路轉隈隩山行愜心賞古樹與茂竹翳蔽極深廣
　潺潺細泉流萋萋芳草長其際春之暮天氣堪俯仰
　鳥性鳴晴曦蜂蝶爭下上巡省歴窮谷所至察萬象
　小憩澗壑幽澤貴被草莽
　　　四十二年再幸
御製過雲棲憩竹林下令人斸筍斸蘭詩
　尋春二月幸雲棲滿目天光入品題密林布䕃漁樵
　樂幽栢成行蕙芷齊浴手臨泉開籜筍傍巖倚石選
　蓬藜餘杭風景西湖勝未若山中待竹迷
御製雲棲歸途遇雨詩
　錢江風雨促前旌竹樹繽紛細草萌夾岸黎元瞻拜
　切頻施膏澤愜民情
　　　四十六年再幸寺有大竹一竿
賜名皇竹總督梁鼐建皇竹亭雍正七年重修乾隆十
　　　六年三月初五日
　聖駕臨幸
　御題佛殿正中之額曰
　　香門淨土
　御書聯句云
　　山僧獨闢清淨界
　　竹翠常飛妙鬘雲
　御題殿後之亭曰
　　悦性亭
　御題後殿之額曰
　　修篁深處
　御製雲棲詩(見恭紀/名勝)又
　御製雲棲寺小憩寫幽蘭横巻即題一絶
　　本色西来意雲棲静且安林泉徐待寫先寫數叢
　　蘭
　　　三月十二日再幸
　御製重訪雲棲即景雜咏
　　山寺雖多此寺幽特教清蹕重来遊洗心亭别凡
　　仙界萬騎紛闐合著留
　　緑玉參天徑幾迴石門煙月鎖莓苔蓮池塔院自
　　千古奚事花幢坐墨胎
　　修篁深處小延俄又覺簷隂幾許過山鳥啅林還
　　太古野花繪壁自春和
　　淨土香光慧業薰弆藏法寶玩顔筋(是日觀寺中/所藏董其昌)
　　(書金剛/經真蹟)蘭亭昨過相衡較真蹟何如王右軍
　　　(臣/)錢陳羣恭和
　御製雲棲寺元韻
　　　徑轉蒼筠密林穿玉澗澄隂森四峯抱窈曲一
　　　門登古鉢惟留偈精廬自課僧風猶追白社𣲖亦
　　　嗣南能選勝紆
　天蹕憑髙指慧燈六時長轉佛心淨即超乗
　　　(臣/)沈徳潛恭和　元韻
　　　竹隨幽徑密泉與素心澄屈折同猿度崚嶒舎
　　　杖登松間負苓叟窓裏放雲僧念佛捐千偈(蓮/池)
　　　(不說偈以念/佛為宗主)觀空有七能繩牀留破衲矮屋照
　　　明燈誰續蓮池法超然最上乗
　　　迴耀峯　在雲棲寺後錢塘縣志髙峻插天東
　　　岡為寶刀壠西南為黄泥壠栢子尖蕭家塢雲
　　　山窈窕草樹䝉密最為幽勝
　　　壁觀峯　在雲棲塢東雲棲紀事青龍泉出焉
　　　中峯之旁有泉名聖義西岡之下有泉名金液
　　　(釋祩宏青龍泉詩百竿青筧出流泉飛舞東西/起復眠玉乳不知来處逺祗疑香積有龍涎)
　　　定山　在縣治西南四十里西湖遊覽志一名
　　　獅子山髙七十五丈周七里一百步突出江中
　　　風濤至輙抑過此復雷吼霆擊錢塘縣志西有
　　　兩峯壁立名曰龍門上有龍潭能興雲雨下為
　　　定山浦江濵有浮嶼為魚浦又稱鮎魚口太平
　　　御覽謝靈運詩朝發漁浦南暮出富春郭定山
　　　杳雲霧赤亭無淹泊即此山也(沈約早發定山/詩夙齡愛逺壑)
　　　(晚莅見竒山標峯彩虹外置嶺白雲間傾壁忽/斜竪絶頂復孤圓歸海流漫漫出浦水濺濺野)
　　　(棠開未落山櫻發欲然忘歸屬蘭杜懐禄寄芳/荃眷言采三秀徘徊望九仙孟浩然早發漁浦)
　　　(潭詩晨旭早蒼茫渚禽巳驚聒卧聞漁浦口橈/聲暗相撥日出氣象分始知江路闊美人常晏)
　　　(起照影弄流沫飲水畏驚猿祭魚/時下獺舟行自無悶况值晴景豁)
　　　風水洞　在楊村慈嚴菴側西湖遊覽志舊名
　　　恩徳洞上洞立夏清風自生立秋則止下洞流
　　　水潺潺大旱不涸洞中石子紅㸃如丹持出即
　　　隠置内如故(白居易恩徳洞詩雲水埋藏恩徳/洞簪裾束縛使君身暫来不宿歸)
　　　(州去應被山呼作俗人林逋風水洞詩平昔常/聞風水洞重山複水去無窮因緣偶入雲泉路)
　　　(林下先聞接客鐘趙抃風水洞詩風穴有聲連/水洞聴風觀水暫閒身杭州未入從容甚且與)
　　　(南山作主人蘇軾風水洞和李節推詩風轉鳴/空穴泉幽瀉石門虚心聞地籟妄意覔桃源過)
　　　(客詩難好居僧語不煩歸/瓶得冰雪清冷慰文園)
　　　浮山　在定山側西湖遊覽志潮入海門分為
　　　兩泒東泒沿捍江塘向富春西泒直射浮山怒
　　　激而回諺稱回頭浪是也錢惟善浮山詩序山
　　　浮江如盤石下有潭聚魚􁫧瓏可觀
　　　　自赤山埠惠因澗北經三台山過小麥嶺又
　　　　西北逾風篁嶺至天門山為南山北路
　　　三台山　南髙峯之支其南曰三台山三峯儼
　　　峙中尊旁翼圓秀如畫
　　　旌功祠　在三台山祀明少保兵部尚書贈太
　　　傅諡忠肅于謙西湖遊覽志謙字廷益錢塘人
　　　正統十二年乗輿北狩郕王即位謙以兵部尚
　　　書外攘内撫有功社稷英廟復辟石亨徐有貞
　　　等誣謙不軌竟以寃死子冕奉塟於此成化二
　　　年廷議始白上遣行人馬暶諭祭賜諡肅愍建
　　　祠曰旌功(王守仁旌功祠柱聫千古痛錢塘並/楚國孤臣白馬江邉怒捲千堆雪浪)
　　　(兩朝寃少保同岳家父子/夕陽亭裏傷心兩地風波)錢塘縣志萬厯三十
　　　年改諡忠肅諭祭葺祠(王世貞旌功祠詩正統/逢今嵗風塵日暫䝉乾)
　　　(坤三已已社稷一于公不作青衣辱依然黄屋/崇祠連賜冡地石馬汗秋風陳子龍于忠肅祠)
　　　(詩紫葢烽煙竟不旋手持大計靖江天北門虎/卧回鑾日南内龍飛賜劍年山外怒濤歸碧海)
　　　(冡邉荒草像祈連上皇猶想/風雲際曹石功名倍黯然)
　　國朝順治間修仍令春秋致祭
　　　乾隆十二年復修十六年春
　聖駕南巡
　御題扁額曰
　　丹心抗節
　　　栗山　在三台山之前上有八盤嶺
　　　東嶽廟　在中台八盤嶺西湖遊覽志宋咸淳
　　　中建以奉泰山之神
　　　法相寺　在惠因寺北咸淳臨安志天福四年
　　　吳越王建舊名長耳相大中祥符九年改今額
　　　西湖遊覽志後唐時有僧行修號法真生有異
　　　相耳長九寸上過於頂下可結頥稱長耳和尚
　　　天成二年自天台國清遊錢塘吳越王待以賔
　　　禮居法相院乾祐四年示寂其徒漆其真身存
　　　焉
　　國朝康熙五十三年殿燬重建
　　　六通律寺　在長耳巷咸淳臨安志乾祐二年
　　　吳越王建舊名惠徳塔治平二年改今額西湖
　　　遊覽志有辟塵爐非朩非石扣之鏗然纎塵不
　　　染
　　　小麥嶺　自三台山而北為小麥嶺西湖遊覽
　　　志其地宜麥故名有支徑可通大麥嶺即積慶
　　　山之陂陁迤邐者
　　　永福橋　在小麥嶺下西湖遊覽志俗稱飲馬
　　　橋宋時牧馬於此
　　　靈應廟　在小麥嶺飲馬橋側成化杭州府志
　　　神姓蔣名通事親至孝宋紹興十一年七月即
　　　小麥嶺桐木之下端坐而逝七日如生觀者驚
　　　異次年疫作有父老夢神衣紫横金曰疫不侵
　　　此境於是奉而祀之端平丙申境有虎患禱於
　　　神遂擒二虎嘉熙間旱惟境内有雨民賴以安
　　　事聞賜額曰靈應
　　　大麥嶺　接小麥嶺有蘇軾題名
　　　當南北兩山之界又西北過仙芝嶺出九里松
　　　花家山　在大麥嶺後西湖遊覽志一名蛇山
　　　下為花港瀕湖而登為茅家埠港側舊有盧園
　　　宋内侍盧允升别墅引港水入池文石甃砌異
　　　魚游泳
　　　丁家山　瀕湖水影山光上下相接
　　　蕉石山房　丁家山上有髙埠平臨湖曲雍正
　　　九年甃石為磴道建亭其上復於山半更置一
　　　亭髙下相映山上多紫石􁫧瓏秀削狀類蕉葉
　　　為軒數楹曰蕉石山房乾隆十六年春
　聖駕臨幸
　御製丁家山詩(見恭紀/名勝)
　　　靈石山　西湖遊覽志自永福橋折而西北為
　　　石山亦名積慶山石常現瑞光故名
　　　積慶寺　在靈石山上咸淳臨安志端平元年
　　　建理宗書額曰積慶教忠寺内有君子泉天一
　　　泉
　　國朝乾隆十六年春
　聖駕回鑾舟中題畫冊
　御製積慶寺詩(見恭紀/名勝)
　　　玉鈎橋　近靈石山西湖遊覽志靈石山有元
　　　道士張羽墓近玉鈎橋葢羽賣玉鈎所建故名
　　　羽字伯雨號句曲外史工書能詩文與趙孟頫
　　　楊載虞集掲奚斯齊名
　　　靈石寺　在靈石山久圯西湖遊覽志内有靈
　　　石泉又名嵗寒泉竹坡詩話宋西湖諸寺所有
　　　無幾惟南山靈石尚是舊屋寺僧言頃有數道
　　　人来丐食拒而不與乃題詩屋壁而去字類李
　　　北海詩云南塢數回泉石西峯幾叠煙雲登臨
　　　孰與為侣顔寓李甲蕭耘好事者譯之云首一
　　　句藏吕字二句指洞字三句合賔字李甲近世
　　　人善畫東坡以比郭忠恕者顔蕭二人或亦是
　　　神仙也
　　　風篁嶺　在靈石山西北西湖遊覽志嶺多蒼
　　　筤篠簜林壑幽邃逈出塵表流泉活活自龍井
　　　而下四時不絶元豐中僧辨才居之名曰風篁
　　　(朱彛尊風篁嶺詩斷崖横一嶺稺竹何娟娟時/有山禽拂新粉墮我前欲尋巖下寺揮我風中)
　　　(絃/)
　　　一片雲石　名勝志風篁嶺上有一片石髙丈
　　　許青潤􁫧瓏若神工鏤刻舊稱曰一片雲(張丹/遊片)
　　　(雲石詩荒塗趨沙塢斷崖得石壁鳥足不可棲/猿臂豈相借冰核實夏凍露珠信晝滴蘭草倒)
　　　(叢生藤根互盤越巧視仰􁫧瓏眉宇皆翠色側/聞蘿薜人駐此曽洗滌我題聊與賞早閟白雲)
　　　(迹/)
　　　龍井　過風篁嶺為龍井萬厯杭州府志龍井
　　　本名龍泓澗泉流停涵一泓清澈相傳有龍在
　　　焉禱者輙應井有秦少游記米芾書咸淳五年
　　　安撫潛說友重建石門篆龍井二字(秦觀游龍/井記見藝)
　　　(文/)
　　　龍王廟　在風篁嶺龍井上咸淳臨安志紹興
　　　十八年賜廟額累封為嘉應廣濟孚惠王咸淳
　　　五年安撫潛說友更創祠宇
　　　龍井寺　在風篁嶺下咸淳臨安志唐乾祐二
　　　年建名報國看經院宋熙寧中改壽聖院蘇軾
　　　書額紹興間改廣福院淳祐六年改延恩衍慶
　　　寺元豐二年辨才自天竺歸老於此與蘇子瞻
　　　趙閲道友善後人因建三賢堂有過溪亭徳威
　　　亭歸隠橋方圓菴寂室照閣閒堂訥齋潮音堂
　　　滌心沼獅子峯薩捶石山川勝槩一時呈露而
　　　二蘇趙秦諸賢皆與辨才為方外交名章大篇
　　　照映泉石武林梵志嵗久圯萬厯二十三年僧
　　　真果重修
　　國朝康熙年間僧一泓重葺
　　　訥齋　蘇軾訥齋記法師辨才以天竺南山山
　　　深木茂泉甘石峻將終老於是吳越人築室而
　　　奉之秦觀少游名其所居曰訥齋師始以法教
　　　人叩之必鳴如千石鐘故人以辨名之及居此
　　　山閉門晏坐寂然終日如冬枯木如古澗水故
　　　人以訥名之
　　　方圓菴　楊傑延恩衍慶院記辨才淨老退居
　　　龍井得壽聖院敝屋數椽鼎新棟宇中有菴曰
　　　方圓不執一也舊西湖志龍井山齋明孝廉聞
　　　啓祥别業是宋人方圓菴遺址見譚元春詩
　　　閒堂　咸淳臨安志在方圓菴東趙清獻公抃
　　　既致政而辨才法師亦退居此山稱二閒人因
　　　以名堂
　　　龍泓亭　在龍井上趙抃龍泓亭詩序予以元
　　　豐已未仲春守杭得請歸田出遊南山宿龍井
　　　佛寺今甲子六月朔旦復来老僧辨才登龍泓
　　　亭烹小龍團以迓予因作是詩有龍泓亭上㸃
　　　龍茶之句
　　　夀聖院　在南山風篁嶺兩湖麈談地勢幽僻
　　　峯巒迴合予童時猶見小菴及辨才塔俗呼為
　　　老龍井秦少游題名記所謂夜二鼓至潮音堂
　　　訪辨才即其處今之寺即井之所在非院也
　　　過溪橋　在龍井咸淳臨安志本名歸隠因蘇
　　　軾易名曰過溪蘇軾詩序辨才老師退居龍井
　　　不復出入軾徃見之常出至風篁嶺左右驚曰
　　　逺公復過虎溪矣辨才笑曰杜子美不云乎與
　　　子成二老来往亦風流因作亭嶺上名之曰過
　　　溪亦曰二老
　　　崇恩演福寺　在風篁嶺側西湖遊覽志俗稱
　　　南天竺隋開皇中法師真觀居之操行髙潔骨
　　　墖存焉内有白蓮院夕佳樓今廢
　　　辨才塔　在演福院内蘇轍為銘
　　　無垢院　在演福院後西湖遊覽志無著禪師
　　　道塲也舊在石人嶺慶元中移此後并為演福
　　　寺
　　　顯應廟　在風篁嶺西湖遊覽志宋時以祀郡
　　　守胡則真宗仁宗朝則再守杭州有惠政退老
　　　西湖卒葬於此數見靈異因立廟祀之
　　　神運石　在龍井上萬厯杭州府志石髙可六
　　　尺許竒怪突兀正統十三年中貴李徳駐龍井
　　　屬旱令力士淘之初得鐵牌二十四面玉佛一
　　　尊金銀各一錠上鑿大宋元豐年號次得兹石
　　　以八十人拽出之上有神運字其旁多欵識漶
　　　漫不可讀不知何代所鐫也繼又得鐵牌十五
　　　面銀二條上鑿吳赤烏年號皆投龍以祈雨者
　　　楊梅塢　在南山近瑞峯塢天中記塢内有一
　　　老嫗姓金其家楊梅甚盛所謂金婆楊梅是也
　　　(蘇軾答參寥恵楊梅詩新居未換一根椽只有/楊梅不值錢莫共金家較甘苦參寥不是老婆)
　　　(禪/)
　　　棊盤山　在風篁嶺北西湖遊覽志舊傳有丹
　　　砂為局子分白黑今已漶漫不可辨
　　　老龍井　在風篁嶺上西湖遊覽志有水一泓
　　　寒冽異常其地産茶為兩山絶品再上為天門
　　　可通靈竺
　　　天門山　在北髙峯西南錢塘縣志雙峯削立
　　　髙與雲齊故曰天門為南北兩山分界處
　　　獅子峯　在天門山勢若蹲獅西湖遊覽志髙
　　　出羣岫可見江滸北望天竺諸峯歴歴如繪(楊/維)
　　　(楨獅子峯觀潮詩海國梅青瘴雨收繩牀髙踞/碧獅頭三韓水接天無盡百越山窮地欲浮樓)
　　　(閣剛風吹碧蜃旌旗落日照紅鰍行人莫問驅/潮事潮落山西淺十洲又獅子拏雲湧翠巒我)
　　　(来親拂頂花看隨潮月上樓臺濕度海雲生鐘/磬寒蓬島未應三萬隔桑田今有幾回乾大千)
　　　(不究恒沙界細/問彌天釋道安)
　
　
　
　
　
　
　
　西湖志纂巻五
欽定四庫全書
　西湖志纂卷六
　　　　　　　　　　　大學士梁詩正等輯
　　南山勝蹟(下/)
　　　　出清波門折而南由方家峪過慈雲嶺經龍
　　　　山至閘口為南山中路
　　　筆架山　在清波門南上有三峯狀如筆架
　　　方家峪　在清波門外路通慈雲嶺
　　　華津洞　在方家峪成化杭州府志巖户靚深
　　　石色如翠螺蒼玉清氣沁人盛夏無暑西湖遊
　　　覽志宋時有趙冀王園水石竒秀花竹蕃鮮有
　　　仙人棋臺在焉
　　　觀音洞　在方家峪鳳凰山後内有觀音石像
　　　(秦觀觀音洞詩匹馬驕嘶石路斜觀音洞口/踏煙霞普陀風景差相似只欠潮音小白花)
　　　張宣公祠　在方家峪杭州府志祀宋儒南軒
　　　張栻祠舊在尉司下扇里萬厯甲辰移建今處
　　　錢塘知縣聶心湯為記
　　　忠節祠　在方家峪萬厯杭州府志祀宋贈秘
　　　閣修撰徐應鑣武林紀事德佑二年元師次臯
　　　亭山宋主率三宫庶寮三學諸生北行應鑣與
　　　二子鄉貢士曰琦曰崧女元娘皆不從死於井
　　　贈朝奉秘閣修撰𢎞治十八年賜祭正德十一
　　　年知府梁材奏請立祠有司春秋致祭
　　　西林法惠院　在方家峪咸淳臨安志乾德元
　　　年吳越忠懿王建舊名興慶大中祥符中改今
　　　額咸淳臨安志慶厯間禪師法言作西軒蘓子
　　　瞻見而愛之題曰雪齋(蘇軾雪齋詩君不見峩/眉山西雪千里北望城)
　　　(都如井底春風百日吹不消五月行人如凍蟻/紛紛市人爭奪中誰信言公似贊公人言熱惱)
　　　(無處洗故向西齋作雪峯我夢扁舟適吳越長/廊淨院燈如月開門不見人與牛惟見空庭滿)
　　　(山/雪)
　　　横翠閣　在法惠院内(蘇軾横翠閣詩朝見吳/山横暮見吳山從吳山)
　　　(故多態轉側為君容幽人起朱閣空洞更無物/惟有千歩岡東西作簾額春來故國歸無期人)
　　　(言悲秋春更悲已泛平湖思濯錦更看横翠憶/峨眉琱欄能得幾回好不獨憑欄人易老百年)
　　　(興廢更堪哀懸知草莽化池臺遊/人尋我舊遊處但覔吳山横處來)
　　　褒親崇壽寺　在鳳凰山後方家峪咸淳臨安
　　　志紹興十八年建賜褒親崇壽額西湖遊覽志
　　　俗稱劉孃子寺劉貴妃父因金人南侵獻錢二
　　　萬緡以助軍費髙宗嘉之遂令建寺以為功德
　　　有松雪亭偃龍交枝檜壁間有陳公儲畫龍甚
　　　竒元至元丙子火重建元末又燬正統間僧曇
　　　芳重建
　　　慈雲嶺　在方家峪東西湖遊覽志龍山之支
　　　脈也石壁間篆刻梁單閼之歲興建龍山至涒
　　　灘之歲開慈雲嶺十八字
　　國朝乾隆十六年春
　聖駕巡幸
　御製慈雲嶺詩
　　横界南屏翠鬰葱淨慈低在白雲中穿雲度嶺招
　　提隱暖入春衣曉日紅
　　　鳳凰泉　在慈雲嶺下四朝聞見録泉自鳳山
　　　而下注為方池味甚甘美上掲鳳凰泉三字于
　　　湖張孝祥書
　　　江湖偉觀亭　在慈雲嶺上
　　　梯雲嶺　在慈雲嶺東西湖遊覽志嶺下舊有
　　　水月寺宋太平興國二年建元末燬有水月池
　　　靈固石(蘇軾梯雲嶺詩千尺長松掛女蘿梯雲/嶺上一聲歌湖山深隱在何處水月池)
　　　(中桂/影多)
　　　龍山　在慈雲嶺南西湖遊覽志一名卧龍山
　　　又名龍華與上下石龍相接去城南十里許天
　　　目分支沿江而東結局於此蜿蜒若游龍山北
　　　有鴻雁池其東為白塔嶺
　　　天眞禪寺　在龍山上咸淳臨安志龍德元年
　　　吳越王建舊名登雲臺大中祥符元年改今額
　　　下天眞寺　在龍山下今為勲賢祠武林梵志
　　　與包山聯界宋髙宗朝建明洪武年普正大師
　　　重建
　　　勲賢祠　在天眞之陽萬厯杭州府志祀新建
　　　伯王守仁嘉靖九年行人薛侃參議王臣等僉
　　　謂新建嘗修業於兹書貽同志醵金構精舎祀
　　　之萬厯七年議毁天下書院十二年巡撫都御
　　　史蕭廪巡按御史蕭鳴謙合請於朝復祀賜額
　　　盡贖故祀田還之祠中有司以歲之春秋仲次
　　　丁日有事祠下錢塘縣志萬厯中知縣聶心湯
　　　重建太極亭補刻陽明全書清理租税以供諸
　　　生講學之費
　　　登雲洞　在天眞院内西湖遊覽志錢武肅王
　　　嘗置登雲臺傍有林逋蘇軾題名
　　　梅花巖　在天龍寺下西湖遊覽志南宋玉津
　　　園内
　　　天龍寺　在龍山之陽宋郊臺之右西湖遊覽
　　　志乾德三年吳越王建以居鏡清禪師宋大中
　　　祥符元年改名感業紹興十三年建圜邱以淨
　　　名為齋宫感業居從官僧徒漸散而寺亦圯元
　　　延祐間僧道平重建至正間南北兩山諸刹或
　　　燬或圮惟天龍僅存有堂曰山舟貫雲石書
　　　龍華寺　在龍山西湖遊覽志吳越王錢氏以
　　　瑞萼園捨建有傅大士塔像及拍板門搥並司
　　　馬溫公祠堂今皆不存(蘇軾大士像贊善慧執/板南泉作舞借我門搥)
　　　(為君/打鼓)元末燬明宣德四年重建
　　　勝相寺　在龍山咸淳臨安志唐開成四年建
　　　名龍興千佛寺治平間賜今額建炎兵燬止存
　　　五丈觀音像及閣武林梵志俗稱五丈寺明萬
　　　歴間僧如凖重建
　　　育王山　在龍山南萬厯錢塘縣志俗呼鍋子
　　　山壁立尖聳特異諸山其頂有玉皇殿
　　　八卦田　在龍山下西湖遊覽志中阜規圓環
　　　以溝塍作八卦狀至今不紊舊傳為宋藉田
　　　妙因山　在龍山南舊有吳越文穆王忠獻王
　　　墓宋表忠觀本建於此明嘉靖間改建湧金門
　　　南
　　　玉㕑山　在妙因山稍北西湖遊覽志舊有善
　　　慧禪寺元延祐間建為伏龍禪師道塲錢塘縣
　　　志又名伏龍岡山洞多石龍鱗甲悉具
　　　龍山閘　在浙江驛前萬厯杭州府志宋時於
　　　龍山之口置閘以限潮水歲久湮塞元祐三年
　　　行省丞相托克托命民開浚龍山河建石橋立上
　　　下二閘
　　　　出清波門折而東迤南過萬松嶺合鳳山門
　　　　循鳳凰山經山川壇達錢塘江為南山東路
　　　鳳凰山　在鳳山門外名勝志舊在城内元末
　　　張士誠築城截之於外今沿城南西湖遊覽志
　　　兩翅軒翥左薄湖濵右掠江滸形若飛鳳山下
　　　為吳越國治内附後為州治迨南宋建都兹山
　　　東麓環入禁苑
　　　萬松嶺　在鳳山門外名勝志自唐至宋夾道
　　　植松嶺口有門曰萬松坊金臺王玘書
　　國朝乾隆十六年春
　聖駕巡幸
　御製萬松嶺詩(見恭紀/名勝)
　　　敷文書院　在萬松嶺上本名萬松書院宋為
　　　報恩寺元廢明𢎞治十一年浙江右參政周木
　　　因寺址改建書院奉宋太學宣聖石像於此立
　　　石坊題曰太和元氣上有芙蓉巖可汲亭石匣
　　　泉稍西有水雲亭振衣亭中為飛躍軒西有留
　　　月臺東有掬湖臺中有毓秀閣又西有如圭峯
　　　正中為明道堂右為居仁齋左為由義齋又有
　　　顔樂亭曽唯亭後圮嘉靖三十三年杭州知府
　　　孫孟重建萬厯五年巡鹽御史馬應夢即毓秀
　　　閣北建繼道堂翼以窮理居敬二齋嵗久復圮
　　國朝康熙十年巡撫范承謨重建康熙五十五年
　　　巡撫徐元夢奉
聖祖仁皇帝御書浙水敷文四大字恭懸堂中並勒石
　　　焉後為正誼堂為存誠閣迤西巖上有亭巡撫
　　　朱軾顔曰玩心高明又前有軒顔曰表裏洞然
　　　稍西有載道亭督學汪漋題曰與灝氣俱登山
　　　遐矚左江右湖如在襟帶中多竒石不可名狀
　　　雜植桃李桂杏之屬繁英繽紛緑陰羃䍥足為
　　　藏修息游之所雍正十一年
命省會創建書院給帑金以資膏火
頒賜經籍延師督課俾十一郡諸生肄業其中乾隆元
　　　年欽奉
　諭㫖慎選師儒以居講席月有課日有程兩浙人文
　　蔚起乾隆十六年三月初三日
　駕由淨慈寺過萬松嶺
　臨幸書院
　御製題敷文書院詩
　　松岡迴首望祇園講舎層階喜得門氣助湖山鍾
　　逺秀道傳孔孟有眞源清遊祗欲心無逸名教何
　　非樂所存嘉爾青衿眞濟濟嗣音實行勉相敦
　　　多士懽忭鼓舞恭和
　奎章進
　　呈俱䝉
　召試西湖
　欽取謝墉陳鴻寶王又曽三人
　特賜舉人授為内閣中書餘俱各䝉
　恩賚誠隆古以來士林未遇之曠典也
　　　報先菴　在萬松書院東武林梵志萬厯巳亥
　　　建
　　　報恩寺　在萬松嶺上西湖遊覽志嶺上舊有
　　　報恩寺唐元貞間建元至正間築城移建城内
　　　明成化間仍移故址内有浣雲池萬菊軒武林
　　　梵志萬厯壬子移建於楊梅嶺名報恩菴
　　　浣雲池　在報恩寺内(白居易浣雲池詩白雲/本無心舒巻長自潔影)
　　　(落一鑑空可浣不可湼鳶飛魚躍間上/下俱澄澈此意難與言覽之自怡悦)
　　　萬菊軒　在報恩寺内久圯(蘇軾萬菊軒詩一/軒專為黄花設富)
　　　(擬人間萬石君佳本盡從方外得異香多在月/中聞引泉北澗分清露開徑南山破白雲此意)
　　　(欲為知者道陶/潛猶是未離羣)
　　　八蟠嶺　在萬松嶺右過北而南可通月巖(樓/鑰)
　　　(賀雪八蟠嶺上作平時臥雪似袁安誰肯凌晨/犯曉寒百辟班中同簇賀八蟠嶺上得遥看層)
　　　(層觀闕瓊樓聳納納乾坤玉宇寛悵/望仙山何處是欲從此地徑驂鸞)
　　　郭公井　在萬松嶺上西湖遊覽志相傳晉郭
　　　璞所鑿其時杭地皆瀕江斥鹵艱於甘泉故地
　　　脉非璞不能識鐵冶嶺亦有郭璞井
　　　徐復故居　北窗炙輠錢塘處士徐復號沖晦
　　　先生居萬松嶺上孫㣼猶守故廬嘗語人曰先
　　　祖有言子孫世世勿離錢塘永無兵燹徐故精
　　　於數學也
　　　鳳山門　在吳山南近鳳凰山故名
　　　宋時名嘉㑹門元曰和寜門以其當城之正南
　　　故俗呼正陽門
　　　玉津園　咸淳臨安志在嘉㑹門外紹興十七
　　　年建孝宗數臨幸焉命羣臣燕射於此西湖遊
　　　覽志玉津汴京園名也陸務觀有過玉津園詩
　　　報國寺　在鳳山門外過萬松坊南西湖遊覽
　　　志元至元中僧嘉木揚喇勒智請即宋故内建
　　　五寺曰報國曰興元曰般若曰僊林曰尊勝報
　　　國寺即垂拱殿興元寺即芙蓉殿般若寺即和
　　　寜門僊林寺即延和殿尊勝寺即福寜殿延祐
　　　至正間諸寺遞燬明洪武二十四年重建報國
　　　寺蓋宋行宫故址即錢王舊宫也
　　　大悲閣　在報國寺内今為映壁菴報國寺志
　　　舊名梳糚臺傳是宋宫人梳糚處後改為大悲
　　　閣供千手觀音像明天啟間燬
　　國朝順治巳亥重建(杭州府志報國寺/有宋梳糚樓遺蹟)
　　　白塔　西湖遊覽志在尊勝寺即鎮南塔元至
　　　元中嘉木揚喇勒智建以厭勝形如壺俗呼一
　　　瓶塔堊餙如雪故又稱白塔至正末為張士誠
　　　所毁其寺鐘即宋禁内故物也其下至今有尊
　　　勝巷
　　　(臣謹按龍山白塔有二范仲淹過餘杭白塔寺/詩云登臨江上寺遷客两依依又王銍云余與)
　　　(郭壽翁别於錢塘追送至龍山白塔寺又錢惟/善白塔詩宋宫傳是唐朝寺白塔崔嵬寢殿中)
　　　(是龍山白塔建於唐代南宋時環入禁中故不/載於咸淳志而後之作志者遂失之西湖遊覽)
　　　(志惟以鎮南塔為白塔而不詳龍山之白塔寺/楊漣之塔復毁於張士誠故貝瓊詩云江頭白)
　　　(塔今不見則併鎮/南塔亦無存矣)
　　　梵天寺　在鳳凰山萬松坊西南西湖遊覽志
　　　宋乾德中吳越錢氏建名南塔治平間改今額
　　　元統中燬明永樂十五年重建有石塔二靈鰻
　　　井金井先是四明阿育王山有靈鰻井吳越王
　　　迎阿育舎利歸梵天寺鑿井南廊鰻忽見(僧守/詮梵)
　　　(天寺詩落日寒蟬鳴獨歸林下寺柴扉夜未掩/片月隨行屨惟聞犬吠聲又入青蘿去蘇軾梵)
　　　(天寺和僧守詮詩但聞煙外鐘不見煙中寺幽/人行未巳草露濕芒屨惟應山頭月夜夜照來)
　　　(去/)
　　　金星洞　在鳳凰山介亭下洞生金星草因名
　　　(蘇軾金星洞銘寶山南麓鳳左翅驚雷劃石逋/蚪起凝陰嘘堅出怪瑋是生神草肖蒼虺離離)
　　　(赤痣挾瘠尾飛流丹石决癰痏金星非實特/取似施及山石亦見喟凡石相因皆此比)
　　　月巖　在鳳凰山七修類藁山上有石如片雲
　　　㧞地髙數丈巔有一竅尺餘名曰月巖惟中秋
　　　之月穿巖而出十四十六則否西湖遊覽志旁
　　　有月榭
　　　中峯　在月巖之左西湖遊覽志中為中峯峯
　　　上有亭曰天峯孤嘯峯後有三佛石仙姑洞郭
　　　公泉醉卧石放光石
　　　排衙石　在鳯凰山右咸淳臨安志山巔石筍
　　　林立舊傳錢武肅王鑿山見石排立兩行如從
　　　衛拱立趨向因名
　　　宋御教塲　夢粱録在鳳凰山八蟠嶺即殿前
　　　司營中置衙有御書閣凝香堂整暇堂山上有
　　　亭曰延桂山最髙處曰介亭崖石嶙峋有冲天
　　　樓極高為江湖偉觀西湖遊覽志殿前司為宋
　　　親軍䕶衛之所俗稱御教塲山頂有石即錢氏
　　　排衙石第二峯有白塔塔西小徑石壁夾道可
　　　通徃來名曰石衕宋初名人多題刻其間相傳
　　　為南宋隧道非是
　　　(臣謹按御教塲又名女教塲傳是南宋六宫習/武之地明王問詩紹興初年宋南騖六宫嬌娥)
　　　(避豺虎解却歌舞糚旋把鐵衣著拈弓玉指柔/揮戈皓腕弱王守仁詩亦有絶頂秋深草樹平)
　　　(昔年曽此駐傾城之句蓋是時和議未成内外/交警或宫人偶有習武之事二詩所稱必非無)
　　　(據/也)
　　　介亭　在鳳凰山對排衙石咸淳臨安志宋熙
　　　寜中郡守祖無擇作天風泠然有縹緲憑虛之
　　　意西湖遊覽志唐宋以來州治皆在於此南渡
　　　後改為行宫而萬松八蟠嶺介亭皆列皇城之
　　　外惟州治東南至江干皆屬禁籞舊有虛白堂
　　　中和堂有美堂(有美堂詳/見吳山)清暑堂因巖亭忘筌
　　　亭望越亭髙齋東樓望海樓清暉樓石林軒雙
　　　門並廢
　　　虛白堂　古蹟考在郡圃唐時建後為錢氏都
　　　會堂(白居易虚白堂詩虛白堂前衙退後更無/一事到中心移牀就日簷間卧卧咏閒詩)
　　　(側枕琴趙抃虚白堂詩松蘿瀟灑似居山賔退/公餘半是閒誰謂樂天虛白意只傳詩句落人)
　　　(間/)
　　　中和堂　成化杭州府志即錢武肅王閲禮堂
　　　宋至和三年守孫沔重建名曰中和後改為偉
　　　觀(趙抃中和堂詩老來重守鳳凰城千里人心/豈易平樂職古賢形歎頌中和終不負虛名)
　　　清暑堂　咸化杭州府志宋治平三年守蔡襄
　　　建
　　　忘筌亭　名勝志在郡圃唐時建(白居易忘筌/亭詩翠巘公)
　　　(門對朱軒野徑連只開新户牖不改舊雲煙虛/室閒生白高情淡入𤣥酒容同座勸詩就滿城)
　　　(傳自笑滄江畔遥思絳帳前/亭臺隨事有爭得比忘筌)
　　　望越亭　咸淳臨安志慶厯三年郡守蔣堂建
　　　名南園巽亭政和初守張閣移建於此曰望越
　　　(趙抃宴望越亭寄陳給事詩望越亭無一㸃塵/迢迢東首坐凝神雨餘岫色濃於黛日出波光)
　　　(爛若銀我類武陵歸去客君為蓬島上頭/人誰知老守吾鄉便得與詩翁作善隣)
　　　高齋　避暑録話州宅之東據城闉為屋下瞰
　　　虛白堂超出州宅故為州者多居之謂為髙齋
　　　(嚴維九日髙齋詩詩家九日憐芳菊遲客高齋/對浙江漁浦浪花摇素壁西隣樹色入秋牕木)
　　　(奴向熟懸金實桑落新開瀉玉缸四子醉時爭/講德笑論黄覇屈為邦白居易初到郡齋寄錢)
　　　(湖州李蘇州詩俱來滄海郡半作白頭翁漫道/風煙接何曽笑語同吏輸秋稅畢客散晚亭空)
　　　(霽後當楼月潮來滿座風霅溪殊冷僻/茂苑太繁雄惟此錢塘郡忙閒却得中)
　　　東樓　太平寰宇記高十丈唐武德七年置圖
　　　經一名望海樓在中和堂北(白居易初領郡衙退/登東樓作鰥惸心)
　　　(所念簡牘手自操何言符竹貴未免州縣勞頼/是餘杭郡臺榭繞官曹凌晨親政事向晚恣遊)
　　　(遨山冷㣲有雪波平未生濤水心如鏡面千里/無纎毫直下江㝡濶近東樓更高煩襟與滯念)
　　　(一望皆/遁逃)
　　　清暉樓　古蹟考在舊州治唐守嚴維建(白居/易清)
　　　(暉樓詩嚴郎制兹樓立名曰清暉未及題花榜/遽催還粉闈去來三四年塵土登者稀今年新)
　　　(太守掃灑施簾帷院柳煙婀娜簷花雪霏㣲看/山倚西戸待月闢東扉碧牕戛瑶瑟朱欄飄舞)
　　　(衣燒香捲簾坐風燕一雙飛君作不得住/我來幸相依始知天地間靈境有所歸)
　　　石林軒　名勝志燕思閣宋至和中守孫沔立
　　　有石七株號七賢石元祐中守蒲宗孟改名石
　　　林軒
　　　隱秀齋　名勝志在府治通判北㕔蘇軾書額
　　　雙門　成化杭州府志吳越錢氏之子城宋至
　　　和初守孫沔重立蔡襄有記
　　　吳越鎮海軍使院　成化杭州府志唐光化三
　　　年吳越王鏐以唐州治擴而大之依山阜為宫
　　　室名鎮海軍使院内有握髪殿都會堂閲禮堂
　　　功臣堂天寵堂天冊堂思政堂武功堂天長樓
　　　叠雪樓青史樓碧波亭宋自錢氏納土即使院
　　　為州治至高宗立為行都徙州治於清波門北
　　　都會堂　吳越備史武肅王建亭於虛白堂之
　　　基曰八會亭以平吳定越講武計議凡八會於
　　　此已而更名都會堂有蝗蔽日而飛書為之暝
　　　王親祀於堂是夕大風蝗墮浙江而死嵗以有
　　　秋
　　　叠雪樓　成化杭州府志錢武肅王於叠雪樓
　　　架强弩數百以射潮
　　　宋大内　徐一䕫宋行宫考在鳳凰山即唐以
　　　來州治宋建炎三年高宗以杭州為行都執政
　　　奏屋宇隘陋高宗以百官六軍未得其所不御
　　　正寢紹興元年詔守臣徐康國措置命不得華
　　　飾二年南門成名行宫之門三年以百官泥雨
　　　非便命梁汝嘉創廊廡於南門之内二十八年
　　　始増築禁城
　　　(臣謹按唐宋州治即吳越使院南渡後為行宫/舊志載入南山古蹟兹錄存其槪以備稽考)
　　　包家山　在城南近山川壇西湖遊覽志山多
　　　桃花宋時有闗名桃花闗扁曰蒸霞遊人最盛
　　　號小桃源
　　　冷水峪　在包家山成化杭州府志山多桃花
　　　中有流水為城南勝槩
　　　聖果禪寺　在鳳凰山之右西湖遊覽志唐乾
　　　寜間無著禪師建吳越王鐫三佛及羅漢像於
　　　石壁宋景祐間僧惠然建塔慶厯五年賜額曰
　　　崇聖高宗南渡廢為禁苑明永樂十五年重建
　　　更名勝果内有忠實亭(僧處黙聖果寺詩路自/中峯上盤迴出薜蘿到)
　　　(江吳地盡隔岸越山多古木叢青靄遥/天浸白波下方城郭近鐘磬雜笙歌)
　　　(臣謹按咸淳臨安志越境北至於禦兒見左傳/杜預注及史記越絶等書故杜佑通典歐陽忞)
　　　(輿地廣記皆以杭為越地秦漢時隸會稽郡至/順帝永建中始分會稽置吳郡據此則唐人到)
　　　(江吳地盡隔岸越山多之句亦苐就唐時言之/而乾道淳祐志皆指浙江爲自來吳越分界處)
　　　(以杭專屬之吳不若咸/淳志考證之詳覈也)
　　　山川壇　在包家山側西湖遊覽志洪武元年
　　　擬建於城西二年詔合風雲雷雨共為一壇建
　　　於此
　　　三一菴　在山川壇右萬厯錢塘縣志白玉蟾
　　　煉真於此見石竇中湧泉遂開石池名辟劍池
　　　有神龜出沒西湖遊覽志玉蟾南海人宋乾道
　　　間於黎母山中得道嘉定中召赴行都命主太
　　　乙宫更結菴於此内有得月樓
　　　順濟廟　在江干大觀樓右又名善利院祀善
　　　利龍王自宋至今尚存
　　　昭貺廟　在江干渾水閘内錢塘縣志祀宋兵
　　　部尚書張夏神以景祐間為兩浙轉運使江潮
　　　為患築石堤自六和塔至東青門延袤十二里
　　　杭人德之立祠隄上俗稱張司封廟大觀二年
　　　封寜江侯改封英濟公紹興十四年贈靈感三
　　　十年増順濟尋加爵號曰濟靈顯佑威烈安順
　　　王成化間重建
　　國朝雍正三年
勅封靜安公春秋致祭
　　　資福廟　在江干錢塘縣志祀宋烈文侯張憲
　　　景定二年追封立祠東山衖口墓所復為建廟
　　　於江干今稱郡城都土地廟(詳見/北山)
　　　協順廟　在江干石塜萬厯杭州府志祀宋陸
　　　圭圭昭慶軍人宣和中以眞州兵馬都監引兵
　　　進攻方臘死為神紹興間陰却海潮以衛江岸
　　　淳祐中潮圮江岸屢築不就神與三女揚旗空
　　　中浮石江面岸頼以成浙西帥臣徐㮚聞於朝
　　　賜廟額封廣陵侯并封三女為顯濟通濟永濟
　　　夫人錢塘縣志三女一主䕶岸一主起水一主
　　　交澤傍有小廟祀十二潮神各主一時
　　　樟亭驛　在江干輿地志今為浙江亭(孟浩然/與杭州)
　　　(薛司户登樟亭驛詩水樓一登眺半出青林高/帟幕英僚聚芳筵下客叨山藏伯禹穴城壓伍)
　　　(胥濤今日觀溟漲垂綸欲釣鼇鄭谷題樟亭驛/樓詩故國江山外登臨返照間潮來無别浦木)
　　　(落見他山沙鳥晴飛逺漁人夜/唱閒歲窮歸未得心逐片㠶還)
　　　鐵幢浦　在江干呉越備史錢武肅王射潮箭
　　　所止處嘗立鐵幢因名鐵幢浦(徐一䕫鐵幢考/舊臨安志云錢)
　　　(氏築塘時置鐵幢三以為水則今利津橋北者/其一也地名鐵幢浦幢制首圓如杵徑七八寸)
　　　(出土三尺餘趾限土中故老相傳初置幢時塘/尚未就慮潮撼幢用鐵輪䕶其趾以鐵絙貫幢)
　　　(幹而維絙於石楗然後實土築塘故幢出土上/宋咸淳間安撫趙與􁤏作亭覆之幢本有三其)
　　　(一在舊便門街東南小巷今巷尚名鐵箭一在/舊薦橋門外皆湮沒不可見僅存在利津橋者)
　　　(近有指此幢為即錢王鐵箭以幢首為箭鏃不/思王射潮時箭已逐潮去烏能存此且王雖英)
　　　(武射潮而潮却特一時精誠所感豈有異於常/箭哉又有以幢首可撼不可㧞為神不察其下)
　　　(本有闗鍵故也乃惑於夷堅/志所云矢㧞則龜目紅尤謬)
　　　(臣謹按徐辨甚明據此則箭所止處亦當在江/心不當於岸上立幢以為識備史之言恐未足)
　　　(信/也)
　　　錢塘江　在縣東南萬厯錢塘縣志本名浙江
　　　虞喜志林云潮水投山下折而曲盧肇曰浙者
　　　折也潮出海曲折而倒流也一名浙河山海經
　　　禹治水至於浙河又名漸江水經漸江水北過
　　　餘杭東入於海又名曲江枚乗七發觀濤於廣
　　　陵之曲江又名羅刹江以江心有羅刹石故云
　　　今稱錢塘江因縣得名漢書朱雋封錢塘侯注
　　　錢唐記云郡議曹華信作塘以捍海潮募人致
　　　土石一斛與錢一千塘成遂名錢塘
　　國朝康熙二十八年春
聖祖仁皇帝南巡
御製渡錢塘江詩
　雪後春煙漠漠浮揚鈴擊楫向中流江通潮汐分吳
　地路入溪山隱越州振武戈矛皆駐馬(憶用武時大/兵屯駐江干)
　省方斿葆此乗舟風帆沙鳥看何限逺近雲霞望裏
　收
　　　乾隆十六年三月初六日
　皇上巡幸紹興東渡錢塘
　御製渡錢塘江詩
　　斛土千錢詭就塘風恬日暖綵舟方一江吳越分
　　疆界三月煙花正艶陽航葦誰曽見神異射潮未
　　免話荒唐漲沙南徙民居奠(海潮向逼北岸海寜/仁和二邑塘工頗以)
　　(為患近年來北岸漲沙/潮汐南徙遂慶安瀾)永頼神庥敬倍常
　　　蕭山　在錢塘江東亦名蕭然山名勝志云晉
　　　許詢築室於此有蕭然自適之樂遂名唐天寶
　　　中改永興縣為蕭山縣倚山瀕江江岸有西興
　　　闗舊名西陵吳越時改曰固陵後更名西興蘇
　　　軾詩為傳鐘鼓到西興是也
　御製蕭山道中作
　　溪窄緑塍闊水肥烏榜輕開篷畫芃蒨掛席剪澄
　　明南國春方麗越天雲復晴山行指明日已是鏡
　　中行
　　　錢清江　在蕭山縣東漢劉寵為會稽郡守有
　　　惠政將去郡父老各持百錢以送之寵選受一
　　　錢投之於江江水遂清因名錢清江岸有劉寵
　　　祠後人建一錢亭邨民聚居於此曰錢清鎮
　御製錢清鎮詩
　　循吏當年齊國劉大錢留一話千秋而今若問親
　　民者定道一錢不敢留
　　　柯亭　在山陰縣西三十里太平寰宇記云千
　　　秋亭一名柯亭漢蔡邕宿此亭仰觀椽竹知有
　　　奇響因取為笛相傳千秋亭漢時名髙遷亭今
　　　柯橋寺即亭址也
　御製題柯亭詩
　　陳留精博物椽竹得奇遭昔巳思邊讓今兼傳伏
　　滔琴同識焦㸑劍比出洪濤漢史無能續千秋恨
　　董逃
　　　大禹廟　在會稽山大禹治水由浙河乗航至
　　　會稽會諸侯於塗山執玉帛者萬國因名禹航
　　　杭郡之得名始此後葬會稽山窆石尚存窆石
　　　之左即為廟嘉泰會稽志云少康立祠於陵所
　　　梁時修廟惟欠一梁俄風雨大至湖中得一木
　　　取為梁即梅梁也歴代遣官告祭
　　國朝康熙二十八年春
聖祖仁皇帝南巡
特幸會稽
親詣陵廟致祭
御製謁大禹廟詩
　古廟青山下登臨曉靄中梅梁存舊蹟金簡紀神功
　九載隨刋力千年統緒崇兹來薦蘩藻瞻對率羣工
御題扁額曰
　地平天成
御書聨句云
　江淮河漢思明德
　精一危㣲見道心
　　　俱奉懸廟中増葺祠宇置守祠生二人雍正七
　　　年欽奉
世宗憲皇帝諭㫖重加修葺敬謹防䕶乾隆十六年三
　　　月初八日
　皇上省方幸浙
　親詣禹陵致祭
　御題正殿之額曰
　　成功永頼
　御書聯句云
　　績奠九州垂萬世
　　統承二帝首三王
　御製謁大禹廟恭依
皇祖元韻詩
　　展謁來巡際
　憑依對越中傳心真貫道底績莫衡功勤儉鴻稱永
　　儀型
聖度崇深惟作民牧益凛亮天工
　　　(臣/)沈德潛恭和　元韻
祖德尊前聖由來執大中平成萬古事勤儉一王功窆
　　　石神靈閟稽山展謁崇後先其揆一兢業代天
　　　工
　御製禹廟覽古詩
　　得涖稽山峻言瞻禹廟崇碑文擬衡嶽井穴逹龍
　　宫問訊傳工部棲遲遇義公錞于尋豈在窆柱恨
　　難窮㠶石終隣誕梅梁久付空惟應敷土迹天地
　　並鴻功
　　　(臣/)錢陳羣恭和　元韻
　　　作鎮稽山重編書夏德崇龍蛇疑古壁栝栢問
　　　元宫獨上吟韓子南登紀史公錫圭瞻莫並乗
　　　載溯難窮殿擁江雲碧樓懸海月空我
　皇勤府事萬世有同功
　　　山陰　在會稽山之陰故曰山陰秦置為縣王
　　　獻之云從山陰道上行山川自相映發使人應
　　　接不暇顧愷之曰千巖競秀萬壑爭流草木䝉
　　　籠其上若雲興霞蔚
　　國朝康熙二十八年
聖祖仁皇帝御製山陰詩
　灌木叢篁傍水幽澹煙晴日漾芳洲蘭橈摇過山陰
　道在昔人傳鏡裏遊
　　　乾隆十六年春
　皇上御製舟泛山陰溪路詩
　　棹入煙花浦山迎綵鷁舟桃霞烘日重柳線曳風
　　柔應接真無暇清明適與謀若耶知不逺且遲命
　　清遊
　　　蘭亭　在山陰縣西南二十五里水經注所稱
　　　蘭上里也一名蘭渚輿地記云山陰郭西有蘭
　　　渚渚上有亭晉王羲之與謝安孫統軰四十一
　　　人修禊於此人各賦詩羲之為序書法精妙真
　　　蹟藏其十世孫智永處唐太宗用房元齡言令
　　　蕭翼以計取之遂入昭陵自後輾轉臨摹真偽
　　　莫辨
　　國朝康熙三十四年
聖祖仁皇帝
御書大字蘭亭序
特命刑部員外郎宋駿業恭摹勒石建亭其處重修蘭
　　　亭置右軍祠堂於亭後古蹟一新乾隆十六年
　　　春
　皇上省方南巡
　親祀大禹陵禮成
　臨幸蘭亭
　御製蘭亭即事詩
　　向慕山陰鏡裏行清遊得勝愜平生風華自昔稱
　　佳地觴咏於今紀盛名竹重春煙偏淡蕩花遲禊
　　日尚敷榮(時三月/八日)臨池留得龍跳法聚訟千秋不
　　易評
　　　又
　御製蘭亭恭詠
皇祖橅帖御筆
　　真贋操戈互詆攻
聖多能以不同同右軍設使瞻
仙藻定早傾心拜下風
　　　又
　御製蘭亭雜咏詩
　　竹逕延縁勝賞探流觴曲水緑波涵何妨修禊日
　　過五且喜行春月正三
　　即景還思晉永和崇山真見緑嵯峨斯人不祗清
　　談輩誓墓髙風有足多
　　絲竹雖無琴筑環逸情真可傲東山中郎若復相
　　衡量賸有蘭亭在世間
　　真蹟當年付老僧賺來蕭翼許多能若方吐哺周
　　公旦房相掄賢未足稱
　　　(臣/)沈德潛恭和　元韻
　　　峻嶺崇山取次探清流隨路鏡光涵兒童也愛
　　　秉蕳節共説今朝三月三
　　　花放鶯啼日影和雲開漸露緑嵯峨眼中應接
　　　真無暇一路名山轉厭多
　　　觴詠賔朋水次環右軍禊帖重名山昭陵玉匣
　　　歸藏後真贋紛紜滿世間
　　　話舊相逢鶴髪僧
先皇遺事
聖多能空山揮灑蘭亭序虎卧龍跳萬口稱
　　　三月初九日
　駕回杭州西渡錢塘
　御製自紹興一日渡江至聖因行宫詩
　　朝辭餘暨暮錢塘片刻長江穩渡航未免情殷戀
　　西子不殊風便送滕王快晴乍覺烘山翠弦月遥
　　疑釣水光十畝行宫遊不足憩閒命筆玉蘭堂
　　　(臣謹按吳越春秋餘杭本於越地秦漢時與會/稽同隸為郡故越中山水皆與西湖脉絡相聯)
　(皇上恭逢會稽山/    巡幸)
　(駕由西湖早發復/回鑾一日渡江)
　(駐蹕西湖伏讀皆自西湖信宿而成即同西湖之作/御製紹興諸詩)
　(聖澤自宜恭紀西湖志以見吳越山川均沾/    不獨餘杭形勝慶千載一時之隆遇云)
　
　
　
　
　
　
　
　
　
　
　
　
　
　西湖志纂巻六
欽定四庫全書
　西湖志纂巻七
　　　　　　　　　　　大學士梁詩正等輯
　　北山勝蹟(上/)
　　　　出湧金門而北合錢塘門迤西過石函橋至
　　　　寶石山為北山總路
　　　豐樂樓　在湧金門外稍北西湖遊覽志宋初
　　　名衆樂亭尋改聳翠樓政和間易今名淳祐九
　　　年安撫趙與􁤏重構瑰麗峥嶸元末燬明嘉靖
　　　二十年郡守陳仕賢毁栁洲寺重建為賔使館
　　　題曰栁洲别館館後有樓題曰豐樂存舊跡也
　　　錢塘縣志今為民居
　　　溜水閘　在湧金門北浙江通志明成化十二
　　　年建水門引湖水入城置鐵窓櫺隔限内外建
　　　閘以時啓閉
　　　栁洲寺　在湧金門北咸淳臨安志開寶間建
　　　本名資福院旁有通元菴五龍王祠開禧元年
　　　趙師□併為栁洲寺旁為黑亭子灣
　　　闗帝廟　在黑亭子灣西湖遊覽志即宋環碧
　　　園故址也旁有吕仙祠
　　　龍王堂　在黑亭子灣久圯四朝聞見録出豐
　　　豫門入栁洲有五龍王祠開禧中帥臣趙師□
　　　重塑五王像冕旒珪服至今尚存咸淳臨安志
　　　沈公井水口在豐豫門外龍王祠前分入
　　　(臣謹按越絶書云子胥水仙也唐時累封王爵/因號水仙王廟在吳山蘇軾有開湖禱吳山水)
　　　(仙伍龍王廟文又有謝吳山水仙伍龍王祝文/後人訛伍為五建祠栁洲始建月日無攷咸淳)
　　　(志稱開禧中趙師□併五龍王祠入栁洲寺聞/見録又云重塑五王像當是師□併舊祠而易)
　　　(以新祠重為塑像遂稱龍/王堂沈公井水口即其處)
　　　錢塘門　瀕湖西湖遊覽志宋時所築因錢塘
　　　舊縣治近此門得名萬厯杭州府志錢塘縣治
　　　漢魏時在靈隠山麓後徙錢湖門外唐武徳四
　　　年徙錢塘門内宋南渡後徙紀家橋華巖寺址
　　　明洪武九年徙今處
　　　白龜池　在錢塘門内城下西湖遊覽志袤廣
　　　四畝許池底通西湖唐鄴侯李泌所鑿
　　　黑亭子　在錢塘門城下迤南西湖遊覽志舊
　　　有水溝透城通栁洲寺
　　　演武塲　在錢塘門内城下西湖遊覽志即宋
　　　時景靈宫及錢塘縣治故址元時改為教塲浙
　　　江通志明因之每嵗撫按操演官軍於此西倚
　　　城東南北三面繚以垣墉廣袤三百一十六丈
　　　東南為門二中為演武堂
　　國朝設滿漢駐防官兵遂為駐防營較閱之所康
　　　熙四十二年
聖祖仁皇帝御製閲浙江駐防將士射詩
　羽林舊將分防重吳越名區古要疆講武正宜清晏
　日人人自擅技穿楊
　　　乾隆十六年三月初十日
　上親閱滿漢官軍騎射
　　賞賚有差
　御製閲杭州旗兵詩
　　承平世恐軍容弛文物邦應武備明巳向㑹稽陟
　　禹蹟便教浙水詰戎兵羽林舊將今誰是(祖駐皇/    蹕)
　　(杭州閱武詩有羽林/舊將分防重之句)七萃材官古莫衡四十年重
　　逢盛典行間踴躍倍常情
　　　玉蓮堂　在錢塘門外西湖百詠序舊在郡治
　　　教塲南景定三年移此額曰一清後以堂外多
　　　白蓮復掲玉蓮舊額西湖遊覽志明嘉靖二十
　　　一年按察僉事劉望之建賔館於此里人稱月
　　　牙公館
　　　菩提院　在錢塘門北西湖遊覽志院本錢惟
　　　演别墅捨以為寺有白蓮緑野等堂碧玉四觀
　　　披顥等軒南漪迎薰澄心涵碧玉壺雪氍毺等
　　　亭後併入昭慶寺
　　　南漪堂　在錢塘門外菩提西寺西湖百詠序
　　　蘇軾詠南漪堂杜鵑花詩即此後為玉壺園西
　　　湖遊覽志本鄜王劉琦别業後為理宗御園今
　　　廢
　　　望湖樓　在昭慶寺前一名先得樓武林舊事
　　　錢忠懿王建先得樓即望湖樓(蘇軾望湖樓詩/黑雲翻墨未遮)
　　　(山白雨跳珠亂入船捲地風来忽吹散望湖樓/下水如天又放生魚鱉逐人来無主荷花到處)
　　　(開水枕能令山俯仰風船解與月徘徊又未成/小隠聊中隠可得長閒勝暫閒我本無家更安)
　　　(往故鄉無/此好湖山)
　　　昭慶寺　在溜水橋西咸淳臨安志乾徳五年
　　　錢氏建名菩堤院太平興國三年建戒壇七年
　　　改今額西湖遊覽志南渡後以其地為䇿選鋒
　　　軍教塲僅存戒壇尋復為寺元末燬洪武間重
　　　建留青日札嘉靖三十五年倭冦占為巢窟都
　　　御史李天寵焚之寇平總制胡宗憲重建
　　國朝康熙五十二年重修乾隆十六年三月初十
　　日
　聖駕臨幸
　御題佛殿扁額曰
　　深入定慧
　御製昭慶寺詩
　　招提湖北角閱武便曽過碧篆消新火青松拏老
　　柯客心惜頽廢僧意冀檀那欲擬從其願民財慮
　　費多
　　　古栁林　西湖遊覽志在昭慶寺東
　　　雲洞園　咸淳臨安志在古栁林楊和王存中
　　　園直抵北闗最為廣袤築土為洞中通往来上
　　　有堂曰萬景天全旁有亭曰紫翠間可容逺眺
　　　桂亭曰芳所荷亭曰天機雲錦皆絶勝處西湖
　　　遊覽志上有麗春臺青石為坡不斲磩齒春時
　　　麗人歌舞得上坡者賞内有方壺灑碧濯纓五
　　　色雲等亭玉瓏金粟天砌等臺洞戸輝煌花木
　　　叢蔚壯麗無比今廢
　　　石函橋　一名西石頭橋在昭慶寺東西湖遊
　　　覽志唐刺史李泌建有水閘泄湖水以入下河
　　　沿東西馬塍羊角埂至歸錦橋凡四泒橋北舊
　　　有梅岡園謝府園萬花小隠園一碧萬頃堂又
　　　有錢塘尉司相傳王子髙舊宅宋隆興間建仁
　　　宗嘗覽西湖圗曰真仙尉也遂建真仙亭蘇軾
　　　常率賔僚遊焉建英遊閣林逋訪謝尉賦秋水
　　　芙蕖詩建詠物樓並皆不存
　　　白公隄　在錢塘門北由石函橋北至餘杭門
　　　築以蓄上湖之水漸次以達於下湖唐書白居
　　　易傳居易外遷杭州刺史始築隄捍錢塘湖
　　　(臣謹按此隄當名白公隄實白公所築與白沙/隄不相涉今石函橋外隄迹猶存而白公之名)
　　　(竟/泯)
　　　溜水橋　在羊坊巷北西湖遊覽志洩湖水以
　　　入下河可通新河壩
　　　小溜水橋　在昭慶寺北西湖遊覽志俗稱水
　　　磨頭其下為棕毛塲(棕毛塲一/稱松木塲)
　　　石函三閘　在昭慶寺東西湖遊覽志三閘一
　　　名聖塘閘一名澗水閘一名石函閘三閘中水
　　　流入桃花港直至松木塲而分流入北闗大河
　　　又自聖塘閘分一支沿西城河至西湖壩止
　　　昭慶廣濟橋　在昭慶寺前
　　　保安橋　在霍山廟巷口
　　　羊坊橋　在霍山大路口西湖遊覽志宋時滌
　　　羊之所其西為古栁林
　　　慶忌塔　在昭慶寺北西湖遊覽志春秋時吳
　　　慶忌居此宋為廣儲倉基前有石池深不可測
　　　(臣謹按舊志稱慶忌謂即吳公子錢塘志已據/白澤圖辨之云慶忌水怪名故作塔於池上以)
　　　(壓勝其說近是惟云此塔與大佛寺前之塔皆/壺瓶式為元時西僧攃攃所造今湖中三塔與)
　　　(此式同則宋以前巳有之考吳越錢王俶造寶/塔四靣各有寶字此塔亦有之郡人吳農祥斷)
　　　(為吳越時建/非臆說也)
　　　霍山　在寶石山北咸淳臨安志於湖北諸山
　　　最小山形多骨石筍鱗起
　　　廣惠廟　在霍山坊成化杭州府志按宋會要
　　　神姓張名渤血食廣徳軍之祠山有禱即應屢
　　　著靈異康定元年封靈濟王崇寧三年賜廟額
　　　曰廣惠累封至正昭顯威徳聖烈王寶祐丁巳
　　　改封真君祠創於乾道庚寅越二十有五年紹
　　　熙甲寅始成景定二年安撫洪燾咸淳四年安
　　　撫潛說友前後葺治舊稱霍山廟
　　　靈衛廟　在小溜水橋北俗稱金祝廟咸淳臨
　　　安志建炎三年十二月完顔宗弼犯境守臣康
　　　允之退保赭山錢塘縣令朱蹕率民兵逆戰傷
　　　甚猶叱左右負以擊賊遂遇害時尉曹將金勝
　　　祝威亦以力戰殁鄉民瘞二人於錢塘門外因
　　　立祠曰金祝二太尉廟淳祐十年賜廟額曰靈
　　　衛景定二年封忠佐忠佑侯咸淳二年封朱令
　　　為顯忠侯四年安撫潛說友建廟設蹕中坐而
　　　坐勝威於東西廡成化杭州府志洪武四年禮
　　　部議三人以死勤事宜在祀典稱宋錢塘令朱
　　　公之神宋尉曹將金公祝公之神祭以每嵗七
　　　月初一日
　　　羊角埂　在溜水橋北咸淳臨安志自柴塲至
　　　乳臺渡口延袤十餘里界於東西馬塍之間其
　　　形灣曲如羊角然
　　　東西馬塍　夢粱録吳越王牧馬於此其馬蕃
　　　息號為馬海咸淳臨安志其土極細宜花園丁
　　　種花以賣都城四時之花皆取於此
　　　菌閣　成化杭州府志在西馬塍元句曲外史
　　　張雨故居(張雨馬塍新居詩浮家泛宅意何如/玉室金堂訃未疎歸錦橋邉停舫子)
　　　(散花灘上築樓居澹然到處自鑿井元晏閉門/方著書但得草堂資便足人間何地不樵漁)
　　　梅莊　咸淳臨安志在西馬塍蘄王韓世忠園
　　　有堂曰樂靜曰清風皆髙宗書賜又有水閣梅
　　　坡芙蓉堆凡四時花木皆有亭
　　　馬塍廟　在溜水橋錢塘縣志祀宋馬雄馬武
　　　世傳二人東西居共為田園之塍故名明屠隆
　　　廟記云宋乾徳間僧雪巖建嵗豐禪院治平中
　　　改寶覺豐樂寺後燬僅存二祠槩名曰馬塍廟
　　　以奉土穀之神
　　　寶石山　在石函橋西咸淳臨安志髙六十三
　　　尺周迴一十三里一百步北有落星二石吳越
　　　王錢氏號夀星寶石山封為巨石山
　　　(臣謹按巨石山又名石甑山隋/書地理志錢塘有石甑山是也)
　　　寶所塔　在寶石山武林梵志塔院名聖夀禪
　　　寺咸淳臨安志舊為應天塔極樂菴西湖遊覽
　　　志寶所塔吳越王之臣吳延爽者迎佛舎利建
　　　塔於山頂附以佛廬宋開寶初賜額曰崇夀院
　　　咸平中僧永保修人以師叔稱之遂名保叔塔
　　　元延祐中燬僧可周重建至正又燬僧慧炬重
　　　建塔門舊有張即之書湖山勝概四字今移置
　　　淨慈寺成化間復燬𢎞治間僧可勝重建一夕
　　　雷震塔圮正徳九年僧文鏞重建又構西方殿
　　　於塔後挹凉亭於山下嘉靖元年塔復燬二十
　　　三年僧永果重建
　　　(臣謹按湧幢小品云杭州保俶塔因錢俶入朝/作此保之稱俶者君前臣名也今誤為保叔霏)
　　　(雪録云寶所塔俗誤為保叔塔謂嫂造此塔祈/㝠福以庇小郎鄉曲附㑹如此二說各異西湖)
　　　(遊覽志既仍寶所之名而復沿永保之說奚所/折衷竊意錢氏封石甑山為寶石其旁復有寶)
　　　(稷山寶雲山皆因寶石而得名者則建塔自應/以寶所名之不待永保重修始以保叔稱也故)
　　　(取霏雪録/以正之)
　　　夀星石　西湖遊覽志一在塔後一在看松臺
　　　下各大數十圍塊然無根望之如斵舊名落星
　　　石吳越錢王改今名
　　　石屏峯　在寶石山　西湖遊覽志以形似名下
　　　有石屏院今廢
　　　獅子峯　在石屏峯西西湖遊覽志一名巾子
　　　峯林逋詩巾子峯頭烏桕木㣲霜未落葉先紅
　　　是也
　　　看松臺　去崇夀院百步許西湖遊覽志俯臨
　　　巨壑凌駕松杪松下有石圓如墜星
　　　乳泉　去看松臺百步許泉白而甘
　　　一勺泉　在崇夀院右壁
　　　来鳳亭　寶石山形若翔鳳寶所塔在其巔宛
　　　如鳳咮塔下舊有天然圖畫閣久圮雍正九年
　　　建亭曰来鳳故有寶石鳳亭之目乾隆十六年
　御製来鳳亭詩(見恭紀/名勝)
　　　　自寶石山而西沿後湖至玉泉為北山西路
　　　寶稷山　在寶石山下萬厯杭州府志絶頂為
　　　寶峯
　　　石佛山　舊傳即秦始皇纜船石咸淳臨安志
　　　陸羽武林山記云秦皇纜船石俗呼西石頭舊
　　　傳西湖本通海東至沙河塘向南一岸皆大江
　　　也故始皇纜舟於此
　　　(臣謹按西湖通江之說遊覽志已言其非不國/朝毛先舒亦辨之詳矣但山川陵谷遷徙  常)
　　　(而江湖脉絡實相貫注如當時靈隠山直抵江/干故唐人有曽過靈隠江邊寺之句是水經注)
　　　(所云始皇至㑹稽道餘杭之西津西津正未必/不指西湖纜船石之稱相傳己久是否亦不必)
　　　(深論/也)
　　　大佛寺　即石佛山西湖遊覽志宋宣和中僧
　　　思淨兒時嘗見之作念曰異日出家當鐫此石
　　　為佛及長為僧妙行寺遂鐫石為半身佛像七
　　　年乃成飾以黄金構殿覆之遂名大石佛院元
　　　至元間燬像亦剥落明永樂間僧志琳重建為
　　　大佛禪寺寺畔有塔俗稱壺瓶塔元時西僧所
　　　建
　　　沁雪泉　在大佛寺石壁下宋棠陵方思道題
　　　相嚴院　在大佛寺右武林舊事晉天福二年
　　　錢氏建上有十三間樓蘇軾守杭日嘗治事於
　　　此
　　　顯功廟　在大佛寺西咸淳臨安志神姓岳名
　　　琚家霍山為臨安府吏建炎間金人犯境神輸
　　　家財募勇士三百人推錢塘尉曹將為首迎敵
　　　死戰閤境以安里人懐其功即四聖延祥觀祠
　　　祀之號寶稷山王咸淳四年賜廟顯功封忠翊
　　　侯錢塘縣志寶稷山即寶石山
　　　水月園　咸淳臨安志在大佛寺西紹興中賜
　　　楊存中御書水月二字有堂俯瞰平湖水月交
　　　映范成大樓鑰皆有詩
　　　寶雲山　在寶稷山南
　　　寶雲茶塢　在寶雲山宋時種茶之所
　　　葛嶺　在寶雲山右相傳葛洪嘗煉丹於此
　　　智果禪寺　在葛嶺上咸淳臨安志開運元年
　　　錢氏建元祐中重建法堂杭守蘇軾題梁内有
　　　參寥泉西湖遊覽志軾在黄州時夢與僧道潛
　　　參寥賦詩有寒食清明都過了石泉槐火一時
　　　新之句後七年守杭參寥居智果院忽有泉出
　　　石縫間寒食之明日軾訪之孤山汲泉鑽火烹
　　　黄栢茶適符所夢遂名其泉曰參寥作記以銘
　　　之其梁有軾所題元祐五年嵗在庚午二月辛
　　　夘朔乙夘上梁二十一字紹興間徙北山有泉
　　　適出仍名參寥其梁亦自孤山移置於此元末
　　　燬明洪武初僧可祥慧炬重建(蘇軾參寥上人/初得智果院詩)
　　　(漲水返舊壑飛雲思故岑念君忘家客亦有懐/歸心三間得幽寂數步藏清深攢金盧橘塢散)
　　　(火楊梅林茶筍盡禪味松杉真法音雲崖有淺/井玉醴常半尋遂名參寥泉可濯幽人襟相攜)
　　　(横嶺上未覺衰年侵一眼吞江湖萬/象涵古今願君更小築嵗晚解我簪)
　　國朝順治間重建
　　　錦塢　在智果院前寶雲山下西湖遊覽志塢
　　　中舊多花卉開時如錦塢西舊有治平寺玉清
　　　宫雲巢樓並廢
　　　葛翁井　在智果寺西南西湖遊覽志上方下
　　　圓相傳葛稚川投丹之所今在馬氏園宣徳間
　　　大旱甃而涸之得石匣一石瓶四匣固不可啓
　　　瓶有丸㗖之絶無味乃棄之有漁人獨㗖一丸
　　　年百有六嵗井遂淤惡不可食仍以匣投之甘
　　　洌如故
　　　初陽臺　在寶雲山頂西湖遊覽志相傳葛洪
　　　修真於此吸日月精華其地髙朗宜逺矚可觀
　　　日出錢塘縣志舊傳每嵗十月朔旦見日月並
　　　升下有浴日泉今為葛仙翁祠
　　　雪莊　在葛嶺下舊有宋時石仙人八座因名
　　　八仙莊後石仙移置通元觀今為海寧許氏别
　　　業更名雪莊
　　　丹井山房　在葛嶺下有屋數楹靣臨方井色
　　　白味甘深廣各丈餘傳是葛洪丹井元張伯雨
　　　詩一宿葛洪丹井上指此後為前御史顔豹文
　　　别業(杭世駿丹井山房詩相逢猿鶴亦比鄰㡧/裏溪山花外身招得林逋為主客一枝秋)
　　　(影拜詞人又三間黄篾稱閒居驄馬歸来賦/板輿比似横山潭畔路居民猶説顧尚書)
　　　天香書屋　在丹井右前明翁開之别業中有
　　　湛華亭亭前老桂干霄香飄雲外皆開之手植
　　　曽孫嵩年任廣東提學副使構天香書屋奉
聖祖仁皇帝御書朱子詩及臨董其昌書勒石建亭其
　　　處
　　　瑪瑙講寺　在寶雲山咸淳臨安志開運三年
　　　錢氏建治平二年改賜今額寺舊在孤山紹興
　　　二十二年以其地為延祥觀而徙寺於葛嶺之
　　　東紹定六年創髙僧閣淳祐八年安撫趙與􁤏
　　　重建西湖遊覽志元末燬明永樂間重建陟山
　　　之巔石磴數百級有閣凌雲特起憑眺最勝世
　　　稱瑪瑙山居者是也
　　國朝順治間重修
　　　後僕夫泉　在瑪瑙寺後西湖遊覽志先是智
　　　圓居孤山僕夫藝竹得泉號僕夫泉後徙寺於
　　　此藉葛井以汲寺僧艱之元僧芳洲鑿池得此
　　　遂名後僕夫泉
　　　寶雲菴　在瑪瑙寺西久圯西湖遊覽志宋乾
　　　徳二年建名壬光王寺雍熙二年改今額内有
　　　清軒月窟澄心閣南隠堂皆不存(蘇軾次寶雲/菴僧仲殊雪)
　　　(中遊湖韻詩寶雲樓閣閙千門林静初無一鳥/喧閉戸莫教風掃地捲簾疑有月臨軒水光㶑)
　　　(灧猶浮碧山色空濛已歛昏乞得/湯休竒絶句始知鹽絮是陳言)
　　　褒忠祠　在瑪瑙寺左錢塘縣志明正統間監
　　　察御史夏誠隨駕北狩殉土木之難舊有像附
　　　揚清祠
　　國朝康熙五十六年移建於此題曰褒忠春秋致
　　　祭
　　　惠獻貝子祠　在葛嶺前瀕湖祀寧海將軍固
　　　山貝子福臘塔康熙十三年耿逆犯順兩浙騷
　　　動貝子奉
命督師有全台保浙功未幾克復全閩綏靖東南薨逝
賜諡惠獻浙民祠於湖上
　　　小輞川　在葛嶺下前少詹事邵逺平别業中
　　　為堂三楹奉懸
聖祖仁皇帝所賜
御書蓬觀二字後為三𢎞一致堂祀其祖經邦像經邦
　　　當明嘉靖間以直言譴戍著有𢎞道𢎞毅𢎞簡
　　　三録建樓貯焉庭有古桂四株連蜷偃蹇舊志
　　　稱萬厯間參政吳大山致仕歸築室湖濵手植
　　　老桂修篁顔曰輞川即其處也(邵逺平小輞川/詩卜築城西路)
　　　(霏㣲積翠環忠魂棲聖水大業副名山老桂香/逾烈修篁淚已斑柴門清絶處猶似不闗闗自)
　　　(注先祖司𣙜荆州三月而額稅已足/任人往来不征商稅民稱曰不闗闗)今入惠獻
　　　貝子祠内
　　　清隠菴　在葛嶺即古招賢寺咸淳臨安志唐
　　　徳宗朝郡人吳元卿為六宫使棄官參鳥窠禪
　　　師建菴修道即㑹通禪師也開運三年錢氏建
　　　院名禪宗原名招賢寺西湖遊覽志内有井曰
　　　䝉泉東坡書扁又有山花一樹色紫極香人不
　　　識名白樂天名為紫陽花(白居易招賢寺題紫/陽花詩何年植向仙)
　　　(壇上早晚移栽到梵家雖在世/間人不識與君名作紫陽花)錢塘縣志元末
　　　燬
　　國朝康熙十五年僧起綱重建
　　　夀星院　在葛嶺上久圯咸淳臨安志天福八
　　　年建有盃泉靈泉寒碧軒此君軒西湖遊覽志
　　　上有閣曰江湖偉觀蘇軾守杭日入門即悟前
　　　身曽到歴言院後殿閣及山石之名無一遺謬
　　　故湖中詩多咏此(蘇軾次韻周長官夀星院詩/琉璃百頃水仙家風靜平湖)
　　　(響釣車寂歴疎松欹晚照伶俜寒蝶抱秋花困/眠不覺依蒲褐歸路相將踏桂華更著綸巾被)
　　　(鶴氅他年應作畫圖誇又寒碧軒詩清風肅肅/摇窓扉窓前修竹一尺圍紛紛蒼雪落夏蕈冉)
　　　(冉緑霧沾人衣日髙山蟬抱葉響人靜翠羽穿/林飛道人絶粒對寒碧為問鶴骨何縁肥又此)
　　　(君軒詩臥聽謖謖碎龍鱗俯看蒼蒼立玉/身一舸鴟夷江海去尚餘君子六千人)
　　　福地院　在葛嶺初陽臺下久圮
　　　即集芳園故址宋紹興間收屬官家有蟠翠雪
　　　香翠巖倚秀挹露玉蕋清勝諸扁皆髙宗所題
　　　淳祐間理宗以賜賈似道改名後樂園元大徳
　　　初僧滿月即廢址改建趙孟頫為記至正末燬
　　　旁有香月隣廖瑩中園後歸似道並廢
　　　寶嚴院　在葛嶺上久圮西湖遊覽志後唐天
　　　成二年錢氏建舊名垂雲治平二年改今額元
　　　豐間僧清順作垂雲亭又有借竹軒秦觀少游
　　　宿此夢天女以維摩求讚理宗書無量福海於
　　　佛閣(蘇軾僧清順新作垂雲亭詩江山雖有餘/亭榭著難穏登臨不得要萬象各偃蹇惜)
　　　(哉垂雲亭此地得何晚天工爭向背詩眼巧增/損路窮朱闌出山破石壁很海門浸坤軸湖尾)
　　　(抱雲巘葱葱城郭麗淡淡煙村逺紛紛烏雀去/一一漁撨返雄觀快新獲㣲景收昔遁道人真)
　　　(古人嘯咏慕稽阮空齋臥蒲褐芒屨每自捆天/憐詩人窮乞與供詩本吾詩久不作荒澁旋鋤)
　　　(墾從君覔佳句/咀嚼廢朝飲)
　　　虎頭巖　在葛嶺西西湖遊覽志山形突出若
　　　虎頭然相傳吳越盛時望氣者云吳越有王氣
　　　命鑿而斷之
　　　鳳林禪寺　在葛嶺西俗稱喜鵲寺西湖遊覽
　　　志唐鳥窠禪師道塲也師名圓修居此四十餘
　　　年有大松樹盤屈如葢師棲息其上復有鳥馴
　　　擾構巢於側人遂稱為鳥窠禪師明宣徳間僧
　　　如月重建勅名鳳林寺圓修骨塔存焉
　　　洪忠宣祠　在葛嶺下錢塘縣志祀宋洪忠宣
　　　公皓皓建炎初使金不屈十五年放歸賜第西
　　　湖葛嶺後遂祠焉元末燬明嘉靖中總督胡宗
　　　憲即故址重建(董其昌洪忠宣祠柱聨身竄冷/山萬死持回蘇武節神依葛嶺)
　　　(數椽隣近/鄂王墳)
　　　李文襄祠　在葛嶺下祀故文華殿大學士諡
　　　文襄前浙江總督李之芳康熙十三年總督浙
　　　江當閩逆之變移鎮三衢扼險爭要或剿或撫
　　　浙東郡縣賴以安堵士民徳之逆平入為兵部
　　　尚書進大學士雍正八年建祠
　　　陳忠肅祠　在葛嶺下祀宋贈太師陳文龍明
　　　正徳間建堯山堂外紀宋景炎初興化軍降元
　　　文龍被執不屈死墓在智果寺旁
　　　永賴祠　在葛嶺之西俗稱龎公祠萬厯杭州
　　　府志嘉靖四十四年龎尚鵬以監察御史按浙
　　　行均平條鞭法士民徳之萬厯十三年創祠致
　　　祭尚書張瀚為記三十八年督學陳大綬題額
　　　曰永賴祠
　　　闗帝廟　在跨虹橋北岳王墳左錢塘縣志明
　　　萬歴十五年建尚書張瀚為記(陳繼儒棲霞嶺/關帝廟柱聨徳)
　　　(必有隣把臂呼岳家父子忠/能擇主鼎足分漢室君臣)
　　　履泰山　在葛嶺西
　　　棲霞嶺　在履泰山上多桃花色絢如霞下有
　　　水一道名桃溪經湖山神廟入湖
　　　紫雲洞　在棲霞嶺側西湖遊覽志去妙智菴
　　　數百步有洞倚空如懸清凉無暑
　　　乾隆十六年春
　聖駕回鑾補題西湖畫冊
　御製紫雲洞詩
　　窈窕紫雲洞聞在葛嶺西琤琮乳竇水流出是桃
　　溪
　　　古劍闗　在棲霞嶺上左寶雲右仙姑兩山夹
　　　峙若劍門然咸淳臨安志宋立巡司於此下有
　　　牛臯墓臯字伯逺汝州魯山人為岳武穆部將
　　　累立戰功轉寧國軍承宣使紹興十七年遇毒
　　　卒葢檜使人酖之云景定初追封輔文侯
　　　妙智菴　在棲霞嶺西湖遊覽志即牛臯香火
　　　院
　　　白沙泉　在棲霞嶺後
　　　棲霞洞　在棲霞嶺之巔妙智菴側萬厯杭州
　　　府志地多巖石其中穹然如厦屋雙巨石相倚
　　　如閈閎每風從南来谽谺而出凄神寒骨故暑
　　　遊最勝仰視左竇四五豁然通明大者圓徑丈
　　　許嘉木當前如月中桂小者星列自相附屬出
　　　洞西北行百餘步有水一泓深不可測極甘冽
　　　烏石峯　在紫雲洞上石色如墨故名
　　　金鼓洞　西湖遊覽志棲霞嶺北有金鼓洞昔
　　　人伐木其間聞金鼓聲作乃止
　　　乾隆十六年春
　聖駕回鑾補題西湖畫冊
　御製金鼓洞詩
　　棲霞嶺迤西嵌壁多崖洞是間名金鼓壯哉特異
　　衆武穆孤墳近惜未中興宋所恨和議行敵人反
　　間縱山林思作氣髙孝獨無慟過祠留句曽撫畫
　　興懐重
　　　忠烈廟　在棲霞嶺下俗稱岳王廟萬厯杭州
　　　府志祀宋少保岳武穆王飛(宋史岳飛傳飛進/軍朱仙鎮烏珠遁)
　　　(還汴京自燕以南金號令不行欲僉軍以抗飛/河南無一人應者飛語其部下曰直抵黄龍府)
　　　(與諸君痛飲耳方指日渡河而檜欲割准以北/棄之乃先召張浚楊沂中歸而後言飛孤軍不)
　　　(可久留乞令班師一日奉十二字金牌飛憤惋/泣下東向再拜曰十年之力廢於一旦飛既歸)
　　　(所得州縣旋復失之明年烏珠破濠州張浚駐/軍黄連鎮不敢進楊沂中遇伏而敗帝命飛救)
　　　(之金人聞飛至又遁烏珠遺檜書曰汝朝夕以/和請而岳飛方為河北圖必殺飛始可和檜亦)
　　　(以飛不死終梗和議風中丞何鑄侍御史羅汝/楫交章彈論謂金人攻淮西飛略去舒蘄而不)
　　　(進比與張浚按兵淮上又欲棄山陽而不守又/諭張浚令刼王貴誘王俊誣告張憲謀還飛兵)
　　　(柄檜遣使捕飛父子證張憲事飛笑曰皇天后/上可表此心初命何鑄鞫之飛裂裳以背示鑄)
　　　(有盡忠報國四大字深入膚理閲實無左騐改/命万俟卨卨傅㑹其獄嵗暮獄不成檜手書小)
　　　(紙付獄即報飛死年/三十九子雲棄市)王誣死後孝宗為雪其寃
　　　改𦵏於棲霞嶺復官賜諡武穆廢智果院為祠
　　　賜額曰褒忠衍福寺墓木皆南向寶慶二年改
　　　諡忠武嘉定四年追封鄂王宋亡寺廢六世孫
　　　士迪重建未幾復廢元至元間天台僧可觀訴
　　　於官復之廟有王像以其子雲雷震霖霆祔焉
　　　後作寢堂像王夫人與其女號銀瓶娘子者至
　　　正中加號保義尋燬洪武四年正祀典稱宋少
　　　保武穆岳鄂王即寺址復建祭以嵗十二月二
　　　十九日景泰間修飭祠墓賜春秋祀及忠烈廟
　　　額𢎞治間重建寢殿廟右有流芳亭刻王遺像
　　　於石復肖王夫人子女遺像於後寢扁曰一門
　　　忠孝(趙孟頫岳王祠詩岳王墳上草離離秋日/荒凉石獸危南渡君臣輕社稷中原父老)
　　　(望旌旗英雄已死嗟何及天下中分遂不支莫/向西湖歌此曲水光山色不勝悲于謙岳王祠)
　　　(詩匹馬南来渡浙河汴城宫闕逺嵳峩中興諸/將誰降敵負國奸臣主議和黄葉古祠寒雨積)
　　　(青山荒塜白雲多如何一别/朱仙鎮不見將軍奏凱歌)
　　國朝順治八年巡撫范承謨重修日久殿宇傾圮
　　　康熙五十四年總督范時崇檄縣重建雍正九
　　　年總督李衛重修并建石坊於祠前甬道題曰
　　　碧血丹心乾隆十六年三月
　聖駕駐蹕西湖
　臨幸廟中
　賜祭一壇
　御題廟額曰
　　偉烈純忠
　御製岳武穆墓詩
　　讀史常懐忠孝誠重瞻宰樹拱佳城莫須有獄何
　　須恨義所重人死所輕椊里秋風還憶昨(去嵗巡/豫過湯)
　　(隂乃其/故里)石門古月鎮如生夜臺猶切偏安憤想對
　　餘杭氣未平
　　　(臣/)沈徳潛恭和　元韻
　　　報國忘軀矢血誠誰教萬里壊長城十年憤積
　　　龍沙逺一死身嫌泰岱輕自願藏弓維弱主何
　　　来叩馬有書生於今墓畔南枝樹猶見忠魂怒
　　　未平
　　　啓忠祠　在忠烈廟西祀武穆王考妣始建年
　　　月無考(宋史岳飛傳父和能節食以濟飢者有/耕侵其地割而與之貰其財者不責償)
　　　(飛未冠挽弓三百觔弩八石學射於周同盡其/術能左右射同死朔望設祭於其家父義之曰)
　　　(汝為時用其殉國死義乎/紹興五年母封國夫人)
　　　翊忠祠　在忠烈廟西萬厯杭州府志祀宋施
　　　全劉允升全宋殿司小校也憤檜悞國挟刃刺
　　　之不中磔於市允升建州布衣也聞岳武穆被
　　　逮詣闕上書訟其寃檜大怒下棘寺論死邦人
　　　重其義因並祀之獄卒隗順痛武穆寃死負屍
　　　潛瘞後孝宗購求勅葬皆順之功萬厯三十年
　　　布政使范淶并祀之工部主事施浚明為記
　　　岳墳檜　在岳墓前太平清話其樹為雷火所
　　　劈天順時杭州郡丞馬偉圍以石欄謂像檜分
　　　屍狀名分屍檜至今猶活西湖遊覽志前有石
　　　壁大書盡忠報國四字字徑五尺餘
　　　掃帚塢　在棲霞嶺後
　　　黄龍洞　在棲霞嶺後名勝志宋淳祐間有僧
　　　慧開字無門說法吳興之黄龍山後卓錫於此
　　　有石谽谺不合如礪忽然出泉色紺而冽人以
　　　為龍隨錫至故名黄龍洞
　　　䕶國仁王寺　即黄龍祠在掃帚塢西湖遊覽
　　　志宋淳祐間經略使孟珙建賜仁王額延髙僧
　　　慧開居之七年旱召開祈雨雨隨至問何時霑
　　　足開對以寂然不動感而遂通是夕大雨嗣是
　　　無雨輙禱禱輙應遂封黄龍為靈濟侯賜額曰
　　　䕶國龍祠元至正燬明洪武初僧祖吉重建其
　　　東有黄山橋塢内舊有天龍菴永安院西靖宫
　　　並廢
　　　僊姑山　在履泰山西東山衖口可通古蕩西
　　　溪西湖遊覽志靈隠山脉至此少伏若斷而連
　　　其旁為桃花衖舊有淨勝院俗稱昇仙宫宋時
　　　女僧妙清建髙宗常臨觀焉有松曰御愛松
　　　張烈文侯祠　在僊姑山西西湖遊覽志侯名
　　　憲岳武穆愛將也累立戰功紹興十年烏珠頓
　　　兵臨潁憲破其兵追奔十五里中原大振㑹秦
　　　檜主和班師憲還檜謀殺飛使奸人王俊妄言
　　　憲與岳雲通書謀還飛兵柄鞫煉被掠無完膚
　　　不伏竟坐誣死葬於東山衖口景定二年追封
　　　烈文侯元總管夏思忠立石表其墓明正徳十
　　　二年建祠修撰唐臯為之記錢塘縣志明末圮
　　國朝巡撫范承謨即故址重建
　　　青芝塢　在僊姑山西西湖遊覽志塢有五色
　　　土雜銀星者嘗産青芝因名從石板巷入南宋
　　　時繞湖皆市㕓故有巷名其前有佛牙塢
　　　玉泉　在淨空院内萬厯杭州府志南齊建元
　　　中靈悟大師曇超說法於此龍君来聴撫掌出
　　　泉今龍祠前小方池深不尋丈清徹可鑒異魚
　　　數百游泳其中旱潦不盈竭流出山外溉田三
　　　十餘頃淳祐中趙與􁤏甃為二池元末院燬而
　　　泉如舊嘉靖間郡守陳仕賢為亭其上西湖遊
　　　覽志旁一小池水翠緑以白粉投之亦成緑色
　　　(白居易玉泉詩湛湛玉泉色悠悠浮雲身閒心/對定水清淨雨無塵手把青笻杖頭戴白綸巾)
　　　(興盡下山去/知我是何人)
　　　細雨泉　在玉泉寺後錢塘縣志泉眼上湧浮
　　　激波靣每斜風踈㸃遊人輙驚雨而去故名
　勅賜清漣寺　在青芝塢即玉泉寺咸淳臨安志南
　　　齊靈悟大師開山卓錫晉天福三年始建寺名
　　　淨空院咸淳三年重修萬厯杭州府志元末燬
　　　宣徳間重建武林梵志萬厯間重修有晴空細
　　　雨扁方伯竇珙書
　　國朝康熙三十八年三月
聖祖仁皇帝南巡幸寺
御書清漣寺額
御製玉泉有五色魚賜名清漣寺詩
　錦鱗游泳漾波紋隠藻穿蘋暗作羣濠濮㑹心原不
　逺清漣題額與傳聞
　　　雍正六年重修並建洗心亭於池側乾隆十六
　　　年三月
　聖駕臨幸
　御製清漣寺詩(見恭紀/名勝)
　　　(臣/)沈徳潛恭和　元韻
　　　玉泉吾舊到屈指廿年餘不改清漣水常涵金
　　　碧魚淰波搖月影噴沫上霞裾投餌人無羨忘
　　　機爾自如分餐齋鉢粒聽誦梵天書莊叟知魚
　　　樂君真達者歟
　　　靈峯禪寺　在青芝塢後西湖遊覽志舊名鷲
　　　峯禪院晉開運間吳越王建延伏虎光禪師居
　　　之宋治平二年改賜今額俗稱為唐時裴休墓
　　　院者非是寺舊有眠雲堂翠㣲閣洗鉢池妙髙
　　　臺並圮
　　　鮑家田　咸淳臨安志在東山衖北有玉泉之
　　　水灌溉吳越相鮑君福賜田於此人稱鮑家田
　　　白紙局　西湖遊覽志在玉泉側宣徳間置局
　　　就池水造紙紙白而泉濁後局廢泉復洌
　　　神霄雷院　西湖遊覽志宋咸淳間建
　
　西湖志纂巻七
欽定四庫全書
　西湖志纂巻八
　　　　　　　　　　　大學士梁詩正等輯
　　北山勝蹟(下/)
　　　　自玉泉而南過行春橋迤西至北髙峰達靈
　　　　隠天竺兩山為北山南路
　　　駞巘嶺　在僊姑山西南神州古史考乾道志
　　　作駝苑今俗呼桃源
　　　行春橋　在宋麴院前大路西湖遊覽志宋時
　　　為左軍教場
　雙峰插雲亭　在行春橋西左右正對南北兩峰康
　　　熙三十八年
聖祖仁皇帝御題十景改兩峰為雙峰建亭其處乾隆
　　　十六年春
　聖駕南巡
　御製雙峰插雲詩(見恭紀/名勝)
　　　(臣/)沈徳潜恭和　元韻
　　　兩峰插天天四垂嵬峩半隠雲衣披南髙北髙
　　　日相見不比二雷欲鬬時(太湖中大小雷山煙/雲隔斷相見即鬬)
　　　小行春橋　在九里松左軍教場大路西湖麈
　　　談西山自行春橋迤西直至靈隠三竺余闕送
　　　吴元振之江浙左丞詩言従天竺寺直渡小春
　　　橋是也
　　　水竹塢　在行春橋南舊有水竹之勝
　　　九里松　在行春橋南集慶寺北西湖遊覽志
　　　唐刺史袁仁敬守杭植松以達靈竺凡九里蒼
　　　翠夹道人稱九里松
　　　乾隆十六年春
　聖駕巡幸
　御製九里松詩(見恭紀/名勝)
　　　九里松亭　在行春橋南迤西舊稱一字門西
　　　湖遊覽志亭有門若一字然故名額題九里松
　　　三字宋吳說書今不存改為路亭尚仍故處其
　　　旁有宜對亭錢氏書藏朱墅麴院皆廢
　　　宜對亭　名勝志九里松有宜對亭葉紹翁書
　　　錢氏書藏　武林紀事錢龡宅龡孝義知名居
　　　九里松之間嘗建傑閣藏書甚富東坡榜之曰
　　　錢氏書藏
　　　朱墅　靈隠寺志梁隠士朱世卿别業在九里
　　　松
　　　麴院　西湖遊覽志九里松旁宗時取金沙澗
　　　之水造麴以釀官酒其地多荷花世稱麴院荷
　　　風
　　　朱行人祠　在九里松萬厯杭州府志祀宗行
　　　人朱弁弁以建炎元年副王倫使金拘留十七
　　　年仗節不屈和議成放歸卒(宋史本傳弁字少/章婺源人建炎初)
　　　(為通問副使金人逼弁仕劉豫絶其餼遺以困/之弁固拒驛門忍飢待盡誓不為屈金人亦感)
　　　(動遂不復强紹興十三年和議成/得歸秦檜惡而沮之十四年卒)葬仙芝嶺下
　　　萬厯三十八年提學僉事陳大綬建祠春秋致
　　　祭錢塘縣志祠久廢
　　國朝康熙三十五年知府馬如龍詳復額支錢塘
　　　縣學租銀五兩致祭
　　　金沙港閘　合天竺靈隠諸山之水過唐家衕
　　　石橋由麴院入湖
　　　仙芝嶺　在九里松南西湖遊覽志俗稱臙脂
　　　嶺下有瑞岡塢香藥澗緑筠坡自北而南通小
　　　麥嶺
　　　普福寺　在臙脂嶺成化杭州府志宗咸淳間
　　　建元趙孟頫重書寺額至正末燬重建
　　　大圓覺寺　在普福寺西成化杭州府志自唐
　　　開山為修證了義法師塔院釋氏稽古略紹興
　　　十三年勅於臨安府西山建天申萬夀圓覺寺
　　　内有歸雲堂三昩正受閣理宗書清涼覺地元
　　　至正燬重建
　　　集慶山　在仙姑山西南西湖遊覽志一名積
　　　慶其上多松梓銀杏亦饒橡栗下臨孔道
　　　集慶寺　在集慶山下癸辛雜識淳祐庚戌春
　　　創新寺於集慶山改九里松舊路極其輪奐至
　　　壬子夏始畢工名顯慈集慶教寺命講師思成
　　　為開山教主既而給貴妃閻氏為功徳院西湖
　　　遊覽志内有三池九井月桂亭金波池並廢東
　　　為黒觀音堂亦宗時建
　　　靈竺山門　在飛来峰坊東成化杭州府志靈
　　　山之隂北澗之陽即靈隠寺靈山之南南澗之
　　　陽即天竺寺二寺由一山門入西湖遊覽志唐
　　　時有靈隠天竺寺門袁居中書白居易詩所云
　　　一山門作兩山門是也雲林寺志俗呼方外門
　　　今址尚存
　　　飛来峰坊　在合澗橋南宋僧妙堪建今奉懸
聖祖仁皇帝御書飛来峰三字
　　　合澗橋　在飛来峰路口西湖遊覽志北澗自
　　　靈隠而下南澗自天竺而下合流於此號曰錢
　　　源
　　　靈隠山　總名武林山漢書地里志注武林山
　　　武林水所出咸淳臨安志祥符圖經云髙九十
　　　二丈周迴一十二里又曰靈隠曰靈苑曰仙居
　　　(詳邵重生武林/山辨見藝文)西湖遊覽志山畔舊有隠居堂
　　　思真堂夢謝亭紫薇亭翠微亭靈鷲寺無垢院
　　　處士徐奭墓無著禪師塔煖泉醴泉並廢(煖泉/在冷)
　　　(泉上一名渦渚/醴泉在東嶼)
　　　錢塘縣舊治　水經注浙江東逕靈隠山山下
　　　有錢唐故縣王莽更縣名曰泉亭地理志曰㑹
　　　稽西部都尉治
　　　隠居堂　西湖遊覽志後漢陸偉建偉字文該
　　　隠居兹山學易圖淮南王劉安及九師像以祀
　　　之又名九師堂
　　　思真堂　陸羽二寺記晉許邁字逺遊建思真
　　　堂在靈隠山
　　　夢謝亭　晏公類要晉謝靈運㑹稽人其父寄
　　　養於杜明師師夜夢東南有賢人相訪及曉靈
　　　運至故建是亭又名客兒亭
　　　紫薇亭　西湖遊覽志唐紫薇舍人唐詢建
　　　翠微亭　嘉靖浙江通志宋韓世忠忤秦檜解
　　　兵柄逍遥湖上自號逍遥居士紹興間建此亭
　　　因岳飛有登池州翠微亭詩故以名亭亦隠痛
　　　之也亭在飛来峰半(董其昌登翠㣲亭詩煙述/楊栁洲水拍芙蓉岸我憶)
　　　(南湖秋西/山暮雲亂)
　　　靈鷲寺　在合澗橋側西湖遊覽志晉開運二
　　　年吴越王建宋嘉熙初改興聖寺有靈山海閣
　　　滴翠軒九品觀堂東坡祠堂元末燬
　　　徐奭墓　西湖遊覽志奭錢唐人隠居湖山宋
　　　徽宗聞其名賜號沖晦先生
　　　無垢院　在靈鷲寺基北院久圮南宗時遷無
　　　著禪師塔於此師名文喜順治庚寅建為塔院
　　　迴龍橋　在合澗橋西雲林寺志吴越時名清
　　　繞橋上有春淙亭(亭舊有合澗橋久圮乾隆/癸亥改建於此厲鶚為記)
　　　飛来峰　在靈隠山前咸淳臨安志一名靈鷲
　　　峰晏元獻輿地志云晉咸和元年西天竺僧慧
　　　理登兹山嘆曰此是中天竺國靈鷲山之小嶺
　　　不知何年飛来因挂錫造靈鷲寺號其峰曰飛
　　　来西湖遊覽志峰界天竺靈隠兩山之間髙不
　　　踰數十丈而怪石森立青蒼玉削若駭豹蹲獅
　　　筆卓劍植衡従偃仰益玩益竒上多異木不假
　　　土壤根生石外矯若逰龍丹葩翠蕤蒙羃聨絡
　　　冬夏長青其下巖扃窈窕屈曲通明壁間布鐫
　　　佛像戌削竒古皆六代遺蹟(王安石登飛來峯/詩飛来山上千尋)
　　　(塔聞說鷄鳴見日昇不畏浮/雲遮望眼自緣身在最髙層)
　　國朝康熙二十八年
聖祖仁皇帝南巡
駕幸靈隠
御書飛来峰三字
御製飛来峰詩一首
　巖岫崚嶒洞壑竒懸藤古朩半迷離冷泉亭子清溪
　上誰識源頭混混時
　　　三十八年
聖駕再幸雲林
御製靈鷲詩一首
　何處飛来一塊石嵌空巖竇作􁫧瓏下臨巨澗淙淙
　冷上䕃長松謖謖風
　　　四十二年
聖駕又幸雲林
御製再過靈鷲詩一首
　愛此清幽一徑深馬隨泉響入雲林蒼苔古洞何年
　鑿脈脈韶光自賞心
　　　皆恭摹勒石崇奉雲林寺中乾隆十六年三月
　　　初四日
　聖駕臨幸
　御製飛来峰歌
　　武林山髙九十丈迴巒複壑含萬象舊時靈隠今
　　雲林(靈隠寺康熙年/間    賜今名)月地雲居虚且朗天龍八部
　　共諮議宜有竒嵐作屏障(叶/)調御丈夫破顔笑何
　　須爾力勞鞅掌惟西天竺靈鷲峰彈指飛来大方
　　廣飛来閻浮人不識碧眼胡僧識非誑(叶/)恒河沙
　　數無量佛仍坐峰頭白毫放但㸔相好及手印一
　　一不異梵銅像歴刼萬億不飛去鎮以佛力信無
　　爽我来徒訝未前逢玉削雲鏤相偃仰怪石斜墜
　　挂天紳異朩倒生謝土壤猿吟鶴唳演摩訶不雜
　　人間絲竹響竒境至此無更竒大士如如不動想
　　　蓮花泉　在飛来峰頂石巖無土清可啜茶
　　　石梁　在飛来峰頂長一丈亘石上如梁
　　　龍泓洞　在理公巖之北咸淳臨安志晏元獻
　　　輿地志云在靈隠山下吴赤烏二年葛仙翁於
　　　此得道有石洞徹浙江下通蕭山有採石乳者
　　　入其洞聞波浪聲後有人従洞旁鑿住世羅漢
　　　十八尊西湖遊覽志一名通天洞壁間有蔣之
　　　竒篆書多宗人題名
　　　青林巖　咸淳臨安志顧夷吾山川記云靈隠
　　　山有青林巖其上皆櫧桂凌冬不凋故其林常
　　　青
　　　理公巖　在靈鷲院之右咸淳臨安志陸羽記
　　　云昔慧理晏息其下後有僧於巖上周圍鐫佛
　　　羅漢佛菩薩像慈雲法師所謂訪慧理之禪巖
　　　即客兒之山館是也靈隠寺志理公塔在龍泓
　　　洞口
　　　玉乳洞　西湖遊覽志宛轉通明懸泉淅淅乳
　　　溜若凝肪然有徑可陟山巔壁間題刻甚多苔
　　　蘚侵蝕漶漫不可辨竒石纍纍若鏤若刻信天
　　　巧所為非人力也傍有射旭洞
　　　石門澗　錢塘縣志即冷泉所經先時澗深廣
　　　可通舟楫宋紹興間建石閘蓄水明洪治十三
　　　年暴水決閘澗亦遂塞西湖遊覽志澗旁舊有
　　　連巖棧伏虎棧(白居易石門澗詩石門無舊徑/披榛訪遺跡時逢山水秋清輝)
　　　(如古昔常聞恵逺輩題詩此巖壁雲覆莓苔封/蒼然無處覔蕭踈野生竹剝落多年石自従東)
　　　(晉後無復人遊歴獨有/秋澗聲潺湲永朝夕)
　　　壑雷亭　在石門澗上成化杭州府志宋安撫
　　　趙與􁤏建
　　　冷泉　在靈隠山下環飛来峰(林洪冷泉詩一/泓清可沁詩脾)
　　　(冷煖年来只自知流出西湖載歌舞回頭不是/在山時周紫芝冷泉詩呼猿洞口水濺濺忽見)
　　　(奔流下九天乞得少陵三峡句為君題作倒流/泉又萬里西興浦口潮浪花真似海門髙誰將)
　　　(一夜山中雨換/作三江八月濤)
　　　瀑雷橋　在冷泉上
　　　冷泉亭　在飛来峰下雲林寺前浙江通志唐
　　　刺史元藇建舊傳冷泉深廣可通舟楫亭在水
　　　中宋郡守毛友移置岸上西湖逰覽志云冷泉
　　　二字白樂天書蘇子瞻續書亭字今皆不存亭
　　　扁為華亭董其昌書亭左右舊有虚白候仙觀
　　　風見山四亭見白居易冷泉亭記俱廢(白居易/冷泉亭)
　　　(記見/藝文)
　　國朝乾隆十六年三月
　聖駕臨幸
　御製冷泉亭詩(見恭紀/名勝)
　　　虚白亭　咸淳臨安志唐守相里君造
　　　候仙亭　咸淳臨安志唐守韓僕射皋建久廢
　　　宋安撫趙與􁤏更造
　　　觀風亭　咸淳臨安志在冷泉亭側唐庶子河
　　　東裴常棣建
　　　見山亭　咸淳臨安志唐守盧給事元輔建
　　　呼猿洞　在冷泉亭左西湖遊覽志晉慧理嘗
　　　畜白猿於此劉宋時有僧智一訪舊蹟仍畜猿
　　　於山臨澗長嘯即羣猿畢集人稱之曰猿父好
　　　事者每施食以飯猿故上有飯猿臺方輿勝覽
　　　其洞有路可透天竺
　勅賜雲林寺　在靈隠山之隂北髙峯下即古靈隠
　　　寺靈隠寺志創於晉咸和元年竺僧慧理山門
　　　始榜曰絶勝覺場仙翁葛洪書正殿曰覺皇殿
　　　歴五季隋興廢莫考唐㑹昌間稍興復吳越錢
　　　王命僧延夀重為開拓殿宇一新建石幢二正
　　　殿仍覺皇之舊殿後為千佛閣最後為法堂為
　　　方丈(即直/指堂)東建百尺彌勒閣西有祗園(今名紫/竹林)
　　　宋景徳四年改景徳靈隠禪寺南宋髙孝屢幸
　　　號稱禪院為五山第二改法堂為直指堂元明
　　　屢建屢燬萬歴壬午復建(宋之問靈隠寺詩鷲/嶺鬰岧嶤龍宫鎖寂)
　　　(寥樓觀滄海日門對浙江潮桂子月中落天香/雲外飄捫蘿登塔逺刳木取泉遥霜薄花更發)
　　　(氷輕葉未凋夙齡尚遐異搜討滌煩囂待入天/台路㸔予度石橋賈島早秋題天竺靈隠寺詩)
　　　(峯前峯後寺新秋絶頂髙窻見沃洲人在定中/聞蟋蟀鶴於棲處掛獼猿山鐘夜渡空江水汀)
　　　(月寒生古石樓心欲懸帆身未遂謝公此地昔/曾逰楊巨源送章孝標歸杭州詩曾過靈隠江)
　　　(邊寺獨宿東樓㸔海門潮色銀河鋪碧落日光/金柱出紅盆不訪公事資髙卧無限詩情要細)
　　　(論若訪郡人徐孺子應須騎馬到江村白居易/留題天竺靈隠兩寺詩在郡六百日入山十二)
　　　(回宿因丹桂落醉為海橊開黄紙除書到青宫/詔命催僧徒多悵望賓従亦徘徊寺暗煙埋竹)
　　　(林香雨落梅别橋憐白石辭洞戀青苔漸出松/間路猶飛馬上杯誰教冷泉水送我下山来權)
　　　(徳輿贈天竺靈隠二寺主詩石路泉流兩寺分/尋常鐘磬隔山聞山僧半在中峯住共占青猿)
　　　(與白雲蘇軾立秋日禱雨宿靈隠詩百重堆案/掣身間一葉秋聲對榻眠牀下雪霜侵户月枕)
　　　(中琴筑落堦泉﨑嶇世味嘗應徧寂寞山棲/老漸便惟有憫農心尚在口占雲漢更茫然)
　　國朝順治戊戌大殿燬僧𢎞禮復創内有天王殿
　　　輪藏殿伽藍殿羅漢殿金光明殿大悲殿法堂
　　　方丈直指堂大樹堂南鑑堂聨燈閣華巖閣青
　　　蓮閣梵香閣紅于閣玉樹林法夀堂蒙堂萬竹
　　　樓鐘樓普同塔院康熙二十八年
聖祖仁皇帝南巡幸寺
御製靈隠寺詩一首
　靈山含秀色鷲嶺起嵯峨梵宇盤空出香雲繞地多
　開襟對層碧下馬撫煙蘿羽衛閒来往非同問法過
親灑宸翰
　書雲林二字
賜名雲林寺三十八年
聖駕再幸雲林
賜金佛一尊
御書禪林法紀額又
御題一聫云
　禪心澄水月
　法鼓聚魚龍
御製雲林寺詩一首
　無為幾事少問俗駐林邱衛騎森嚴減爐煙靉靆浮
　鳥啼香界古花綴梵筵幽野徑春風引輕鋪細草柔
　　　四十二年四十四年四十六年俱奉
臨幸賜賚優渥雍正六年總督李衛倡修大雄殿天王
　　　殿及諸堂宇樓閣乾隆七年寺僧義果募縁重
　　　修乾隆十六年三月初四日
　聖駕巡幸
　御製雲林寺詩
　　水盡山幽趣轉竒中宏恰當闢檀維明珠仙露垂
　　乎
聖(寺内存筆/皇祖御)布襪青鞵始者誰(用杜甫/句意)僧足髙閒宜逺
　　俗佛無揀擇曷居斯尋巖步􁣎吾原慣更覺雲深
　　意與遲
　御製雲林寺方丈小憩示僧詩
　　雲居十笏暫徘徊恱可蒼松及古梅何事山僧門
　　外立招呼且向箇中来
　御題覺皇之殿曰
　　鷲嶺龍宫
　御書聨句云
　　峯従西竺来雲根無住
　　泉自上方出月印長圓
　御題直指堂之額曰
　　涌翠披雲
　　　三月十一日
　翠華再幸
　御製雲林寺二十韻
　　靈隠古禪林佳稱乃自今佛原冺名象天與闢幽
　　深竒絶驚初見清閒試重尋嶤巒(北髙/峯)先陟頂静
　　室(韜光/菴)一開襟自内尤綜要居髙總照臨澄懐𠫭
　　月相對面賞雲岑稍憩塵中跡聊清物表心冷侵
　　泉潄玉静聽澗調琴乍啓􁫧瓏竅憑吹金石吟(冷/泉)
　　(亭畔石竅/人吹則鳴)呼猿時踔洞招鶴早鳴隂辨茗𫝊初火
　　(是日偶閲採/茶炮焙之法)攀松驗五鍼洞天窮窈窕乳竇注渟
　　涔路盡忽開豁巖攢復鬱森線光常漏日鳥道欲
　　捫参丹閟仙人竈草生王母簪棲嵓鏨龍象鎮海
　　協祥祲蘿薜蒙櫹蔚雲霞䕶嵂嶔認峯垂羽翼續
　　句美球琳誰識西来意徒嗤門外音便當旋翠蹕
　　無逸以為箴
　　　大樹堂　在方丈後靈隠寺志樹為慧理手植
　　　巨數十圍枝幹参天置堂其下即見山亭故址
　　　紅于閣　在官客堂後深秋北山一帶楓朩皆
　　　丹昔人取唐詩霜葉紅于二月花之句以顔其
　　　閣
　　　北髙峯　在雲林寺後名勝志靈隠山北起最
　　　髙之一峯也石磴數百級曲折三十六灣羣山
　　　屏列湖水鏡浮雲光倒垂萬象在下遥望浙江
　　　如匹練之新濯
　　　乾隆十六年三月十一日
　聖駕巡幸
　御製登北髙峯極頂詩
　　南北兩髙峯北勝南姑捨適際天氣佳峯頭一駐
　　馬琅霄拂仙籟吴山皆在下江海一杯水向我眼
　　前㵼滌盡萬慮塵何有閒愁惹巡檐古作無曲髙
　　和者寡
　　　北髙峯塔　在靈隠後山咸淳臨安志唐天寳
　　　中建髙七層會昌中燬錢武肅王重修宋至和
　　　三年雷火元豐間圓明大師重建咸淳七年燬
　　　又建靈隠寺舊志今圮止存三層(潘閬北髙峯/塔詩北髙峯)
　　　(上塔竟上最髙層嘗謂人難到何當我獨登天/香聞不斷海月見微稜懶下紅塵路重来恐未)
　　　(能蘇軾遊靈隠髙峯塔詩言遊髙峰塔蓐食治/野裝火雲秋未衰及此初旦涼霧霏巖谷暝日)
　　　(出草朩香嘉我同来人久便雲水鄉相觀小舉/足前路髙且長古松盤龍蛇怪石坐牛羊漸聞)
　　　(鐘磬音飛鳥皆下翔入門空無有雲海浩茫茫/惟見聾道人老病時絶糧問年笑不答但指空)
　　　(藜牀心知不復来欲歸更徬/徨贈别留匹布今嵗天早霜)
　　　石筍峯　在雲林寺後名勝志一名卓筆峰圓
　　　峭特立髙數十丈
　　　茯苓泉　西湖遊覽志在靈隠寺後山古松䕃
　　　之白石齒齒泉極甘冽
　　　葛塢　在靈隠山靈隠寺志晏元獻輿地志云
　　　吳方士葛孝先所居陸羽寺記云晉葛洪亦居
　　　此
　　　巢居塢　在雲林寺西本名巢溝塢靈隠寺志
　　　由塢泝澗而西達韜光菴
　　　韜光菴　在石筍峰上咸淳臨安志天福四年
　　　吳越王建舊額廣嚴唐長慶中有僧韜光結菴
　　　於此遂名西湖遊覽志韜光禪師蜀人代宗時
　　　辭師出逰師囑之曰遇天可前逢巢即止逰靈
　　　隠山巢溝塢值白樂天守郡悟曰吾師命我也
　　　遂卓錫焉樂天聞之因與為友題其堂曰法安
　　　成化杭州府志大中祥符元年改今額乾道九
　　　年充咸安郡王功徳院廢洪武間重建後燬天
　　　順二年僧宗融復建(白居易寄韜光詩一山門/作兩山門兩寺原従一寺)
　　　(分東澗水流西澗水南山雲起北山雲前臺花/發後臺見上界鐘聲下界聞遥想吾師行道處)
　　　(天香桂子/落紛紛)
　　國朝康熙四十五年重修乾隆十六年三月初四
　　　日
　聖駕巡幸
　御題法安之堂曰
　　雲岑日觀
　御製韜光詩(見恭紀/名勝)
　　　三月十一日
　翠華再幸
　御製再至韜光題壁
　　前日坐韜光觀海窮境逺今日登髙峯韜光又平
　　坦以此識萬理進界無止滿徒愛境致幽輒復紆
　　畫䍐嵐翠度重重逕險遵踠踠山鳥及山花夹道
　　紛不㫁松翻緑雲濤竹帶碧琅粉不歴百磴艱安
　　知十里近山僧縦慣經和南笑而莞
　　　(臣/)錢陳羣恭和
　御製韜光詩元韻
　　　一菴結幽處奥歴不可極况有竹萬竿娟静伺
　　　其隙仄徑轉復隘時見紺乳滴鳴泉逺壑聞古
　　　磴留僧跡衆峯忽對面往往似相識抱寺鬱深
　　　林束澗竦竒石緩步上層樓清閟生虚白遐情
　　　時一邅徙倚憑几席江逈海門寛鶻起煙際直
　　　慮淡寄逺想形外寫心得萬山拜堂下靉靆雲
　　　竇塞香界遺聲聞寂寞尋詩客
　　　(臣/)沈徳潜恭和　元韻
　　　雲林逰已窮取徑仰層極松篁不見天日影穿
　　　林隙筧中暗泉流幽幽響涓滴境寂少人行時
　　　逢猿鳥跡當年此登陟舊逕依稀識聞鐘知寺
　　　近紆回度盤石到頂開心胷放眼波光白江海
　　　混一氣攬之入几席老僧昔共逰樸拙守遺直
　　　話舊廿載餘電光留不得寸心付虚空空際何
　　　由塞自顧未離塵愧彼無家客
　　　金蓮池　在韜光菴舊傳韜光引水種金蓮處
　　　白沙泉　在雲林寺西夢梁録泉自白沙中出
　　　城市人取以瀹茗
　　　永福寺　在石筍峯下舊錢塘縣志劉宋元嘉
　　　時為琳法師講所石晉天福間顔為普圓院又
　　　名資巖南宋咸淳間改今額時有毒蜂大師居
　　　之號大吉祥寺西湖遊覽志内有超然臺金沙
　　　白沙二泉宋熙寧間杭守祖無擇居此方丈板
　　　扉皆蘇子瞻趙閲道秦少逰黄魯直留題永福
　　　寺志元至元元年有清涼山盤佗石正宗禪師
　　　圓来駐錫常衣白衲又名白衲菴明成化二年
　　　古香禪師相繼住持建海石樓屠隆書額萬厯
　　　間徐𢎞基重題永福禪林
　　國朝順治間重修
　　　紫竹林　在雲林寺西即古祗園房上接韜光
　　　下接靈鷲蒼厓左峙碧澗右繞竹隂茂宻更名
　　　紫竹林元楊維楨詩有僧住㫋檀紫竹林之句
　　　常産紫筍釋贊寧筍譜中所云錢塘多紫桂筍
　　　是也寺僧每劚以充齋供乾隆十六年春
　御製劚筍詩
　　㦸嶷見龍角清供試新嘗恐損凌雲質不教多劚
　　將
　　　岣嶁山房　在雲林寺西錢塘縣志明李元昭
　　　字用晦號岣嶁山人構廬於慎菴之址架迴溪
　　　絶壑之上溪聲出屋下髙厓插天古朩拔地工
　　　詩與山隂徐渭齊名有岣嶁山房集
　　　包莊　在雲林寺西錢塘縣志明副使包涵所
　　　别業名青蓮山房倚蓮花峯跨靈隠澗深巖峭
　　　壁蘿徑松門饒樸野之趣而其中崇臺傑閣曲
　　　房洞户入者迷不得出今已易主頽廢而人猶
　　　稱包氏北莊(陳繼儒青蓮山房詩名園極宏麗/偏欲擬村莊編户留柴葉牽藤補)
　　　(蠣牆雲根常塞路溪水直穿房覔路無由出徘/徊度曲廊又主人無俗慮築圃見文心竹暗常)
　　　(疑雨松吟自帶琴鶯花為伴侣鐘鼎/托山林勝地無常主包莊說到今)
　　　白閣　在靈鷲山錢塘縣志明邵重生古菴建
　　　祀許由及唐宋名賢又為樓三楹藏其父經邦
　　　所著三𢎞一致錄鍵户不出者三十年著武林
　　　七志
　　　粟山　在靈隠山西舊志云髙六十二丈太平
　　　寰宇記上有石杵吳大帝刻云黄武二年嵗在
　　　戊午八月三日凡十二字
　　　石人嶺　在粟山上咸淳臨安志一名馮公嶺
　　　極髙峻有石人卧路傍故名
　　　女兒山　在靈隠山南太平寰宇記山石狀如
　　　人形雙髻分明俗謂之女兒山下有洞名玉女
　　　巖一名新婦石
　　　時思薦福寺　在石人嶺下西湖遊覽志晉咸
　　　和中建於下竺寺西宋紹興間徙建於此有天
　　　池樓通雲亭萬玉軒湖山至此幽邃極矣
　　　石佛菴　在靈隠山雲林寺志萬厯間僧如□
　　　於榛莽中見二石佛建菴其處湯煥書竹林精
　　　舍
　　　頭陀石室　在韜光山後靈隠寺志貞觀坐禪
　　　處
　　　佛國山門　在三天竺路口西湖遊覽志自合
　　　澗橋折而南度佛國山門為下天竺寺佛國二
　　　字舊為鍾離權書宋易以張即之書上天竺山
　　　志後改題三天覺路今額曰三天竺
　　　天竺山　武林舊事自靈隠至郎當嶺皆稱天
　　　竺山
　　　月桂峯　在飛来峯西西湖遊覽志唐天聖中
　　　秋月甚朗降靈實於兹山狀若珠璣璀璨奪目
　　　有異人識之曰此月中桂子也故宋之問詩云
　　　桂子月中落白居易詩云宿因月桂落皆謂此
　　　峯下舊有月桂亭
　　　稽留峯　在天竺山西湖遊覽志相傳堯時許
　　　由隠居此山遂名許由峯俗訛為稽留盧同父
　　　詩云問山何以名靈隠山曰當年隠許由是也
　　　或曰晉許逺㳺非許由然水經注言昔有道士
　　　入此不返因以稽留為山號則稽留之名自漢
　　　魏已然又非逺㳺遺跡矣逺㳺名邁自餘杭垂
　　　霤山移入靈隠餐霞茹芝有終焉之志後羽化
　　　去
　　　下天竺寺　在靈鷲山麓西湖遊覽志亦晉僧
　　　慧理建隋開皇十五年有僧真觀者錢塘人操
　　　行髙潔掌有仙文稱寳掌禪師居頭陀石室檀
　　　越陳仲寳拓而新之號南天竺寺咸淳臨安志
　　　唐永泰中名天竺寺五代時有五百羅漢院後
　　　廢大中祥符初改名靈山寺天禧四年復天竺
　　　寺額紹興十四年改天竺時思薦福寺為吳秦
　　　王香火院慶元三年復為天竺靈山之寺錢塘
　　　縣志元末燬明洪武間重建(崔顥遊天竺寺詩/晨登天竺山山殿)
　　　(朝陽曉澗泉争噴薄江岫相縈繞直上孤頂髙/平看衆峯小南州十二月地煖氷雪少靑翠滿)
　　　(寒山藤蘿覆冬沼花龕瀑布側青壁石林杪鳴/鐘集人天施飯聚猿鳥洗意歸清浄澄心悟空)
　　　(了始知世上人萬物一何擾李白送崔十二遊/南天竺寺詩還聞天竺寺夢想懐東越每年海)
　　　(樹霜桂子落秋月送君逰此地已屬流芳歇待/我来嵗行相隨浮溟渤張祐天竺詩西南山最)
　　　(勝一界是諸天下路穿巖竹分流入寺泉躡雲/丹井畔望月石橋邊洞壑江聲逺樓臺海氣連)
　　　(塔明春嶺雪鐘㪚暮松烟何處去猶戀更㸔峯/頂蓮陳陶宿天竺寺詩一宵何期此靈境五粒)
　　　(松香金池冷西僧示我髙/隠心月在中峯葛洪井)
　　國朝康熙三十八年
聖祖仁皇帝南巡幸寺
賜帑金重修
　　　蓮花峯　在下天竺寺後水經注靈隠山有孤
　　　石壁立大三十圍其上開散狀似蓮花
　　　三生石　在下天竺寺後太平廣記唐李源與
　　　僧圓澤友善澤亡時與源約十三年後相見於
　　　杭州天竺寺逾十三年源自洛適杭見葛洪川
　　　畔有牧童騎牛背而歌曰三生石上舊精魂賞
　　　月吟風不要論慚愧情人逺相訪此身雖異性
　　　常存歌罷驅牛入煙霞而去
　　　繙經堂　在蓮花峯下西湖遊覽志相傳謝靈
　　　運兒時繙經於此(白居易繙經臺詩一會靈山/猶未散重繙貝葉有来由是)
　　　(名棈進纔開眼巖石無端亦㸃頭姚鉉繙經臺/詩康樂悟元機寂寥此棲息經繙貝葉文臺近)
　　　(蓮花/石)
　　　香林洞　一名香桂林舊有香林亭其右為日
　　　月巖咸淳臨安志下竺香林洞産茶名香林茶
　　　上竺白雲峯亦産茶名白雲茶蘇軾詩白雲峯
　　　下雨旗新兩山居民皆以採茶為業
　　　乾隆十六年三月
　聖駕巡幸天竺
　覽鄉民採茶製焙之法
　御製觀採茶作歌
　　火前嫩火後老惟有騎火品最好西湖龍井舊擅
　　名適来試一觀其道村男接踵下層椒傾筐雀舌
　　還鷹爪地爐文火續續添乾釡柔風旋旋炒慢炒
　　細焙有次第辛苦工夫殊不少王肅酪奴惜不知
　　陸羽茶經太精討我雖貢茗未求佳防微猶恐開
　　竒巧防微猶恐開竒巧採茶朅覽民艱曉
　　　下竺寺橋　南澗東出中竺寺橋又東合神道
　　　塢為下竺寺橋
　　　葛井　在下天竺寺西湖遊覽志相傳吳赤烏
　　　二年葛稚川得道於此(許渾天竺寺題葛洪井/詩羽客煉丹井井留人)
　　　(己無舊泉青石下餘甃碧山隅雲朗鏡開匣月/寒氷在壺仍聞醸仙酒此水過瓊酴梅詢葛井)
　　　(詩仙翁道未成棲神在巖石酌彼山下泉窮年/煉隂液洞隂眷始緑苔甃秋涵碧緬邈不可期)
　　　(憑闌望/鳬舄)
　　　七寳普賢閣　在下天竺成化杭州府志沙門
　　　善熙以七寳塑普賢像吏部尚書虞䇿記其事
　　　西嶺草堂　在下天竺成化杭州府志唐道標
　　　立
　　　七葉堂　在下天竺唐白居易有七葉堂避暑
　　　詩
　　　日觀菴　在下天竺西湖遊覽志僧遵式建范
　　　仲淹為之記至今相傳有文正卧榻
　　　神尼舍利塔　在飛来峯頂神州古史考隋仁
　　　夀二年遣僧齎神尼舍利於此造塔發土得石
　　　坎因以所齎舍利納其中不差分寸人咸異之
　　　曲水亭　在下天竺西湖遊覽志一名流杯亭
　　　亭心有水臺盤曲折可流觴傍有陸羽二寺記
　　　碑
　　　重榮檜　在下天竺光明懴堂後古蹟考隋時
　　　所植髙數丈大十圍後為兵火所燎至宋大中
　　　祥符間復茂故名
　　　楓朩塢　在稽留峯北
　　　千嵗巖　中天竺寺之主山
　　　中天竺寺　在楓朩塢南西湖遊覽志隋開皇
　　　十七年僧寳掌建寳掌以唐髙宗顯慶間住浦
　　　江化去自稱度世一千七十二年世稱千嵗和
　　　尚故兹山有千嵗巖呉越錢氏改為崇夀院宋
　　　政和四年改天寜萬夀永祚禪寺有摩利支菩
　　　薩像宋淳熙間建華巖閣元大厯閣改天厯永
　　　祚禪寺武林梵志明洪武初改額中天竺寺正
　　　徳間燬嘉靖二十五年重建成化杭州府志内
　　　有天香閣桂子堂此中亭元末燬僧慧融重建
　　　(王元章送僧歸中竺詩天香閣上風如水千嵗/巖前雪似苔眀月不期穿樹出老夫曾此聽猿)
　　　(来相逢五載無書寄却憶三生有夢回/鄉曲故人頻問訊孤山梅樹幾時開)
　　國朝康熙三十八年
聖祖仁皇帝南巡幸寺
賜帑金三百兩四十二年再幸
御書靈竺慈綠四字額奉懸正殿
　　　中竺寺橋　南澗東合永清塢出中竺寺橋
　　　永清塢　對中天竺寺西湖遊覽志塢中有永
　　　清菴心菴塢背即龍井
　　　中印峯　在上天竺左靈隠寺志昔寶掌開中
　　　竺山掌乃西域五印度之中印人故名又善住
　　　峯與中印相連
　　　香爐峯　在大路側狀如香爐
　　　天香巖　在中印峯之半山靈隠寺志又名百
　　　歳巖
　　　水月池　在中印峯前上天竺山志宋寶祐五
　　　年住持佛光炤法師鑿上有水月樓靈隠寺志
　　　僧若訥建虚敞宏麗淳熙嘉定端平間臨幸扈
　　　従留題甚夥後燬
　　　肅儀亭　在上天竺寺路口西湖遊覽志宋嘉
　　　祐中僧元浄建蔡襄書元浄字無像於潛人受
　　　戒於天竺慈雲師學行精進神宗嘉之賜號辨
　　　才住上天竺十七年與蘇子瞻趙閱道友善後
　　　還於潛復歸天竺遷居龍井作此亭嵗久圮明
　　　洪武二十八年僧一如重建
　　　琮老橋　西湖遊覽志南澗東合楊梅塢支澗
　　　出琮老橋僧琮建
　　　流虹澗　西湖遊覽志滙五峯之水於普門外
　　　即南澗也
　　　普門　在流虹澗前
　　　金佛橋　在普門内上天竺山志宋淳熙間佛
　　　光炤法師建掘地得金佛遂名
　　　見心亭　在普門内西湖遊覽志明嘉靖間都
　　　指揮僉事李節建西有梅菴
　　　乳竇峯　在上天竺寺南西湖遊覽志下有空
　　　巖懸乳如脂甘香可食又峯下有泉色白如乳
　　　名乳竇泉
　　　獅子峯　在乳竇峯之右上天竺山志昔翊大
　　　師經行時忽聞獅聲震吼故名山有竒石如獅
　　　狀
　　　白雲峯　上天竺之主山上天竺山志常有白
　　　雲覆其上
　　　雙檜峯　在白雲峯之右上天竺山志有雙檜
　　　婆娑故名
　　　雙桂巖　在雙檜峯下上天竺山志一名百丈
　　　巖
　勅賜法喜寺　即上天竺寺在乳竇峯北白雲峯南
　　　咸淳臨安志晉天福四年僧道翊結廬山中夜
　　　有瑞光就視得竒朩命孔仁謙刻觀音大士像
　　　㑹僧勲従洛陽持古佛舍利至納之頂間妙相
　　　具足錢忠懿王夢白衣人求治其居王感寤即
　　　其地建天竺看經院咸平初郡守張去華因旱
　　　迎大士至梵天寺致禱即日雨自是遇水旱必
　　　謁焉有禱遂應嘉祐中郡守沈文通謂大士以
　　　聲音為佛事非禪那所居乃以教易禪以辨才
　　　法師元浄居之名靈感觀音院元浄益鑿山闢
　　　地增廣殿宇靖康初屬有金難僧道元秘大士
　　　像於井(寺前廡下有觀/音衆即其處)兵退瓦礫中忽鏗然有
　　　聲始知井所在得像歸之院孝宗以久雨致禱
　　　即日霽賜内府寶玉三品淳熙二年創十六觀
　　　堂法輪寶藏理宗書廣大靈感觀音教寺西湖
　　　遊覽志慶元三年改天台教寺元至元三年燬
　　　五年重建仍改天竺教寺内有白雲堂兩峯堂
　　　中印堂十六觀堂雲漢閣應真閣延桂閣秋香
　　　閣伴雲閣清華軒植杖亭謝屐亭並廢惟白雲
　　　堂存焉成化杭州府志元季燬復建成化丙申
　　　重修錢塘縣志自宋至今每亢旱淫潦有司常
　　　即山中迎大士像入城於吳山海㑹寺祈禱無
　　　不響應遂為一郡雨暘司命逺方趨謁者香火
　　　之盛不下普陀(蘇軾雨中遊天竺靈感觀音院/詩蠶欲老麥欲黄前山後山雨)
　　　(浪浪農夫輟耒女停筐白衣仙人坐髙堂張栻/過上天竺寺詩上竺諸天近中林萬木低逈超)
　　　(塵世外恍入雪山西忽漫𠫭龍象行將混鹿麋/何年釋簪紱於此獨幽棲朱子春日過上天竺)
　　　(寺詩竺國古招提飛甍碧瓦齊林深忘日午山/逈覺天低琪樹殊方色珍禽别院啼沙門有文)
　　　(暢啜茗漫留題呂祖謙遊上天竺詩浄域何虚/寂居然隔市喧僧来渾不語吾亦欲忘言至樂)
　　　(存簞食浮名類觸藩行行返初服賁止老邱樊/真徳秀遊上天竺詩事事不可了還須入此山)
　　　(遥尋黄葉路逈出白雲間瀹茗止煩渇談空得/笑閒飄飄有餘興歸去掩柴闗魏了翁遊上天)
　　　(竺詩風波滿平地世路遶羊腸急欲逃塵網遥/登選佛場雲深午猶暝竹宻夏生涼興逸忘歸)
　　　(去髙眠/借石牀)
　　國朝順治十七年燬康熙五年重建三十八年
聖祖仁黄帝南巡三月二十四日
駕幸寺中
御書法雨慈雲四字額奉懸正殿
太皇太后賜帑金五百兩修葺殿宇
御製重修天竺寺碑文
　朕御歴凝庥心周區域省方設教蹕駐湖山眷兹民
　力於東南詎止皇輿之名勝若乃因其舊蹟無侈前
　觀則天竺寺之所由以重修也粤惟鷲嶺著於西方
　法輪則一竺峯麗於南國名刹維三固緇梵所熏修
　亦僊靈之窟宅潮音送響遥接普陀塔影横空長留
　舍利瑞光發於澗上竒朩像大士之容白衣感夫夢
　　中浄域建看經之院或旱乾間作禾麥告枯而旛蓋
　　来迎霔雨濡作有禱輒應無福不臻斯固歴晉宋以
　　迄今實亦載簡編而可信意者能仁之量等於好生
　　佛道之成闗乎民隠推斯指也不其偉歟將使般若
　　之門隨方而啓仁夀之域舉世咸登有其興矣曷可
　　廢哉朕曩者親奉
慈闈式臨兹宇自芳湖而西顧望初地以南循輦過花迎
　　旌迴雲捲巖深乳竇舍真珠之寶光峯轉飛来帶琉
　　璃之紺色百靈斯䕶七聖不迷既祝我
皇太后夀履泰寧復冀凡兹庶民室家盈慶然則釋迦之
　　𢎞慈與國家之布徳豈有殊也顧念山靈如昔寺貎
　　未新我
皇太后為國發心為民祈福特申
慈命重葺香林兹役之興不妨民事凌雲再煥將無乾竺
　　之靈匪日成功實篤坤元之慶恒沙國土偕常樂以
　　同升億萬蒼生享太平而無極是則我
皇太后之聖心依然釋迦之心而於朕經營天下利濟生
　　民之心亦適有愜也夫
　　　　四十二年二月十七日
　聖祖南巡再幸
　賜帑金四十八兩四十三年二月十九日
　頒賜
　御書金字心經一軸四十六年四月初七日
　聖袓南巡再幸
　賜御書金字藥師經一部並
　御製藥師經讚六十一年春大殿燬雍正七年浙江總
　　　　督李衛即藏經閣故址恭建
　御書樓九年奉
　世宗憲皇帝賜帑金鼎建
　御製重修天竺寺碑文
　　浙中多名山古寺天竺乃昭著之大刹也湖山明秀
　　勝地鍾靈觀音大士歴徵顯應竒木妙相舍利瑞光普
　　現𢎞慈久而彌彰有感必通如響斯㨗
皇考聖祖仁皇帝巡幸浙西重新香界
御製碑文照耀穹宇為
慈聖祝釐為蒼生祈福意至厚也祝融不戒宜事鼎新爰
　　因總督李衛之請命發帑金再加修葺雍正十二年
　　十一月工竣璇題朱網丹雘煥如遠近人民瞻仰歡
　　悦用勒文翠珉以紀其事夫佛法廣大無邊不可思
　　議而大士慈悲為念隨聲赴感普濟羣生是以善信
　　皈依有求輒應然天人感召之理無他曰誠敬而己
　　矣當其誠心懇至雖以愚夫愚婦之㣲賤而㝠漠之
　　際呼吸相通如其不然即有靈明響應悲憫救䕶之
　　聖心亦不能强迷頑者而施之惠澤故曰神無常享
　　享于克誠又曰至誠而不動者未之有也不誠未有
　　能動者也夫斯人生享太平之福日用飲食一絲一
　　粟在在皆天地覆載之恩即在在皆明神庇佑之力
　　使非時存敬信之心好善逺罪以迓福祥而獨於祈
　禱迫切之時奔走膜拜冀邀鑒格則誠意微薄豈能
　感應尚安望休祥之敷錫乎是以大士之慈悲靈聖
　振古如兹而斯人之昭受神庥必由自致誠能䖍敬
　居心實力嚮善湔除惡念廣種福緣則善氣和會感
　致繁禧大士慈恩降祥錫祉年豐物阜風雨以時衍
　蕃昌而躋仁夀朕愛養黎元之至意其深慰矣夫雍
　正十三年八月初一日
　　　乾隆十六年三月初四日
　聖駕巡幸
　御製天竺寺詩(見恭紀/名勝)
　　　(臣/)沈徳潛恭和　元韻
　　　松作禪闗石作林詩僧結伴快招尋橋通合澗
　　　去方去路轉鷲峯深更深植杖亭空花似昔(亭/畔)
　　　(有辨才手/植山茶花)繙經臺古石留今(姚鉉詩臺/近蓮花石)何當桑
　　　下聊棲宿聴徹清泠山水音
　欽命天竺寺為法喜寺
　御題法喜寺扁額奉懸山門
　御書大悲殿柱聮句云
　　繞座法輪明寶月
　　盈階甘雨散華天
　御題後殿之額曰
　　寶陀飛觀
　　　三月十一日
　聖駕再幸
　御製天竺詩
　　天竺近雲林便途因再至溪溯源更清竹當春益
　　翠秀潤挹明湖澹泊標初地泠然磬魚聲颯爾煙
　　霞意
　　　白雲堂　在方丈前坐白雲峯下故名上天竺
　　　山志辨才法師建(蘇軾題辨才白雲堂壁詩不/辭清曉叩松扉却值支公久)
　　　(不歸山鳥不鳴天欲/雪捲簾惟見白雲飛)
　　　兩峰堂　在白雲堂後前與雙檜乳竇兩山相
　　　對故名上天竺山志紹興間如法師建萬歴間
　　　燬崇禎已已重建易為閣今稱藏經閣
　　　十六觀堂　李綱十六觀堂碑記乾道元年四月
　　　鼎建十六觀堂以為止觀之所額曰超諸有海
　　　植杖亭　在雲液池東名勝志宋蘇軾與僧辨
　　　才於此植杖而談作亭志之
　　　夜講堂　靈隠寺志宋治平中辨才淨法師夜
　　　分講經故設之
　　　謝屐亭　在西峯之麓上天竺山志政和間宣
　　　梵珍法師建
　　　復菴　在寺門橋南上天竺山志宋嘉泰二年
　　　住持妙珪建陸游為記
　　　琴岡　在大殿前上天竺山志白雲峯南抽小
　　　支綿亘平正伏而為案狀如横琴
　　　夢泉　西湖遊覽志宋崇寧元年浙西大旱寺
　　　中厨水不給住僧齊玉夢泉發于西坡鑿之果
　　　得遂名
　　　大悲泉　在講堂下夢粱録流遶殿前經如意
　　　池
　　　華光泉　在白雲西院之右泉出崖石間
　　　古春井　一名坐禪井在中印峰下上天竺山
　　　志昔古春坐禪處
　　　雲液池　在白雲峯下上天竺山志又名白雲
　　　泉石甃如玉西湖遊覽志池上有辨才手植山茶花
　　　如意池　在上天竺寺正殿前杭州府志甃
　　　以青石方丈面鏤如意文曲折四達
　　　華嚴塢　武林山七志俗呼心安塢以谷中為
　　　心安房也深處有華嚴山居東坡書
　　　梯子嶺　在華嚴塢上天竺山志一名蘇子嶺
　　　由東坡與辨才得名
　　　峨眉山　在上天竺西錢塘縣志重岡疊巘北
　　　山最深處
　　　幽淙嶺　西湖遊覽志俗稱水出嶺深壑泠泠
　　　巖石磊磊陟此者必緣木攀藤前後牽挽方可
　　　上
　　　捫壁嶺　在幽淙嶺上錢塘縣志左逼峭嶂右
　　　臨清溪攀蘿而升乃天門山之巔從此而東即
　　　龍井南山界上天竺山志俗稱郎當嶺
　　　天門山　在北高峯之右錢塘縣志南北兩山
　　　分界處更南則為五雲山矣(互見/南山)
　
　
　
　
　
　
　
　西湖志纂巻八
欽定四庫全書
　西湖志纂卷九
　　　　　　　　　　　大學士梁詩正等輯
　　吳山勝蹟
　　　吳山　在浙江省城鳯山門内名勝志春秋時
　　　為吳南界以别於越故名吳或曰以祠伍子胥
　　　訛伍為吳故郡志亦稱胥山凡城南隅諸山曼
　　　衍相屬總曰吳山而異其名西湖遊覽志天目
　　　為杭州諸山之宗翔舞而東藴結於鳯凰山其
　　　支山左折遂為吳山秀崿竒峰帶湖映壑江介
　　　海門迴環拱固扶輿淑麗之氣鍾焉是以居民
　　　叢集殆百萬餘家為東南都會其陟山之徑有
　　　門曰登高覽勝石磴斗折可數百級元平章塔
　　　喇罕托歡所甃錢塘縣志胥山因吳人立祠祀
　　　子胥故名亦稱伍山舊志云春秋時為吳南界
　　　以别於越故曰吳不知越境至於就李之語兒
　　　見越絶書則此山本屬越或曰夫差棲句踐於
　　　會稽時地當屬吳或曰越沼吳後即此山以祀
　　　吳太伯伍員故謂吳山説各不同然胥山因子
　　　胥得名説見史記其上舊有胥山坊
　　　　自吳山折而東迤南至清平山又折而西至
　　　　雲居山為吳山南路
　　　英衞公廟　在吳山頂舊名忠清廟俗稱伍公
　　　廟咸淳臨安志神姓伍名員字子胥吳王夫差
　　　入越句踐使大夫文種行成吳王許之子胥諫
　　　不聽賜屬鏤以死吳人憐之為立祠江上命曰
　　　胥山唐元和十年刺史盧元輔修(盧元輔胥山/祠銘見藝文)
　　　景福二年封惠應侯乾寧四年封吳安王萬厯
　　　杭州府志宋贈廟額曰忠清大中祥符五年海
　　　潮衝擊州城詔本州嵗春秋致祭加封英烈王
　　　紹興三十年改封忠壯侯嘉熙三年海潮大溢
　　　京尹趙與懽禱於神而息奉建英衞閣自嘉熙
　　　至咸淳間累封忠武英烈顯聖安福王元封順佑
　　　忠孝威惠顯聖王明洪武四年改稱吳行人伍
　　　公之神每嵗祭以九月二十日
　　國朝雍正三年以神為浙省江寧保障
勅封英衞公重修祠宇改稱江神廟乾隆十六年
　御題扁額云
　　靈依素練
　　　東嶽中興觀　在吳山馨如坊俗稱東嶽廟咸
　　　淳臨安志宋大觀中建東嶽行祠紹興間翼以
　　　道館嘉定乙已始請觀額理宗書東嶽之殿西
　　　湖遊覽志元末燬明景泰間重建
　　　玉樞道院　在東嶽廟左西湖遊覽志俗稱神
　　　霄雷院明天順六年建後圮
　　國朝雍正九年總督李衞重建
　　　至徳觀　在吳山顛俗稱太嵗廟西湖遊覽志
　　　在宋渾儀臺側十一曜太嵗堂也紹興間建端
　　　平三年理宗書至徳之觀元至正燬渾儀無存
　　　行省丞相達實特穆爾重建構星宿閣明成化
　　　甲午火諸廟皆焚惟兹廟無恙每嵗迎勾芒之
　　　神於此
　　　有美堂　名勝志在吳山頂宋嘉佑二年龍圖
　　　閣學士梅摯出守杭州仁宗賜以詩有地有湖
　　　山美之句因名其堂歐陽修為記蔡襄書今故
　　　址不存而府治後堂尚仍其名(歐陽修有美堂/記見藝文蘇軾)
　　　(有美堂暴雨詩遊人脚底一聲雷滿座頑雲撥/不開天外黒風吹海立浙東飛雨過江來十分)
　　　(瀲灧金尊凸千杖敲鏗羯鼓催喚/起謫仙泉灑面倒傾蛟室瀉瓊瑰)
　　　(臣謹按咸淳臨安志有美堂錢氏初建看江亭/於此在呉山最高處左江右湖故有湖山之美)
　　　(又蘇軾有九日舟中望見有美堂魯少卿飲處/詩又會客有美堂周邠長官泛湖往北山聞堂)
　　　(中歌笑聲見寄和詩夫曰望見曰聞聲則必在/呉山可知若州治在鳯凰山去湖稍逺何由見)
　　　(聞耶舊志稱淳祐六年府尹趙與􁤏發地得古/碑於山巔太嵗廟側即仁宗賜詩則此堂故址)
　　　(當即其處遊覽志/載入鳯凰山失考)
　　　惠應廟　在至徳觀右俗呼藥王廟西湖遊覽
　　　志神張姓相州湯陰人素謹奉神農氏没而為
　　　神凡疹疾瘡瘍有禱輙應宋時祀於汴州南渡
　　　後建廟於吳山看江亭額曰惠應咸淳徳祐累
　　　封王爵兩廡祀二十四仙醫相傳佐神農採藥
　　　者也
　　國朝乾隆元年燬三年署總督大學士嵇曽筠飭
　　　屬重建
　　　嘉濟廟　在吳山又名江東廟錢塘縣志祀秦
　　　贑人石固宋累封王爵給廟額初在崇福里繼
　　　徙貢水之東雷岡故稱江東明隆慶三年建
　　　承天靈應觀　在吳山頂俗稱三官廟咸淳臨
　　　安志舊為天地水府宋龍徳三年建名玉虚觀
　　　紹興四年改冲天觀尋燬端平三年重建改今
　　　額淳祐十年増建玉皇閣清波類志内有天開
　　　圖畫閣清暉亭元末燬洪武二十三年重建
　　國朝乾隆十年重建玉皇閣
　　　闗帝廟　在承天觀右
　　　靈濟廟　在闗帝廟左錢塘縣志祀唐桑憲保
　　　姚江人行九故俗稱桑九郡王仕唐宣宗時使
　　　海昌卒追封為神宋建炎間助張浚禦金人事
　　　聞建廟明景泰嘉靖間又以治黃河功封王爵
　　　嵗久圮萬厯四年重建
　　　寳山　在吳山右麓西湖遊覽志東接石佛山
　　　(蘇軾同秦仲二子遊寳山詩平明己報百吏散/半日來陪二子閒立鶴低昂烟雨裏行人出没)
　　　(樹林間又寳山新開徑詩藤梢橘刺元無路竹/杖㯶鞋不用扶風自逺來聞語笑水分流處見)
　　　(江湖回瞻佛國青螺髻踏遍仙人白玉/壺野客歸時山月上棠梨葉颭暝禽呼)
　　　青霞洞　在寳山竒石錯峙作青霞色
　　　忠義廟　在寳山下俗稱施公廟錢塘縣志祀
　　　宋殿前司小校施全全憤秦檜奸邪悞國懐刃
　　　刺之不中磔於市邦人憐之為立廟明成化十
　　　一年重建大理卿夏時正為記
　　　寳奎寺　在寳山頂成化杭州府志宋喬行簡
　　　故宅山石竒峭前瞰江流東望海門如在咫尺
　　　理宗書見滄二字刻之石後捨宅為寺元末燬
　　　明成化間重建
　　　百法寺　在寳山下石龜巷西湖遊覽志宋建
　　　炎初建有大佛半身依山鑿石為之名廣潤寺
　　　元改百法趙孟頫書額元末燬明天順間重建
　　　元妙觀　在石龜巷咸淳臨安志唐時為紫極
　　　宫梁開平二年改真聖觀宋天禧二年徙天慶
　　　觀額於此西湖遊覽志元改元妙觀觀後有石
　　　洞最幽靚又有蕉花極盛花時有仙人題詩蕉
　　　葉而去張翥歐陽元揭徯斯皆有真聖觀蕉花
　　　訪仙客題詩處詩
　　　子午泉　在元妙觀武林梵志以泉溢於子午
　　　二時故名
　　　忠節祠　在寳山下萬厯杭州府志祀呉行人
　　　伍員唐僕射禇遂良宋少保岳飛明太傅于謙
　　　𢎞治十年廵按御史姚燾建忠節坊於今祠之
　　　右嵗久坊圮嘉靖十二年廵按御史周汝員即
　　　坊左建祠十七年廵按御史傅鳯翺飭有司嵗
　　　祀以仲秋之望
　　國朝乾隆十一年布政司潘思榘捐俸重建
　　　金地山　在呉山南城隍廟在其上俗稱城隍
　　　山
　　　城隍廟　在金地山西湖遊覽志宋以前在鳯
　　　凰山紹興九年徙今處額曰永固封保順通惠
　　　侯咸淳間加號輔正康濟廣徳顯聖王明洪武
　　　三年正祀典稱城隍之神錢塘縣志成化十年
　　　寢殿火十一年重建萬厯四十五年廟燬邑人
　　　金學曽倡捐重建
　　國朝康熙六年重修(毛際可謁城隍廟詩縱目吳/山江海寛山頭廟貌肅衣冠)
　　　(錦衣片紙寃何極碧血千年冷未乾古柏陰森蔽/紺殿蒼苔斑駁上雕欄鴟夷夜湧銀濤色長映先)
　　　(生鐵/而寒)山下舊有杭州府城隍廟嵗久圮乾隆八
　　　年以右司齋㕔改建而以仁和錢塘二縣城隍
　　　祔祀焉
　　　(臣謹按祀典山川城隍之神皆有位號而無姓/名乃錢塘縣志稱永樂中勅封浙江故按察使)
　　　(周新為城隍神考黃佐周新傳新廣東南海人/永樂初為御史彈劾不避權貴人稱冷面寒鐵)
　　　(及按察浙江有異政坐誣死臨刑嘆曰生為直/臣死為直鬼吾無憾矣上尋悟其枉他日見有)
　　　(人披朱衣立庭中問為誰曰周新也上帝以臣/剛直命為城隍神為陛下治奸貪吏言訖不見)
　　　(據此則杭民崇祀或出於公心未嘗有勅封明/文也然以新之聰明正直生既官於兹土殁則)
　　　(主城隍保障生民捍/災禦患誰曰不宜)
　　　英濟廟　在金地山城隍廟北祀宋司封郎中
　　　兩浙轉運使張夏(詳南山/昭貺廟)
　　國朝加封静安公
　　　趙恭毅祠　在金地山城隍廟北祀故户部尚
　　　書浙江廵撫趙申喬康熙間以浙江布政使陞
　　　任廵撫潔已愛民多惠政卒諡恭毅奉
　㫖入賢良祠民久而不忘乾隆六年建祠祀之
　　　文昌廟　在金地山城隍廟右西湖遊覽志宋
　　　嘉熙間建元末時賜號佑文成化祠後燬明初
　　　重建
　　國朝康熙二十五年復燬巡撫金鋐重建
　　　火德廟　在金地山城隍廟南西湖遊覽志宋
　　　以火德王故南渡後建廟於此明洪武永樂間
　　　相繼重修今居民禳火者皆就廟中葢遺俗也
　　　錢塘縣志内有董其昌書坎離既濟額
　　國朝康熙二十五年重建雍正五年重修
　　　巫峽峯青亭　在火徳廟浙江通志廟内有石
　　　筍十二高數丈􁫧瓏瘦削如山峯離立各以象
　　　名曰筆架曰香爐曰棊盤曰象鼻曰玉筍曰龜
　　　息曰盤龍曰劍泉曰牛眠曰舞鶴曰鳴鳯曰伏
　　　虎舊稱巫山十二峯上為斗姥閣雍正六年總
　　　督李衞建亭題曰巫峽峯青
　　　瑞石山　在金地山南巖石上鐫米芾書第一
　　　山
　勅建龍神廟　在瑞石山雍正五年
上遣官齎送龍神像於浙
勅封福越滋農龍王浙江總督李衞建祠於大觀臺之
　　　左後建風伯雨師亭嵗時祈禱於此有司崇祀
　　　焉
　　　大觀臺　在瑞石山之頂為吳山最高處石址
　　　砥平方廣如削逺眺江潮近挹湖渌羣山環拱
　　　如列屏幛上為亭恭奉
聖祖仁皇帝御製詩勒石正中(見恭紀/名勝)
　　　乾隆十六年三月初二日
　聖駕南廵親奉
皇太后鑾輿
　臨幸大觀臺
　御製恭依
皇祖吳山詩韻詩又
　御製吳山大觀歌(見恭紀/名勝)
　　　(臣/)沈徳潛恭和
　御製呉山大觀歌元韻
　　　西湖三面名山多我登大觀亭子歌高歌吳山
　　　一峯紫陽頂􁫧瓏洞穴疑是千蜂窩青紅金粉
　　　徧祠宇諦視半屬乾陀羅離明有象勢炎赫鎮
　　　以坎卦高嵬峩(以石列坎卦/鎮火災也)當年丁仙蜕骨去
　　　野鶴冲舉辭青螺傳聞風清月朗仍到此仙蹤
　　　荒幻誰嗔呵其前羅刹之江江外海一氣洶湧
　　　真無加(叶/)浺瀜泱漭失厓岸倒浸星宿沈羲娥
　　　疑是伍員文種之靈猶鬥戰馳驟白馬驚蛟鼉
　　　壯哉千里決雙眥心胷磈礧相盪還相摩枚叔
　　　七發語未暢淋淋白鷺形猶訛題詩青厓終欲
　　　磨何如且登大觀亭子歌高歌
　　　汪王廟　在大觀臺之麓錢塘縣志祀唐節度
　　　使汪華高祖時以保障功封越國公持節歙宣
　　　杭越睦饒六州軍事宋封靈惠公明封廣濟靈
　　　惠王
　　　寳蓮山　在瑞石山東西湖遊覽志與七寳山
　　　接舊有寳蓮寺廢又有寳成寺晉天福中建名
　　　釋迦院宋大中祥符改額寳成有石觀音羅漢
　　　像石壁上刻蘇軾寳成院賞牡丹詩筆勢遒逸
　　　今寺廢而刻石尚在旁有嵗寒松竹四字乃成
　　　化間吳東升題(蘇軾詩春風小院却來時壁間/惟有使君詩應問使君何處去)
　　　(憑君説與春風知年年嵗嵗何窮己花似去年/人老矣去年崔䕶若題詩前度劉郎在千里)
　　　感花巖　在寶蓮山半清波類志石壁上刻感花
　　　巖三字葢因坡詩而名明楚宗朱術珣題
　　　莫能名齋　萬厯杭州府志在寳蓮山宋浙西
　　　安撫司幹辦公事㕔四明楊簡有記
　　　青衣洞　在重陽菴後咸淳臨安志相傳昔人
　　　行至洞口有青衣童子問之不應良久入洞逐
　　　之不見但聞風雨聲股栗而出遂名青衣洞
　　　青衣泉　在青衣洞口西湖遊覽志泉淅淅出
　　　石罅清鑑毛髪崖壁鐫有唐開成五年道士諸
　　　葛鑑八分書題名傍鐫佛像及大字心經山頂
　　　巨石墜下有石承之若餖飣然前有石門上橫
　　　石梁壁間皆細字水波紋不知何年洚水至此
　　　宋慶元間韓侂胄賜第寳蓮山下建閲古堂引
　　　泉注之名閲古泉
　　　重陽菴　在金地山之右馨如坊重陽菴志始
　　　自唐開元間道士韓道古結茅以居感青衣童
　　　子出現有泉自洞中出瀦而為池嵗旱不竭元
　　　大徳間西川道士冉無為雲遊至浙觀青衣巖
　　　洞募建三清閣元帝殿嗣天師廣㣲子書青衣
　　　洞天吳山福地十方大重陽菴十四字刻於石
　　　壁明洪武二十四年立為道院
　　　紫陽山　與瑞石山連錢塘縣志秀石􁫧瓏巖
　　　竇䆗窱寒泉滴瀝為湖山奥區其勝跡有採芝
　　　巖栽藥圃滌凡池尋真路成道樹松闗補衣石
　　　歸雲洞天籟閣紫竹林三台石紫陽亭丁仙亭
　　　坐忘巖隠仙巖瑞石洞飛來石等名
　　　金星洞　在紫陽山
　　　槖駝峯　在紫陽菴側峯尤竒峭(薩都拉偕卞/敬之遊吳山)
　　　(駝峯紫陽洞詩天風吹我登駝峯大山小山石/􁫧瓏赤霞日射紫瑪瑙白露夜滴青芙蓉飄飄)
　　　(雲氣穿石屋石上涼風吹紫竹挂/冠何日賦歸來煮石篝燈洞中宿)
　　　紫陽洞　在槖駝峯之側錢塘縣志傍有巨石
　　　嵌空名飛來石
　　　紫陽菴　在瑞石山下西湖遊覽志宋嘉定間
　　　邑人胡傑居此建集慶堂元至元中道士徐洞
　　　陽改為紫陽菴明正統間重建
　　國朝雍正十三年總督程元章奉
勅重修乾隆三年布政司張若震建紫陽祠祠西為廊
　　　倚廊望江直對西興乾隆十六年春
　聖駕南巡
　回鑾舟中補題西湖各景
　御製紫陽洞詩
　　吳山景己佳仙真洞尤奥紫霞每封户初陽亦委
　　照竒境固無窮奚必皆親到清遊悉大畧薄旋從
　　所好重展北門圖又領西湖要
　　　丁仙亭　在紫陽菴内仙人丁野鶴蟬蜕於此
　　　雪風洞　在紫陽菴右萬厯錢塘縣志峯石靈
　　　竒巖竇幽絶儼若神仙之所宫
　　　紫陽書院　在紫陽山下太廟巷兩浙鹽法志
　　　康熙四十二年鹽法道高熊徴捐建書院巡撫
　　　張泰交顔曰紫陽别墅以其地為紫陽山麓適
　　　與新安之紫陽同名遂以别墅别之其中為樂
　　　育堂奉朱子位堂後有簮花閣巢翠亭五雲深
　　　處講堂東為近水樓南宫舫瀛洲榭集民商士
　　　子於此絃誦焉雍正七年重修改巢翠亭為文
　　　昌閣
　　　七寳山　在金地山南即三茅觀址清波類志
　　　觀舊有七寳故名
　　　七寳峯　在七寳山南錢塘縣志為城中觀濤
　　　處石壁刻吳山第一峯五字
　　　開寳仁王寺　在七寳山咸淳臨安志仁王院
　　　紹興五年建嘉泰間燬僧祖仁重建端平二年
　　　尚方鑄鐘以賜淳祐元年賜開寳仁王額景定
　　　五年復燬重建
　　　三茅寧夀觀　在七寳山東北西湖遊覽志本
　　　三茅堂宋紹興二十年因汴都舊額遂名寧夀
　　　觀燬於元明洪武初重建
　　　寅賓亭　咸淳臨安志在三茅寧夀觀可見日
　　　出
　　　天妃宫　在三茅觀左錢塘縣志即三仙閣址
　　　祀莆田林都檢女靈衞夫人舊名順濟聖妃廟
　　　江湖一覽亭　在七寳山三茅觀西今圮
　　　三仙閣　在三茅觀内錢塘縣志内塑張三丰
　　　像一立一卧一坐相傳三丰隠於此後圮改建
　　　天妃廟仍塑三仙像於其内以存舊跡
　　　鍾翠亭　在三茅觀南磴道之上明萬厯間司
　　　禮孫隆建
　　　夀春菴　在七寳山麓萬厯杭州府志舊名寳
　　　蓮院嘉靖中改為漢夀亭侯祠清波類志内有
　　　寳蓮池寳蓮井
　　　定水寺　在七寳山成化杭州府志宋乾道八
　　　年建於萬松嶺嘉定八年移清波門外聚景園
　　　側元至元十三年築入城基寺徙今處
　　　通元觀　在七寳山麓西湖遊覽志宋紹興二
　　　十九年内侍劉敖建高宗書通元二字額内有
　　　夀域樓萬玉軒望鶴亭謁斗壇白鶴泉鹿泉明
　　　嘉靖間道士徐道彰重修觀中修竹蔭庭赤日
　　　無暑
　　國朝康熙二十九年重修
　　　清平山　在七寳山南清波類志翠石稜稜竹
　　　朩森秀下為仁孝坊舊有煙霞閣今廢
　　　開元寺　在清平山西湖遊覽志唐開元中建
　　　宋建炎間徙於西湖元季兵燹復徙故址
　　　雲居山　在清平山之西南上有雲居寺故名
　　　錢塘縣志城垠亘其上山頂曰楓嶺寺門對雉
　　　堞為中峯禪師道場
　　　雲居聖水寺　在雲居山西湖遊覽志本二寺
　　　也雲居者宋元祐間僧了元號佛印建聖水者
　　　元貞元間僧明本號中峯建明洪武二十四年
　　　併聖水於雲居額曰雲居聖水禪寺
　　國朝康熙五十三年重修
　　　三佛泉　在雲居聖水寺西湖遊覽志元至大
　　　間沙門指月掘地四尋得眢井中有古佛三諸
　　　相具足遂塗金事之鄧文原為泉銘
　　　鐵冶嶺　在七寳山後西湖遊覽志元楊維禎
　　　居此自號鐵厓
　　　郭璞井　在鐵冶嶺北錢塘縣志舊傳為璞所
　　　開泉極甘冽居民釀酒煑藥者多汲之
　　　二程子祠　在金剛嶺舊在城西河下
　　國朝康熙十七年移建於此嵗春秋祭
　　　　自呉山北迤西至竹園山更折而北過鎮海
　　　　樓至佑聖觀為吳山北路
　　　呉山井　在吳山北麓成化杭州府志周四丈
　　　吳越錢氏時韶國師始開此井品其味為錢塘
　　　第一宋淳祐丁未大旱城中諸水皆涸獨此井
　　　日下萬綆如常都人神之安撫趙與􁤏奏立祠
　　　以旌異之又為亭覆其上杭州府志明洪武七
　　　年浙東參政徐本立石表刻吳山第一泉五字
　　　紀宋遺事於石表之陰復建亭井上井中有五
　　　色大魚數十時出游泳人不敢取成化甲午亭
　　　圮井為瓦礫填委居民病之七修類稿𢎞治間
　　　參政周木復甃面開五眼至今存(樓鑰呉山井/詩錢塘東南)
　　　(一都會西湖宛在高城外鑿為六井引入城唐/相鄴侯功尚在呉山橫亘城中央左右江湖盡)
　　　(襟帶寒泉迸溢清且甘發自靈源匪分派天目/兩乳龍鳯來秀氣所鍾此其最海瀕斥鹵潤作)
　　　(鹹安得一泉獨滂沛四朝駐蹕八十年民聚五/方真衆大抱甕桔橰萬夫汲飛泉仰流筒吸快)
　　　(大早不乾澇不溢數里頳肩競分賣人言神龍/宅其下濟物陰功存勝槩川澤固多資灌溉此)
　　　(井猶能濟闤闠皇家徳澤/如此泉福祚與之俱不改)
　　　石佛山　在呉山之北西聯寳山南對瑞石西
　　　湖遊覽志舊有大乗石佛寺宋嘉熙間僧鑿石
　　　為三佛元至正間河西僧多爾濟募縁建寺居
　　　之改名智果院
　　　海會寺　在石佛山咸淳臨安志吳越王建名
　　　石佛院宋大中祥符改積善海會寺後廢止存
　　　星宿閣武林梵志元至正間重建明成化十年
　　　燬復建
　　國朝雍正九年總督李衞増葺凡遇水旱必迎天
　　　竺大士像於此祈禱立應
　　　寳月山　在胥山西坡一名天井山
　　　天井　在寳月山下二老堂雜志臨安府有天
　　　井巷莫知所由壬戍嵗張循王府災於房廊下
　　　掘得古井深五十尺濶丈許水甚清冽井口刻
　　　唐清泰二年開今以嘉泰二年復出乃知天井
　　　之得名以此
　　　黑龍潭　在安榮坊西湖遊覽志天晴時水色
　　　碧緑將雨則先一日變黑故名今訛為烏龍潭
　　　水神廟　在寳月山萬厯杭州府志境内多水
　　　災民患己久明萬厯二十五年杭民倡議祀水
　　　徳之神以鎮之布政使趙欽湯允議建廟祀黃
　　　河龍君為浙漕祈福開基闢土忽清泉湧出人
　　　咸異之遂名金龍泉在廟之右
　　　蛾眉山　在布政司南東接吳山錢塘縣志與
　　　寳月山連彎環若眉故名又與布政司官署對
　　　故俗呼官美山又上有宋時糧科院舊稱管米
　　　山其側有八眼井
　　　百獅池　在蛾眉山下布政司前
　　　下有暗溝西通西湖東出水於普濟橋
　　　乾隆十六年三月十二日
　聖駕巡幸察視水道遂沿運使河出湧金門回
　　行宫駐蹕
　御製即事詩
　　水熊山光結攬中便途城郭一觀風笙歌正閙武
　　林社(時清明次日俗/為武林社之遊)梅石空𫝊徳夀宫柳色含烟
　　蘸波緑桃花過雨艷春紅吾民樂處吾同樂尚慮
　　餘三有未充
　　　淺山　在蛾眉山東其側為漾沙坑
　　　螺螄山　在吳山後杭州府志取徑必盤旋曲
　　　折而上故名
　　　竹園山　在府治之西南咸淳臨安志吳山一脈
　　　獨趨而北隠隠隆起山雖不高為府治之主山
　　　竹山閣　在竹園山成化杭州府志宋臨安尹
　　　趙與􁤏建閣其上平瞰西湖扁曰竹山閣景定
　　　三年安撫魏克愚徙建他處今為民居
　　　鎮海樓　在吳山下西湖遊覽志舊名朝天門
　　　吳越王錢鏐建元至正間平章康里慶童改名
　　　拱北樓明洪武八年改為來逺樓後行省叅政
　　　徐本改名鎮海樓成化十年燬十一年重建呉
　　　山志宋元時貯鐘鼓以司刻漏至今人稱鼓樓
　　　(趙孟頫登拱北樓詩城上高樓樓太霞令嚴鐘/鼓寂無譁提疆内向三千里比屋同封百萬家)
　　　(心在江湖存魏闕身隨牛斗泛星槎/舉頭便覺長安近時倚闌干望日華)
　　　望仙橋　咸淳臨安志在德夀宫前
　　　新宫橋　萬厯杭州府志舊名宗陽宫橋
　　　宗陽宫　在新宫橋東西湖遊覽志去吳山東
　　　北五百歩宋紹興間望氣者言其地有鬰葱之
　　　祥遂建徳夀宫高宗禪位後居之以此宫為北
　　　内鑿池引水疊石為山象飛來峯建冷泉亭規
　　　制宏麗咸淳四年以後圃築道宫曰宗陽浙江
　　　通志南闗工部分司本宋徳夀宫後圃址西有
　　　梅花㕔芙蓉石在焉篆曰鐵雲𫝊是宋徳夀宫
　　　舊物傍竪斷碑刻藍瑛畫古梅一本題曰梅石
　　　雙清
　　　乾隆十六年春
　聖駕巡幸
　御製題徳夀宫梅石碑詩
　　臨安半壁茍支撐遺跡披尋感慨生梅石尚能傳
　　徳夀苔華又見説藍瑛(宋時苔梅久萎藍/瑛畫梅鐫於石)一拳雨
　　後猶餘潤老幹春來不再榮五國風沙埋二帝議
　　和嬉樂獨何情
　　　佑聖觀　在宗陽宫後西湖遊覽志宋孝宗潜
　　　邸也淳熙二年改為佑聖宫以奉北極佑聖真
　　　君元大徳七年燬重建改為佑聖觀蘇伯衡為
　　　記趙孟頫書於石有洗竹亭七葉坡夢雲樓馭
　　　鶴臺吹笙石諸勝元季兵火此觀獨存浙江通
　　　志
　　國初凡遇慶賀節皆於此習儀上供
　萬夀龍牌康熙五十二年
　欽頒道藏供奉殿内
　　　天一井　在佑聖觀内西湖遊覽志元道士王
　　　景周開東園以居即今錢塘公館是也有泉甘
　　　冽異常以所得開元宫浴鵠池八稜石欄置其
　　　上名天一泉石欄上刻虞集天一泉銘
　　　(臣謹按西湖遊覽志叙勝蹟而及城闉者以其/地為南北諸山之分脈也宋時於朝天門北去)
　　　(呉山五百歩謂有鬰葱之祥建徳夀宫為北内/嗣改為宗陽宫後即孝宗潜邸嗣改為佑聖觀)
　　　(隠隠賑賑吳山之脈直趨於此故/仍遊覽志叙為吳山北路之殿云)
　
　
　
　西湖志纂卷九
欽定四庫全書
　西湖志纂巻十
　　　　　　　　　　　大學士梁詩正等輯
　　西溪勝蹟
　　　西溪　在西湖之西西湖遊覽志過石人嶺為
　　　西溪萬厯杭州府志相傳宋高宗欲都其地後
　　　得鳯凰山遂云西溪且留下因稱留下俗訛為
　　　樓下云錢塘縣志西溪溪流深曲受餘杭南湖
　　　之浸横山環之凡三十六里支港繁多溝塍錯
　　　出有三路可入一由寳石山後陸行至秦亭山
　　　沿山十八里為宋時入洞霄宫之輦道一由仙
　　　姑山之西入青芝塢經法華山去北十里為西
　　　溪一水道由松木塲入古蕩溪流淺狹僅容小
　　　舟自古蕩以西並稱西溪羣山回繞曲水灣環
　　　沙溆蘆汀重重間隔置畧彴以通行人有車馬
　　　所不能至者(葉紹翁西溪詩一條横朩過前溪/邨女齊登棌葉梯獨立衡門春雨)
　　　(細白雞飛/上樹梢啼)
　　國朝康熙三十八年
聖祖仁皇帝南巡
駕幸西溪
御製五言詩一首(見恭紀/名勝)遂禁樵採至今居民咸樂耕
　　　漁之業而梅竹茶筍之利倍於他處故西溪之
　　　勝不獨在山水間也乾隆十六年三月初十日
　聖駕巡幸
　御製西溪詩(見恭紀/名勝)
　　　(臣/)沈徳潜恭和　元韻
　　　巉巖法華山升陟幾及頂回身俯西溪如練平
　　　鋪影言入梅花邨翛然雞犬静寒光聚幽壑空
　　　翠滴高嶺林中梵放清雲外鐘聲冷西湖一山
　　　隔喧寂分兩境喧極自歸寂人當發清省
　　　法華山　在青芝塢北西溪梵隠志西湖北山
　　　一支其陽為竺國靈鷲其陰為法華有晉法華
　　　僧靈蹟因以名山
　　　龍駒山　在法華山旁一名龍師山
　　　石壁山　咸淳臨安志與龍駒法華羣山連接
　　　不能盡名約高四十餘丈占十有餘里東抵西
　　　堰橋西至欽賢鄉
　　　秦亭山　法華之分脉也杭州府志高百丈周
　　　迴三里山饒松竹楊梅薪篠在北山棲霞嶺後
　　　相傳祖龍駐馬於此又云秦少游築亭其上俗
　　　訛蜻蜓山自此至留下稱沿山十八里為南宋
　　　入禹航洞霄宫輦道(姜圖南過秦亭山詩秦亭/斜日獨徘徊小艇初從河)
　　　(渚來處處舟依蘆港宿家家門對竹溪開避人/野鶩聞聲去慈子莎雞接翅回乗興不辭邨路)
　　　(逺為排寥/寂一御杯)
　　　堍泉　在秦亭山堍下故名泉出石罅甚甘
　　　古蕩　在秦亭山西(王樨登古蕩詩曲水帶雲/林鳩鳴緑樹陰藕陂魚百)
　　　(石蠶市薾千金鐘出花宫近舟行/翠靄深桃花源不悮更擬後時尋)
　　　碧峯　在秦亭山西下有碧沙泉錢塘縣志其
　　　北為洗馬灘
　　　方井　在秦亭山西三里萬厯杭州府志相傳
　　　王方平飲此泉故名舊有亭宋米芾書額西溪
　　　梵隠志嵗久亭圮明里人王槐重修刑部尚書
　　　洪鍾補書方井桃源嶺五字
　　　花塢　在法華山之塢杭州府志以地多花故
　　　名
　　　廟塢　塢中有東嶽廟故名西溪梵隠志廟前
　　　雲木蓊翳靈風颯然外潭魚黑脊而脣腹皆渥
　　　丹
　　　龍歸塢　在龍駒山中西溪百詠序在西溪之
　　　東相傳宋建炎間高宗幸西溪見此塢清逺驅
　　　馬歸之塢由是名
　　　石人塢　石人嶺之支錢塘縣志塢口為九沙
　　　大青嶺　在西溪之南錢塘縣志山田石澗逕
　　　竹巖松窈然森秀
　　　河渚　在西溪南錢塘縣志本名南漳湖又曰
　　　蒹葭深處又曰渦水俗稱河水沙嶼縈迴秋深
　　　荻花如雪再進為深潭口四圍斷岸非棹不能
　　　渡
　　　梅花泉　在九沙柏家園左萬厯錢塘縣志泉
　　　自地湧起作梅花瓣深不能咫灌十許頃田
　　　千鈞池　在蔣侯廟前錢塘縣志周數百畝多
　　　大魚漁者可得千觔故俗名千觔池
　　　金竹嶺　在石人嶺北西溪梵隠志竹皆作黃
　　　金色
　　　白沙山　在金竹嶺傍
　　　長流澗　在西溪東西溪梵隠志從白沙山金
　　　竹嶺迢遥曲折流至安樂橋雖亢旱而流不涸
　　　故名
　　　白栗山　在留下西南三里錢塘縣志前為百
　　　丈里宋開慶間董氏築以通江干
　　　東穆塢　在白栗山之東
　　　趙西塢　在白栗山之西
　　　安樂山　咸淳臨安志高三十丈周迴三里俗
　　　名唐家山
　　　永興湖　在安樂山下錢塘縣志陂塘屈曲中
　　　植芰荷湖甚寛廣遊人載畫舫其中今半為葑
　　　田傍為永興寺
　　　桐塢　在百丈里前即橫山界
　　　瑪瑙池　在西溪南西溪百詠序出百丈源清
　　　如碧靛池底細石圓秀狀如瑪瑙
　　　荆山　錢塘縣志高二百丈周五里内有七十
　　　二賢人峯岡巒秀聳如削有荆山嶺兩溪夾山
　　　行匯於西溪
　　　方山　一名金印山錢塘縣志高五十丈周四
　　　里凡七灣至頂乃方故名山巔怪石高皆數仞
　　　憑空突起諸山環遶為西溪最深處
　　　三橋　在西溪上西溪梵隠志溪有橋三下多
　　　植栁濃陰夾道東西兩涯民居臨水花木周廬
　　　亦稱花市
　　　金橋　在溪市北錢塘縣志建炎間金四將軍
　　　從張伯英戰死其妻歸舊廬築橋以資㝠福鄉
　　　人稱為金四姥橋橋下垂栁獨盛
　　　得仙橋　在龍歸塢西溪梵隠志紹興間有朱
　　　翁者不火食能前知坐橋而化橋跨小澗以仙
　　　翁名
　　　安樂橋　在唐家山西溪梵隠志安樂山下永
　　　興寺外跨澗片石傳是宋僧濟顛所造
　　　朱橋　錢塘縣志閒林埠黃山渡口南出十里
　　　即朱橋江土人相傳朱橋是貴人朱清擔柴路
　　　西溪山莊　在河渚前詹事高士竒别業康熙
　　　三十八年
聖祖仁皇帝南巡
臨幸西溪由昭慶寺乘馬至朩橋頭登舟從騎俱止橋
　　　外獨與内大臣泛小舟至其莊觀覽久之
御製題西溪山莊詩
　花源路幾重柴桑皆沃土煙翠竹窓幽雪香梅苔古
御書竹窓二字
賜高士竒奉懸莊上(高士竒西溪山莊恭紀詩舟華騶/駐小橋  芝葢停山路漾  入隈)
　　　(澳仄徑紆曉鳥仙歩修竹遞陰覆老梅自盤互/嵐光異昏    聲雜新故飄飄吹面風泫泫沾)
　　　(衣露溪上舊柴桑乃邀總翠天子顧厥壤饒蒭/蕘原禽有雉兔乍春開    驟煖落繁絮登閣)
　　　(豁遇又宸襟延賞得天趣感此不世遭山靈愜/殊    山莊紀  恩詩渚水灣環路淺深何期)
　　　(澗壑聖主一登臨勾陳暫駐溪橋外朗曜能迴/    陰雪蕋煙梢光    睿藻竹窓梅嶼愜)
　　　(心宸襟業重恩輝振古真誰並珉石難鐫感激/  又舊    編枳棘籬漁邨淳樸只茅􁆆松齋)
　　　(蘭畹何曾有嵐氣榛烟且自宜弱草長承垂露/葉寒花盡發向陽枝何當    玉趾經過地千)
　　　(載留傳/際會竒)
　　　長慶堂　在河渚錢塘縣志梁貞明間有隠士
　　　吕公建堂於此名曰長慶
　　　洪園　在河渚東錢塘縣志明刑部尚書洪鐘
　　　别業今餘地己屬他姓惟小邱猶存山石􁫧瓏
　　　茂樹森蔭尚可登眺
　　　横山草堂　在六松林西溪梵隠志明洪元祚
　　　别業有醉山閣擁書樓竹浪居蔵山舫皆佳勝
　　　處
　　　西溪草堂　西溪梵隠志明祭酒馮夢禎别業
　　　陸莊　在河渚之北去秦亭山三里錢塘陸階
　　　奉母居此四面皆水非舟楫弗通由獨朩橋穿
　　　徑而入為白鳯書齋西有舫室臨半月池
　　　宜園　錢塘縣志明司勲虞淳熙别墅
　　　張園　在東嶽廟西名竺西草堂華亭張氏别
　　　業今廢
　　　東嶽廟　在西溪法華山下咸淳臨安志宋乾
　　　道三年建錢塘縣志嘉定十三年史彌逺請於
　　　朝拓地重建寳慶三年落成劉䨞為記至今為
　　　杭郡嶽廟之冠
　　　屠墟廟　在古蕩瀕河額題古靈昭廟神為宋
　　　勅封屠墟靈昭侯葢社祠也(呉焯靈昭廟宋碣/考秦亭道中有古)
　　　(靈昭廟廊下卧殘碣半段首行存尚書省三字/其文細書多漶漫可讀者猶數百字乃宋理宗)
　　　(淳祐七年里人請於朝得封立廟稱屠墟者以/神著靈時赤幟見火光中有屠墟二字而靈昭)
　　　(者宋時所封之號也考咸淳臨安志失載此廟/  國朝康熙間所立新碑直書神為蜀主劉璋)
　　　(字季玉按蜀志本傳璋襲父焉為益州牧後加/振威將軍不聞王蜀未知今碑何据而云然也)
　　　(碣中字之可辨者但述神靈異事雖隠約有劉/璋字似難以蜀主稱之廟近堍泉秦亭山當其)
　　　(面/)
　　　石廟　在西穆塢内西溪百詠序神為五代石
　　　晉子孫遂稱石廟廟前有古松大可十圍相傳
　　　同時所植
　　　蔣侯廟　在千觔池北夢粱録神姓蔣名崇仁
　　　弟崇義崇信樂於賑施力行善事里人立祠表
　　　其徳錢塘縣志宋咸淳三年賜廟額曰廣福六
　　　年封侯爵曰孚順孚惠孚祐廟在鹽橋為神故
　　　居西溪地名蔣邨即神苗裔而祀於其鄉者
　　　章神衖　在馬池南西溪梵隠志相傳宋咸淳
　　　間有章姓者勇敢有力聞賊兵過溪時方舂米
　　　即頭戴石臼手持石杵大呼而出兵皆散去溪
　　　民無擾人皆稱得勝章相公今祀為土神
　　　宋禁酒牌　萬厯杭州府志留下西南三里有
　　　宋高宗禁酒牌曰不為酒税處
　　　陶家廂　咸淳臨安志理宗時有陶處士隠此
　　　有栗里風居民遂成村落
　　　楊圩　在西溪北西溪百詠序宋有功臣楊統
　　　制者世居錢塘兄弟友愛各種一圩之田因名
　　　周陸隠居　西溪百詠序宋隠者周士民茂叔
　　　之裔有山園在耕南塢堂名草窓又四明象山
　　　陸氏子乃子静之裔家於卧象山下軒曰寓目
　　　又築望雲臺今惟陸家橋存焉
　　　浄業堂　在秦亭山武林梵志為静性下院地
　　　饒竹箭名萬竹浄業堂孫克𢎞書額曰香界莊
　　　嚴
　　　普慈院　在秦亭山武林梵志嘉靖初建
　　　佛惠禪寺　在方井武林梵志晉天福七年普
　　　覺一禪師開山為法華祖師道場
　　　宋紹興間請今額西溪梵隠志明永樂間重建
　　　别院名白業堂
　　　上乘院　在西溪東梅花塢中咸淳臨安志唐
　　　貞觀十九年建舊名龍居宋治平間重建改今
　　　額有寂觀堂
　　　古法華寺　在西溪東法華山下西溪梵隠志
　　　明隆慶間雲間鄭昭服捨宅為精舍號雲棲别
　　　墅俗呼鄭菴崇禎間郡守龎承寵題古法華寺
　　　崇真院　在西溪之南咸淳臨安志天福六年
　　　吳越王建舊名永福宋治平二年改今額西溪
　　　百詠序柵橋東有小真菴明崇禎間重建於溪
　　　南
　　　龍歸院　在龍歸塢西溪志宋紹興間高宗幸
　　　洞霄宫經此改清化寺為龍歸院僧佛印禪誦
　　　之堂也西溪梵隠志明萬厯中廣陵僧真一自
　　　補陀來購邱氏園基結菴㕑有古井味甘冽名
　　　菩薩泉初名西方菴改稱古龍歸院
　　　大蘇林　在西溪法華山之陽錢塘縣志舊為
　　　吳越王將臺錢氏納土後改為趙山寺初名彌
　　　陀菴明萬厯中更名大蘇林
　　　曲水菴　在正等院左錢塘縣志即古清化寺
　　　舊址明崇禎初雲棲古德法師建
　　　蘆菴　在曲水菴右即正等院咸淳臨安志紹
　　　興中侍衞馬軍司駐屯於此建屋以奉諸軍香
　　　火西溪梵隠志萬厯初年正等寺僧如覺因龍
　　　歸塢遷此董其昌題曰交蘆葢取經根塵識三
　　　都無實性同於交蘆之義亦以菴構蘆中直名
　　　蘆菴
　　　秋雪菴　在西溪東蒹葭深處原名資夀院咸
　　　淳臨安志原名大聖菴淳熙七年請今額西溪梵
　　　隠志宋潼川軍節度所立水周四隅蒹葭彌望
　　　花時如雪明陳繼儒題曰秋雪
　　　福清菴　在安樂山前西溪梵隠志唐中和間
　　　性空禪師開山宋隠士邁子山過院有花覆石
　　　橋閒戲馬葉齊山寺亂鶯啼之句後圮明萬歴
　　　間復建
　　　夕照菴　在石人嶺下西溪百詠序晉咸和間
　　　靈隠慧理禪師退隠於此周顯徳間廢宋祥符
　　　間復興
　　　永興寺　在安樂山下萬厯錢塘縣志唐貞觀
　　　間建西溪志悟明尊者開山晉天福間僧宣大
　　　章住此釋法華經宋鐵牛印禪師重葺西溪梵
　　　隠志明萬厯初馮夢禎太史延僧真麟新之手
　　　植緑萼梅二本題其堂曰二雪(李流芳永興寺/寄懐詩人言西)
　　　(溪梅不道西溪竹試問十里香何如萬頃緑夾/道飛流喧出雲兩山矗永興好蘭若平疇帶溪)
　　　(曲梅竹正蕭森岡陵互綿邈登樓攬幽香故人/有書屋我昨至雲棲遇君南屏麓誇我此中來)
　　　(己足享清福今朝翻白沙﨑嶇歴山谷我來適/君去恨不同信宿勝事各自領我遊恐難續終)
　　　(當期汗漫相/與謝覊束)
　　　福勝院　在安樂山麓西溪梵隠志晉天福間
　　　呉越王建宋僧囦本澄重興遶寺栽梅故有福
　　　勝梅花之目元末兵燬明萬厯中雲棲僧大善
　　　重構顔曰谿巢崇禎間仍改名福勝院
　　　永樂菴　在西溪西南森羅塢西溪百詠序宋
　　　紹興中有梵僧阿利真負經西來隠此得道元
　　　末兵燬明萬歴間重建崇禎間復舊額
　　　報先明覺院　在佛惠寺北咸淳臨安志建隆
　　　二年吳越王建舊名報先治平二年改今額有
　　　虛心軒西溪百詠序諺云千年靈隠八百報先
　　　葢唐寺也嵗久傾隤萬厯間重建寺有恒如禪
　　　師習天台教四十年不出山誦法華經六千餘
　　　部
　　　玉池菴　在塔塢内西溪梵隠志崇禎已卯僧
　　　洪逺葺
　　　指華菴　在龍歸塢西溪梵隠志崇禎二年祖
　　　山寺僧智授建
　　　法華律院　在西溪路北西溪梵隠志嘉靖中
　　　東暉曉禪師建里人金長臣施地俗呼金家菴
　　　慈覺菴　在秋雪菴東西溪梵隠志萬厯中僧
　　　性禪構精舍號省菴崇禎己卯僧智海養母其
　　　中雲棲古徳法師為改名慈覺謂其孝行可方
　　　古慈覺法師云(錢士升贈慈覺菴立雲詩昔日/參承曲水邊拈來禪浄理雙圓)
　　　(而今説法依然在/翠竹蒼葭帶晚煙)
　　　清溪道院　在安樂山下西溪梵隠志唐寳歴
　　　間羽士費元真開山宋徐提舉隠此
　　　(臣謹按西溪水道甚多途徑四出難以依路順/叙故遊覽志總為一路而勝蹟畧焉兹謹照雍)
　　　(正九年新志類叙以/補田志所未備云)
　
　
　
　
　
　
　
　
　
　
　
　
　
　
　
　西湖志纂卷十
欽定四庫全書
　西湖志纂巻十一
　　　　　　　　　　　大學士梁詩正等輯
　　藝文
　　　錢塘湖石記　　　　　　　(唐/)白居易
錢塘湖一名上湖北有石函南有筧凡放水溉田每減
一寸可溉十五餘頃毎一復時可溉五十餘頃先須别
選公勤軍吏二人立於田次與本所由田戸㨿頃畝定
日時量尺寸節限而放之若嵗旱百姓請水須令經州
陳狀刺史自便押帖所由即日與水若待狀入司府下
縣縣帖鄉鄉差所由動經旬日雖得水而旱田苖無及
也大抵此州春多雨秋多旱若隄防如法蓄洩及時即
瀕河千餘頃田無凶年矣自錢塘至鹽官界應溉夾官
河田須放湖水入河從河入田準鹽鐵使舊法又須先
量湖水淺深待溉田畢即還本水尺寸往往旱甚即湖
水不充今年修築河隄髙加數尺水亦隨加即不啻足
矣脫或不足即更決臨平湖添注官河又有餘矣俗云
決放湖水不利錢塘縣官縣官多假他詞以惑刺央或
云魚龍無所托或云菱茭失其利且魚龍與生民之命
孰急菱茭與稻梁之利孰多斷可知矣又云放湖即郭
内六井無水亦妄也且湖底髙井管低湖中又有泉數
十眼湖耗則泉湧雖盡竭湖水而泉用有餘況前後放
湖終不致竭而云井無水謬矣其郭中六井李泌相公
典郡日所作甚利於人與湖相通中有隂竇往往堙塞
亦宜數察而通理之則雖大旱而井常足湖中有無税
田約十數頃湖淺則田出湖深則田沒田戸多與所由
計會盜洩湖水以利私田其石函南筧并諸小筧非澆
田時並須封閉築塞數令廵檢小有漏洩罪責所由即
無盜洩之弊矣又若霖雨三日以上即往往隄決須所
由廵守為之預防其筧之南舊有缺岸若水暴漲即於
缺岸洩之又不減兼於石函内筧洩之防隄潰也大約
水去石函口一尺為限過此須洩之予在郡三年仍嵗
逢旱湖之利害盡究其由恐來者要知故書於石欲讀
者易曉故不文其言
　　　冷泉亭記　　　　　　　　　白居易
東南山水餘杭郡為最由郡言靈隠寺為尤由寺觀冷
泉亭為甲亭在山下水中央寺西南隅髙不倍尋廣不
累丈而撮竒得要地搜勝槩物無遁形春之日吾愛其
草薫薫木欣欣可以導和納粹暢人血氣夏之夜吾愛
其泉渟渟風泠泠可以蠲煩析酲起人心情山樹為盖
崖石為屏雲從棟生水與階平坐而玩之者可濯足於
牀下卧而狎之者可垂釣於枕上矧又潺湲潔澈粹冷
柔滑若俗士若道人眼耳之塵心舌之垢不待盥滌見
輙除去潛利隂益可勝言哉斯所以最餘杭而甲靈隠
也杭自郡城抵四封叢山複湖易占形勝先是領郡者
有相里君造虚白亭有韓僕射臯作侯仙亭有裴庶子
常棣作觀風亭有盧給事元輔作見山亭及右司郎中
河南元藇最後作此亭於是五亭相望如指之列可謂
佳境殫矣能事畢矣雖有敏心巧目無所加焉故吾繼
之述而不作
　　　胥山祠銘　　　　　　　　(唐/)盧元輔
有吳行人伍公子胥陪吳之職得死直言千五百年廟
貌不改漢史遷曰胥山今云青山者謬也夫差既王宰
嚭受賄太伯廟血將乾闔閭劍光先失公朝焉晏焉入
則諫焉屬鏤之賜竟及其身鴟夷盛屍投於水濱憤悱
鼓怒配濤作神迄今一日再至海鴟羣飛陽侯夾從仲
秋闕望杭人以旗鼓迓之百城聚觀大耀威靈蕩漭千
里洪波砥平有滑有腯有鹹有腥遥實乎下庭山海梯
航雞林扶桑交臂乎卯階金狄在户雷鼓在堂魏尊漢
豆六代笙簧可謂奉天爵之馨香獲神人之盛禮佐皇
震怒驅叱大邪萬里永清人觀斗氣銘曰矯矯伍員執
弓挾矢仗其寳劍以謁吳子赫赫王閭實聽竒謨錫之
金鼓以號以誅後王嗣立執書不泣顛越言潤宰嚭䜛
輯歩光欲飛姑蘇待執吾則切諫抉眼不入投於江上
自統波濤晝夜兩至懐沙類騷洗滌南北簸蕩東西夷
蠻卉服罔敢不來雖非命祀不讓瀆濟帝帝王王代代
明明表我忠哉
　　　有美堂記　　　　　　　　(宋/)歐陽修
嘉祐二年龍圗閣直學士尚書吏部郎中梅公出守餘
杭於其行也天子寵之以詩於是作有美之堂蓋取賜
詩之首章而名之以為杭人之榮然公之甚愛斯堂也
甚久而不忘今年自金陵遣人走京師命余誌之其請
至六七而不倦余乃為之言曰夫舉天下之至美與其
樂有不得而兼焉者多矣故窮山水登臨之美者必之
乎寛閒之野寂寞之鄉而後得焉覽人物之盛麗誇都
邑之雄富者必據乎四逹之衝舟車之㑹而後足焉蓋
彼放心於物外而此娱意於繁華二者各有適焉然其
為樂不得而兼也今夫所謂羅浮天台衡岳廬阜洞庭
之廣三峽之險號為東南竒偉秀絶者乃皆在乎下州
小邑僻陋之邦此幽潛之士窮愁放逐之臣之所樂也
若乃四方之所聚百貨之所交物盛人衆為一都㑹而
又能兼有山水之美以資富貴之娱者惟金陵錢塘然
二邦皆僭竊於亂世及聖宋受命海内為一金陵以後
服見誅今其江山雖在而頽垣廢址荒煙野草過而覽
者莫不為之躊蹰而悽愴獨錢塘自五代時知尊中國
効臣順及其亡也頓首請命不煩干戈今其民幸富完
安樂又其俗習工巧邑屋華麗蓋十餘萬家環以湖山
左右映帶而閩商海賈風帆浪舶出入於江濤浩渺煙
雲杳靄之間可謂盛矣而帥是邦者必皆朝廷公卿大
臣若天子之侍從又有四方遊士為之賓客故喜占形
勝治亭榭相與極遊覽之娱然其於所取有得於此者
必有遺於彼獨所謂有美堂者山水登臨之美人物邑
居之繁一寓目而盡得之蓋錢塘兼有天下之美而斯
堂者又盡得錢塘之美焉宜乎公之甚愛而難忘也梅
公清謹好學君子也視其所好可以得其人焉
　　　乞開杭州西湖狀　　　　　(宋/)蘇　軾
杭州之有西湖如人之有眉目蓋不可廢也唐長慶中
白居易為刺史方是時湖溉田千餘頃及錢氏有國置
撩湖兵士千人日夜開濬自國初以來稍廢不治水涸
草生漸成葑田熙寜中臣通判杭州湖之葑合者蓋十
二三耳而今十六七年之間遂湮塞其半父老皆言十
年以來水淺葑積如雲翳空倐忽便滿更二十年無西
湖矣使杭州無西湖如人去其眉目豈復為人乎臣愚
無知竊謂西湖有不可廢者五天禧中故相王欽若奏
以西湖為放生池禁捕魚鳥為人主祈福每嵗四月八
日郡人數萬㑹於湖上所活羽毛鱗甲以百萬計皆西
向稽首仰祝萬壽若一旦湮塞使蛟龍魚鼈同為枯轍
之鮒臣子坐觀亦何心哉此西湖不可廢者一也杭之
為州本江海故地水泉鹹苦居民零落自李泌引湖水
作六井然後民足於水井邑日富百萬生聚待此而後
食今湖狹水淺六井漸壊若二十年後盡為葑田則舉
城皆食鹹苦其勢必自耗散此西湖不可廢者二也白
居易作石函記云放水溉田瀕河千頃可無凶嵗今雖
不及千頃而下河數十里茭菱糓米所獲不貲此西湖
不可廢者三也西湖深闊則運河可取足於湖水若湖
水不足則必取足於江潮江潮所過泥沙渾濁一石五
斗不出三嵗輙調兵夫十餘萬開濬而舟行市中蓋十
餘里士卒騷擾泥水狼籍為居民大患此西湖不可廢
者四也天下官酒之盛未有如杭州者也歳課二十餘
萬緍水泉之用仰給於湖若湖漸淺狹水不應溝則當
勞人逺取山泉嵗不下二十萬工此西湖不可廢者五
也臣輙巳差官打量湖上葑田計二十五萬餘丈度用
夫二十餘萬工近者伏䝉陛下以本路饑饉特寛轉運
司上供額斛五十餘萬石出糶常平米亦數十萬石又
特賜本路度牒三百而杭當得百道臣謹以聖意増價
召人中米減價出賣以濟饑民而増減耗折之餘尚得
錢米約共一萬餘貫石臣輙以此錢募民開湖度可得
十萬工自今四月二十八日興工農民父老縱觀嘆息
以為陛下既捐利與民活此一方而又以其餘興久廢
無窮之利使數千人得食其力以度此凶嵗蓋有泣下
者臣伏見民情如此而錢米有限所募未廣葑合之地
尚有大半若来者不繼則前功復棄深可痛惜若更得
度牒百道則一舉募民除去淨盡不復遺患矣陛下察
臣五不可廢之狀利害較然特出聖斷别賜臣度牒五
十道仍飭轉運提刑司於前來所賜諸州二百道内契
勘賑濟支用不盡者更撥五十道價錢與臣通成一百
道使臣得盡力畢工半年之間自見西湖復唐之舊環
三十里際山為岸則農民父母與羽毛鱗介同沐聖澤
無有窮巳臣不勝大願謹録奏聞
　　表忠觀碑　　　　　　　　　　蘇　軾
熙寜十年十月戊子資政殿大學士右諫議大夫知杭
州軍州事臣抃言故呉越國王錢氏墳廟及其父祖妃
夫人子孫之墳在錢塘者二十有六在臨安者十有一
皆蕪穢不治父老過之有隕涕者謹按故武肅王鏐始
以鄉兵破走黄巢名聞江淮復以八郡兵討劉漢宏并
越州以奉董昌而自居於杭及昌以越判則誅昌而并
越盡有浙東西之地傳其子文穆王元瓘至其孫忠獻
王𢎞佐遂破李景兵取福州而𢎞佐之弟忠懿王俶又
大出兵攻景以迎周世宗之師其後卒以國入覲三世
四王與五代相終始天下大亂豪傑蠭起方是時以數
州之地盜名字者不可勝數既覆其族延及於無辜之
民罔有孑遺而呉越地方千里帶甲十萬鑄山煮海象
犀珠玉之富甲於天下然終不失臣節貢獻相望於道
是以其民至於老死不識兵革四時嬉遊歌舞之聲相
聞至於今不廢其有徳於斯民甚厚皇宋受命四方僭
亂以次削平西蜀江南負其險逺兵至城下力屈勢窮
然後束手而河東劉氏百戰守死以抗王師積骸為城
灑血為池竭天下之力僅乃克之獨吳越不待告命封
府庫籍郡縣請吏於朝視去其國如去傳舍其有功於
朝庭甚大昔竇融以河西歸漢光武詔右扶風修理其
父祖墳塋祀以太牢今錢氏功徳殆過於融而未及百
年墳廟不治行道傷嗟甚非所以勸奬忠臣慰答民心
之義也臣願以龍山廢佛寺曰妙音院者為觀使錢氏
之孫為道士曰自然者居之凡墳墓之在錢塘者以付
自然其在臨安者以付其縣之淨土寺僧曰道微嵗各
度其徒一人使世掌之籍其地之所入以時修其祠宇
封殖其草木有不治者縣令丞察之甚者易其人庶幾
永終不墜以稱朝廷待錢氏之意臣抃冒死以聞制曰
可其妙音院改賜名曰表忠觀銘曰天目之山苕水出
焉龍飛鳳舞萃於臨安篤生異人絶類離羣奮梃大呼
從者如雲仰天誓江日月晦䝉强弩射潮江海為東殺
宏誅昌奄有吴越金劵玉冊虎符龍節大城其居包絡
山川左江右湖控引島蠻嵗時歸休以燕父老曄如神
人玉帶裘馬四十一年寅畏小心厥篚相望大貝南金
五朝昏亂罔堪托國三王相承以待有徳既獲所歸弗
謀弗咨先王之志我惟行之天祚忠孝世有爵邑允文
允武子孫千億帝謂守臣治其祠墳無俾樵牧愧其後
昆龍山之陽巋然新宫匪私於錢惟以勸忠非忠無君
非孝無親凡百有位視此刻文
　　　錢塘六井記　　　　　　　　蘇　軾
潮水避錢塘而東擊西陵所從來逺矣沮洳斥鹵化為
桑麻之區而久乃為城邑聚落凡今州之平陸皆江之
故地其水苦惡惟負山鑿井乃得甘泉而所及不廣唐
宰相李公長源始作六井引西湖水以足民用後刺史
白公樂天治湖浚井刻石湖上至今頼之始長源六井
其最大者在清湖中為相國井其西為西井少西而北
為金牛池又北而西附城為方井為白龜池又北而東
至錢塘縣治之南為小方井而金牛之廢久矣嘉祐中
太守沈公文通又於六井之南絶河而東至美俗坊為
南井出湧金門並湖而北有水閘三注以石溝貫城而
東者南井相國方井之所從出也若西井則相國之派
别者也而白龜池小方井皆為匿溝湖底無所用閘此
六井之大略也熙寜五年秋太守陳公述古至始問民
之所病皆曰六井不治民不給於水南井溝庳而井髙
水行地中率常不應公曰嘻甚矣吾在此可使民求水
而不得乎乃命僧仲文子珪又引其徒如正思坦以自
助凡出力以佐官者二十餘人於是發溝易甃完輯罅
漏而相國之水大至坎滿溢流南注於河千艘更載瞬
息百斛以方井為近於濁惡而遷之少西不能五歩而
得其故基父老驚曰此古方井也民李甲遷之於此六
十年矣䟽湧金池為上中下使澣衣浴馬不及於上池
而列二閘於門外其一赴三池而決之河其一納之石
檻比竹為五管以出之並河而東絶三橋以入於石溝
注於南井水之從來髙則南井常厭水矣凡為子閘四
皆垣墻扃鐍以䕶之明年春六井畢修而嵗適大旱自
江淮至浙東井皆竭民至以罌缶貯水相餉如酒醴而
錢塘之民肩足所任舟楫所及南出龍山北至長河鹽
官海上皆以飲牛馬給沐浴方是時汲者皆誦佛以祝
公余以為水者人之所甚急而旱至於井竭非嵗之所
常有也以其不常有而忽其所甚急此天下之通患也
豈獨水哉故詳其語以告後之人使雖至於久逺廢壊
而猶有考也
　　(臣謹按杭城自宋以來爭言治井至南渡後乾道/咸淳間猶一再修舉見於河渠記載者不一因江)
　　(與城近民患斥鹵雖處水鄉而常乏於水嗣後江/勢漸逺漸狹湖水灌輸浸淫日久土性巳易城中)
　　(新開甘井甚多不專藉六井沈公井/矣故元以後言水利者不及治井)
　　　六一泉銘(并序/)　　　　　　　蘓　軾
歐陽文忠公將老自謂六一居士予昔通守錢塘見公
於汝隂而南公曰西湖僧慧勤甚文而長於詩吾昔為
山中樂三章以贈之子閒於民事求人於湖山間而不
可得則往從勤乎予到官三日訪勤於孤山之下抵掌
而論人物曰公天人也人見其暫寓人間而不知其乘
雲馭風歴五嶽而跨滄海也此邦之人以公不一來為
恨公麾斥八極何所不至雖江山之勝莫適為主而竒
麗秀絶之氣常為能文者用故吾以謂西湖蓋公几案
間一物耳勤語雖幻怪而理有實然者明年公薨予哭
於勤舍又十八年予為錢塘守則勤亦化去久矣訪其
舊居則弟子二仲在焉畫公與勤之像事之如生舍下
舊無泉予未至數月泉出講堂之後孤山之趾汪然溢
流甚白而甘即其地鑿巖架石為室二仲謂予師聞公
來出泉以相勞苦公可無言乎乃取勤舊語推本其意
名之曰六一泉且銘之曰泉之出也去公數千里後公
之歿十有八年而名之曰六一不幾其誕乎曰君子之
澤豈獨五世而巳蓋得其人則可以至於百傳嘗試與
子登孤山而望吳越歌山中之樂而飲此水則公之遺
風餘烈亦或見於斯泉也
　　　遊龍井記　　　　　　　　(宋/)秦　觀
龍井舊名龍泓距錢塘十里吳赤烏中方士葛洪嘗煉
丹於此事見圗記其地當西湖之西浙江之北風篁嶺
之上實深山亂石中之泉也每嵗旱禱雨輙應故相傳
以為有龍居之然泉者山之精氣所發也西湖深靚空
闊納光景而涵煙霏菱芡荷花之所附麗龜魚鳥蟲之
所憑依漫衍而不廹紆餘以成文隂晴之中各有竒態
而不可以言盡也故岸湖之山多為所誘而不克以為
泉浙江介於吳越之間一晝夜濤頭自海而上者再疾
擊而逺馳兕虎駭而風雨怒遇者摧當者壊乘髙而望
之使人毛髪盡立心掉而不禁故岸江之山多為所脇
而不暇以為泉惟此泉蟠幽而踞阻内無靡蔓之誘以
散越其精外無豪悍之脇以虧䟽其氣故嶺之左右大
率多泉龍井其尤者也元豐二年辨才法師元靜退休
於此山之壽聖院院去龍井一里凡山人有事於錢塘
與遊客之至壽聖者皆取道井旁法師乃即其處為亭
又率其徒以浮屠法環而咒之庶幾有慰夫所謂龍者
俄有大魚自泉中躍出觀者異焉然後知井之有龍不
謬而其名由此益大聞於時是嵗余自淮南如楚省親
過錢塘訪法師於山中法師策杖送予於風篁嶺之上
指龍井曰此泉之徳至矣美如西湖不能淫之使遷壯
如浙江不能威之使屈受天地之中資隂陽之和以養
其源推其緒餘以澤於萬物雖古有道之士又何以加
於此
　　　浙江觀潮賦　　　　　　　(宋/)羅公升
羅子客於錢塘適時仲秋皓月初缺長空閴寥萬里清
絶乃江臯乎逍遥想故國之餘烈巳而金鏦鼙轟轂戛
蹄踣囂塵漲天鬬艇彌澤行雲低回而不飛山川蒼茫
而異色羅子怪而問之客曰子獨不聞錢塘之潮乎天
地之間有髙有深有明有晦有動有植有常有怪賦形
而立者以億計而海為大海之大浮人間其如空與太
虚而為對其變化翕忽一日萬狀而錢塘之潮為最錢
塘之潮捲海山吞吳㑹力㧞寰中聲出天外其瑰偉傑
特之觀亘萬古信四時而八月既望為快方潮之未至
也乾坤為爐隂陽為鞴一元之氣秋髙而益盈望舒之
精霸生而變態倒河海於累空納萬流於一噫陽侯捲
波其欲立百神嚴駕兮有待及潮之既至也怒如驚霆
疾若飛雨日車為之掀簸風師助其呼舞峩峩兮層冰
之來千里飛雪洶洶兮萬馬之奔四合如堵倐谷變以
陵遷恐山摧而嶽仆見者膽落聞者毛竪於是賁育之
倫虓虎之士因兹水嬉以習戰事捩文舠建彩標破驚
湍逐駭猋駕蛟蜃以為車履鯨鯤而成橋大鼖撾靈鼉
之革修竿曳鮫人之綃三山為阹陽谷為徼縱横南北
合散先後鬼沒神出鱗甲相弔或擁蓋以髙驤或援戈
而疾剽或觀海若而分餘甘或叩珠宫而逢一笑歡聲
逹於淮壖餘風騰乎越嶠層瀾既平鼓音未息掣鼇首
耀鯤脊洗月窟探地極馮夷讋游龍􁦂吕梁丈人陟降
乎左右蓬邱仙人逢迎於咫尺此闔閭夫差之所以雄
長百蠻憑陵上國也是日也朝者休務賈者輟市臝糧
而快覩者纍屬乎八九百里雞林日本琉球闍婆萬斛
之舟卯發而辰至朝采夜光珊瑚火齊希世之珍山積
而雲委茂先所不能識𢎞羊所不能計此真天下之巨
麗也今子重趼百舍來游三吳蓋將覽江山之偉竒供
筆墨於游戲亦有樂於此乎羅子蘧然變色曰此固吾
之所以弔也而子所以樂乎且方全吳之時左滄海以
為池右梁山以為郭内重湖以為襟帶外長淮以為籬
落水犀萬艘石城百仞乘車踵申公之策伏軾藉延陵
之信子胥運籌於帷幄孫武受鉞於行陣前茅未啓中
原巳震談笑舉六千里之楚指揮壓四十縣之晉宋子
齊姜麇至於後宫魯壺鄭縞雨集於主進迨夫孽臣擅
朝艷妾供寢長虎狼於肘腋進蜡毒於燕飲酣歌忘中
庭之呼利口弛重闗之禁積薪巳然盲者安枕爰有一
老身佩宗社觀大厦之欹傾忍寒蟬之瘖啞乃逆鱗之
屢批竟屬鏤之不赦豈九州之莫容恥中道而更駕人
生得死其實難猶有以見先王於地下鴟夷朝浮越甲
暮入棲烏之曲未終至徳之廟巳泣甬東之徙胡顔館
娃之行莫縶委鐘虡於瓦礫嘯漁樵於都邑層臺鬼哭
而燐明榮楣獸號而烏集於是忠魂上訴帝閽朝啓乃
錫命書以長兹水乗象載之輿策玉虬之駟魚須前驅
龍伯作使凡排山倒海之威皆鞭荆棲越之氣且夫骨
骾之臣生死一節豈生不忍去其故都而死乃致憾於
宗國彼濤頭之所指寜强弩之能移想乗波而東擊猶
遺恨於會稽薦馨香而知痛競簫鼓以為嬉雖千秋萬
嵗之來歸恐滄海桑田之増悲也嗚呼自有天地即有
此江如此潮汐閲幾興亡較朝菌於大椿竟孰短而孰
長昔祖龍之虎視拾六國其若芥擁萬乘以絶江投馬
箠而填海曽勒功之未能巳旁觀之欲代況乎吳越直
兩蝸角并吞割據不出掌握朝弁冕於廟堂夕螻蟻於
溝壑諒遺迹之幾何不足供談笑者之一噱惟夫殺身
成仁終古不朽横大江以揚靈真不亡而曰壽彼舍義
以取生徒含羞而遺臭觀乎斯潮媿汗乃走故吾謂明
月之夕慶雲之朝㴻雨降瑞雪飄名山大川清泉怪石
之流峙竒花異卉嘉禾美竹之夭喬皆忠臣孝子賢士
大夫精神之所寓而況於潮乎客乃太息反顧落日覺
悲風之四起忽洪濤之俱失
　　　虎跑泉銘(并序/)　　　　　　(明/)宋　濓
虎跑泉在杭之南山大慈定慧禪院距城十里而近唐
元和十四年性空大師來遊兹山樂其靈氣盤鬱棲禪
其中尋以無水將他之忽神人跪而告曰自師之來我
等邀惠者甚大奈何棄去南岳童子旋當遣二虎來移
師無憂也翼日果見二虎跑山出泉甘冽勝常大師因
留建立伽藍蘇文忠公守杭為之賦詩有虎移泉眼趁
行脚之句蓋紀實也師名寰中蒲坂盧氏子得法於百
丈海一時龍象如南泉願臨濟元趙州諗巖頭奯雪峯
存無著喜欽山邃咸來咨叩道要則其徳服鬼神彰灼
靈異有不難致者於乎㧞劍刺山水為之湧折腰拜井
泉乃仰流武夫健將一誠之所格尚若此況大師心悟
無際者乎洪武戊午冬十有一月濓朝京師道經山下
今主僧定巖戒有道之士也邀濓觀泉且披法衣率其
徒同舉梵咒久之泉觱沸而出若聯珠焉巳而微作湧
勢濓心異之遂為作銘銘曰天一所形厥質乃凝潛行
重淵與勢俱升至人來居地不愛寳誰信清泠生於虎
爪山后川君與道為謀肯私一勺不師之留師既留止
化泉為雨式沛且滂潤於千里幻此荒墟遂成寳坊羣
生依之為正法幢命世大才猶龍類象來游來咨如山
答響代祀雖邈聲華勿虧至今草木尚被餘輝我於世
縁逢觸輙礙泉特相知獻萬珠琲擾擾征驂風埃渺瀰
有素者衣化而為緇願挹寸波如習禪定洗滌根塵一
時清淨
　　　西湖修復石堰記　　　　　(明/)李　旻
武林諸山之水匯為西湖西北際山東至錢塘湧金二
門之城下瀕湖數千百家為稼為圃為池以畜魚皆湖
是資窮民釣弋網罟衣食於湖者不可勝紀餘波所及
為六井為清湖河逹於運河城外並河之田千頃賴以
灌溉湖所利濟如此白樂天通石函蘇子瞻築石堰所
以鍾其源而節其流用意深矣石函之流細故曰減水
一寸可溉田十五頃每一復時可及五十頃此蓄洩之
節目而溉田之大較也若石堰則所堰有一定之則日
夜長流其流入於運河雖有霖雨暴漲不使驟溢以為
瀕湖之害無餘則蓄而待石函之洩函與堰不可偏廢
也後之人不深維其意壊堰而易之以版由是守者得
以為奸漲溢乃靳而不啓旱則啓而竭之遂因而取貨
焉為湖之病數十年於兹矣𢎞治丁巳監察御史吳君
一貫廵按浙江以興利除患為巳任予告之由君謀於
都水主事姚君文灝欲復其舊適安福胡君道以進士
來知錢塘縣事遂以屬之胡君詢之鄉老相與求之故
迹因地勢測水平定其髙卑之凖鳩工琢石不日告成
瀕湖上下之人一旦獲享舊日之利而除其害莫不懽
忻鼓舞嘆頌功德羣告予請書其事於石予嘗謂長源
樂天巨川子瞻諸君子皆古今所稱偉人其才識宦業
俱非尋常可及而在郡必汲汲於西湖者豈遊觀之樂
足以動其心哉亦惟因民之所利而利之特加之意云
數百年來郡乗書之民庶歌之詩人賦咏之至於今未
巳蓋惠利之浹於人心自能不泯滅焉爾後之視今亦
猶今之視昔然則石堰之復其係於人心之思當何如
哉余郡人也樂為斯民道之是為記
　　　請開西湖奏議　　　　　　(明/)楊孟瑛
杭州地脉發自天目羣山飛翥駐於錢塘江湖夾抱之
間山停水聚元氣融結故堪輿之書有云勢來形止是
為全氣形止氣蓄化生萬物又云外氣横形内氣止生
故杭州為人物之都㑹財賦之奥區而前賢建立城郭
南跨吳山北兜武林左帶長江右臨湖曲所以全形勝
而固脉絡鍾靈毓秀於其中若西湖占塞則形勝破損
生殖不繁杭城東北二隅皆鑿壕塹南倚山嶺獨城西
一隅瀕湖為勢殆天塹也是以湧金門不設月城實倚
外險若西湖占塞則塍術綿連容奸資宼折衝禦侮之
便何藉焉唐宋以來城中之水皆藉湖水充之今甘泉
甚多固不全仰六井南井也然實湖水為之本源隂相
輸灌若西湖占塞水脉不通則一城將復鹵飲矣況前
賢興利以便民而臣等不能纂巳成之業非為政之體
也五代以前江潮直入運河無復遮捍錢氏有國乃置
龍山浙江兩閘啓閉以時故泥水不入宋初傾廢遂至
淤壅頻年挑濬蘇軾重修堰閘阻截江潮不放入城而
城中諸河專用湖水為一郡官民之利若西湖占塞則
運河枯澁所謂南柴北米官商往來上下阻滯而闤闠
貿易苦於擔負之勞生計亦窘矣杭城西南山多田少
榖米蔬果之需全賴東北其上塘瀕河田地自仁和至
海寜何止千頃皆藉湖水以救亢旱若西湖占塞則上
塘之民緩急無所仰賴矣此五者西湖有無利害明甚
苐壊舊有之業以傷民心怨讟將起而臣等不敢顧忌
者以所利於民者甚大也
　　　西湖遊覽志序　　　　　　(明/)田汝臣
海上之士往往談蓬萊三島之勝恍惚渺茫莫可踪跡
豈若西湖重青淺碧抱麗城闉陸走水浮咸可渉覽況
帝都之餘藻餙華富即海上之士所稱珠宫貝闕琪樹
瓊花當不過此宜乎勝甲寰中聲聞華服也然海内名
山率皆有志而西湖獨無詎非闕典曩五岳山人黄勉
之嘗謂予曰西湖無志猶西子不寫照霓裳不按譜也
子盍圗之時予敬諸而五六年前宦遊無暇迨乎宅憂
除服聊寓目焉風景不殊良朋就世言猶在耳負約巳
長因念古人踰祥授琴將以舒其菀結聞篴作賦用以
感於幽㝠予不敏竊比山水於笙歌擬佔畢以酬諾一
物二義爰契我心於是紬集見聞再證履討輯撰此書
叙列山川附以勝跡揭綱統目為巻者二十有四題曰
西湖遊覽志裁剪之遺兼収並蓄分門彚種為卷者二
十有六題曰西湖遊覽志餘客有病予此書多述遊冶
之事歌舞之談導慾宣奢非以長化也予則以為志者
史家之一體也史不實錄則觀者何稽焉故泰華終南
守國者恃為金湯之固武夷雁蕩棲真者隠為解化之
區嶽麓鵞湖講學者闢為都授之所西湖三者無一居
焉而欲諱遊冶之事歌舞之談假借雄觀祗益浮偽耳
史家不為也客又病予此書名繫西湖而旁及城市覈
實不符予則以為西湖者南北兩山之秀液也南北兩
山者西湖之䕶沙也滋靈釀淑條貫同之若非元本山
川要原别委則西湖之全體不章故旁及城市正以摹
寫西湖也學使文谷孔公嘗覽而嘉之曰殆郡史也美
刺具陳欲為鋟傳而以憂去侍御紀山曹公亦欲鋟傳
而復以憂去至是侍御劍泉鄢公按部兩浙政肅風清
博雅崇文垂情藝苑布憲之暇訪及此書謂郡守嚴公
曰是誠郡史可以傳矣嚴公敬諾屬貳守邱公綜理之
而民部秋軒薛公水部洪宇王公咸𣙜税於杭亦捐資
焉未浹四旬勒梓巳竟竊愧才綿識昧筆削無方符號
詅癡虚上官之雅意楮宜覆瓿貽大方之哂言若肯苴
其闕略弼其訛謬裒為别集被我寵光是大願也
　　　請䟽西湖議　　　　　　　(明/)陳　善
西湖形勢利病何納言田學使論之詳矣予惟西湖實
為郡城元氣所鍾設湖水淤塞若人之元氣痞閡末有
能生者矧上塘數千頃之田恃以為命可無慮乎吳越
時湖葑蔓合歳置撩卒千人誠知所利者大雖嵗役千
夫而不靳也今縱不能置撩卒以任䟽濬獨奈何任淘
沙之卒分㨿湖濱日負數十石之土而填之乎頃見沿
城諸隄學士橋以東至西二十一丈南北二十七丈回
回墳東西三十九丈南北七十二丈栁洲亭東西二十
八丈南北十丈黑亭子灣東西二十二丈南北百餘丈
受沙磧者俱為平陸隄增數百丈即湖水減數百丈矣
及今不禁則湖水日隘過數十年將遂無西湖矣淘沙
軍人皆自清波湧金錢塘三門而出若懸禁國門嚴責
主守吏卒拒遏此軰無或闌入以為湖溷敢或相容比
者連坐庶人知畏法而其源可絶矣又汀蓮岸芷半為
豪右之家占以規利葑草蔓塞實此之由嘉靖十八年
廵按傅公一嘗禁之未幾復縱四十四年南海龎公來
廵復申厲禁而法久禁弛株蔓如故為今之計謂宜申
明前事禁治占塞至於三橋四橋五橋外内湖水勢漸
涸葑草彌望不可以舟亟宜䟽濬以瀦蓄者今度其施
功之序而題請於朝有事修濬使湖身深廣蓄水汪洋
上塘暵旱無恐此杭民百世之利也若乃淘沙之患既
行禁止仍以邏察之事責之湖傍里甲每獲必嚴加法
懲示警則湖流不涸灌溉有賴郡城氣脉亦不至於耗
竭矣
　　　武林山辨　　　　　　　　(明/)邵重生
武林杭之名山因以名郡而古今皆朦朧未有直指的
名為某山者舊志以武林門右土埠俗稱祖山者當之
為其山先名武林以避唐諱改稱虎林成化志引楊正
質虎林山記謂錢王時祖山在郭外有異虎其山自名
虎非避諱也及引宋樓攻媿詩武林山出武林水靈隠
後山無乃是且宋淳熙志言漢書明載武林山為武林
水所出安有又避唐諱之説決非城内無水小山明矣
是夏公斷以靈隠後山北髙峯為武林山矣與薛公通
志同惜偏而未全一統志列武林山當矣下曰一名靈
隠一名靈苑一名仙居乃以靈隠山飛來峯二山為武
林山是矣特認而未的至沙門契嵩武林山志與泗水
潛夫武林舊事直以飛來峯為武林山似矣又局而未
廣近田公西湖遊覽志陳公萬歴志皆不列武林山而
以靈隠山下注一名武林山豈惟齟齬不明而名言更
不正今予為辨者三以俟質之君子凡都邑之著稱者
必以郡中佳山水祖山蟻蛭不足以當固矣特靈隠之
名發於東晉其先秦兩漢厥名伊何愚意凡謂之山者
以其全體而言也髙聳者曰山峯如脊者曰山嶺至岡
陵邱阜皆有分别而一山字足以概之故武林山之名
乃靈隠天竺諸山之祖名也自慧理既来以後有飛來
之名焉有靈鷲之名焉有靈隠之名焉有天竺而後有
三竺之名焉五印度而後有中竺之名焉至於蓮華佛
國白雲白猿獅子香爐皆繼慧理發之而為武林之支
名至於南髙北髙五雲雙檜乳竇月桂諸名又後人之
濫觴也其曰形勝烏石靈苑仙居龍門楊梅西源善住
興正瑞雲慶化集慶秦亭又土人之私諡也自有諸名
而武林反以無專主而晦如子姓衆多而又著則祖父
之名逺而晦久而亡此常道也如羅浮有七十二峯皆
謂之羅浮山黄山有三十六峯皆謂之黄山武夷有六
十三峯皆謂之武夷山是可辨者一也羅處約靈隠碑
曰浙水之右有山曰武林盧襄西征記杭地北環天隠
國朝楊太守開西湖䟽曰杭州南跨吳山北兜武林觀
前人之文曰右曰環曰兜三字則非一二山之指其可
辨者二也且求武林山者必當求武林水杭南北二山
之水孰有大於三竺靈隠之溪乎南則從捫壁嶺水出
嶺合雙桂永清月桂諸塢北從石人西源合白沙韜光
諸塢正與舊志合曰武林山有二水南出者曰南澗北
來者曰北澗若惟以靈隠山為武林山則惟有北澗而
無南澗若以飛來峯為武林山則飛來峯無水不出澗
若以靈隠飛來二峯為武林山則南澗從天竺諸峯來
發源不全況舊志云西湖匯武林山水秦時名武林水
至漢方有金牛明聖之號南北二山凡有水流入湖者
皆武林山其可辨者三也質髙人之偉見稽形勝之現
存吾於武林也奚疑
　　　清湖八議　　　　　　　　(明/)沈匡濟
西湖為一郡靈氣攸鍾人文之秀發土田之沃饒靡不
隂賴於斯取潤金水尅制火龍尤非謬妄邇者祝融肆
虐所在為墟將來灌溉無資千頃失望實為杭民剥膚
之患寜止蘓公之五不可廢哉故湖之宜清不宜占宜
濬不宜塞與清濬之宜速不宜遲不待智者而後知也
惟是議論欲一規畫欲定時日欲寛錢鏹欲裕弗勤始
怠終弗此傅彼咻弗朝令夕改兼此數者始克有濟謹
將一得之愚列欵上請仰候採擇一請親勘湖額雖占
冊籍不磨按志按冊古額如鏡奈兼并者視清查為故
套或播為流言以灰其心或結連豪右以掣其肘必請
道府親臨蹋勘十日前先行出示檄縣同水利官喚集
里排照冊逐一細看悉依古界標竪明白繪圗貼說申
送道府候按臨親勘庶逺近之人咸知事在必行負固
之膽稍攝一収佃帖瀕湖占踞動以官帖籍口然帖有
真有偽有逺年者有近日者有無帖而詭稱有帖者出
示將原給官帖盡行送騐無帖即係白占有帖者亦須
以今次換給為准舊帖不許沈匿一覈實數無帖與有
帖而礙方隅者固均在墾濬之數矣其有帖而方隅不
礙可通融議留者亦須查原帖内原佃丈尺止許照原
數承管官為釘界責令石砌以防日後延占其佃一帖
十尤屬通弊盡行釐剔庶清出必多矣一酌祠墓先賢
祠墓固不待言其指稱祠墓任意拓占者止查原勘畝
叚丈尺為界餘占者盡行拆去其民間墳墓不論久近
儘其四至存留餘悉裁去一審挑運濬湖必分叚築壩
以次開深即以次運泥挑運僅可於數十歩之内即須
弛擔假使竭湖水而後挑則全湖皆乾矣若專責肩擔
恐一簣之土挑運數里之外則用力多而成功少不若
籌船運之法為便一陳膚見錢糧動經萬計措處必難
事情一經奏請躭延必久以職膚見止須院道詳允以
二千金為費便可収二萬金之功蓋湖中葑草汚泥非
畚插可施莫若造小船六十隻每隻連篙櫓價銀三兩
合計一百八十兩每船用夫二名每名日給工銀四分
計一百日每船工銀八兩合計四百八十兩每人給長
柄鐵鈀一把方廣一尺五寸該價二錢共計十二兩又
人各授木掀一把該價二分共二兩四錢通共六百七
十四兩四錢每兩人合操一船各持鐡鈀撈取葑草入
船滿則摇至空闊岸邊用長柄木掀抛堆岸上毎日可
扒六船百日可扒三萬六千船計此湖用如此工力䟽
通可徧矣尚餘一千三百二十餘兩即以為沿邊開掘
硬土之費蓋硬土一方較濬汚泥不啻十倍每工亦議
給工銀四分計千二百金可募三萬工尚有一百二十
金可募船夫運泥通計以三萬船䟽淤塞三萬工掘漲
阜事不思過半哉一運積土湖中撈起葑泥并開掘乾
泥先日酌量某隄尚可髙闊某處尚應填築即令載至
某處所堆積其不必髙闊填築者不許妄加一簣一考
工程朩桿一根於湖心亭邊竪起將齊岸髙處用朱漆
記號未濬時從朱漆下量至水底某處某官管下若干
深某處某官管下若干淺逐一登記自開濬起十日一
量便知用工虚實勤惰虚惰者懲仍罰撈運勤實者奬
賞容本職親自稽核
　　　重修放鶴亭記　　　　　　(明/)李日華
昔人次第隠逸以聲光冺絶邈不可追如披裘石戸推
居太上余曰此程品之論也亦憎夫借逕終南佐命句
曲者耳夫隠品當程而隠材尤當覈璞惟引虹是以貴
其不雕劍惟犯斗是以惜其終掩彼碌碌錚錚者譬如
猿蹲樹杪鷇飲巖阿頑然有生一無表見則真深山野
人何從覔㡬希之異而命之隠君哉宋和靖先生嶔㟢
磊落之士也應制科不第退隠錢塘明聖湖初亦婚娶
生子洪著有山家清供一編每稱先人非不妻而妻梅
不子而子鶴也祥符天聖間二虜日驕韓范之略未能
綏靖忠佞糅雜丁夏之黨互為水火先生咿吟漆室紆
軫於懐故發其遺書有曽無封禪之句所賫之志槩可
見矣當日有繪湖景裝軸鬻錢湖上於林麓端標數字
云林君復放鶴處先生見之曰世亦知有老逋耶後人
想像其處作亭非先生自亭也先生一日倚杖柴門得
句云夕寒山翠重秋淨雁行髙吟諷滿意抵掌曰平生
讀武侯傳未嘗不心折其鴻樹然視余今日鏖句於翠
綠中覺神韻孤上翻似過之過之者軼之也亦騖之也
先生未嘗忘世世亦不能忘先生想見㸃雪冲虚縧鏇
不設八瀛照影指縱由心飄蕭塵壒之表先生與鶴其
俱在耶閩崔君仲徵泬漻耿亮風采毅如生平宦轍所
經惠澤煦若春霖丰稜凜於霜鍔一觸璫熖㡬燎崑墟
幸霈新恩大節昭布來佐鹺司賁我邦國迴翔湖山之
上狎主騷壇之盟其品與材與和靖先生而兩雖其顯
晦夷沮判乎各遭然皆金玉其音而糠粃萬有者也崇
禎壬申嘉平月友人陳則梁以書來云崔使君割廉標
勝孜孜未替前月一新湖心亭藍山人田叔監之韓太
史求仲記之今又新放鶴亭徐文學仲夌監之吾子當
記之余謝不敏既而曰是誠在我余既慕崔使君之品
與材每坐馳明聖湖頭即胷中著兩和靖而生平詮次
隠逸所耿耿欲吐如是敢附見之
　
　
　
　
　
　
　
　
　
　
　西湖志纂卷十一
欽定四庫全書
　西湖志纂巻十二
　　　　　　　　　　　大學士梁詩正等輯
　　藝文(詩/)　(詞/)
　　五言古
　　　早春錢塘湖晚眺　　　　　(唐/)張　祐
落日下林坂撫襟睇前蹤輕澌流迴浦殘雪明髙峯仰
視天宇曠俯登雲樹重聊當問真界昨夜西巒鍾
　　　懐西湖寄晁美叔同年　　　(宋/)蘇　軾
西湖天下景遊者無愚賢深淺隨所得誰能識其全嗟
我本狂直早為世所捐獨專山水樂付與寜非天三百
六十寺幽尋遂窮年所至得其妙心知口難傳至今清
夜夢耳目餘芳鮮君持使者節風采爍雲煙清流與碧
巘安肯為君妍胡不屏騎從暫借僧榻眠讀我壁間詩
清凉洗煩煎策杖無道路直造意所便應逢古漁父葦
間自夤縁問道若有得買魚勿論錢
　　　遊杭州山　　　　　　　　　蘇　軾
山中村䲧迷野寺鍾相答晚隂失林莽落日猶在塔行
招兩社僧共歩青山月送客渡石橋迎客出林樾幽尋
本真性往事聽徐説錢王方壯年此邦事輕俠鄉人鄙
貧賤異類識英傑立石像興王遺址今岌嶪功勲三吳
定富貴四海甲歸來父老藏崇髙畏傾壓詩人工譏病
此欲恣挑抉流傳後世人談笑資口舌是非今巳矣興
廢何倉卒持歸問禪翁笑指浮漚沒
　　　五月十日與吕仲甫周邠僧惠勤惠思清順可
　　　　久惟肅義詮同泛湖遊北山　蘇　軾
三吳雨連月湖水日夜添尋僧去無路㶑灧水拍簷駕
言徂北山得與幽人兼清風洗昏翳晚景分濃纎縹緲
朱樓人斜陽半踈簾臨風一揮手悵焉起遐瞻世人騖
朝市獨向溪山廉此樂得有命輕薄神所殱
　　　湖上即事　　　　　　　　(元/)黄　溍
垂雲晝濛濛湖面惟一色薄暮風更生際夜雪初積隂
凝勢方盛塵境喧暫息坐久聞拏音忽然破寥寂
　　　曉行湖上　　　　　　　　　黄　溍
曉行錢塘湖旭日青林半霧露寒未除鳧鷖靜初散延
緣際餘景閃倐多遺玩會心乍有無撫巳成獨歎夙予
丹霞約久兹芳草畔獨往願易違離居嵗方換沙暄紫
芽動春逺川華亂前期乃寂寞取適豈爛漫小隠倘見
招漁樵共昏旦
　　　遊西湖　　　　　　　　　(明/)徐　霖
西湖如明鏡諸山如美人美人照明鏡形影兩能真歌
聲何處来山鳥解鳴春飛花舞當筵布作錦繡茵可惜
無畫手能為景傳神所賴有詩酒陶寫風物新一賞詎
云足安得日相親
　　　西湖　　　　　　　　　　(明/)袁宏道
龍井饒甘泉飛來富石骨蘇隄十里風勝果一天月錢
祠無佳處一片好石碣孤山舊亭子凉䕃滿林樾一年
一桃花一見一白髮南髙看雲生北髙看日沒楚人無
羽毛能㡬到吳越
　　　扈從渡錢塘江經雲栖虎跑飛來峯
　　　　　　　　　　　　　　(國朝/)張　英
東風動漣漪鼓枻渡錢塘沿縁歴沙渚山徑多微茫林
巒轉幽邃十里青篔簹映水緑娟娟戞玉聲琅琅紫蘭
被山谷日暖吹微香西度虎跑側北逾鷲嶺傍奇峯削
雲根凌空欲飛翔澄溪廻數折灌木羅千章鍾聲度白
雲閣影摩青蒼　萬乗一回顧巖壑生清光
　　　扈　蹕西湖紀事　　　　(國朝/)宋　犖
平生慕西湖聞説便神旺吳越咫尺耳七載勞悵望何
意奉　　宸遊夙懐得一暢朝出湧金門耳目忽清曠
水潑蒲萄醅山矗翡翠障白蘇勾留處西子譬允當追
隨　豹尾間未敢策笻杖　　聖情厪民依物外聊探
訪　　御墨灑湖亭句陳入雲嶂　　詔許侍從臣小
憩就畫舫亭午獨徘徊迢遞聞漁唱六橋宛沿縁兩峯
屹相向指點從山僧脱帽迴隄上瞻拜武穆墳酹酒發
感愴還過冷泉亭兀坐茶煙颺竒峯真飛来驚駭莫能
狀勝地難久停歸趁湖波漲道人索題詩留待後来償
殘陽卦斷塔古色落艤榜薄暮趨　行宫劍佩依仙仗
　　七言古
　　　錢塘曲　　　　　　　　　(唐/)溫庭筠
錢塘岸上春如織淼淼寒潮帶秋色淮南遊客馬連嘶
碧草迷人歸不得風飄客意如吹煙纎指殷勤傷雁絃
一曲堂堂紅燭筵長鯨瀉酒如飛泉
　　　次韻曹子方運判雪中同遊西湖
　　　　　　　　　　　　　　　(宋/)蘇　軾
詞源艷艷波頭展清唱一聲巖谷滿未容雪積句先髙
豈獨湖開心自逺雲山巳作歌眉淺山下碧流清似眼
尊前侑酒只新詩何異書魚餐蠧簡
　　　臘日游孤山訪惠勤惠思二僧　蘓　軾
天欲雪雲滿湖樓臺明滅山有無水清石出魚可數林
深無人鳥相呼臘日不歸對妻孥名尋道人實自娛道
人之居在何許寳雲山前路盤紆孤山孤絶誰肯廬道
人有道山不孤紙窻竹屋深自暖擁褐坐睡依團蒲天
寒路逺愁僕夫整駕催歸及未晡出山迴望雲木合但
見野鶻盤浮圗兹遊淡薄歡有餘到家恍如夢蘧蘧作
詩火急追亡逋清景一失難追摹
　　　遊靈隱寺得来詩復用前韻　　蘇　軾
君不見錢塘湖錢王壯觀今巳無屋堆黄金斗量珠運
盡不勞折簡呼四方宦遊散其孥宫闕留與閒人娛盛
衰哀樂兩須臾何用多憂心鬱紆溪山處處皆可廬最
愛靈隠飛來孤髙松百丈蒼髯鬚擾擾下笑栁與蒲髙
堂㑹食羅千夫撞鐘擊鼓喧朝晡凝香方丈眠氍毹絶
勝絮被縫海圗清風徐來驚睡餘遂超羲皇傲几蘧歸
時棲鴉正畢逋孤煙落日不可摹
　　　和蔡凖郎中見邀遊西湖三首　蘇　軾
夏潦漲湖深更幽西湖落木芙蓉秋飛雪闇天雲拂地
新蒲出水栁映洲湖上四時看不足惟有人生飄若浮
解顔一笑豈易得主人有酒君應留君不見錢塘游宦
客朝推囚暮決獄不因人喚何時休
城市不識江湖幽如與蟪蛄語春秋試令江湖處城市
却似麋鹿遊汀洲髙人無心無不可得坎且止乗流浮
公卿故舊留不得遇所得意終年留君不見抛官彭澤
令琴無絃巾有酒醉欲眠時遣客休
田間决水唱幽幽插秧未遍麥巳秋相攜燒筍苦竹寺
却下踏藕荷花洲船頭斫鮮細縷縷船尾炊玉香浮浮
臨風飽食得甘寢肯使細故胸中留君不見壯士憔悴
時飢謀食渴謀飲功名有時無罷休
　　　登介亭餞楊傑次公　　　　　蘇　軾
籃輿西出登山門嘉與我友尋仙村丹青明滅風篁嶺
環珮空響桃花源前朝欲上巳蠟屐黑雲白雨如傾盆
今晨積霧巻千里豈畏觸熱生病根在家頭陀無為子
久與青山為弟昆孤峯盡處亦何有西湖鏡天江抹坤
臨髙揮手謝好住清風萬壑傳其言風回響答君聽取
我亦到處隨君軒
　　　聞林夫當徙靈隠寺寓居戲作靈隠前一首
　　　　　　　　　　　　　　　　蘇　軾
靈隠前天竺後兩澗春淙一靈鷲不知水從何處来跳
波赴壑如奔雷無情有意兩莫測肯向冷泉亭下相縈
回我在錢塘六百日山中暫來不暖席今君欲作靈隠
居葛衣草履隨僧蔬能與冷泉作主一百日不用二十
四考書中書
　　　西湖春遊　　　　　　　　(宋/)陸　游
靈隠前天竺後鬼削神剜作巖岫冷泉亭中一樽酒一
日可敵千年夀清明後上巳前千紅百紫爭妖妍鼕鼕
鼓聲踘場邊鞦韆一蹴如登仙人生得意須年少白髪
龍鍾空自笑君不見灞亭耐事故將軍醉尉怒訶如不
聞
　　　臘日與守約同舍賞梅西湖　(宋/)王十朋
西湖處士安在哉湖山依舊梅花開見花如見處士面
神清骨冷無纎埃不將時節較早晚風味自是花中魁
暗香和月入佳句壓盡今古無詩才武林深處境益勝
十里眼界多瓊瑰北枝貪睡南枝醒杖履得得攙出来
旅中兹遊殊不惡況有佳友銜清杯手折林間一枝雪
頭上戴得新春回
　　　靈芝寺臨西湖倪正父尚書曰此湖如賢者别
　　　　久再見儼然如昨感其言而作
　　　　　　　　　　　　　　　(宋/)樓　鑰
舊説西湖比西子君言西湖似賢士吁嗟契闊十五年
一旦相逢祗如此南山北山兩髙峯春波艷艷磨青銅
未能蕩漿窮勝處倚闌一望開心胸老我挂冠歸田里
豈知再見煙連水小須夏日醉蒲荷脱屣東歸甘巳矣
　　　次韻湖亭秋望　　　　　　(元/)周　權
紅衣老盡玻瓈國孤嶼寒煙落秋色豆花過雨水風凉
落日殘蟬踈樹碧雁天紺滑秋雲淨光涵炯炯開寒鏡
蟾枝香冷酒微醒長笛一聲無盡興
　　　雪蓬小朶歌送奎方舟還靈鷲(明/)貝　瓊
蓬婆雪嶺髙崔嵬横絶青天飛鳥回山中小朶更竒峭
石作蓮花千葉開巨靈擘山斷山脈一峯夜向東南擲
千秋乾竺空有名萬里峨眉盡無色攢青疉翠分西湖
洞口白猿猶可呼咸和之年有慧理卓錫尚愛飛來孤
木杯髙僧兩眉雪身如濯水清蓮潔繙經石上不知年
桂子年年落秋月
　　　泛髙士湖(有序/)　　　　　　(明/)孫一元
　正徳乙亥孟春予與石川子泛舟西湖時石川子著
　方山冠予戴華陽巾被髙士服把酒四望顧謂石川
　子曰昔青蓮居士李白與尚書郎張謂泛沔州南湖
　因稱為郎官湖今予與子遊頗追蹟前事西湖固可
　改為髙士湖矣石川子大笑酹酒於湖命予作詩紀
　之時予巳爛醉即信口長短成篇不竄易一字
我聞唐家李白一世賢郎官之湖至今傳我今與子繼
其跡勝事豈容昔人專方冠野服興不減駕船載酒凌
蒼煙千山萬山兩岸爭蜿蜒羣龍如在几席前青天落
杯底白日行酒邊黿鼉突兀波面出大魚小魚分避船
君拍銅斗我歌扣舷天風下来雲葉翩翩爛醉騎鯨遊
崑崙巔
　　　西湖歌送友　　　　　　(國朝/)汪　琬
君不見西湖流水碧於玉沙草如煙繞湖緑西泠橋邊
花正開落花片片隨風来木蘭艇子蜻蜓尾棹入荷花
三十里壚頭少婦調銀筝嬌歌一曲最有情當窓卷却
青綃幕花香水氣傳歌聲行人日午相倚聽勸盡絲繩
雙玉缾仙郎家近西湖住暫乞
君恩賦歸去燕臺日暮風凄凄道傍相逢惜解攜羨君
南行向湖隄向湖堤䇿馬蹄湖水平湖草齊
　　　湖上觀荷　　　　　　　　(臣/)沈德潛
十里紅雲㡬曽斷楚客衣裳影凌亂輕舠如葉傍蘇隄
領略清香剛一半水風踈踈波㵿㵿轉入裏湖香不了
風標公子隨人行爾我忘機莫驚擾紅糚蘭槳畫橋西
同伴歌聲一道齊蕩向緑楊深處去令人想像若耶溪
　　五言律
　　　舟次武林寄天竺僧無晝　　(唐/)許　渾
谿長山㡬重十里萬株松秋日下丹檻暮雲歸碧峯樹
棲新放鶴潭隠舊降龍還在孤舟宿卧聞初夜鐘
　　　郡中西園　　　　　　　　(唐/)姚　合
西園春欲盡芳草徑難分靜語惟幽鳥閒眠獨使君密
林生雨氣古石帶潮紋雖去清秋逺朝朝見白雲
　　　夏日登靈隠寺後峯　　　　(唐/)方　干
絶頂無煩暑登臨三伏中深蘿難透日喬木更含風山
疉雲霞際川傾世界東那知兹夕興不與古人同
　　　上湖閒泛艤舟石函因過下湖小墅
　　　　　　　　　　　　　　　(宋/)林　逋
平臯望不極雲樹逺依依及向扁舟泊還尋下瀨歸青
山連石埭春水入柴扉多謝提壺鳥留人到落暉
　　　北山寫望　　　　　　　　　林　逋
晚来山北景圗畫亦應非村路飄黄葉人家濕翠微樵
當雲外見僧向水邊歸一曲誰横笛蒹葭白鳥飛
　　　湖山小隠　　　　　　　　　林　逋
猿鳥分清絶林蘿擁翠微歩穿僧徑出肩搭道衣歸水
墅香酤熟煙崖早筍肥功名無一㸃何處更忘機
園井夾蕭森紅芳堕翠隂晝巖松䑕靜春塹竹雞深嵗
課非無术家藏獨有琴顔原遺事在千古壯閒心
　　　寄西湖林處士　　　　　　(宋/)范仲淹
蕭索遶寒雲清歌獨隠淪巢由不願仕堯舜豈遺人一
水無涯靜羣峰滿眼春何當伴閒逸嘗酒過比鄰
　　　西湖泛舟　　　　　　　　(宋/)梅堯臣
冰消湖巳淥渺渺鴨頭春草學呉兒刺吟希楚老薪對
山憐去鳥隔樹識遊人誰念滄江上風柔採白蘋
　　　西湖閒望　　　　　　　　　梅堯臣
夏景巳多趣湖邊日更嘉園葵雜紅紫岸栁自欹斜雨
氣收林表城隂接水涯愛閒輸白鳥盡日立汀沙
　　　蓮花峯　　　　　　　　　(元/)貝　瓊
浮雲交霮䨴孤石竦岧嶤地識金仙隠巖看玉女朝香
爐分秀色太華並髙標恐有峩眉雪千秋尚未消
　　　連巖棧　　　　　　　　　　貝　瓊
危棧梯空上人行杳靄中險應逾鳥道幽巳出龍宫日
月三天近風雲一徑通何當倚飛翠極目送髙鴻
　　　湖邊春思　　　　　　　　(元/)馬　臻
西林花雨霽春氣欲飛浮船過吹簫客旗標賣酒樓暖
煙鶯自在遲日蝶風流正是桑麻處支笻念舊遊
　　　西湖晚思　　　　　　　　　馬　臻
日落湖水黑衆山生逺塵船囘載酒客樓倚獨吟人老
態多思舊時情只貴新籬邊古梅樹開謝㡬年春
　　　西湖　　　　　　　　　　(明/)聶大年
西出江城外煙霞隔世塵鐘聲三竺曉花氣六橋春雞
犬桃源地笙歌閬苑人平時得遊賞忘却宦中身
　　　泛西湖同清照彦叔觀公　　(明/)吳鼎芳
新語報黄鸝捎花坐栁枝山晴意自好湖晚醉相宜風
起水香處月来煙滅時同舟貪夜寂移傍白公隄
　　　過南屏訪生上人　　　　(國朝/)吳偉業
謂此一公住偶來聞午鐘山容參雪嶠佛火隠雷峰路
細因留竹雲深好䕶松精廬人不到相對話南宗
　　　上巳後三日泛舟西湖分韻得交字
　　　　　　　　　　　　　　(國朝/)朱彞尊
獨棹花隂入重湖栁色交斷橋亭蓋瓦曲院水通㘭楚
雀簧猶澀江蓮葉尚包　　宸遊留翠墨車馬溢春郊
　　　湖上　　　　　　　　　(國朝/)宋　琬
山色南屏好空濛乍有無曲塘廻舴艋髙栁臥鵜鶘雲
起千峯合天晴一塔孤段家橋畔過邨酒正堪沽
　　　石筍峯　　　　　　　　(國朝/)龔翔麟
石筍槎牙勢分明走籜龍欲排霄漢上時有白雲封卓
筆誰相擬采芝人未逢再來猿巳熟拄杖得從容
　　　韜光菴　　　　　　　　(國朝/)王式丹
叢篁髙蔽日曲澗細鳴泉乍可尋幽徑真成到洞天佛
燈明蘚壁僧磬冷炊煙嘆息香山去無人愛種蓮
　　　冷泉亭　　　　　　　　　(臣/)沈徳潛
奇峯回合處一水鑑空明不記何年冷能令萬古清涵
空天倒映穿石澗常鳴靜向亭隅坐泠然滌性情
　　五言排律
　　　和運使舍人觀潮　　　　　(宋/)范仲淹
何處潮偏盛錢塘無與儔誰能問天意獨此見濤頭海
浦吞來盡江城打欲浮勢雄驅島嶼聲怒戰貔貅萬疉
雲纔起千尋練不収長風方破浪一氣自横秋髙岸驚
先裂羣源怯倒流騰凌大鯤化浩蕩六鼇遊北客觀猶
懼吳兒弄勿憂子胥忠義者無覆巨川舟
　　　林處士水亭　　　　　　　(宋/)陳堯佐
城外逋翁宅開亭野水寒冷光浮荇葉靜影浸漁竿吠
犬時迎客飢禽忽上䦨踈籬僧舍近嘉樹鶴庭寛拂砌
煙絲裊侵窓筍㦸攢小橋横落日幽徑轉層巒好景吟
何盡清歡畫亦難憐君留我意重疉取琴彈
　　　遊靈隠寺　　　　　　　(國朝/)嚴繩孫
舊聞靈隠寺此日足幽尋自昔傳飛錫于今尚布金江
流消刼火山饗答潮音桂子丹崖古蓮華碧殿深到來
惟瀑水近處即長林夜誦聞猿語朝參是虎心未能捐
慧業巳是異塵襟落日荒荒去春煙細細沈秪應掃花
雨息影鷲峯隂
　　七言律
　　　餘杭形勝　　　　　　　　(唐/)白居易
餘杭形勝四方無州傍青山縣枕湖遶郭荷花三十里
拂城松樹一千株夢兒亭古傳名謝教妓樓新道姓蘇
獨有使君年太老風光不稱白髭鬚
　　　杭州春望　　　　　　　　　白居易
望海樓明照曙霞䕶江隄白踏晴沙濤聲夜入伍員廟
栁色春藏蘇小家紅袖織綾誇柿蒂青旗沽酒趁梨花
誰開湖寺西南路草綠裙腰一道斜
　　　夜歸　　　　　　　　　　　白居易
半醉閒行湖岸東馬鞭敲鐙轡􁫧瓏萬株松樹青山上
十里沙隄明月中樓角漸移當路影潮頭欲過半江風
歸來未放笙歌散畫㦸門開蠟炬紅
　　　錢塘湖春行　　　　　　　　白居易
孤山寺北賈亭西水面初平雲脚低㡬處早鶯爭暖樹
誰家新燕啄春泥亂花漸欲迷人眼淺草纔能沒馬蹄
最愛湖東行不足緑楊隂裏白沙隄
　　　春題湖上　　　　　　　　　白居易
湖上春来似畫圖亂峯圍繞水平鋪松排山面千重翠
月㸃波心一顆珠碧毯線頭抽早稻青羅裙帶展新蒲
未能抛得杭州去一半勾留是此湖
　　　西湖留别　　　　　　　　　白居易
征途行色慘風煙祖帳離聲咽管絃翠黛不須留五馬
皇恩只許住三年緑藤隂下鋪歌席紅藕花中泊妓船
處處回頭盡堪戀就中難别是湖邊
　　　答客問杭州　　　　　　　　白居易
為我踟蹰停酒盞與君約略説杭州山名天竺堆青黛
湖號錢塘瀉緑油大屋簷多裝雁齒小航船亦畫龍頭
所嗟水路無三百官繫何因得再遊
　　　叙錢塘異勝　　　　　　　(唐/)方　干
暖景融融寒景清越臺風送曉鍾聲四郊逺火燒煙月
一棹驚波撼郡城夜雪未知東岸緑春風猶放半江晴
謝公吟處依稀在千古無人繼盛名
　　　秋日湖西晚歸舟中書事　　(宋/)林　逋
水痕秋落蟹螯肥閒過黄公酒舍歸魚覺船行沉草岸
犬聞人語出柴扉　山半帶寒雲重丹葉踈分夕照微
却憶青溪謝太傅當時未解惜蓑衣
　　　西湖　　　　　　　　　　　林　逋
混元神巧本無形匠出西湖作畫屏春水淨於僧眼碧
晚山濃似佛頭青欒櫨粉堵摇魚影蘭杜煙叢閣鷺翎
往往鳴榔與横笛細風斜雨不堪聽
　　　自題小隠　　　　　　　　　林　逋
湖水入籬山遶舍隠居應與世相違閉門自掩蒼苔跡
過客時驚白鳥飛賣藥比常嫌有價灌園終亦愛無機
如何天竺林間路猶到秋深夢翠微
　　　西湖　　　　　　　　　　(宋/)蔡　襄
湖上山光一抹青佛宫髙下裹巖扃煙収水曲開塵匣
春送人家入畫屏竹氣更清初霽雨梅英猶細欲殘星
吳船越棹知何處栁拂長隄月滿汀
　　　和浙江觀潮　　　　　　　　蔡　襄
地巻天回出海東人間何事可爭雄千年浪説鴟夷怒
一信全疑渤澥空寂靜最宜聞夜枕崢嶸須待駕秋風
尋思物理真難測隨月虧圓亦未通
　　　次韻劉景文寒食同遊西湖　(宋/)蘇　軾
絮飛春減不成年老境同乘下瀨船藍尾忽驚新火後
遨頭要及浣花前山西老將詩無敵洛下書生語更妍
共向北山尋二士畫橈鼉鼓聒清眠
　　　有以官法酒見餉者因用前韻求述古為移厨
　　　　飲湖上　　　　　　　　　蘇　軾
喜逢門外白衣人欲膾湖中赤玉鱗遊舫巳裝吳榜穩
舞衫初試越羅新好將魚釣追黄㡌未要靴刀抹絳巾
芳意十分强半在為君先踏水邊春
　　　寒食未明至湖上太守未来兩縣令先在
　　　　　　　　　　　　　　　　蘇　軾
城頭月落尚啼烏烏榜紅舷早滿湖鼓吹未容迎五馬
水雲先巳颺雙鳧映山黄帽螭頭舫夾道青煙鵲尾爐
老病逢春只思睡獨求僧榻寄須臾
　　　宿水陸寺寄北山清順僧二首　蘇　軾
草沒河隄雨暗邨寺藏修竹不知門拾薪煮藥憐僧病
掃地焚香淨客魂農事未收侵小雪佛燈初上報黄昏
年來漸識幽居味思與髙人對榻論
長嫌鍾鼓聒湖山此境蕭條却自然乞食遶邨真為飽
無言對客本非禪披榛覔路衝泥入洗足闗門聽雨眠
遥想後身窮賈島夜寒應聳作詩肩
　　　和子瞻沿牒京口憶西湖寒食出遊見寄
　　　　　　　　　　　　　　　(宋/)陳　襄
春隂漠漠燕飛飛可惜春光與子違半嶺煙霞紅斾入
滿湖風月畫船歸緱笙一闋人何在遼鶴重來事巳非
猶憶去年題别處鳥啼花落客沾衣
　　　湖上戲題　　　　　　　　(宋/)周紫芝
一湖春水緑漪漪卧水桃花紅滿枝去住雲情渾不定
隂晴天色故相欺風前栁作小垂手雨後山成雙畫眉
何必娉娉仍嫋嫋西湖應便是西施
　　　與兒輩泛舟遊西湖一日間隂晴屢易
　　　　　　　　　　　　　　　(宋/)陸　游
逢著園林即欵扉酌泉煮筍欲忘歸楊花正與人爭路
鳩語還催雨㸃衣古寺題名那復在後生識面自應稀
驚心六十餘年事雙塔依然在翠微
　　　沈虞卿秘監招遊西湖　　　(宋/)楊萬里
蘇公隄逺栁生煙和靖園深竹映闗船入芰荷香處去
人從雲水國中還似寒如煖清和在欲雨翻晴頃刻間
能為蓬萊老仙伯一杯痛飲吸湖山
　　　領客泛湖　　　　　　　(宋/)魏了翁
鳴鞘踏月大隄長鼓枻穿雲落日黄十里青漪菱草蕩
四山紅雨杏花岡客從民氣覘春事人在枝頭看艷陽
長使舟平風色好世間何處有羊腸
　　　西湖泛舟　　　　　　　(宋/)葛天民
晴嵐漠漠水溶溶落葉遮船翠蓋重秋色盡為漁父占
山光多向道人濃雲連合抱前邨樹澗遶飛来小朶峯
送罷夕陽迎素月樓臺髙下自鳴鐘
　　　題李公略示髙郎中吳山觀月圗
　　　　　　　　　　　　　　　(元/)仇　逺
憑髙宜晚更宜秋下馬歸来即倚樓納納乾坤雙老眼
滔滔江漢一扁舟滿城明月空吳苑隔岸青山認越州
李白酒豪髙適筆當時人物總風流
　　　浙江潮　　　　　　　　　　仇　逺
一痕初見海門生頃刻長驅作怒聲萬馬突圍天鼓碎
六鰲翻背雪山傾逺朝魏闕心猶壯直上嚴灘勢始平
寄語吳兒休踏浪天吳象罔正縱横
　　　題沈君湖山春曉圖詩巻　　(元/)楊　載
迤邐沙隄接畫橋東風楊栁暗長條鶯隨玉笛聲偏巧
馬受金覊氣益驕舞榭歌臺臨道路佛仙宫館入雲霄
西湖春色年年好底事詩翁嘆寂寥
　　　錢塘江潮　　　　　　　　(元/)陳　基
千古東南詫海潮摩挲强弩未全消氣乘日月分盈縮
聲振山河欲動摇擊楫中流歌慷慨倚闌斜日鬢飄蕭
錢塘官酒秋仍緑更與靈胥酹一瓢
　　　次韻曹參政觀潮　　　　　(元/)栁　貫
風陣先驅入座間雪濤千疉湧如山太隂成魄清秋正
元氣流形大信還絳額青絹方戰罷素車白馬自神閒
歸墟咫尺蓬萊島斜日將西認髻鬟
　　　浙江觀潮　　　　　　　　(元/)黄　溍
潮生潮落有時休朝暮吳兒㡬白頭披髪袛誇迎駭浪
側身寜解障奔流江吹碧瓦人聲曉雲閃朱旗海氣秋
後夜月明天在水有誰能此試登樓
　　　西湖　　　　　　　　　　(元/)楊維楨
西湖風景開圗畫墨客騷人入咏嗟扇底魚龍吹日影
鏡中鶯燕老年華蘇隄物換前朝栁葛嶺人耕故相家
今古消沉一杯水兩峯長照夕陽斜
　　　宿天開圗畫閣用楊廉夫韻　(元/)吳　納
承天觀裏開圗畫吳越山河一覽中半夜月明湖水白
五更日出海門紅彩船春晚笙歌歇粉堞風髙鼓角雄
十二闌干都倚遍歸心飛過大江東
　　　寄西湖林一貞先生　　　　(元/)丁鶴年
錦繡湖山世絶稀東風不放賞心違芙蓉楊栁臨清淺
佛刹仙宫遶翠微畫舫載春天上坐紫騮䭾醉月中歸
髙情獨有林和靖門掩晴空看鶴飛
　　　西湖二首　　　　　　　(國朝/)嵇宗孟
天目崢嶸萬仞青龍飛鳳舞下西泠六橋煙栁藏春塢
三竺雲山列畫屏花滿僧樓人度曲月明漁港夜揚舲
白蘇自是神仙吏千古風流在此亭
天洗鴻濛蕩素波羣峯鵠立湧青螺夕陽簫鼓煙霞寺
春雨牛羊瑪瑙坡風雅最宜修禊酒詩狂愛聽接䍦歌
也知此水吾師友一月須教十數過
　　　吳山望浙江　　　　　　(國朝/)朱彞尊
一峯髙出萬松寒磴道虚疑十八盤近海魚龍吹宿霧
中天日月轉浮瀾風㠶岸壓明珠舶仙樹花濃白石壇
舊是錦衣行樂地江山真作霸圗看
　　　韜光　　　　　　　　　(國朝/)湯右曾
澗橋徙倚老松根寂歴巖扉畫不喧坐覺清風生石壁
行窮修竹見山門依依煙郭江光遶㸃㸃林鴉海氣昏
却怪白沙春漲闊遊人指點説潮痕
　　　功徳崇坊(即表/忠觀)　　　　　(國朝/)厲　鶚
吳越勲名逈莫齊　　天書新降武都泥崢嶸重見龍
山觀贔屭猶存玉局碑夾岸雲霞烘畫壁滿湖風雨捲
靈旗艤舟小住垂楊下願采香蘋薦一巵
　　　雲棲梵徑　　　　　　　　(臣/)沈徳潛
長松萬壑蛟龍吟引我入山深復深老僧修行惟贊佛
客子訪道還洗心巖前白雲有來去池裏青蓮無古今
誰能此地結茅屋壁觀峯頂常幽尋
　　五言絶句
　　　湖上　　　　　　　　　　(唐/)白居易
郭外迎人月湖邊醒酒風誰留使君飲紅燭在舟中
　　　人日出游湖上　　　　　　(宋/)楊萬里
放閘冷泉亭抽動一天碧平地跳雪山晴空下霹靂
　　　題何使君西湖泛舟卷　　　(明/)陳獻章
潮勢傾滄海江聲下富春西湖剛十里偏耐醉逰人
　　　題靈隠千佛閣　　　　　　(明/)徐　渭
靈山髙閣逈千佛一燈傳萬古西湖月年年照冷泉
　　　表忠觀(本錢王故苑後捨宅作寺南渡後/建祠寺傍新進士題名開宴於此)
　　　　　　　　　　　　　　(國朝/)毛奇齡
落日移舟晚春明啓宴遲誰憐臨水宅猶是曲江池(王/所)
(居名臨/水里)
　　六言絶句
　　　次韻聞復西湖夏日　　　　(宋/)釋道潛
夜深一碧萬頃彷彿明河接天岸曲風篁成韻絶勝細
管繁絃
　　　湖上　　　　　　　　　　(元/)張　憲
紅杏牆頭粉蝶緑楊窓外黄鸝何處春光最好踏青人
在蘇隄
　　　西湖雜興　　　　　　　　(明/)王叔承
看花須近寒食看潮待過中秋二月十五花信八月十
八潮頭
沽酒林逋宅畔折花蘇小墳邊蓮葉櫂開明月竹枝歌
斷蒼煙
　　　顧孝亷嗣立載酒夜泛　　(國朝/)朱彞尊
白鷺鷥拳一足緑楊栁散千條誰唱彎彎月子赤闌干
第四橋
蘇學士隄芳草水仙王廟寒泉正好當頭月色莫因半
醉迴船
　　七言絶句
　　　宿天竺寺寄靈隠寺僧　　　(唐/)張　籍
夜向靈溪息此身風泉竹露淨衣塵月明石上堪同宿
那作山南山北人
　　　杭州回舫　　　　　　　　(唐/)白居易
自别錢塘山水後不多飲酒懶吟詩惟將此意憑回棹
報與西湖風月知
　　　㢲亭　　　　　　　　　　(宋/)趙　抃
吳山越水似圍屏妙墨無人畫得成閒上東南亭上望
直疑身世是蓬瀛
　　　清暑堂　　　　　　　　　　趙　抃
江上潮音曉暮聞天饒風月地無塵自誇清暑堂中景
容得衰翁未退身
　　　經林逋舊居　　　　　　　(宋/)蔡　襄
修竹無多宅一區先生曽此隠西湖詩言不喜書封禪
亦有餘書補世無
山色凝嵐水色清山雲常與水雲平先生来舉持竿手
釣得人間亢俗名
　　　飲湖上初晴後雨二首　　　(宋/)蘇　軾
朝曦迎客艷重岡晚雨留人入醉鄉此意自佳君不會
一杯當屬水仙王
水光瀲灧晴偏好山色空濛雨亦奇若把西湖比西子
淡糚濃抹也相宜
　　　望海樓　　　　　　　　　　蘇　軾
海上濤頭一線来樓前指顧雪成堆從今潮上君須上
更看銀山二十回
横風吹雨入樓斜壯觀應須好句誇雨過潮平江海碧
電光時掣紫金蛇
青山斷處塔層層隔岸人家喚欲譍江上秋風晚来急
為傳鐘鼓到西興
樓上誰家燒夜香玉笙哀怨弄初凉臨風有客吟秋扇
拜月無人見晚糚
　　　八月十五看潮五絶　　　　　蘇　軾
定知玉兎十分圎巳作霜風九月寒寄語重門休上鑰
夜潮留向月中看
萬人鼓噪懾吳儂猶似浮江老阿童欲識潮頭髙㡬許
越山渾在浪花中
江邊身世兩悠悠久與滄波共白頭造物亦知人易老
故教江水向西流
吳兒生長狎濤淵冒利輕生不自憐東海若知明主意
應教斥鹵變桑田
江神河伯兩醯雞海若東来氣吐霓安得夫差水犀手
三千强弩射潮低
　　　夜泛西湖　　　　　　　　　蘇　軾
菰蒲無邊水茫茫荷花夜開風露香漸見燈明出逺寺
更待月黑看湖光
湖光非鬼亦非仙風恬浪靜光滿川須臾兩兩入寺去
就視不見空茫然
　　　晚至西湖惠照寺石橋上　　(宋/)楊萬里
船於鏡面入煙叢寺在湖心更栁中暮色欲来吾欲去
其如南北兩髙峯
　　　西湖晚歸　　　　　　　　　楊萬里
際晚遊人也合歸畫船猶自弄斜暉西湖兩岸千株栁
絮不因風暖自飛
　　　正元二日與菊莊湯伯起歸隠陳鴻甫泛舟湖
　　　　上　　　　　　　　　　(宋/)武　衍
春雲漠漠雨踈踈小艇衝煙入畫圗除却淡糚濃抹句
更將何語比西湖
　　　蘇隄春曉　　　　　　　　(宋/)王　洧
孤山落月趁踈鐘畫舫參差栁岸風鶯夢初醒人未起
金鴉飛上五雲東
　　　栁浪聞鶯　　　　　　　　　王　洧
如簧巧囀最髙枝弱栁新繅萬縷絲翠鳳不來春巳老
聲聲訴與落花知
　　　花港觀魚　　　　　　　　　王　洧
斷汊惟餘舊姓傳倚欄投餌説當年沙鷗曽見園興廢
近日遊人又玉泉
　　　麴院荷風　　　　　　　　　王　洧
避暑人歸自冷泉埠頭雲錦晚凉天愛渠香陣隨人逺
行過髙橋方買船
　　　南屏晚鐘　　　　　　　　　王　洧
洓水摩厓半緑苔春遊誰向此中来晚煙深處蒲牢響
僧向城中應供回
　　　雷峯夕照　　　　　　　　　王　洧
塔影初收月影昏隔牆人語近甘園南山遊遍分歸路
半入錢湖半暗門
　　　湖上暮歸　　　　　　　　(元/)趙孟頫
春隂栁絮不能飛雨足蒲芽綠更肥正恐前呵驚白鷺
獨騎欵叚遶湖歸
　　　西湖竹枝　　　　　　　　(元/)楊維楨
蘇小門前花滿株蘇公隄上女當壚南官北使須到此
江南西湖天下無
湖口樓船湖日隂湖中斷橋湖水深樓船無舵似郎意
斷橋無柱是儂心
石新婦下水連空飛來峯頭山萬重不辭妾作望夫石
望郎或似飛來峯
望郎一朝又一朝信郎信似浙江潮浙江潮信有時失
臂上守宫無日消
　　(臣謹按劉禹錫竹枝序云竹枝巴歈也音協黄鍾/羽末如吳聲故吳人多效之維楨剏為西湖竹枝)
　　(一時和者百有餘家其自序云一洗樽爼粉黛之/習道揚風諭古人之教廣矣意蓋主於變風故能)
　　(不失唐人尺度自後作者彌衆而協律/者鮮録其尤雅者以備詩家之一體云)
　　　前題　　　　　　　　　　(元/)倪　瓚
錢王墓田松栢稀岳王祠堂在湖西西泠橋邊春草綠
飛來峯頭烏夜啼
　　　前題　　　　　　　　　　(元/)吳　復
官河遶湖湖遶城河水不如湖水清不用千金酬一笑
郎恩才重妾身輕
　　　西湖春日即事　　　　　　(元/)馬　臻
畫船過午入西邨(西泠橋一/名西邨橋)人擁孤山陌上塵曾被弁
陽摹寫盡晚来閒却半湖春
　　　西湖歌　　　　　　　　　(明/)張文宿
西湖佳麗屬錢塘一決沙河隔混茫流下石函髙十丈
恰如天上瀉銀潢
列區上應斗牛文水接仙源八派分閒倚鵲樓舒逺眺
碧波寒浸兩峯雲
　　　庚午冬遊韜光　　　　　　(明/)文震孟
斜陽竹樹影蕭蕭獨有幽蛩破寂寥萬境不波心似水
滿庭紅葉映山椒
　　　西湖竹枝　　　　　　　　(明/)瞿　祐
昨夜相逢第一橋自將羅帶繫郎腰願郎得似長江水
日日如期兩度潮
　　　前題　　　　　　　　　　(明/)黄周星
山川不改仗豪雄浩氣能排岳麓松岳少保同于少保
南髙峯對北髙峯
　　　西湖夜泛　　　　　　　(國朝/)周起渭
天邊明月光難並人世西湖景不同若把西湖比明月
湖心亭是廣寒宫
　　　西湖雜詩　　　　　　　(國朝/)黄　任
荷花十里桂三秋南渡衣冠足卧遊爭唱栁屯田好句
汴州原不及杭州
畫羅紈扇總如雲細草新泥簇蝶裙孤憤何闗兒女事
踏青爭上岳王墳
圍香築玉賈秋壑錬汞燒鉛葛稚川一片初陽臺上月
照他富貴與神仙
刺史笙歌學士禪倪迂楊鐵竹枝篇只今耆舊無新語
風月銷沉四百年
　　　西湖竹枝　　　　　　　(國朝/)施閏章
蘇公隄下水盈盈採蓮歌罷露沾襟藕絲寸寸偏難斷
蓮子房房各有心
外湖遊遍裏湖遊南北髙峯水面浮弱栁新裁成絮少
不教飛去惹人愁
　　　西湖櫂歌詞　　　　　　(國朝/)查慎行
草色纔青栁未齊石函橋北斷橋西琉璃一片樓臺影
過盡笙歌十里隄
萬葉千花綴彩棚火蓮龜背吐層層不知白日長多少
又㸃湖心照夜燈
蜂喧蝶鬧奈春何拂面風香過綺羅此意少年應未㑹
第三橋畔落花多
弄潮天氣中秋後競渡風光午日前併與西湖作寒食
人生行樂趁今年
　　　夏日泛舟湖心得六絶句　　(臣/)錢陳羣
水晶宫在碧瑶天疑泛靈槎近日邊重到銀河看清淺
便教人喚水中仙
倒影晴峯一萬層波紋風細砑呉綾六時最愛篷窓坐
欲唾何人可尚能
匝地清隂四面垂火雲飛不到湖湄遊人磅礴忘歸處
赬背三農渴雨時
鏡面山容迹豈陳由来一覿有前因他生未要隨明月
乞與湖中作槳人
晚凉暑氣欲全消又聽笙歌下六橋未許篙師促歸去
有荷花處且停橈
安知客也非蘇白自笑吾耶亦水雲縱復明朝京洛去
青衫猶欲帶餘芬(時余將/赴  闕)
　　　西湖雜句　　　　　　　　(臣/)沈徳潛
六橋楊栁罥輕煙細雨絲絲泛畫船乍識淡糚西子面
亂頭麄服更天然
意行初過望湖亭教伎樓邊歩暫停禪榻鬢絲空學道
閒情猶問舊西泠
晚風颯颯林端生雷峯塔前夕照明南屏鐘動鳥飛絶
人在亂山缺處行
數聲柔艣掠波還暮色蒼然滿四山勘破西湖塵土夢
夜凉月白話禪闗
　　　西湖嬉春詞　　　　　　　(臣/)沈徳潛
十里長隄徧種花花間摇颺酒帘斜大蘇風流人不識
偏問西泠蘇小家
隄邊女兒試春衣三三五五映芳菲錢王遺事人能說
猶唱花開緩緩歸
葛隖舊為師相宅半閒堂外斷人行蟋蟀鬭餘軍務了
不應更説救樊城
鳳凰山頭日欲曛銅駝石馬卧寒雲曽下初明眼中淚
錢家宫殿趙家墳
　上天竺是古禪林歴代官家勑賜金一路如花望空拜
　曽聞井裏現觀音
　九里松邊也種桑春深一路看蠶忙聽罷湖隄簫鼓沸
　小姑又祭馬頭孃
　　　　西湖觀燈船煙火恭紀　　　(臣/)傅王露
　帝燭輝煌徹斗南瑞光分照萬人觀昇平樂事豐年兆
　併與湖山作大觀
　春星萬㸃聚南屏戴首神鼇贔屭靈五色雲中聞　笑
　語　　天顔有喜奉
慈寜
　六六湖橋裏外通珊瑚迸裂水晶宫湖心幻出全湖景
　萬樹桃花是火紅
　金牛背上燭龍燃五夜真同不夜天自是湖光應明聖
　不須疑鬼更疑仙
　　　詞
　　　　憶西湖(望江南/)　　　　　　(唐/)白居易
江南憶最憶是杭州山寺月中尋桂子郡亭枕上看潮
頭何日更重遊
　　　錢塘形勝(望海潮/)　　　　　(宋/)栁　永
東南形勝三吳都會錢塘自古繁華煙栁畫橋風簾翠
幙參差十萬人家雲樹遶隄沙怒濤卷霜雪天塹無涯
市列珠璣戸盈羅綺競豪奢　重湖疉巘清佳有三秋
桂子十里荷花羌笛弄晴菱歌泛夜嬉嬉釣叟蓮娃千
騎擁髙牙乗醉聽歌鼓吟賞煙霞異日圗將好景歸去
鳳池誇
　　　懐舊(行香子/)　　　　　　　(宋/)蘇　軾
擕手江村梅雪飄裙情何限處處銷魂故人不見舊曲
重聞向望湖樓孤山寺湧金門　尋常行處題詩千首
繡羅衫與拂紅塵别来相憶知是何人有湖中月江邊
柳隴頭雲
　　　觀潮(瑞鷓鴣/)　　　　　　　　蘇　軾
碧紗影裏小紅旗儂是江南踏浪兒拍手欲嘲山簡醉
齊聲爭唱浪婆詞　西興渡口帆初落漁浦山頭日未
移儂欲送潮歌底曲樽前還唱使君詩
　　　游湖(栁梢青/)　　　　　　　(宋/)曽　覿
湖岸千峰嵌巖隠映緑竹青松古寺東西樓臺上下煙
霧㝠濛　波光萬頃溶溶人面與荷花共紅撥棹歸歟
一天明月十里香風
　　　與客遊西湖(小重山/)　　　　(宋/)卒棄疾
緑漲連雲翠拂空十分風月處著衰翁垂楊影斷岸西
東君恩重且教種芙蓉　十里水晶宫有時騎馬笑兒
童殷勤却謝打頭風船兒住且醉浪花中
　　　南屏晚鐘(齊天樂/)　　　　　(宋/)陳允平
赤欄橋畔斜陽外臨江暮山凝紫戲鼓纔停漁榔乍歇
一片芙蓉秋水餘霞散綺正銀鑰停闗畫橈催艤漁板
敲殘數聲初入萬松裏　坡翁詩夢未老翠微樓上月
曽共誰倚繡苑煙花莓墻露草㡬度西風彈指黄昏盡
也有眠月閒僧醉香遊子鷲嶺猿啼喚人吟思起
　　　浙江觀潮(謁金門/)　　　　　(宋/)周　密
水天碧染就一江春色鼇戴雪山龍起蟄快風吹海立
　數㸃煙鬟青滴一杼霞綃紅濕白鳥明邊帆影直隔
江聞夜笛
　　　兩峯插雲(木蘭花慢/)　　　　　周　密
碧尖相對處向煙外挹遥岑記舞鷲啼猿天香桂子曽
去幽尋輕䨧易晴易雨看南峯淡日北峯雲雙塔秋擎
露冷亂鐘曉送霜清　登臨望眼増明沙路白海門青
正地幽天逈水鳴山籟風奏松琴虚楹半空聚逺倚欄
干暮色與雲平明月千巖夜午遡風跨鶴吹笙
　　　西湖月下(賀新郎/)　　　　　(宋/)史逹祖
同住西山下是天地中間愛酒能詩之社船向西泠佳
處放塵世必無知者暑不到雪宫風榭楚竹忽然呼月
上被東西㡬葉雲縈惹雲散去笑聲罷　清樽莫為嬋
姢瀉為狂吟醉舞毋失晉人風雅踏遍橋頭楊栁影不
聽漁樵閒話更欲舉空杯相謝北斗以南如此㡬算吾
曹便是神仙也問今夜是何夜
　　　西湖(多麗/)　　　　　　　　(宋/)石孝友
晚山青一川雲樹㝠㝠正參差煙凝紫翠斜陽畫出南
屛館娃歸吳臺遊鹿銅仙去漢苑飛螢懐古情多憑髙
望極且將樽酒慰漂零自湖上愛梅仙逺鶴夢㡬時醒
空留得六橋踈柳孤嶼危亭　待蘇隄歌聲散盡更須
擕酒西泠藕花深雨凉翡翠菰蒲軟風弄蜻蜓澄碧生
秋鬧紅駐景采菱新唱再堪聽一片水天無際漁火兩
三星多情月為人留照未過前汀
　　　中元湖上觀水燈歸宴楊氏山樓(婆羅門引/)
　　　　　　　　　　　　　　　(元/)張　翥
暮天映碧玻瓈十頃蘂珠宫金波湧出芙蓉誰喚川妃
微歩一色夜糚紅看光摇星漢起舞魚龍　月華正中
畫船漾藕花風聲度鸞簫縹緲雁柱􁫧瓏酒䦨興極更
移上瓊樓十二重殘夢醒烟水連空
　　　岳武穆祠和韻(滿江紅/)　　　(明/)夏　言
南渡偏安瞻王氣中原消歇嘆諸公經綸顛倒可憐忠
烈曽見凄凉亡國事而今惟有西湖月覩祠宫宰木尚
南枝傷心切　人生易頭如雪竹簡汗青難滅拄乾坤
要使金甌無缺后土漫藏遺臭骨龍泉恥飲奸臣血恨
當時無奈小人朋盈朝闕
　　　蘇隄春曉(蝶戀花/)　　　　　(明/)莫　璠
十里樓臺花霧繞宜雨宜晴山色籠春曉楊栁梢頭殘
月小海棠枝上猶眠鳥　蘭帳玉人初睡覺試問樓前
畫舫開多少報道尋芳人起早紫騮嘶過香塵道
　　　兩峯插雲(蝶戀花/)　　　　　　莫　璠
南北髙峯雲氣繞玉削芙蓉逈出青天表金碧浮圖瞻
縹緲朱甍繡檻迎黄道　下界紅塵飛不到東望彤庭
日出扶桑曉願借謫仙希有鳥瑶笙吹上蓬萊島
　　　平湖秋月(蝶戀花/)　　　　　　莫　璠
璧月沉輝湖渌靚一色玻瓈倒湛山河影貝闕鱗宫明
愈瑩人間無此清凉境　笑擷芙蓉乗舴艋醉掬文漪
寒光摇動金千頃欲喚坡仙同賦咏桂花露濕衣
襟冷
　　　紫雲洞(青玉案/)　　　　　(國朝/)吳　綺
遥看鳥道渾無路但一澗沿花去澗盡忽逢雲宿處藤
蘿日月莓苔今古撑得青天住　隂隂石磴鳴仙䑕百
尺虬龍向人舞足下分明聞客語沾衣空翠濛濛烟霧
忽作山中雨
　　　春日憶西湖次陸藎思徐竹逸倡和原韻(菩薩/)
　　　　(蠻/)　　　　　　　　　(國朝/)陳維崧
劃波曽向西泠去掠入綠痕難唾處踈簟雜眠鷗真成
自在遊　如今隹興歇悶過春三月剛見摘蘭芽山邨
又焙茶
　　　過女教塲(鷓鴣天/)　　　　(國朝/)毛奇齡
銀甲琱戈小隊工内家宣勅教從戎山蘿覆鏃縈金細
野火燒旗閃幔紅　宫月靜障雲空鳳凰山下抱龍弓
珠兜玉靸圍營路小雨寒花何處逢
　　　西湖早春(浣溪紗集唐/)　　(國朝/)朱彞尊
雪帶東風洗畫屏(許/渾)便教鶯語太丁寜(杜/甫)看花多上水
心亭(張/籍)　隔岸春雲邀翰墨(髙/適)傍檐烟雨濕巖扃(韋/莊)瓦
甌斟酒暮山青(崔道/融)
　　　早秋西湖(南歌子集唐/)　　　　朱彞尊
桂楫中流望(丁仙/芝)荷花鏡裏香(李/白)無數紫鴛鴦(余延/夀)嬋
娟江上月(劉長/卿)拂羅裳(閻朝/隠)
　　　題湖心亭(翠華引/)　　　　(國朝/)徐　釚
絃管四時繚繞樓臺三面參差山色喜晴喜雨湖光宜
酒宜詩
　　(臣謹按西湖題咏甚多不勝記載惟有與志事相/發明者謹從舊志内錄出以備掌故資考鏡云)
　
　
　
　
　西湖志纂巻十二
