#+TITLE: 吳地記-唐-陸廣微
#+DATE: 2016-06-11 12:22:13
#+SOURCE: github.com/kanripo/KR2k0091 master d88a9309                
欽定四庫全書　　　　史部十一
　吳地記　　　　　　　地理𩔖七(古蹟之屬/)
　　提要
　　　　(臣/)等謹按吳地記一巻附後集一巻舊本題
　　　　唐陸廣微撰宋史藝文志作一巻與今本合
　　　　書中稱周敬王六年丁亥至今唐乾符三年
　　　　庚申凡一千八百九十五年則廣微當為僖
　　　　宗時人然書中虎疁一條稱唐諱虎錢氏諱
　　　　鏐改為滸墅考五代史吳越世家乾符二年
　　　　董昌始表錢鏐為偏将光啓三年始拜鏐左衛
　　　　大将軍杭州刺史景福二年始􁧅鏐為鎮海
　　　　軍節度使潤州刺史乾寧元年始加鏐同中
　　　　書門下平章事二年始封鏐為彭城郡王天
　　　　祜元年封吳王至朱溫簒立始封鏐為吳越
　　　　王安得於乾符三年以董昌一偏将能使人
　　　　諱其嫌名且乾符三年亦安得預稱吳越至
　　　　錢俶於宋太平興國三年始納土入朝當其
　　　　有國之時蘇州正其所𨽻豈敢斥之曰錢氏
　　　　尤顯為宋人之詞則此書不出廣微更無疑
　　　　義王士禎香祖筆記嘗摘其語兒亭馮驩宅
　　　　公孫挺陳開疆顧冶子墓三條又摘其琴髙
　　　　宅一條於地理事實皆為舛繆又按乾符三
　　　　年嵗在丙申實非庚申上距周敬王丁亥僅
　　　　一千三百九十年實非一千八百九十五年
　　　　於年數亦復差悞觀其巻末稱纂成圖書以
　　　　俟後來者添修而此本無圖前列吳長洲嘉
　　　　興崑山常熟華亭海鹽七縣而後列吳縣長
　　　　洲縣事為多殆原書㪚佚後人採綴成編又
　　　　竄入他説以足巻帙故訛異若是耶以今世
　　　　所行别無善刻故姑仍吳琯此本錄之以存
　　　　梗槩而附訂其牴牾如右又吳地記後集一
　　　　巻盖續廣微之書者不著撰人名氏前有題
　　　　詞稱自唐王郢叛亂市邑廢毁或傳記無聞
　　　　或廢興不一僅採摘縣錄據圖經選其確實
　　　　者列於傳後所記建置年號止於祥符元年
　　　　疑北宋人作舊本附錄今姑併存備考焉乾
　　　　隆四十五年七月㳟校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)陸費　墀
欽定四庫全書
　吳地記　　　　　　　　唐　陸廣微　撰
按史記及吳越春秋自禹治水已後分定九州禹貢揚
州之域吳國四至東亘滄溟西連荆郢南括越表北臨
大江盖吳國之本界也今郡在京師東南三千一百九
十里當磨蝎斗牛之位列婺女星之分野從秦始皇併
吞六國之後至漢順帝永建四年有山陰縣人殷重獻
䇿於帝請分江置兩浙詔司空王襲封從錢唐江中分
向東為㑹稽郡向西為吳郡至陳朝貞眀元年改為吳
州隋文帝開皇九年改郡邑至橫山東新立城郭(一云/隋開)
(皇十三年/却為蘇州)唐武德七年移新州却復舊址升為望管縣
七鄉一百九十四戸一十四萬三(本作/二)千二(當作/三)百六
十一　稅茶鹽酒等錢六十九萬二千八百八十五貫
七十六文
　吳縣九萬九千九百六十三貫七十三(本無/三字)文
　長洲縣九萬八千五百七十六貫五百七十六文
　嘉興縣一十七萬八千七十六貫一百二十文
　崑山縣一十萬九千五百三貫七百三十八文
　常熟縣九萬七百五十貫七百七十四(本無/四字)文
　華亭縣七萬二千一百八十二貫四百三十一文
　海鹽縣四萬六千五百八十一貫五十八文
續添
　吳江縣三萬六千二百六十九貫一百文
　使司割隸醬菜錢一十萬七千七百二十貫二百四
　(作/二)十六(作/八)文
　留蘇州軍事醬菜衣糧等錢一十七萬八千三百四
　十九貫九十八文(當作九/百二文)
　團練使軍資等三十(本無/十字)萬六(當作/七)千八百三十貫
　文送納(本無/納字)上都
地名甄胃水名通波城號闔閭臺曰姑蘇隩壤千里是
號全吳昔周太王三子長泰伯次仲雍次季歴歴生子
昌有聖瑞太王有疾泰伯仲雍以入山采藥乃奔吳文
身斷髪示不可用以讓季歴子昌立是為西伯即文王
也吳人義泰伯歸之為王泰伯三讓弟仲雍仲雍立號
勾吳(所居/地名)卒葬梅里(又名畨麗/今横山)而仲雍立仲雍生季簡
季簡生釋達釋逹生固章固章卒其後至夀夢始别築
城為宫室於平門西北二里自泰伯至壽夢十九世壽夢
生四子長諸樊次餘祭次餘昧次季札季札賢壽夢欲
立之札讓不可乃立諸樊諸樊卒吳人固立札札棄室
而畊之野乃止封札延陵季子而餘祭立四年吳使季
子行聘諸國餘祭卒授弟季子讓逃去餘昧之子曰僚
立為諸樊之子公子光所弑在位十三年僚好炙魚非
專諸炙不食諸樊之子光潜以百金令專諸進魚上僚
置匕首於炙魚中刺僚死子光簒立是為闔閭王又令
刺客要離袖劒殺吳公子慶忌即王僚子也季子歴三
年囘聞僚被殺乃匍匐往其墳號哭於是子光謝過於
季子季子曰茍先君無廢祀民無廢主社稷有奉乃吾
君也哀死事生以待天命耳
闔閭城周敬王六年伍子胥築大城周迴四十二里三
十歩小城八里二百六十步陸門八以象天之八風水
門八以象地之八卦吳都賦云通門二八水道六衢是
也西閶胥二門南盤蛇二門東婁匠二門北齊平二門
不開東門者為絶越之故也
閶門亦號破楚門吳伐楚大軍從此門出陸機詩曰閶
門勢嵳峩飛閣跨通波又孔子登山望東吳閶門歎曰
吳門有白氣如練今置曵練坊及望舒坊因此胥門本
伍子胥宅因名石碑見存出太湖等道水陸二路今陸
廢門南三里有儲城越(疑作/呉)王貯糧處十五里有魚城
越王養魚䖏門西五里有越來溪
盤門古作蟠門嘗刻木作蟠龍以此鎭越又云水陸相
半㳂洄屈曲故名盤門又云吳大帝蟠龍故名門内有
武烈大帝廟在祀典東北二里有後漢破虜將軍孫堅
墳又有討虜將軍孫䇿墳
蛇門南面有陸無水春申君造以禦越軍在已地以屬
蛇因號蛇門前漢梅福字子貞為南昌尉避王莽亂政
稱得仙棄妻子易姓名有人見福隠市卒即此門也
匠門又名干將門東南水陸二路今陸路廢出海道通
大萊㳂松江下滬瀆闔閭使干將於此鑄劒材五山之
精合五金之英使童女三百人祭爐神鼓槖金銀不銷
鐵汁不下其妻莫邪曰鐵汁不下寜有計干將曰先師
歐冶鑄劒之頴不銷親鑠耳以(闕/)　成物(闕/)　可女人
聘爐神當得之莫耶聞語投入爐中鐵汁出遂成二劒
雄號干將作龜文雌號莫耶鰻文餘鑄得三千竝號(闕/)
　文劒干將進雄劒於吳王而藏雌劒時時悲鳴憶其
雄也門南三里有葑門赤門有赤欄將軍墳在虵門東
陸無水道故名赤門東南角又有魴鱮門吳曾魴鱮見
因號竝非八門之數也婁門本號疁門東南秦時有古
疁縣至漢王莽改為婁縣東南二里有漢吳郡太守朱
梁墳本名趙避後漢和帝諱改為梁今吳郡朱氏皆梁
之後塘北有顧三老墳見存
齊門北通毗陵昔齊景公女聘吳太子終纍闔閭長子
夫差兄也齊女喪夫每思家國因號齊門後葬常熟海
隅山東南嶺與仲雍固章等墳相近葬畢化白龍冲天
而去今號為母塜墳門東二里有廬江太守闗臻墳
平門北面有水陸通毗陵子胥平齊大軍從此門出故
號平門東北三里有殷賢臣申公巫咸墳亦號巫門西
北二里有吳偏將軍孫武墳西北三里有醬醋城漢劉
濞築東北三里有潁川太守陸宏墳
吳縣在望下秦始皇二十六年置漢王莽改秦德縣陳
貞明元年後主復為吳縣隋開皇九年越國公楊素移
郡及縣於横山東五里今復移城内管鄉三十戸三萬
五千三百六十一坊三十
吳公子慶忌墳在縣東北三十五里今呼慶墳
歩隲墳在縣東北三里隲仕吳為驃騎將軍代陸遜為
丞相有石碑見存臨頓橋西南
周瑜墳在縣東二里瑜字公瑾廬江舒人仕吳大將軍
南郡太守美姿貌時年二十四吳中皆呼為周郎及孫
權稱號謂公卿曰非周公瑾不帝矣瑜少精思音樂雖
三爵之後樂有闕誤必知之則囘顧時人謡曰曲有誤
周郎顧
顧野王墳在横山東平陸地遺言不起墳野王字休倫
仕陳武帝為門下侍郎博綜羣書廣搜經籍撰梁瑞應
圖七十巻御覽三百六十巻宫人各念一巻常隨駕行
内人謂之著脚御覽
姑蘇臺在吳縣西南三十五里闔閭造經營九年始成
其臺高三百丈望見三百里外作九曲路以登之射臺
在吳縣横山安平里
鴨城在吳縣東南二十里匠門外沙里中城東五里有
豨墳是吳王畜豬之所東二里有豆園吳王養馬處又
有雞陂闔閭置豆園在陂東
織里今織里橋在麗娃鄉俗呼失履橋利娃鄉訛也
澹臺湖在吳縣東南十里孔子弟子澹臺滅明字子羽
宅陷為湖湖側有墳
夏駕湖壽夢盛夏乗駕納涼之處鑿湖池置苑囿故今
有苑橋之名
蔡經宅在吳縣西北五十歩經後漢人有道術錬大丹
服菖蒲得仙今蔡仙鄉即其隠處也
馮驩宅在吳縣東北二里五十歩驩平原君門下客今
有彈鋏巷其墳在側石碑見存
長洲縣望在郡下貞觀七年分吳縣界以苑為名地名
茂苑水名僊山鄉東一百里有秦時古疁王莽改為婁
縣北三里有角溪廣八里深四丈西入太湖北四十二
里有湖廣四里深三丈縣北二十七里有岑陂夏駕陂
馬的陂(吳囤古/有此)管坊三十鄉三十戸二萬三千七百
華池在長洲縣大雲鄉安昌里
華林園在長洲縣華林橋
南宫城在長洲縣干將鄉長樂里
嘉興縣本號長水縣在郡南一百四十三里周敬王十
年置在谷口湖秦始皇二十六年重移改由拳縣景龍
二年嘉禾野生改嘉禾縣吳赤烏(闕/)年避吳王太子名
改嘉興縣前有晉妓錢唐蘇小小墓東五里有天心池
二里有㑹稽太守朱買臣墳西五百步有晉兵部尚書
徐恬宅捨為靈光寺縣北三十里有雋里池是吳越戰
敵處縣南一百里有語兒亭勾踐令范蠡取西施以獻
夫差西施於路與范蠡潜通三年始逹於吳遂生一子
至此亭其子一嵗能言因名語兒亭越絶書曰西施亡
吳國後復歸范蠡同泛五湖而去(闕/)二十五里有長谷
亭入華亭縣西北行七十里有震澤今升縣望管鄉五
十戸一萬七千五十四
崑山縣在郡東七十里地名全吳水名新陽貞觀十三
年分在吳縣東置縣南一百九十步有晉將軍袁山松
城隆安二年築時為吳郡太守以禦孫恩軍在滬瀆池
濱半毁江中山松能楷書梁武帝評其書云山松書如
深山道者見人便欲縮退卒贈司空將軍葬横山東二
里㑹昌四年升縣管鄉二十四戸一萬三千九百八十
一
常熟縣在郡北一百里晉建安二年分吳縣海虞置本
號海虞縣至唐貞觀九年改常熟縣北一百九十步有
孔子弟子言偃宅中有聖井闊三尺深十丈傍有盟(即/壇)
(也/)盟北百步有浣紗石可方四丈縣北二里有海虞山
仲雍固章竝葬山東嶺上闔閭三子長曰終纍婚齊女
蚤亾亦葬此山山有二洞穴穴側有石壇周迴六十丈
山東二里有石室太公吕望避紂之處山西北三里有
越王句踐廟郭西二里有夫差廟拆姑蘇臺造管鄉二
十四戸一萬三千八百二十
華亭縣在郡東一百六十里地名雲間水名谷水天寳
五年置蓋晉元假陸遜宅造池亭華麗故名有陸遜陸
機陸瑁三墳在東南二十五里横山中有鶴鳴鶴唳𤣥
鶴管鄉二十二戸一萬二千七百八十
海鹽縣在郡東南二百二十里地名殷水水名福見秦
始皇二十六年置陷為柘湖又改武元縣湖為當湖隆
安五年改東武洲移在故邑上咸康七年改禦越復號
海鹽縣陳貞明元年割屬鹽官廣德七年𨽻歸嘉興景
龍二年重置先天二年廢開元五年刺史張廷珪奏請
重置縣東十一里有晉穆公何皇后宅十五里有公孫
挺陳開疆顧冶子三墳俱事齊景公勇烈有功於景公
為晏子(闕/)以桃二顆令言功三人同日而死葬於此縣
東南三十里有秦柱山有五百童女避秦始皇難於此
後竝得仙縣西五里有㑹稽山是陸華兄弟尋金牛之
處管鄉一十五戸一萬三千二百㑹昌四年升為縣
虎丘山避唐太祖諱改為武丘又名海湧山在吳縣西
北九里二百步闔閭葬此山中發五郡之人作塚銅槨
三重水銀灌體金銀為坑史記云闔閭塚在吳縣閶門
外以十萬人治塚取土臨湖葬經三日白虎踞其上故
名虎丘山吳越春秋云闔閭葬虎丘十萬人治葬經三
日金精化為白虎蹲其上因號虎丘秦始皇東巡至虎
丘求吳王寳劒其虎當墳而踞始皇以劒擊之不及悮
中于石(遺跡/尚存)其虎西走二十五里忽失扲今虎疁唐諱
虎錢氏諱疁改為滸墅劒無復獲乃陷成池古號劒池
池傍有石可坐千人號千人石其山本晉司徒王珣與
弟司空王珉之别墅咸和二年舎山為東西二寺立祠
於山寺側有貞娘墓吳國之佳麗也行客才子多題詩
墓上有舉子鐔銖作詩一絶其後人稍稍息筆
花山在吳縣西三十里其山蓊鬱幽邃晉太康二年生
千葉石蓮花因名山東二里有胥葬亭吳王闔閭置亭
東二里有舘娃宫吳人呼西施作娃夫差置今靈巖山
是也晉太尉陸玩舎宅置寺宫傍有石鼓大三十圍吳
志云其鼓有兵則鳴晉隆安二年賊孫恩作亂鼓鳴山
上有池旱亦不涸中有蒓甚美夏食之則去熱吳中以
為佳品
支硎山在吳縣西十五里晉支遁字道林嘗隠於此山
後得道乗白馬升雲而去山中有寺號曰報恩梁武帝
置
岝㟧山在吳縣西十二里吳王僚葬此山中有寺號思
益梁天監二年置
餘杭山又名四飛山在吳縣西三十里有漢豫章太守
陸烈墳東二里有漢山陰縣令陸寂墳山有白土如玉
甚光潤吳中每年取以充貢號曰石脂亦曰白堊白磰
東三里有夫差義子墳十八所
横山又名據湖山在吳縣西南十六里中有朱植墳及
晉門下侍郎陸雲公墳
雞籠山在吳縣西三十里以形似雞籠因名晉太康二
年司空陸玩葬此山掘地得石鳯飛去今鳯凰墩是也
陸玩字君瑶為左僕射蘇峻之難與兄曄隨帝在石頭
城以曄玩吳民之望不敢加逼遷旣登公輔嘗歎息謂
賓客曰我為三公是天下無人其謙抑若是疾薨以佐
命之勲特置七十家守墳子納字祖言(訥玩之弟/子納誤也)清操
絶俗不改素業為吳興守至郡不受俸禄征討大都督
謝安詣訥殊無供辦茶果清談而退終尚書令亦葬此
山
昇猶山在吳縣西二十里吳太宰嚭所葬嚭楚伯州犁
之孫楚誅伯州犂奔吳吳以為大夫䜛佞夫差而誅子
胥后句踐㓕吳誅嚭以其不忠也
女墳湖在吳縣西北六里越絶書曰夫差小女字幼玉
見父無道輕士重色其國必危遂願與書生韓重為偶
不果結怨而死夫差思痛之金棺銅槨葬閶門外其女
化形而歌曰南山有鳥北山張羅鳥旣高飛羅當奈何
志欲從君䜛言孔多悲怨成疾歿身黃坡又趙曄吳越
春秋云闔閭有女哀怨王先食蒸魚乃自殺王痛之厚
葬於閶門外其女化為白鶴舞於吳市千萬人隨觀之
後陷成湖今號女墳湖流杯亭在女墳湖西二百步闔
閭三月三日泛舟遊賞之處
太湖按漢書志云爾雅十藪曰吳越之間有具區郭璞
云今吳縣西南太湖即震澤也中有包山去縣一百三
十里其山高七十丈周迴四百里下有洞庭穴濳行水
底無所不通號為地脈又有大小二雷山按越絶書曰
太湖周迴三萬六千頃亦曰五湖虞翻云太湖有五道
之别故謂之五湖國語曰吳越戰於五湖在笠澤一湖
耳張勃吳錄云五湖者太湖之别名以其周行五百里
以五湖為名周處風土記曰舜漁澤之所也揚州記曰
太湖一名震澤一名洞庭今湖中包山有石穴其深莫
知其極即十大洞天之苐九林屋洞天也洞庭山記曰
洞庭有二穴東南入洞幽邃莫測昔闔閭使令威丈人
尋洞秉燭晝夜而行繼七十日不窮而返啓王曰初入
洞口狹隘傴僂而入約數里忽遇一石室可高二丈常
垂津液内有石牀枕硯石几上有素書三巻持囘上於
闔閭不識乃請孔子辯之孔子曰此夏禹之書竝神仙
之事言大道也王又令再入經二十日却返云不似前
也唯上聞風水波濤又有異蟲撓人撲火石燕蝙蝠大
如鳥前去不得丈人姓毛名萇號曰毛公今洞庭有毛
公宅石室并壇存焉
松江一名松陵又名笠澤(闕/)　　　越伐吳禦之笠澤
其江之源連接太湖一江東南流五十里入小湖一江
東北二百六十里入於海一江西南流入震澤此三江
之口也咸仲云松容也容裔之貌尚書云三江旣入震
澤底定是也晉張翰仕齊王冏在京師見秋風起思松
江鱸魚鱠遂命駕東歸俄而冏敗人皆謂之見機卒葬
橫山東五里
唐曹恭王廟在松江恭王太宗第十四子調露元年則
天皇后出為蘇州刺史
百口橋後漢郡人顧訓家有百口五世同居鄉人效之
共議近宅造百口橋以彰孝義也
乗魚橋在交讓瀆郡人丁法海與琴高友善高世不仕
共營東皋之田時嵗大稔二人共行田畔忽見一大鯉
魚長可丈餘一角兩足雙翼舞於高田法海試上魚背
靜然不動良久遂下請高登魚背乃舉翼飛騰冲天而
去
琴高宅在交讓瀆法海寺西五十步法海寺濟陽丁法
海舎宅所置法海盖丁令威之裔殿(闕/)浮圖下有令威
煉丹井也
臯橋在吳縣北三里有五十步漢議郎臯伯通字奉卿
所居因名伯通卒葬胥門西二百步號伯通墩高士梁
鴻隱居伯通廡下為人賃舂每歸妻為具食舉桉齊眉
伯通察而異之曰彼傭能使其妻敬之如此非凡人也
舎於家鴻濳閉門著書十餘篇疾困告主人曰昔延陵
君葬子嬴博之間不歸鄉里愼勿令我子持喪歸去乃
卒伯通等求葬地於吳要離塚傍咸曰要離烈士伯鸞
清高冝令相近葬畢妻子歸扶風
都亭橋壽夢於此置都驛招四方賢客基址見存
炭渚橋吳時海渚通源後沙漲為陸基址見存
定跨橋闔閭於行苑内置游賞之處基址見存
重𤣥寺梁衛尉卿陸僧瓉天監二年旦暮見住宅有瑞
雲重重覆之遂奏請舎宅為重雲寺臺省誤寫為重𤣥
時賜大梁廣德重𤣥寺
乾元寺晉高士戴顒舎宅置乾元初蘇州節度採訪使
鄭桂清書額奉敕依年號為乾元寺
通𤣥寺吳大帝孫權吳夫人舎宅置晉建興二年郡東
南二百六十里有滬瀆漁人夜見海上光眀照水徹天
眀日覩二石神像浮水上衆言曰水神也以三牲日祝
迎之像背身泛流而去時郡有信士朱應及東陵寺尼
率衆香花鐘磬入海迎之載入郡城像至通𤣥寺前諸
寺競爭數百人牽拽不動衆議𤣥像應居此寺言畢數
人舁試像乃輕舉便登寳殿神騐屢彰光眀七日七夜
不絶梁簡文帝制石佛碑曰有迦葉佛維衛佛梵字刻
於像背唐東宮長史陸柬之書碑載初九年則天皇后
遣使送珊瑚鏡一面鉢一副宣賜供養兼改通𤣥寺為
重雲寺開元五年兼賜金魚字額舊通𤣥寺移鹽官縣
東四十里鮑郎市其後像失一軀後人造一軀以竝之
龍光寺梁天監二年金紫光禄大夫(闕/)　舎宅置陸柬
之書額
永定寺梁天監三年蘇州刺史吳郡顧彦先舎宅置陸
鴻漸書額
宴聖寺梁天監三年司徒沈長史吳郡張融舎宅置右
衛翊陸彦遠書額
禪房寺宋建武元年蘇州刺史張岱舎宅置吳郡陸曾
書額
流水寺吳郡陸襄舎宅置三殿三樓髙僧清閑建吳郡
縣令田業伯葉書額
唐慈寺宋建武元年髙士將軍舎宅置
朱明寺晉隆安二年郡人朱明孝義立身而家大富與
弟同居弟妻言樹壞欲棄兄異居明知弟意乃以金帛
餘榖盡給與弟唯留空宅忽一夕狂風驟雨悉吹財帛
還歸明宅弟與妻羞見鄉里自盡明乃舎宅為寺號朱
明寺
般若臺晉穆侯何曾置内有水池石橋銅像一軀髙一
丈六尺髙士戴顒建唐景龍二年有神光現數日不歇
奉敕改神景寺東北有般若橋因寺而名
崇福寺梁天監三年武帝置周朝廢之寳應元年重置
龍興寺則天皇后置御書額八方開元五年再興此寺
刺史張廷珪模勒御書于碑
慈悲寺齊永明二年吳人薛曇舎宅置宋周曇卒遺言
遷其靈柩於殿下
陸卿寺梁庄舎宅置
崇善玉芝二觀竝天監二年置
　　右館八所
全吳　　　通波　　　龍門　　　臨頓
升羽(帶城橋/二百步)烏鵲(在郡南/髙橋)江風(渇馬/港是)　夷亭(養魚/之亭)
　　右坊三十六所
通波　　　三讓　　　水浮　　　闔閭
坤維　　　館娃　　　調啁　　　平權
金風　　　南宫　　　通闗　　　盍簮
吳越　　　白賁　　　南記　　　長干
望館　　　曵練　　　萇楚　　　處暑
常縣　　　白華　　　卽次　　　甘節
吳渝　　　洊雷　　　義和　　　噬嗑
嘉魚　　　陋燭
　已上三十坊在吳縣
遷善　　　旌孝　　　儒敎　　　繡衣
太𤣥　　　黃鸝　　　玉鉉　　　布德
立義　　　孫君　　　青陽　　　建善
從義　　　迎春　　　載耜　　　開水
麗澤　　　釋菜　　　和令　　　夷則
南政　　　仲吕　　　必大　　　豸冠
八貂　　　同仁　　　天宮　　　布農
冨春　　　循陔
　已上三十坊在長洲縣
周太王三子長曰泰伯次曰仲雍次曰季歴季歴賢而
生聖子文王昌昌必有天下故泰伯以天下三讓於季
歴焉周與吳皆后稷之後姓姫氏吳國泰伯在位四十
九年無子弟仲雍立
　周繇王在位三十七年(子熊遂立之/)
　熊遂在位四十九年(子早軫立之/)
　早軫在位五十九年(子𣢾吾立之/)
　□吾在位三十八年(子/)　(兄夷處立之/)
　夷處在位三十九年(姪璧羽立之/)
　壁羽在位三十六年(子齊𤣥立之/)
　齊𤣥在位五十年(子柯盧立之/)
　柯盧在位二十七年(弟柯轉立之/)
　柯轉在位二十四年(子嬌夷立之/)
　嬌夷在位二十四年(姪鴟夷立之/)
　鴟夷在位三十年(子界嗣立之/)
　界嗣在位三十五年(子知濟立之/)
　知濟在位二十七年(子諸樊立之/)
　餘濟在位十七年(弟餘昧立之/)
　餘昧在位二十一年(子僚立之/)
　子僚在位十三年(堂弟子光立之/)
　子光在位二十年(子光諸樊之子殺僚簒/位號闔閭子夫差立之)
　夫差在位二十三年(為越王句踐/所殺國㓕)
　　已上計二十五王治國總六百二十四年
羅城作亞字形周敬王六年丁亥造至今唐乾符三年
丙申凡一千八百九十五年其城南北長十二里東西
九里城中有大河三横四直蘇州名標十望地號六雄
七縣八門皆通水陸郡郭三百餘巷吳長二縣古坊六
十虹橋三百有餘地廣人繁民多殷富古蹤靈跡實異
事後因王郢叛亂羅城乃以重修今姑纂成圖畫以俟
後來者添修矣
　
　吳地記
欽定四庫全書
　吳地記後集
前記皆書傳所載雖畧而具典自唐王郢叛亂市邑廢
毁刺史張摶重修羅城并古今所創諸縣鄉坊廟山塋
墳墓橋梁寺觀聖賢靈跡或傳記無聞或廢興不一今
採摘縣録據圖經選其確實者列於巻後
吳江縣梁開平三年錢氏奏請於松江置嘉興海鹽二
縣晉天福四年置為秀州
平江軍太平興國二年錢氏改號
永昌北倉在子城西北六里五十步
西倉在子城西一百八十步
茭草場在子城西三里
商稅務在子城西三里一百八十步
茶鹽務在子城河西五步
都酒務在子城南二十步
崇節宫在子城東三里二十步
水軍第一指揮在州西六里二十步
水軍第二指揮在州北六里二十步
牢城在州西南二里二步
清務指揮在州西南二里二步
宣毅第十九指揮在州西南三里二十步
吳縣城地名姑蘇水名震澤境東西一百五里南北一
百五十里
長洲縣境東西一百十一里南北九十里
崑山縣境東西二百六十里南北一百五十里
常熟縣境東西九十里南北一百里
吳江縣境東西一百八十里南北一百五十里
　吳縣二十二都
吳門　　　利娃　　　永安　　　履仁
鳯凰　　　靈巖　　　橫山　　　太平
吳苑　　　至德　　　胥臺　　　南宫
西華　　　洞庭　　　長壽　　　蔡僊
姑蘇　　　震澤　　　長山　　　遵禮
　長洲縣十九都
上元　　　樂安　　　鳯池　　　清波
道義　　　大雲　　　東吳　　　武丘
吳宮　　　陳公　　　蘇臺　　　金鵞
習義　　　依仁　　　儒敎　　　尹山
彭華(舊名/徐杭)　益地　　　東吳　　　下鄉
　崑山縣十四都
朱塘　　　積善　　　金吳　　　㳌水
永安　　　武元　　　安亭　　　臨江
湖川　　　春申　　　惠安　　　醋塘
新安　　　王樂
　常熟縣十二都
積善　　　開元　　　太平　　　感化
南砂　　　崇素　　　端委　　　歸政
雙鳯　　　思政　　　郭行　　　昇平
　吳江縣五鄉
源澄　　　震澤　　　感化　　　久詠
范隅
社壇并風伯雨師壇竝在吳縣西南五里
吳縣洞庭鎭在縣西南一百三十里
社下鎭在西八里
木瀆鎭在縣西南二十七里
神景宮在縣西南一百二十里太湖中唐乾符二年置
洞庭宮在縣西南一百二十里唐開成二年置
上眞宫在縣西一百二十里唐至德二年置
洞庭華嚴院在縣西南七十里梁天監二年置
洞庭彌勒院在縣西南一百里唐乾符二年置
洞庭小湖院在縣西南一百五十里梁大同二年置
洞庭興福院在縣西南七十里唐乾符元年置
洞庭上方院在縣西南一百二十里唐㑹昌六年置
林屋洞天在洞庭西山幽邃竒絶乃眞仙出洞府據仙
經人間三十六洞天其知者十林屋第九洞天也今皆
羽客居之好道之士常所遊覽時有遇焉
洞庭水月院在縣西南一百里梁天監四年置
四無量寺在縣西七十里唐大中元年置
天平寺在縣西南二十五里唐寳厯二年置
昭眀寺在縣西五十里古名昭王寺梁天監二年昭眀
太子置
楞伽寺在縣西南二里梁天監二年置
光福寺在縣西北七十里梁天監二年置
天宫寺在縣西南四十里梁天監二年置
寳華寺在縣西南三十里梁天監二年置舊名寳林院
含面和尚住持以錫卓地為井祥符中改智顯院
眀因院在縣西南二十五里晉天福九年置後改為薦
福院
寳積院在縣西南二十里隋大業四年置為塔院
翠峰院在縣西南七十里唐咸通十六年置
景德寺在縣西北一里三十步晉咸和二年獻穆公王
珣弟珉舎宅建
雍熈寺在縣北十步梁天監二年置舊名流水法水等
寺後於雍熈中失火燒燬遂改今名
瑞光寺在縣西南四里開寳九年置舊名普濟院
西竺寺在縣西南一里六十七步唐大中八年處州人
馬厚舎宅為馬禪寺晉天福八年錢氏改保壽院祥符
中改今額
　　橋梁一十九所
樂橋　　　飲馬　　　孫老　　　渡僧
升平　　　白顯　　　太平　　　市曹
三太尉　　黃牛坊　　憩橋　　　小市
張廣　　　普濟　　　泰伯廟　　杉瀆
西館　　　金師堂
　　續添橋梁
吉利　　　成家　　　渡子　　　龍興寺
積善　　　三板　　　馬禪寺　　白磰
剪金　　　過軍　　　雍熈寺後　絲行
吳縣東　　吳縣西　　烏盆　　　艇船
臯橋　　　朱明寺　　魚行　　　女冠子院
開元寺　　梅家　　　查家　　　烏鵲
盤門裏廟　鴈門　　　朱勔宅前　景德寺
蔣侍即　　盧提刑　　陸侍郎　　雍熈寺西
長洲縣大元元貞元年董總管移於平橋北衙東府前
吳縣亦然(舊址立/夫子堂)
天慶觀在縣西南一百五十步唐開元中置為開元觀
至道中改玉清道觀大中祥符二年改今額大元元貞
元年改𤣥妙觀
報恩寺在縣西北一里半吳赤烏二年置後廢周顯德
二年重置
壽寜萬嵗院在縣東一里半唐咸通二年改為般若院
天宫院在縣東北五十步唐景福元年置為武平院祥
符中改今額
眀覺禪院在縣東南一里半唐大中五年置
鎮國院後廢梁乾化四年錢氏置大中祥符二年改今
額
靈鷲院在縣北三百步梁乾化三年錢氏改為永光院
祥符改今額
廣化寺在縣西梁貞明二年錢氏置為崇吳院祥符二
年改今額
萬壽禪院在縣東南一里半梁為安國禪院唐長壽二
年改為長壽院乾祐元年重修祥符三年改今額
大中祥符尼寺在縣西北一里半梁天監二年置後廢
梁龍德二年復置為福田寺傳法尼寺在縣西一里唐
大中五年置後廢梁乾化六年重置為禪興寺祥符二
年改今額
寜國尼寺在縣西南一里五十步　建隆二年置為永
安院祥符二年改今額
仁王寺在縣東南一里唐天福四年奏置為安吳院祥
符二年改今額
永福尼院在縣南一百六十步唐咸通年置
資壽尼禪院在縣東南三百步晉天福三年置
妙嚴尼禪院在縣西五十步太平興國元年置
半塘法華院在縣西北七里十步東晉時置
　　續添橋梁
顧家　　　蔣家　　　乗魚　　　大郎
子城　　　後長洲縣東　　　　　天宫寺
張香　　　徐鯉魚　　南倉　　　廣化寺後
阮橋　　　承天寺後寺前　　　　竹隔
舩舫　　　北寺東　　篠橋　　　板橋
徐貴子　　寜國寺　　茭薦　　　通利
樂安　　　禪興寺　　仰家　　　天慶觀
紅爐子　　百口　　　蔣軍　　　李師堂
周太保　　張馬步　　鵝鴨　　　寳積寺
草鞋　　　靈鷲寺　　周通　　　華家
華橋　　　程橋　　　望信　　　吳王
金母　　　閻橋　　　黃土塔　　帶城
馬津　　　草橋　　　醋坊　　　臨頓
州前平橋　至道　　　新橋　　　甫橋
崑山縣　景德寺在縣西南二百五十步晉咸和二年
置舊名寳馬寺景德二年改今額
慧聚寺在縣西北三里梁天監十年置初慧嚮法師居
石室忽神人見前請助千工建寺是夜風雨㬥作如(闕/)
出聲詰旦視山已成階陛矣後寺不日而成唐大中七
年重修内有彌勒閣殿柱四壁有張僧繇畫龍髣髴存
焉
慧嚴禪院在縣東三百步梁開平三年置為崑福禪院
貞明五年重修本朝(闕/)　　年改今額
能仁禪院在縣東三十五里唐天祐二年置後長興三
年改德義院祥符中改今額
方泰寺在縣東七十里唐大中三年置後廢天福三年
増
南祥禪院在縣東一百十里唐開成四年置後廢光化
二年重置
新安尼寺在縣東二百步梁天監二年置唐㑹昌五年
廢大中七年重建
　　橋梁十四所
望江　　　釘行　　　茶行　　　廟堂
魚行　　　秦迪　　　半道　　　鎭東
西板　　　崑山寺　　紹法巷　　酒坊
縣前　　　平橋
常熟縣　乾元觀在縣西一里虞山南嶺下梁天監五
年置天師張裕於此山修道白日上昇遂於觀立碑
東靈寺在縣西一里唐聖厯二年置舊名十興寺元在
吳縣界神龍元年改今額仍移於今所
慧日禪寺在縣西九十步本常熟平禪院祥符元年改
今額
天寜尼寺在縣西北一里梁天監二年置
齊樂尼寺在縣西二百步梁大同二年置
頂山禪院在縣西北十六里虞山北嶺下梁大同二年
置
延福禪院在縣西十三里虞山南嶺下梁大同三年置
興福寺在縣西九里虞山北嶺下梁大同三年置
勝法寺在縣東三十五里唐乾元年置為離宅寺晉開
運末改境寜寺祥符元年改今額
　　橋梁五所
言偃　　　信義　　　文學　　　　僊
通泰
吳江縣應天禪院在縣西南(闕/)里唐乾符二年置
報恩禪院在縣東北二十五里唐大中元年置
興寳寺在縣城内晉天福七年置
寧境禪院在縣南一百里晉開運二年置
法喜寺在縣東十八里後唐長興元年置晉開運三年
重修
　　橋梁十所
雙鳯　　　醋坊　　　縣橋　　　世水
馬㕁　　　通津　　　富基　　　八尺
同德　　　徹浦
　
　
　
　
　
　
　
　
　
　吳地記後集
