#+TITLE: 洞霄圖志-宋-鄧牧
#+DATE: 2016-06-11 12:22:13
#+SOURCE: github.com/kanripo/KR2k0095 master daf9386d                
欽定四庫全書　　　　　史部十一
　洞霄圖志　　　　　　　地理類七(古蹟之屬/)
　　提要
　　　　(臣/)等謹案洞霄圖志六巻宋鄧牧撰牧字牧
　　　　心錢塘人能詩工文宋末與謝翺友善入元
　　　　後隠居屏跡人稱文行先生洞霄宫在餘杭
　　　　縣大滌洞天岩壑深秀為七十二福地之一
　　　　宋世嘗以前宰執之奉祠者領提舉事政和
　　　　中唐子霞作真境録記其勝後不𫝊端平間
　　　　有續錄今亦無考牧於大徳巳亥入洞霄止
　　　　超然館住持沈多福為營白鹿山房居之遂
　　　　屬牧偕本山道士孟宗寳搜討舊籍作為此
　　　　志凡六門曰宫觀曰山水曰洞府曰古跡附
　　　　以異事曰人物分列仙髙道二子目曰碑記
　　　　門各一巻前有元敎嗣師吳全節及多福二
　　　　序後有錢塘葉林台州李洧孫二跋牧為文
　　　　章本髙曠絶俗故所録皆詳畧有法惟不載
　　　　宋提舉官姓名頗嫌遺缺近時朱彞尊至作
　　　　記以補之然其筆力簡峭雅與山志相稱足
　　　　資研賞不獨取備故實而巳牧成此書在大
　　　　徳乙巳至明年丙午春牧巳化去而此書第
　　　　五巻後附住持知宫等題名有及丙午六月
　　　　後事疑為道流所増入又人物門有牧及葉
　　　　林二傳前題續編二字亦不知續之者為何
　　　　人葢相傳刋本款式如此惟書稱圖志而今
　　　　乃有志無圖則當為傳寫者所脱佚矣乾隆
　　　　四十五年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
洞霄圖志序
大徳九年夏予奉㫖搜賢知葉𤣥文鄧牧心隱餘杭人
柱山即而徴之固辭不起因得極山中竒偉絶特之觀
後六年代祀南來道士孟集虚出所編洞霄圖記山川
之竒秀嵓洞之深杳宫宇之沿革人物之挺特昔耳目
之未及者今一覽無遺是編行乎世集虛于兹山之功
亦懋矣况其賢而文沖澹不衒其師介石沈公端雅有
容疊膺綸命典領本山人稱其懐山之洞天福地厯漢
晉唐宋聞人世出今介石師友如淵珠山玉輝潤泉石
信乎山川之勝亦繫乎其人凡居者㳺者茍不潔㳙身
心恪遵太上清静之教嚴釐祝𢎞至道以重兹山是増
林慚澗負介石師友之心事予併發之於是乎書至大
三年六月旦日𤣥教嗣師呉全節序
夫誌書者所以叙事物之源委本末名數凡目靡不登
載故貴乎廣記備言使往者有傳来者有徴也大滌天
柱為東南一大勝槩其可紀者不少而宋政和間唐子
霞作真境録己不可考端平間所輯亦復疎畧余懼靈
跡竒聞乆將湮没遂俾道士孟宗寶隱士鄧牧心相與
蒐羅舊籍詢咨故老考訂作洞霄圖志凡山川標致之
勝宫館規制之詳仙聖遊化之跡英賢紀述之美皆収
拾而無遺非但㳺息于斯洞見今古而足跡未能至者
一覩此志便𦕈𦕈然如行翠蛟白鹿間有頡頏飛霞之
想亦滌心一助也時大徳九年乙已十一月望日大滌
住山介石沈多福謹書
欽定四庫全書
　洞霄圖志巻一
　　　　　　　　　　　　　宋　鄧牧　撰
　　宫觀門
夫得道之士以無何爲鄉太虚爲家日月之光華烟雲
之變化湖海山嶽之浩瀚嵯峨不過目睫間所寄物爾
何待占一丘一壑之勝營一宫一室之安與編户襍處
於人間世耶良由古道日微淳風不競馳情嗜欲者豈
知有清靜可宗抗志功名者豈信有神仙可學是故太
上設教聖皇潛心黄帝問道崆峒堯見四子藐姑射於
是周穆草樓發其源漢武竹宫桂館昌其流乃有祕宇
殊庭瑶臺金牓散布寰宇幾與五城十二樓俱髙不特
錬汞烹鉛以蘄冲舉聲金振玉以迓禎祥而鳬舄凌風
翠旌導月徃徃薄游其間使夫志士辭榮貪夫棄慢頓
悟有身之患樂皈衆妙之門豈非移風易俗之大樞機
尊道貴徳之大條貫哉道經載四海之内凡大小洞天
三十有六福地七十有二而洞霄咸有一焉舊志以爲
與嵩山崇福獨爲天下宫觀稱首地望之重他莫敢比
信矣天造地設者固不以人力爲消長然歴代崇奉之
制不可無傳也叙宫觀第一
　　　洞霄宫
兹山爲大滌𤣥蓋洞天天柱福地在杭州餘杭縣南一
十八里郡志云漢武帝元封三年始建宫壇於大滌洞
前投龍簡爲祈福之所經今一千五百餘年矣唐髙宗
𢎞道元年本山潘先生奉勑靣南建天柱觀四維壁封
千歩禁樵採爲長生之林中宗朝賜觀莊一所後有朱
法師改北向乾寧二年錢武肅王與閭丘先生相度山
勢復改爲甲向今宫基是光化二年録圖表奉詔㫖褒
嘉見天柱觀記錢氏納土時嘗改天柱宫宋真宗祥符
五年因陳文惠公堯佐奏改洞霄宫賜仁和縣田一十
五頃悉蠲租稅并賜鐘磬法具等嵗度童行一人應天
慶等節設醮本州應辦支費青詞朱表學士院撰進呈
訖内降修奉仁宗天聖四年詔道院詳定天下名山洞
府凡二十處杭州洞霄宫大滌洞爲第五仍命每嵗投
龍簡遇祈禱封降御香遣中使或郎官入山政和二年
住持都監何士昭以宫宇頽圮詣汴京陳乞奉㫖賜度
牒三百道兩淛轉運司經理後因方臘之變廢於兵火
髙宗南渡紹興二十五年發帑出金重建昊天殿於東
廡後殿左闢通明館本宫住持兼領焚修於此孝宗乾
道二年三月徳夀太上皇洎顯仁皇太后臨幸慶成遇
庚申甲子聖節帝后本命係朝廷請降設醮本宫書記
撰青詞奏承修奉官差軍士守衛後奏罷軍士以山麓
之民充佃火防虞理宗淳祐七年靈濟通真先生孫處
道奏請賜錢益市恒産以禆贍用由是山門規制愈崇
廣矣政和間援唐天柱觀例經尚書禮部給洞霄宫印
記寧宗慶元二年知宫陳以明以嵗久漫滅重給宋國
初聖節道場應奉本縣文武官僚入山建散諸山僧咸
至立班自南渡後惟道士就本宫建散而縣官止於普
救寺行事凡宰執大臣丐閒去位者以提舉臨安府洞
霄宫繫銜咸淳甲戌冬防虞弗慎延燎一空至元丙子
後重建未完復燬於甲申之夏今自甲申後再新宫宇
規模視昔愈壯專一爲國焚修告天祝夀每遇天夀聖
節道場依例就宫建散䝉管領江南諸路道教所總攝
江淮荆襄等路道教所以名山事實聞奏至元十八年
欽奉聖㫖䕶持山門至元二十三年十一月欽奉聖㫖
䕶持及本山諸宫觀元貞元年兀貞二年大徳三年節
次奉宣命授本宫住持提㸃及提舉知宫兼管本山諸
宫觀事大徳八年六月又欽奉䕶持及諸宫觀䝉中書
禮部鑄給杭州路洞霄宫提㸃所印信宇内名山自五
嶽之外所在天有八柱而已其五在方外既不可考今
見於中國者三而洞霄之盛爲歴代所崇奉幾於與五
嶽俱尊又非舒州夀陽所可企及豈偶然者故列敘於
篇首
　　　通真門
兹門不在餘杭縣四門數内宋紹興年間建謂由此入
洞霄也至元年間重建先是宋淳祐年間住山貝大欽
買石甃路夾樹林朩一十八里至九鎻山門
　　　九鎻山門
在九鎻山外未至宫三里扁九鎻山三大篆字甚竒古
程俱書
　　　外門
衝九鎻山大路道龍鳯二洞直上爲棲真洞路自路口
折入㑹仙橋過翠蛟亭左右厓石夾道勢若䨇闕門直
其㑹扁洞天福地宋理宗淳祐七年賜書
　　　䨇牌門
自外門入度𤣥同橋兩門對峙左篆天柱泉有池在焉
右篆大滌洞洞所從入也
　　　三門
宋紹興三十二年内帑賜錢造至元戊寅山隠齋建癸
已年本齋重建仍造天香亭於後故所無也
　　　虚皇壇
在正殿前舊志云唐景福二年錢武肅王按當時儀式
疊甃開壇請閭丘先生三元奏籙於此大徳庚子増修
廣之
　　　三清殿
即郭真君結茅之地殿前三松其所手植今不存矣錢
王遷坐庚向甲蓋指此也宋政和間方臘之變惟徽宗
本命殿獨存住持道士金致一奉㫖改爲三清殿聖像
乃汴京孟成忠所塑號爲絶技至元庚寅復建壯麗殆
過於昔有桂柏相間列峙前向
　　　昊天閣
在東廡後宋紹興二十五年内帑賜錢造殿大徳辛丑
重建爲閣四山環抱最爲登覽勝處
　　　璇璣殿
在庫院東建炎間建至元辛已迴紫齋建
　　　佑聖殿
舊在正殿左建炎間建至元辛已怡雲齋建於三門東
偏
　　　祠山張帝祠
舊在宫門外西阜開禧間内庭賜神像及左右侍從景
定間移建三門右至元庚辰壺隠齋建辛卯本齋重建
　　　龍王仙官祠
在西廡後宋建炎間建賜額嘉應廟至元壬午清虚齋
建今洞天福地二仙官併祠於此從古制也祠下撫掌
泉與大滌泉源通俱號龍井初以宋紹興九年内㫖詣
洞投鐡簡得雨封善應侯勑曰朕惟山林川谷出雲氣爲
風雨者必加禮秩以謹奉祠矧兹洞天神靈所宅屈伸
變化呼吸風雲若時愆陽旋施膏澤有司言狀寵錫侯
封用孚恵於烝黎以欽承於涣綍可特封善應侯慶元
三年加封善應靈濟侯嘉泰元年加封善應靈濟昭貺
侯端平三年加封善應靈濟昭貺廣福侯又特封靈澤
公
　　　雲堂
在西廡後延接十方雲水宋淳祐咸祐間髙道雲㑹相
傳爲口實今南北髙士來游來居亦不减於昔日也
　　　旦過寮
在雲堂右雲游僧暫憩之地
　　　諸亭
曰翠蛟曰飛玉曰清音曰翠微曰採芝曰九曲見山水
門曰谷口曰石室見洞府門曰祥光曰宜霜曰聚仙見
古跡門
　　　白鹿山房
在石室頂先是陸汞仲嘗家石室東偏因爲道院朱妙
行修錬其地凡二十年尸觧去是後有天目阮先生居
之有泉州陳道士者縁山屈曲開逕結茅相依發土得
竒石甚多一帯凡百餘歩狀若歩障中更兵火阮陳亦
亡去大徳甲辰建山房於此有記
　　　廨院二所
一在餘杭縣西南半里大溪之上後唐長興四年建名
天柱廨院宋咸淳年間重修門前有梓林夏日隂翳可
愛在三門東偏
　　　法堂
在正殿後宋開禧元年内帑賜錢造寧教賜書演教堂
扁至元乙酉重建左右兩石天造地設後有蒼崖横峙
因加人力疊成峯巒中作小洞洞中小路委曲尤為勝
絶
　　　方丈
在演教堂後
　　　庫院
在東廡至元乙酉重建丹泉流注其間唐李𤣥卿所記
新池在焉
　　　齋堂
在西廡大徳戊戍重建
　　　道院
在西廡後古有三院曰上清曰精思曰南陵今分爲十
有八齋中瞰一池諸齋環嚮池水盈涸徃徃亦闗休咎
左廡七齋曰山隠曰山素曰岫隠曰嵩隠曰怡雲曰粟
隠則上清院𣲖曰迴紫則南陵院𣲖右廡四齋曰清隐
曰谷隠曰盤隠則上清院𣲖曰清虚則南陵院𣲖正靣
七齋曰壺隠曰橘隠曰悠然曰閒隠曰學隠則上清院
𣲖曰怡然曰碧壺則精思院𣲖選道堂在西廡後至元
乙酉年重建
　　　至道宫
在餘杭縣北三十里曹橋西唐文明元年建初名福業
觀潘尊師成道於此雲笈所載者宋治平三年改今額
前有古松一圍兩合抱後有苦杏二大與松埒鷺鸛巢
集其上厨院有宋熙寧間所鑄巨鑊四畔識嵗月及施
錢姓氏隠士葉𤣥文詩云猶存巨鑊記熙豐翠靄春深
古路通千百舂鋤一株樹野田飛下雪花風
　　　龍徳通仙宫
在餘杭縣市南南唐文懿趙公汝談嘗卜居於此至元
癸未住山郎如山愛其溪山之勝罄已資更宫宇一新
花朩亭池冠於一時天師演道靈應冲和𤣥靜真君爲
書宫額
　　　元清宫
在臨安縣錦南鄉地名新路住山舒元一故廬所在至
元甲午即其地建宫樓閣巍峩山水環抱視爲甲觀
　　　冲天觀
在九鎻山門外東天柱山新址先是宋咸淳間住山龔
文焕建於徳清之青坡至元壬午知宫事周允和更建
此處今住山沈多福疏鑿泉石栽植松梅頗有徜徉登
眺之趣有記錢塘葉𤣥文隠於是二十年大徳丙午正
月成道仙去
　　　洞晨觀
在餘杭縣東郭河上安樂山東爲陳季卿故址季卿餘
杭人世傳遇終南山仙翁以竹葉為舟者宋景定癸亥
住山貝大欽建松竹掩映流水迴環植梅一塢扁無盡
春先是接待最盛有記
　　　元陽觀
在天柱歩南三里大滌山後宋咸淳間住山吳處仁建
至元辛已改向重興山深林宻門徑瀟然頗有塵外意
但游者罕至焉
　　　冲真觀
在湖州路長興州晉葛仙翁錬丹之地宋咸淳間本宫
道士周國夀以古額興建至元甲午住持周貴生修盖
一新周迴流水松竹古檜老桂爲佳翫焉
　　　龍徳觀
在嘉興路澉浦鎮宋景定間本宫道士劉應善建與海
涯相接爲士民祈禱之所
　　　𤣥同觀
在杭州城癸辛街先是楊府瞰碧園有蘭亭茂林修竹
之趣至元癸已住山郎如山建道院大徳辛丑改爲𤣥
同觀
　　　明星宫
在餘杭縣東二里明星瀆之上至元辛卯本宫道士史
得芳建道院曰來清大徳丙午改明星宫
　　　洞陽觀
在台州寧海縣東隅大徳癸卯本宫道士楊應世買張
氏宅改建
　　　岳祠道院
在餘杭縣南湖之上先是爲土人聞武功圃後施地建
祠遥望西溪諸山森然拱立祠旁小阜曰鳯凰山以形
似名巨石林立流水周旋幾百餘折葛仙翁丹竈據其
上下可羅坐數人有亭臨流對之今建道院於祠右扁
名鳯山道院
　　　清真道院
在東天柱嶺青檀山之陽宋咸淳間知宫事朱特立建
泉石清勝可觀
　　　凝真道院
在九鎻外墓塢至元壬午本宫道士姚崇道自城居移
建於此
　　　若虚道院
在餘杭縣市西舊爲沃氏居至元戊子住山曹至堅得
其地建院
　　　通明道院
在餘杭縣相塢至元乙丑本宫道士金自吉建爲奉先
報本之處
　　　益清道院
在臨安縣地名後洪至元壬午本宫道士何自清建
　　　紫清庵
在上塢青梓隴山下至元乙酉本宫道士徐允熙建
　　　碧壺庵
在李塢石玉山下宋咸淳間副宫李元綱建
　　　溪山庵
在天柱歩大徳丁酉副宫金常清建
　　　閒隠庵
在來賢巖後青山下至元已丑本宫道士王允升建
　　　學院庵
在天柱嶺西至元辛卯本宫道士陸繼修建
　　　太平庵
在臨安縣大徳甲辰道士徐元英建
　　　集虚書院
在餘杭縣東五里碧塘福地有巨井一所世傳葛仙翁
錬丹於此元貞丙申道士孟宗寶建院爲游居講習之
處翰林學士張伯淳書扁隠士鄧牧心作記紫陽山方
回詩云天地春藏凍核中時來蜂蝶閧東風萬端變化
根無極一㸃靈明裹太空妙處千江分朗月飄然六合
㸃𠖇鴻守𤣥知嘿交龍虎肯泥丹爐子午紅錢塘仇山
村詩云築舎東臯野水濵空中生白座中春了知空洞
元無物須信清明自有神幽徑草花聊適趣閒窻筆硯
不留塵酒經丹訣非吾事萬巻書藏一老身
　
　
　
　
　
　
　
　
　
　
　
　
　
　
　洞霄圖志巻一
欽定四庫全書
　洞霄圖志巻二
　　　　　　　　　　　　　宋　鄧牧　撰
　　山水門
浙右山水之勝莫如杭杭山水之勝莫如天目天目之
勝莫如大滌洞天盖大滌山水發源天目風氣盤礴岡
巒糾纒相望幾百里然後藴靈毓秀於此經以苕川之
紆餘匯以南湖之蕩莽九鎻外鍵一柱中屹豈非天地
之竒觀仙靈之奥區哉郡志載登(闕/)　　憑天壇石屋
見山皆西南馳䨇溪並趍而合于於潛縣岝㟧似少駐
回望天目層雲中如沈雄古大將按轡其後大勢不可
遏少决驟已扺臨安縣大官山者直培塿爾循而至九
鎻盖爲罘罳環以天柱諸峯若止息者巳而矗矗赴餘
杭下武林北髙峯而特起爲南髙峯鍵以八蟠慈雲嶺
翼爲七寶鳯凰諸山昂頭妥尾若翔而集前界大江乃
止吁亦異矣杭之山川大較以是觀之真實録也叙山
水第二
　　　天目山
太平寰宇記云天目山髙三千九百丈周五百五十里
多美石甘泉有數百年古朩山上兩湖若左右目故名
古有東山銘畧曰列岳霞上標峯霧裏翠滴煙巒名不
可紀有蛟龍池上中下三潭源脉相接徐伍仙故居在
石室峯西又漢天師舉家於此上昇兹盖天柱之鼻祖
而錢唐所謂龍飛鳯舞又其雲礽也
　　　黄山
在宫西北是山最髙爲衆山之祖雖百里外亦望見之
左發爲大滌右發爲天柱其趾長水灣伏虎巖在焉
　　　九鎻山
自餘杭西郭外行十有八里逆溪水上左右合七峯皆
㧞地數百尺其趾犬牙相錯行路並溪屈折者九故曰
九鎻好事者悉命以名一曰天闗二曰藏雲三曰飛鸞
四曰凌虚五曰通真六曰龍吟七曰洞微八曰雲璈九
曰朝元
　　　大滌山
在宫北凡四峯於九鎻内最爲巨山西洞據其領石室
出其半天壇冠其顛皆山中勝處也是山以洞名之舊
志謂大可以洗滌塵心故名大滌雖山川得名未必咸
有説而故老相傳當不誣也𤣥同先生劍履瘞山下
　　　天柱山
在宫西南凡三峯與大滌對峙髙足相敵由宫外望之
屹然若柱又絶頂有石柱髙丈餘圍兩合抱此山所以
名者盖五十七福地地仙王伯元主之按傳記所載天
有八柱其三在中國一在舒州一在夀陽洎今在餘杭
者是已洞霄以爲主山故古名天柱觀舊志以爲風清
氣和土腴泉潔神蛇不螫猛獸能馴自漢武標顯靈跡
建立宫壇歴代祈禳皆在此處也山下産茶爲淛中名
品
　　　乳山
即宫前案山錢氏所増培者
　　　香爐山
在宫前乳山後其峯甚銳
　　　青檀山
在宫東南東天柱右偏其勢不甚髙而泉石竒秀爲諸
山甲今湧翠石壁與試劍來賢二巖氷壺鏡潭皆在此
　　　青梓山
在宫西黄山趾狀如屏幛與白鹿山相對其地平處即
上塢
　　　青苕山
在宫西青梓山下東達上塢路西逹棲真洞側
　　　白鹿山
在大滌山即今中峯是因許真君上昇於此天降白鹿
下迎故名詳見本傳及山房記
　　　丹山
在黄山外極髙廣綿亘十餘里楊村在其下後有響水
石溪流至此輙逢逢有聲
　　　觀嶺
在宫西南自上塢過大滌洞前所必由者或云古天柱
觀路在此故名
　　　西天柱嶺
在宫左偏路口扁棲真洞蓋洞在嶺首自嶺趾(闕/)入支
逕約一里則至石室循大路直上左折則至洞有亭曰
採芝越嶺則爲楊徐諸村
　　　東天柱嶺
在宫右偏青檀山後道飛玉泉以陟又名九曲盖自山
趾歴九折乃逹其巔有亭可憩亦曰九曲越嶺則爲山
南循東溪亦逹邑中道間溪山清勝有足觀者
　　　馮村
在冲天觀前舊多馮姓者居之故名田畦寛平嘗爲公
厨菜地亦呼爲菜園頭
　　　嶺上
在清真道院前髙山平陸居者恍與世隔
　　　麻車塢
在仙跡巖前由是入飛玉亭
　　　下塢
自棲真洞牌門入居民所聚
　　　上塢
入下塢至石府君上廟登嶺即是府君廟凡三一在冲
天觀前一在東天柱嶺下此塢有居民十數家有泉一
𣲖民皆賴之
　　　大塢
自東天柱嶺趾東折度小嶺循小溪出石上菖陽甚多
平路逹入邑途中
　　　紫竹塢
在青梓山西古多紫竹故名
　　　苦竹塢
在青苕山下地多苦竹故名
　　　雲根石
在東天柱嶺首去宫一里許與仙跡巖相並狀如片雲
從地湧出欲飛而未起也
　　　仙跡巖
　　　來賢巖
　　　伏虎巖
　　　撫掌泉
　　　　已上見古跡門
　　　苕溪
山海經云天目山一名浮玉苕溪出焉今由於潛臨安
縣界經餘杭及錢塘界然後入湖州逹於震澤郡志以
爲夾岸多苕花每秋風飄散水上如飛雪然因名苕溪
又輿地志云自餘杭西亦名泠溪乗舟到此輕若凌虚
蓋取清泠之意溪兩涘有琴鶴翁姥四山皆有居民在
其下今自宫抵溪口五里名天柱歩道旁有井亦名天
柱泉蓋天柱流泉循九鎻山東行逹是溪也
　　　南湖
此湖每嵗梅雨苕水盛時必聚此而後洩於大溪長堤
小橋出其上髣髴類杭西湖餘時皆涸靡望豐草而已
所直爲嶽祠道院間有田疇在焉
　　　丹泉(一名天柱泉/)
是泉發源最髙歴天柱山半初但聞有聲殷殷若雷至
大滌洞西百餘歩始出地上既清且甘大旱不竭有方
池瀦焉天宇清明則有赤光四旁苔蘚時作紫暈東坡
居士詩云一庵閒寄洞霄宫井有丹砂水常赤故扁丹
泉池上亭曰清音取左太冲山水有清音之句除引供
厨堂及十八齋之外一境田疇咸仰灌溉云
　　　厨院方池
唐大厯五年令尹范公愔與道士坐磐石上俯見泉脉
浸潤因命鑿池以便庖厨李𤣥卿有記
　　　三池
在洞天福地門裏路左二路右一若品字然唐乾寧年
間錢武肅王開鑿由大滌洞前疊石爲暗溪約里許接
天柱流泉瀦畜其中澄澈可愛於池口復爲暗溪曲折
五六深合地理
　　　翠蛟亭
宋髙宗臨幸歩月至此愛之賜錢造水閣在宫門外三
十餘歩自門内三池流注入澗撤池上一二板洶湧若
雷變化飛舞山林䕃映作紺碧色故扁翠蛟取坡仙詩
亭下流泉翠蛟舞之句仍奉坡像祠事於後亭前有坡
羅列坐石游者必登憩焉
　　　冷泉
在宫門外㑹仙橋之東路旁石罅間泉脉甚微四時不
絶行者掬取飲之寒甚氷雪故名
　　　桃花泉
在龍洞西數十歩其泉自石罅横注入溪昔人每見有
桃花片流出莫知從來故名
　　　洗藥泉
　　　　見洞府門
　　　小石門
自來賢巖東五十餘歩歴坡陀而上即青檀山路右依
岩石左臨深坎旁有巨石與岩對峙號小石門
　　　泂酌
在青檀山越小石門有泉一綫水自石罅出注石穴穴
狀如仰盂而方曰泂酌
　　　月窟
洞酌之旁有巨石圓竅玲瓏廣二尺許深五六尺許曰月窟
　　　氷壺
月窟之西有石竇貯泉甚寒而甘曰氷壺
　　　鏡潭
泂酌之下有石竇其泉清可鍳物曰鏡潭
　以上四條悉舊志所載而氷壺鏡潭今泉脉湮没
　遂失其處
　　　試劍岩
自來賢東行可二百餘歩有石裂為兩如劍所斷故名
試劍旁有巖隙可憩數人
　　　湧翠石壁
自試劍巖復三十餘歩有峭壁靣北從地湧起髙可一
二丈廣二三十丈其上蒼翠玲瓏竒怪萬狀莫可形容
盖兹山秀氣發自來賢至此半里餘始盡呈露上有石
乳焚之芳香有巖對峙相去僅數尺不容並行若以人
力開闢尚可作亭盡意觀覧爾巖外向有亭曰翠微
　　　石歩障
自石室歴數折上有蒼石㳂徑聯屬可百餘歩名石歩
障今半在山房後
　　　通仙橋
在餘杭入宫大路去通真門四里宋建炎年間建舊號
石門橋今大徳巳亥八月知宫事楊清一重建
　　　道士橋
與通仙橋相去半里昔本宫祖師建忘其姓氏咸呼爲
道士橋宋景定甲子住山貝大欽與其徒徐應庚重修
刻石爲記
　　　朝元橋
在宫外四里由天柱歩入宫大路俗呼爲湖塘橋舊低
小每爲山水所壊宋咸淳癸酉増構髙廣凡二所最大
者名爲朝元橋
　　　雙仙橋
在宫外三里俗呼爲雙橋頭昔郭真君與葛仙翁倚杖
對談於此故名
　　　玉泉橋
在東天柱嶺下石府君祠左去宫二里俗呼爲麻車橋
宋建炎年間建飛玉泉由此出澗故名
　　　鳴鳯橋
在雲根石左俗呼爲袁家橋宋建炎年間建與鳴鳯巖
相近故名
　　　㑹仙橋
在棲真洞牌門前入宫大路跨澗為橋宋淳熙甲辰道
士江安著以早游湖海晚嵗歸隠山中捨衣鉢錢重造
　　　𤣥同橋
在洞天福地門裏下通池水出翠蛟亭昔𤣥同先生與
錢武肅王相度地理鑿池架橋故名宋淳熙甲辰錦城
盛氏施錢重造
　
　
　
　
　
　
　
　
　
　洞霄圖志巻二
欽定四庫全書
　洞霄圖志巻三
　　　　　　　　　　　　　宋　鄧牧　撰
　　洞府門
神仙安在哉列子載渤海有五神山東方曼倩云有十
洲嘗所渉歴弱水三十萬里既不勝舟而珠樹琪林瓊
樓寶闕又非結駟所及何怪世俗不信以爲荒唐詭誕
之言哉然則三十六洞天具在域中其為神仙之居信
邪否邪日月周行中天下入滄海晝夜相嬗而不息雷
霆發虚空中赫然有聲萬物震動使世俗未嘗聞見而
吾言之又肯信乎一介之士茍有遐心尚將逃深林隠
空谷𣺌焉不與世接而况龍變蟬蛻飲露餐風其去塵
土之腥螻入煙霞之杳靄必然無疑者是四海内外不
可謂無兹地不可謂無若人也若青城羅浮武夷句曲
向使不名洞天烏知爲仙聖區委羽塊然山爾陽明直
數仞之石裂一綫爾亦得以洞天名而青童君仙人郭
君各理一焉豈飛行變化之跡無徃不到邪𤣥蓋在大
滌山而雲笈云在天目者豈以大滌爲天目子孫或古
人著書未必皆親履其地失於審稽雖信史不免無足
異也叙洞府第三
　　　大滌洞
在宫西北半里茅君傳云第三十四洞天名大滌𤣥蓋
之天周迴四百里内有日月分精金堂玊室仙官校灾
祥之所姜真人主之與華陽林屋邃道暗通相傳𤣥同
先生入游見龍麟異境花朩鮮繁自華陽而歸洞門石
鼓廣可尋丈扣之逄逄有聲自此上下皆平如剗削兩
旁崖石委曲夾道中間一石若柱倒懸因以隔凡名之
過柱一穴如竇内濶丈餘中有圓井無底惟聞浪浪水
聲乃歴代朝廷遣使投龍璧之處也常有白鼠長二尺
許游於髙崖崖上産草名玉芝餌之長生郡志所載云
爾今洞中石潤如玉竹蒼黑色行路屈折僅通人至隔
凡而止每投龍簡則命童子穿竇以入云其中深杳不
可測也所謂白鼠玉芝則希有見者豈在人縁契邪
　　　棲真洞
在大滌山前西天柱嶺上去宫三里一名西洞舊志云
大滌先生杜琛語弟子何法仁曰汝宜居西洞可以遯
世成真遂名棲真洞天生罳頂狀若寳盖龕室幽深乳
泉滴瀝又東西二臺東臺石閣崖上有龍爪蟠拏蹴蹜
之跡或戯以手漫滅翌日視驗如初是知洞龍出入之
逕也西臺一石平如棋局白石子如拳委積其上旁列
石坐環嚮焉入洞門三丈許有石仙人爲仰卧狀又越
華蓋西有石龕可容數人宋大觀三年山人胡真隠居
之一日忽聞有聲若鼉鼓數百黑雲靉靆間火毬相逐
奔出洞口已而迅雷烈風震撼山谷移時乃止昔陳堯
佐任淛漕日來游有詩云二天封(闕/)稼如雲流水清寒
出洞門更愛林間磐石上松花吹散羽人樽今洞前亭
曰谷口亦取陳詩谷口停驂上翠微之句
　　　石室洞
兹洞一名藏書一名東玲瓏在大滌山中峯前白鹿山
下洞中三穴若品字透見天日門有石屏横其口泉脉
涓涓注石梁下引而瀦之可供十餘人居者賴之相傳
郭真君登山採藥嘗濯於此名洗藥泉郡志云吴天師
筠修煉之所天師既尸觧於宣城指令門人藏書劍於
此洞有石室故以名之又景行錄載天師云當遷神於
天柱石室蓋太上俾我煉蛻之處故卜其西麓果有石
座若扉自然成偹如是則不惟書劍亦天師藏真焉按
石精金光經言曲晨飛精藏精録神劍觧之道凡暫過
太隂紫胞煉度皆四百年所藏必發盖數足運㑹其靈
自有以發之耳舊志謂天師石室之藏巖扉呀啓信也
山腰有石窪樽石茶竈皆仙家遺跡徃年有葉道人居
之一日見巨蛇自山頂下其首墜地聲如隕石身作漆
黒色目廣若杯倒懸山椒引首入洞飲水良久復上數
日又來熟於籬間窺之似覺為人所見其去差速是夜
徧山作風雨聲疑爲發洪而晦㝠不敢出户逹旦乃止
視天宇澄霽亦無所謂水豈神蛇爲是邪自是不復來
　　　白茅洞
在宫山西南十里嶺右靈跡巋然按記云晉人遇一道
士衣巾爽麗自洞中出詢所自來曰吾白茅先生職此
久矣因名之其門如井縋練而下一二丈至平地即回
環容坐二十人復偃身下入約又二丈許則有仙人石
酒甕及石柱二一竅上徹天光境界竒絶第山髙路阻
希有至者爾
　　　鳴鳯洞
在宫外一里道旁山上雖石路阻隘有童稚可入云其
間廣埒兩屋旁一小路不知所極上有穴泉流爲丁當
音下入方池未嘗減溢耆舊云錢氏時因鳯凰來鳴故
以名洞其地亦改爲靈鳯鄉
　　　蛻龍洞
在鳴鳯洞相對山厓中相去百歩許喬朩幽隠巖穴嵌
巉深可數丈宋皇祐初羽人於洞間獲龍蛻骨齒角皆
具故名春夏多蛇虺出入似欲回俗士駕者記云五洞
潛通此其一也
　　　歸雲洞
去宫五里在棲真洞左偏半里許即棲真之後門深可
百餘尺石壁光瑩洞有罳頂亞於前洞按記云是神仙
回車之便道故曰歸雲常有雲氣徃還於洞外又有隙
地皆灌朩疎篁隠映前谷此舊志云爾今洞門狹僅數
尺下入丈許石皆如瑪瑙五色紋理如旋雲飛霞直下
方池深不盈尺廣可二尺長可三尺池底白色如累珠
鏤玊可愛泉水則盈涸不常又下十數歩有白石若瓠
者三又下數歩左偏上陟則有石盆其上流泉涓涓下
入盆内可以盥四周石乳如垂瓔珞復返右偏直下十
四五步濶二丈許其中有石如積銅錢者周圍平坦容
三十餘人
　
　洞霄圖志巻三
欽定四庫全書
　洞霄圖志巻四
　　　　　　　　　　　　　宋　鄧牧　撰
　　古跡門(異事附/)
人事有代謝山川無古今生身千嵗之下游心千嵗之
上登箕山而懐洗耳之風弔首陽而悲餓死之節利害
既不相及影響既不相知然雖田夫野老樵童牧豎猶
將躑躅悲歌有泚其顙况髙世絶俗慷慨之士哉千萬
世同一理千萬人同一心古人逺矣九京不可作矣一
旦過其隠遁之地觀其游息之所有不浩然興起如親
炙之者乎馴虎岩之坎木無恙昇天壇之丹竈未寒空
山無人𣺌渺愁予豈昔人所能今人不復能邪山中陳
跡時有足稽併採異聞附見一二叙古跡第四
　　　漢宫壇
在大滌洞前漢武帝元封三年所創今其址不可攷矣
詳見宫觀門
　　　昇天壇
舊志云在大滌山中峯之上又名法象壇上應天而圓
下應地而方中應易卦而八角許逺游真君精研洞典
登其上而仙去時天降白鹿下迎故中峯名白鹿山今
山頂界松内數丈之地草朩弗殖是其遺址也宋政和
間猶有卿雲簫吹徃來
　　　伏虎巖
在宫山西南峻壁間若環堵之室南有路自上而下復
陟厓磴方至其所藤蘿深宻怪禽晝啼非有道之士不
可處也昔郭真君伏虎於此按晉書云葛洪何幼道偕
訪之目擊而巳各無所言引嘯而退唐吴天師愛其遺
跡每游忘返題詩岩上今嵗久昏剥云郭生在童穉已
得方外心絶跡遺世務栖真入長林元和感異類猛獸
懐徳音不憶固無情斯言微且深末句盖引真君與温
嶠問答語詳見本傳宋景定三年夏晝忽四山昏黑雷
雨大作雲霧中聞岩下有聲極震雨止方知巖邊巨石
移下數丈
　　　仙跡巖
去宫一里在行路隔溪崖石上按記云秦始皇驅山岳
擬塞東溟嘗役鬼移之山勢欲動忽有仙人叱鬼以身
扼崖石使不得去今崖上有肩帔簪冠隠然遺跡温潤
光澤苔蘚不生以手摩拭良久作古桂香云楊傑有詩
曰祖龍求仙徒用力駕海欲驅山下石神人倚柱不與
行留得巖前隠仙跡
　　　來賢巖
在宫東南青檀山前嵌空數丈盤石藂竹可以游息宋
熙寜間東坡居士爲杭通守與蔡準吴天常樂富國聞
人安道俞康直張日華皆幅巾藜杖盤桓於此東坡賦
詩云上帝髙居愍世頑故留瓊館在凡間青山九鎻不
易到作者七人相對閒庭下流泉翠蛟舞洞中飛鼠白
鴉翻長松怪石宜霜鬢不用金丹苦駐顔餘不悉紀後
人名巖來賢作亭其上曰宜霜亦摘坡語
　　　石室
唐吴天師瘞書劍地宋陸維之朱妙行咸居焉詳見洞
府門及陸朱二先生傳
　　　撫掌泉
在宫内龍祠下深僅三尺清泠可鑑古詩云却疑三尺
底别是一壺天其泉五色變易不常每一變則有吉事
餘杭圖經載錢武肅王至宫有雙鶴飛舞其上因撫掌
招之鶴墜而泉湧漕使陳堯佐因按察至焉問羽士所
以名泉之意答曰昔仙人撫掌而泉湧公於是撫掌亦
然吴天師觀碣云水旱不易縈照軒宇夏寒而辨沙礫
冬温而冐萍藻宋熙寧初有物狀如鮫鰻繞欄楯間兩
目如丹時人以杖扑之即墜入泉去須臾隂霧周布一
山大水自天柱源來洶湧可畏將墊殿堂乃止或龍之
怒也今環甃以石結亭覆其上圍以朱欄者宋髙宗嘗
酌之也
　　　明星瀆
餘杭圖經云在縣東一里二百歩周回一百五十歩溪
之南塘歴朝勑使投龍簡於天柱大滌洞必先祭明星
瀆九域志載餘杭古跡亦然父老相傳云昔有人晝見
有星燦然故名溪下多潭皆遇水决衝而成自新堰以
西第三潭最深瑩而濶者是也父老云瀆之南瀕路舊
有道家居遺址尚存今地屬本宫建宫亦曰明星
　　　藥圃
在來賢巖宜霜亭下夏侯天師種藥於此芝畦术塢百
藥之植靡所不有常施藥於㕓市随縁深淺而與之一
日樵者聞圃内有物大嘷隔籬窺見天師䇿鞭乘一獸
似虎非虎行疾如風入東山而去今四山産草藥六十
餘種圃跡猶存餘見本傳
　　　葉天師講堂
舊志載在山門外天師役鬼神所建制度宏巧絶不類
常工開元中天師講道徳度人諸經於此有仙花靈鶴
自天而下吴越髙士輻輳聽法咸有所悟願居弟子列
者三百餘人惟語以濟恤孤貧感愧覆載忠孝君親重
人性命淨身心絶奢侈即爲道之根緒也洊經兵火遺
跡不存今移宫中爲演教堂
　　　草堂
錢氏所創唐昭宗景福二年武肅王表以居閭丘先生
既而旬旦入山問道每三元開壇授法籙號上清壇御
史中丞羅隠皆入室者也堂外環列雲房為門人弟子
栖息之所朝暮入室退即閉闗下帷或持經或論道或
錬神修真各有所至今道院上清流𣲖所自出也其址
在道院内而不可攷(道士朱韜光撰籙壇記立石文博/義精爲時珍愛自錢氏納土舉髙)
(道其石遂/運至汴京)
　　　書樓
一名垂象樓暨天師所居天師少好經史著述不輟其
中巻帙委積左右常晝採日魂夜飲月魄盖紫文之上
道也東西壁各置一竅僅可容靣是採錬之户白元鍳
有詩其址亦在今道院内爲精思流𣲖
　　　南陵
亦今之道院址因許真君居宫北之大滌山既而昇舉
預報南陵知已曰來日上朝玉帝矣至期登陵北望果
有彩雲滿空真君乗白鹿冉冉而去故名此地爲南陵
今亦别為流𣲖也七門道士王介詩云飄飄遺鶴去難
尋野客重來嘆復吟許邁林中丹竈冷郭文山上白雲
深南陵事古多非昔北嶺歸期直到今珍重玉京無限
意待將功節養髙岑
　　　潘逍遥墓
在宫内方丈西廡後宋潘閬字逍遥錢塘詩人直集賢
院錢易銘其墓云逍遥嘗與道士馮徳之居錢塘(今城/中有)
(潘閬/巷)約歸骨於天柱山大中祥符三年爲泗州參軍卒
於官舎徳之遂囊其骨歸吴中葬於洞霄宫之右今至
元丙戍隠士葉林作些文曰若有人兮山之深字曰逍
遥兮善於吟其名流傳與圖南仲先並兮夫豈異世而
異心惜不置之華山泉石之隂彼何人兮干戈相尋手
不停批切之毛頴口不絶秋蟲之引聲繪事詠潮之篇
猶至今黃州文章擅當世兮若果匿浩然如摩詰兮終
不任詩人例擯棄兮不知鳴鐘貪暖於何許之山林後
三百年餘芳猶在豈與埃壒而俱沉非先生之髙風兮
固馮公之義襟也誶曰緑槐之市兮有先生之巷如子
淵於魯國兮豈井臼之無恙獨囊骨於此山兮風吟月
嘯忽焉在上後之人以詩乞靈兮尚能於此想像也
　　　嘷亭
在餘杭縣南五里晉郭真君居大滌山常出市肆貨藥
有虎自隨令伏於此歸晚則虎嘷故曰嘷亭今山下澗
石竒怪流水潺湲是也載之餘杭圖經
　　　聚仙亭
舊志云其基爽塏為天柱峯之乳俯瞰宫中最爲清勝
𤣥同先生創亭占氣於此乾寜間衆聞亭上環珮之聲
異香逆鼻走報先生先生曰洞天仙官朝謁北辰今夕
百靈聽講上清大法來至是亭爾因名聚仙陳丞相堯
叟詩云古檜森羅燒藥竈綵雲飄洒聚仙亭
　　　祥光亭
在大滌洞口錢武肅王微時卧巨石上指洞曰余異日
富貴當建亭覆此石及貴作亭營飾甚盛而瘞石亭下
樵夫間見有仙人奕棋亭上迫之則失所在祥符五年
中使白公漕使陳公及州縣官皆至天氣澄澈了無纎
翳方秉爐炷香忽有五色雲自洞中出上亘霄漢下瀰
漫林麓時羽人從騎皆在雲氣中若仙官之朝玉京也
數刻方散表奏其事名亭曰祥光今扁大滌洞天
　　　通明館
在昊天殿左主殿焚修之人居焉宋髙宗臨幸寢食於
此几榻咸在後樓宜縱目看山前㕔曾為書院延師訓
諸齋生員咸淳甲戌後不存矣
　　　神應鐘
舊志唐大厯四年台州黃岩大旱徧禱弗應遂祈於杭
之大滌洞既雨土神見夢於邑大夫曰宜鑄金為鐘以
酬厥貺大夫從之逮宋宣和間更三百六十餘年毁於
火紹興八年道士周希及等收拾破壞且將復鑄禱之
神則曰冶於故地乃成不得已從之明年鐘成赤城左
璠銘曰壞於數匪壞於火成於神匪成於人作於此用
於彼福吾邑無有已故號神應鐘今不存矣
　　　西洞神光
宋紹定辛卯有楊公伯嵒者武恭王之孫游山至棲真
洞方舉火仰視華蓋忽有神光發層臺上青白相半冉
冉而升圓如滿月久之方隠公嗟異留詩山中有東臺
仙子許參𤣥滿月光明現大千句道士王思明嘗立石
識其事
　　　松化石
凡兩株在旋璣殿前今亦不存
　　　重榮朩
餘杭圖經載宫外有大櫟朩相傳唐咸通二年吳天師
所種至宋咸平元年無故自枯歴十五年祥符壬子復
榮漕使陳公堯佐異之圖狀進呈併奏五色雲現及地
湧泉事尋降㫖設醮以褒神異故改洞霄宫後熙寜三
年五月一夕風雷大震不知是朩所之以為靈化焉
　　　無骨箬
宫山周回百里多生紺箬昔晉許逺游真君上昇語弟
子曰吾有金丹一劑汝等功行未圓非可遽服已藏山
中無骨箬下他日有縁者遇爾後役夫採薪或帶箬歸
往往臨爨得之採時不見無骨者有好事者攀縁幽討
終年不得蓋仙人所藏非宿生縁契安可僥倖致哉
　　　搗藥禽
禽止有二伏藏深樹間夜鳴達曙宛然搗藥聲晝亦聞
鳴第見人則逺去故無識者閤皂山陳道士詩有搗藥
禽聲喧夜榻句想名山洞府亦或有之
　　　石香鼎
宋學士陳公堯佐授外臺日謂道士馮德之曰嘗夢游
名山見仙人以鼎鼐相期何敢過望馮曰學士人望所
歸名列仙籍世間富貴何足相浼後果大用造紫石巨
鼎二置祥符亭上其一銘曰爐之質刳中起煙人之體
虚心養元不用之用自然而然爐兮人兮兹謂道焉其
二銘曰山之髙兮巉巉出雲洞之深兮幽幽宅真鸞鶴
一瞬鳬鷖百春安得而往葆光嗇神其一久亡往年尚
有一在亭下而已殘缺故老猶及見之今亦不存矣
　　　四山界松
宋淳熙三年同知宫事章居中凡宫山崗阜與民境接
者悉樹以松親董工役既成春秋二時每指引後進登
山以識疆界經今大德乙已一百二十餘年四山虬枝
龍形環列森立圍皆丈許真圖畫所不能到其經始培
植之功不可泯也
　　　應夢游詩
宋元豐已未趙清獻公抃再帥錢塘抗章告老嵗甲子
八月忽來游山謂道士沈日益曰近夢入真境宫闕巍
峩有數道士相迓詢之曰此洞霄宫既覺思之兩典是
郡未嘗至此故冐暑來今觀泉石樓觀與夢中所見無
異豈仙聖有縁邪留詩曰龍穴藏身穏泉源撫掌清紅
塵人久隔白日世長生我分諳冲寂誰能顧利名夢中
休指笑又作洞霄行
　　　陳文惠公書字
宋祥符壬子陳文惠公堯佐典領漕職時表奏興修宫
宇改宫額奉旨書勑賜洞霄之宫六字堆金積玉逈成
一家體觀者異之咸淳甲戍後不存矣
　　　誦度人經
餘杭圖經載洞霄宫昔有主首道士誦度人經多著竒
驗每就所居側龍潭上持念一日有老人從潭中出跪
曰弟子即龍王也每聽經文無任皈仰今竊有請焉師
纔到潭上則幽祇皆起敬不退殊不自安願只宴坐齋
中不妨日課百靈得以休息當日置鮮乳二斤以供齋
饍道士許諾明旦厨人報几案間得乳鮮潔莫知從來
果重二斤後日日常然居數嵗忽累日不至心疑之偶
至水次復見前老人曰乳乃是間物弟子無有第忝為
土神凡世間欺人取贏者得隂攝之此去有市户董七
好舞秤權以十四兩作斤故從而掠焉今其人不在厥
父自主店業未嘗罔利故不可取非失約也道士嗟嘆
每宣言村落間導人為善鄉老至今能言但忘其姓名
及嵗月矣
　
　
　
　
　
　
　
　
　
　洞霄圖志巻四
欽定四庫全書
　洞霄圖志巻五
　　　　　　　　　　　　　宋　鄧牧　撰
　　人物門
昆山之石不皆美玉而美玉自是而生麗水之沙不皆
精金而精金從此而得求駿良駃騠者必之冀野求豫
章楠梓者必之晉山誰謂紺髪方瞳鶴骨松貌之士而
不由名山出哉昔者廣成子髙卧於崆峒庚桑楚尸居
於畏壘三茅上征於句曲兩籛輕舉於武夷夫豈獨其
人之卓異如此亦山川之靈發之故我郭許二真君錬
質窮谷飛神層霄後世有志者聞而慕之結荆誅茅成
道而去者未易悉數耳目所接不過千百之什一爾其
有被褐懐玉自同凡夫湮没不傳者盖多也對泉石而
遐想凌煙霞而浩歌我軰亦若人爾豈不與之精神皎
皎想徃來於六合之外哉敘人物第五
　　列仙
　　晉
　　　靈曜郭真君
郭文字文舉河内軹人年十三歴華隂山石室中得石
函即神虎内真紫元丹章也後晉室亂乃入餘杭大滌
山伐朩倚林苫覆爲舎不置四壁時猛獸害人先生獨
居十餘年無害鹿裘葛巾區種菽麥或採箬以貿鹽酪
有餘即施貧人一日有虎張口向之先生視其口有横
骨乃引手探去明旦虎置一鹿舎外適有獵人來宿因
指與之後虎服役如僕從令負箬随行常置於鳯凰山
側先生貨藥歸晚虎嘷今名其地嘷亭時餘杭令顧公
颺與葛洪共造其舎擕與俱歸贈以韋袴褶一具不受
手植三松與虎游息樹下王導聞其名遣人迎之不馭
舟車荷擔徒行導置之西園朝士咸徃觀焉頽然箕踞
傍若無人温嶠問曰人皆有六親相娛先生棄之何樂
曰本行學道不謂遭世亂欲歸無路爾又曰饑思食壯
思室自然之理先生獨無情乎曰思由憶生不憶故無
情又問先生獨居窮山死爲烏鳶所食奈何曰埋藏者
食於螻蟻復何異又問猛獸害人先生獨不畏耶曰人
無害獸心則獸亦不害人又問世不寜則身少安先生
不出濟世乎曰非野人之所能知也後復逃歸吳地記
載先生嘗坎朩書之上曰金雄記下曰金雌記蓋䜟晉
祚也餘杭圖經云檢先生區種處尚在坎朩處有泉亦
稍湮塞梁乾化三年七月封靈曜真君今臨安冲虚宫
武康郭林餘杭天真仙洞亦各有遺迹
　贊曰典午雲擾之人入山苫覆一室豈云求安箕踞
　西園在朝聚觀尚役猛虎何畏逹官葛翁忘言温生
　慚顔千古大滌山空月寒
　　　歸一許真君
許邁字叔𤣥一名暎後改名𤣥字遠游七世祖肇後漢
安帝時爲光禄勲永初中大饑人相食肇救活四百八
人永建元年拜司徒子訓孫相並爲三公至神仙者八
人先生與旌陽令遜䕶軍長史穆皆再從兄弟早與王
右軍父子周旋及楊羲和真人結神明之交永和二年
入臨安西山登巖茹芝渺然自得有終焉之志即今大
滌也嘗謂餘杭山是洞庭西門潛通五嶽與右軍書曰
自山隂至臨安多有金堂玉室仙人芝草左元放之徒
漢末諸得道者在焉後於山中師王世隆著詩十二首
論神仙事初以書棄妻即孫驃騎之女妻有書答之載
丹臺録中其後妻亦入山得道先生四十八於大滌中
峯丹成天降玉童白鹿下迎而去垂語弟子云吾有丹
一劑藏山中無骨箬下異日有縁者得之梁乾化三年
封歸一真君今有昇天壇在中峯宋政和間猶有卿雲
簫吹徃來
　贊曰隂徳育徳篤生真材結神明交葆毓聖胎十載
　天壇功圓道賅不有帝鄉吾何歸哉白鹿無迹金丹
　久埋隠隠簫吹卿雲徃來
　　唐
　　　潘先生
先生不知何許人亦不詳其名字遍游山川愛天柱止
焉自郭許二君仙去泉石荒蕪元封古壇亦且湮没先
生慨然發憤請諸朝唐髙宗夙聞其名爲勑創天柱觀
仍以四維之中壁封千歩禁斷樵採爲長生之林錢武
肅碑略載其事蓋漢武建壇後歴年雖久不過名山而
巳至先生乃建爲宫觀傳道至今非所謂真師者哉後
於曹橋福業觀成道事見雲笈
　贊曰元封建壇不可復稽晉人遺迹煙草離離先生
　得道志尋幽棲一旦金碧照映山溪名林長生樵採
　莫窺登覧嘗慨神游何之
　　　葉天師
葉法善字道元括蒼人三世爲道士身長九尺能厭劾
百鬼卜居本州卯酉山有巨石横道行者紆逕避之遂
投以神符石自起髙宗召入問道時睿宗明皇紀年廟
號已先知之先天中拜鴻臚卿員外置封越國公舎景
龍觀僚庻受籙者不可勝數開元中與明皇於中秋夜
共游月宫還過潞州取玉笛請上奏一曲仍投金錢城
中越旬日潞州奏中秋夜有天樂臨城兼獲金錢以進
年一百有七嵗後羽化葬於松陽百官縞素送之初天
師得道來游天柱適錢塘江有巨蜃溺舟經渉者苦之
青山鎮長沈愈來迎於是往焉時潮信未至投丹篆江
際戮之以鐡簡鎮於江心遂絶其患至今舟檝無虞皆
受賜天師也已而回山平居二十餘載嘗役鬼神建講
堂觀門外聴法者雲集有仙花靈鶴之祥載古跡門
　贊曰神道設教受知明皇入覲顧問出從翺翔髙髙
　月宫不見漁陽人謀何及夫數適當夜半鬼工山中
　講堂遺迹已化兹人不亡
　　　吳天師
吳筠字貞節華隂人祖𤣥舉孝亷父元亨峽州刺史先
生通經誼美文詞舉進士不中性髙介不能與時俯仰
天寳初召至京師明皇與語甚悦自請𨽻道士乃入嵩
山依潘師正究其術與李白於髙天師壇參受上清畢
法初所與帝言皆名教世務帝問其道對曰深於道者
無如老子五千文復問神仙治鍊對曰此野人事積嵗
月求之非人主宜留意求還嵩山及復過江而漁陽兵
起識者以爲知幾後居餘杭天柱山精思有感行教於
江漢其文章與李白相上下凡四百五十巻禮部侍郎
權徳輿集為序大厯十三年於宣城道觀焚香尸解弟
子邵翼元奉䘮歸葬於天柱山西麓私諡宗𤣥先生初
天師嘗語其徒云我死當遷神於天柱石室蓋太上俾
我鍊蛻之處故從之女冠王真一亦先生弟子纔十餘
嵗即絶粒誦黄庭經天寶間於天柱山得道今先生有
天柱觀碣留山中
　贊曰貞節深悟道徳五千漁陽騁兵知幾超先飛舄
　南渡煙塵漲天勞我華隂息我于宣巖巖石室書劍
　藏焉與誰同調錦袍謫仙
　　　司馬天師
司馬承禎字子微號白雲子河内温人也晉宣帝弟太
常馗之後唐襄州刺史仁最之子居天台山事師正潘
先生傳辟榖導引術無不通後與陳子昂盧藏用宋之
問王維孟浩然王適畢構李白賀知章為方外十友睿
宗召之延問其術對曰爲道日損損之又損以至於無
爲夫心目所知見每損之尚不能已況攻乎異端而増
知慮哉帝曰治身則爾治國若何對曰國猶身也故游
心於淡合氣於漠順物自然而無私焉而天下治矣帝
嗟嘆久之乞還山賜寶琴霞帔公卿賦詩送之常侍徐
彦博總而爲序曰白雲記盧藏用早隱終南山後登朝
見先生將還指終南曰此中大有佳處何必天台對曰
以僕觀之仕宦之㨗徑爾藏用有慚色明皇召入内殿
問以道多秘不傳女真謝自然沉海欲詣蓬萊求師至
一山見道士謂曰天台司馬承禎名在丹臺身居赤城
真良師也自然遂還求之得度冲舉一旦謂弟子曰吾
於玉霄峯東望蓬萊常有真仙降駕今爲青童君所召
須徃矣俄頃蜕去詔贈銀青光禄大夫諡貞一先生帝
親爲製碑韋渠牟作傳文集行於世初天師常徃來天
柱山故錢氏碑曰被褐幽人據梧髙士挹澄泉之味息
青蘿之隂葉天師法善朱法師君緒吳天師筠暨天師
齊物司馬天師承禎夏侯天師子雲皆棲神物表繼踵
雲根出爲帝王之師歸作神仙之侣
　贊曰晉室神胄寄身赤城霞帔辭顯丹臺著名播以
　聲詩有唐公卿東望蓬萊列仙降迎女真氏謝聞道
　服膺一日乘雲渺焉上征
　　　夏侯天師
夏侯子雲不詳其字從峩眉山來年二十狀貌甚古投
司馬天師門下夙興夜寐勤侍巾盥凡十數年未嘗一
日怠缺與物無競不屑世務其師愛之如子及師羽化
乃於大滌山中築藥圃種芝术之屬嘗言古聖人以上
藥養神中藥養性下藥遣病可使人神靈可使人性明
可使人病愈有藥圃詩云緑葉紅英遍仙經自討論偶
移岩畔菊耡斷白雲根好作詩輒棄其稿故罕有傳者
或縱神游目熙熙自得歸院則掩户經日寂無所聞有
隣院道士窺見一草衣人同坐亦瞑目不語至暮啓關
伺之則無所見天復中乘異獸歸隠東峯不知所在
　贊曰司馬之門入室者希峩眉山人狀貌魁竒頳甲
　紺芽黄精紫芝采采餘閒臨流詠詩異獸可馭東峯
　何之千古莫識誰爲草衣
　　　朱法師
朱君緒字法滿餘杭縣人年十八入道居玉清觀閉戸
下帷終日燕坐而已後以玉清地廹喧囂不可久處乃
拂衣入天柱山數年道成一日微疾倐起命水澡浴具
冠褐焚香端坐暨齊物朱韜光等知當羽化跪泣而辭
師曰吾於彭殤存亡齊之久矣悲忻顧戀何有於其間
哉然道妙寂寂感者通焉神理𠖇𠖇契者昭焉吾言之
矣汝知之矣言訖而逝時開元八年五月二十九日也
　贊曰道妙寂寂神理𠖇𠖇心曉所悟下帷玉清晚入
　天柱積年道成談笑觀化身如羽輕奚悲殤子奚羡
　老彭萬古一電誰爲死生
　　　暨天師
暨齊物字子虚師玉清觀朱法師君緒受法籙神符秘
方救物不怠後随入大滌山精思院剏垂象樓三間又
名書樓積書數千巻其上日以著述爲事每講貫𤣥學
聽者歎服錢氏賜度弟子對曰樂靜久矣不願有之王
曰師必鬼神侍衛凡徒何爲哉所居室壁東西各置一
竅採煉日月光華每語人云吾將復徃羅浮石樓矣一
旦不知所之
　贊曰精思古院强學不息書樓插天萬巻委積罷書
　何爲飲月潄日靣腴玉華腹果金液神游八表不假
　羽翼羅浮石樓一徃無迹
　　　閭丘𤣥同先生
閭丘方遠字大方舒州人生州之天柱山下二十九嵗
師香林左元澤既得道巳乃遍尋名山至餘杭天柱異
而止焉蓋餘杭與舒州咸有天柱山傳記所載天有八
柱者也錢武肅王師事之號𤣥同先生唐景福二年爲
築上清壇榜草堂每三元開受法籙乾寜二年與先生
相度地理改觀基爲甲向營建一新表奏其道業於朝
昭宗累詔不起乃就加命服賜號妙有大師光化三年
親製觀記稱先生朝修䖍懇科戒精嚴實紫府之表儀
乃清都之輔弼加以降神之地即舒州之天柱山也身
生天柱之前徃修天柱之下察其符契信不徒然蓋摭
薦章語天復二年二月十四日沐浴焚香端坐返真顔
色不變有異香三日方散是夜武肅王夢先生騎鶴訪
别明日訃至及就壙但空棺而已後有人見於廬阜自
言我捨大滌歸隠灊山天柱源也先是太平青領書自
漢于真人傳授巻帙浩繁複文隠秘先生鈔爲二十巻
文約㫖博學者便之弟子夏隠言等十人受思真鍊神
之㫖今道院僅十八齋而𣲖出先生者十有四焉
　贊曰降神古舒得道餘杭兩柱擎天千里相望殊庭
　翼翼命服煌煌鶴背永訣貍首空藏先生曷歸匡廬
　阻長厥有神孫百世彌昌
　　　鄭冲素先生
鄭元章字博文幼號神童十五嵗辭親學道依真系大
師李歸李特爲建星壇授上清畢法精修不倦景福二
年與𤣥同先生同居天柱山精思院武肅王因命入開
元宫啓建壇籙門下受度弟子一百三十餘人王表奏
朝廷云啓建日有彩雲臨壇仙鶴五百餘隻旋繞空中
昭宗賜紫衣號正一大師冲素先生累乞歸山王親駕
送於郊外至精思院旬日間忽沐浴端坐語門人曰今
洞庭使者在此迎吾吾當去矣汝等精勤戒行勿為諸
惡翛然而逝體柔如生享年六十有八王命府官縞素
葬於本山
　贊曰唐武肅王貫徳尊道師贊閭丘肆闡𤣥教靈鶴
　回翔綵雲縹緲紫衣䟽榮正一畀號星壇甫撤洞庭
　已召勒名豐碑泉石有耀
　　宋
　　　常先生
常中行錢塘人師河南馮徳之形貌竒偉落魄不拘檢
好飲酒及音律篋無留金所有一簫一笛而巳常曰隂
符經有强兵戰勝之道非外事也亂吾真者不能入即
戰勝爾多徃來餘杭浣坎得錢悉市酒有趙道人啖瓦
礫如餅餌先生一見愛之引入卧内對飲逹旦每醉則
袒肩曰皮如鐡肉如石皆從修養得治平四年六月語
弟子沈日益曰吾不久居此偃卧俄頃起曰嗟乎吾未
能出即於几案間設鑑一水盂一時時取視之神色怡
然越三日而逝葬天柱峯下明年正月徃杭州見故人
胡逹夫值不在留刺而去胡他日聞先生解化亟求其
刺已失所在是嵗遠日或芟壙草見兩竅墐啓驚請衆
觀之探以杖空空如也嵗餘其徒有邂逅於茅山者
　贊曰忘情杯觴寄興音律强兵戰勝厥有竒術隠几
　懸解對鏡神出馬鬛無恙鶴形巳失逢人句曲不異
　平日何年吹簫重過石室
　　　喻冲和先生
喻天時字齊仲號蟾華子自幼肄業洞霄政和間以詩
科試中選精天文厯數䜟緯醫藥之學至驅雷召雨旋
著靈異宣和間勑住信陽軍神霄萬夀宫朝廷屢遣使
降香祈禱有感賜號冲和先生淳熙三年之徽州太守
沈君禮遇之一日别太守云上天召我朝廷亦召我且
赴上天召也第去之日疾雷大雨毋恐居旬日信然太
守具其狀上聞而朝廷果欲召之且遣使矣先是嘗語
其徒曰我死歸雷部爲仙君治世間不平事是時以雷
雨爲驗其徒奉䘮歸藏於大滌山棲真洞側
　贊曰齊仲博學聞名政和黄冠入試以詩擢科坐檄
　雷雨不煩撝呵中使函香屢至巖阿宣室耿耿玉樓
　峩峩回顧下土不平謂何
　　　陸石室先生
陸維之字永仲一名凝字子才餘杭人少以計偕入汴
道遇異人謂曰秀才難望科第不如還山贈以丹一粒
且戒俟緩急用之及下第歸舟循汴河風激浪怒且將
覆追憶前語以丹投之風浪始息河上有呼其姓名者
則所遇異人也自是有超世之志隠於大滌山之石室
人因以石室稱之逍遙林谷詩酒自娛嘗觀潮錢塘有
酹江月詞云遠山一帯遡晴空極目天涯浮白楓落鴉
飜談笑處不覺雲濤横席酒病方蘇睡魔猶殢一掃無
留迹吳帆越棹恍然飛上空碧長記草賦梁園凌雲筆
勢倒三江秋色對此驚心空悵望老作紅塵閒客别浦
煙平小樓人散回首千波寂西風歸路爲君重噴霜笛
髙宗嘉賞欲召見辭疾不赴及上退處北宫嘗幸大滌
憲聖亦偕行上問山中詩客或以維之對進其行巻上
讀數首太息曰布衣入翰林可也欲歸與孝宗言之憲
聖曰山林隠士必不求名强之出山乃大勞苦遂止未
幾以疾卒太博關注子東贈先生詞序云吾鄉陸永仲
博學髙才自其少時有聲場屋今棲白鹿洞下絶葷酒
屏世事自放塵埃之外行將六十而有嬰兒之色非得
道者能如是乎乃作水調歌頭一闋詞云鳯舞龍蟠處
玉室與金堂平生想望真境依約在何方誰信許君丹
竈便與吳君遺劍只在洞天傍若要安心地須是遠名
場幾年來開林麓建山房安眠飽飯清坐無事可思量
洗盡人間憂患看盡仙家風月和氣滿清揚一笑塵埃
外雲水遠相忘先生嘗進百論有石室小隠集三巻臨
終了然書一詩云岳南之館白雲端鳯笛龍簫徹廣寒
一鶴曉飛冲碧落羣仙笑倚玉䦨干
　贊曰永仲逍遥觴詠自娛年過六十髪青顔朱金丹
　勿餌玉堂勿居空負石室平生著書鳯笛龍簫洋洋
　騰虚笑領羣仙薄游帝都
　　　王元素先生
王樸字元素其先北京大名府人避地轉徙至臨安愛
金岫山川之勝因家焉初蜀之青城有方士五結侣東
南游至浙右中一人忽曰吾塵縁猶未斷更當為人子
三紀揖衆别去莫知所之先生父球以積善聞鄉里室
潘氏孕及月一夕夢偉丈夫衣冠甚古跨白鹿入門驚
寤而生先生方在襁褓口吻常咿嚶若有所誦人以葷
茹啖之輙摇手作麾去狀既長丰神峻整未嘗學詩而
觸景吟詠不凡及冠苦不願娶父母呵責不得巳受命
婚之夕婦至乃從間道出走家人遍索得之野外力挽
以歸既得子而婦䘮長嘯曰吾責已塞况有三弟可與
父母訣矣遂棄家結茅大滌山石室與隠士陸永仲隣
居講求修真鍊養之術有間則更唱迭和見者咸謂興
寄飄飄真不食煙火語後歸省親其舎傍有嶺一綫之
蹊臨懸崖千仞徃來苦之先生贊其父闢爲夷塗翼以
䦨楯以便行者訖工乃歸未幾沐浴趺坐而化年果三
十六永仲遣報其家翼日父母俱來忽舉首開目微哂
復瞑陸君讃其像曰彭氏之夀顔氏之夭誰得誰失春
花秋草山雲巻舒水月昏曉本自不動彈指中了瘞於
石室之麓有一白鹿呦呦循行塜上忽不見其徒以其
字私諡𤣥素先生
　贊曰青城故人長揖别去積善之家夢巳驚寐既償
　宿因復遠所怙結交石室究竟龍虎三十六年如旦
　斯暮呦呦白鹿空繞獨墓
　　　楊先生
楊廼誠字叔閑潼州人爲州之定光觀道士東游襄漢
荆吳久而息大滌山中形貌頎偉顔如渥丹目光射人
帯索苴布寒暑如一飲酒至斗不醉或終日坐林中無
知者名聞當時髙宗居徳夀宫召見與語甚悦慈福太
后問道要以師事之爲築室於宫之通明館側又建庵
西湖延祥觀以便往來棲息有㫖促召則麻鞋入見淳
熙初力乞西歸越三載㫖遣使往唁方見其坐蛻旋具
奏内修黄籙追嚴之命髙士何守澄進青章有云仙凡
相遠罔知修短之期道俗雖殊固有師資之禮
　贊曰山林髙蹈不釣聲名爲帝者師亦何足榮斗酒
　一布浩歌徒行鶴歸大滌蟬蛻通明斷夢西湖飛神
　南𠖇青章追慕九重至情
　　　陳寢虚先生
陳君良孫南渠人童年得道隠居杭吳山修煉丹成獨
喜天柱每與幽人韻士徃來其間常離地三尺懸虚而
卧因號寢虚先生窮冬積雪浴溪澗中畧無寒色自餘
靈異不可殫紀有紫極觀過天柱山詩云道在吾身宇
宙寛朝踰雲岫暮雲關丹靈不服春風轉欲度世人那
得閒
　贊曰列子御風先生寢虚風尚有托虚獨安居至人
　行世匪血肉軀其中不有外焉取餘人以爲幻我以
　爲如紛紛談仙勿誑迷愚
　　　朱妙行先生
朱真靜字復常杭臨安人自幼好學丹經𤣥文一覧輙
通其意每春自擕籃入山摘茶有客至掌擎為供不事
茶具真率可想見嘗隨意行經宿忘返諸徒方驚憂忽歸
云吾游大滌洞遇道人碧巾黄衣相擕至馴虎巖下坐
語移時而巳不謂經宿也題壁間曰經書那得語虚無
荆棘林中有坦塗不遇異人真口訣誤人錯下死工夫
一日整冠裳謝同衣遂登石室宴坐垂二十載名聞於
朝遣中使召不起初先生入山猛獸巨蛇屢至左右舉
手麾之悉遯去有病者扣門求救嘘氣按摩無弗愈者
淳祐癸卯夏語諸徒曰吾卜中元别此山矣及期書偈
曰去來如一真性湛然風收雲散月在青天趺坐而化
膚瑩眼碧不異生時理宗聞之哀悼賜宸翰特贈妙行
先生
　贊曰丹經萬巻讀者茫昧復常一閱意領神㑹抱𤣥
　石室二十餘載猛虎伏藏巨蛇引退揮偈脫頴趺坐
　委蛻青天湛然素月常在
按茲山自晉逮今已千百餘年其間得道仙去甚衆矣
綿歴歲月之久無復可稽茲編所得僅一十八人而巳
然又有作者雖未敢遽儕仙列其或事業可稱於時文
章可傳於後亦不敢聽其冺沒因别為髙道傳以誌不
朽云
　　髙道
　　唐
　　　白威儀先生
白元鍳不詳其字西川成都府人髙祖君敏武徳功臣
父洪演髙蹈不襲封娶申屠氏生一子即先生也𤣥宗
幸蜀時爲威儀道士住上皇觀志在絶俗逍遥遐舉周
覧山川訪前賢髙蹈之躅得餘杭天柱觀止焉四十年
矣元和十二載八月解化瘞於天柱山大滌洞東北嘗
有山中十詠
　贊曰有志絶俗白公威儀自蜀來南名山棲遲𤣥酒
　味淡大音聲希積四十年無人見知山中遺老傳誦
　十詩適興而巳不矜能之
　　宋
　　　馮先生
馮徳之字幾道河南人少習儒業書無不讀京師號馮
萬巻不慕聲利棄家入道被㫖住杭州洞霄宫時公卿
皆以詩餞行宋真宗銳意𤣥教盡以秘閣道書出降餘
杭郡俾知郡戚綸漕使陳堯佐選先生及冲素大師朱
益謙等修校成藏以進號雲笈七籖初詩人潘閬與先
生爲道義交任泗州參軍卒先生囊其骨歸葬天柱山
錢易銘潘墓具載其事
　贊曰幾道一諾生死不負相與逍遥道交有故不遠
　千里歸骨天柱宫牆西偏突兀潘墓幾年雲笈修善
　校誤學仙志士讀者𤣥悟
　　　唐先生
唐君名子霞未詳其字宋政和間入道洞霄宫性嗜讀
書尤長著述謂大滌洞天歴千五六百年其間幽人勝
士髙行危言不得有傳於世私切痛之乃著書名大滌
洞天真境録其自序曰大哉五嶽爲天下之鎮自餘山
川籍其名者洞天福地爾蓋真仙所宅靈氣自生昭然
若雲從龍風從虎使其居者神清性悟而虚無有歸實
𤣥風之可鄉也杭則餘杭縣西一十八里有天柱山宫
曰洞霄者自漢武帝志崇道學立爲真靖之場修生髙
士靡不棲遲於此宫有五洞交扃九峯廻挹千崖萬谷
秀聚其中泉飛彤厦之簷雲鎻碧壇之角祥光雲湧嘉
朩返於春枝撫掌泉靈神丹藏於翠箬誠姑射之令壤
歟由是聲流方外恨不能泠然御風引千里於頃刻爾
蓋雖朝士大夫駿馭之游亦未得探其異迹於戲勝槩
千百年來終乏采録無以發其藴奥又安得目擊而足
履之哉僕非其人濫居林下或聞一水一石欣然親往
銘在心目今既得矣匪敢自私遂覈成巻帙雖不足進
之作者庻爲尋幽之一鑑爾時政和壬辰十一月望日
序後遠游莫知所終
　贊曰大滌名山歴載二千問其故實荒草斷煙先生
　發憤搜討成編後來遺逸藉兹有傳孰爲富貴孰爲
　神仙自古文章如日行天
　　　石正素先生
石自方字元矩饒州鄱陽人師冲寂大師孔守容爲道
士長七尺餘龎眉秀髯大耳髙顴音聲如鐘莊靜淡泊
有深沉之思經史百氏無不通尤嗜莊列書眉山陸維
忠授丹訣往來西山廬阜與方外隠逸以琴酒自適嘗
自號渾淪道人時虚靜天師作庵於龍虎戯珠峯先生
至即下榻榜曰渾淪庵虚靜被召拉先生偕行居無何
返故廬朝廷方求巖穴竒士部使者以先生聞强起至
京師徽宗幸寳籙宫講所先生在焉上望見儀狀魁偉
召前問從何來對曰草野臣無他技能江東使者以臣
應詔即日授金壇郎主杭州洞霄蓋宣和元年冬也明
年七月至宫四方學道者翕然從之冬十月盗起嚴徽
間明年正月破臨安縣官吏散走其徒亦治舟請行先
生曰吾被天子命主此宫守死吾職也公等第去巳而
賊至先生正色叱之遂遇害門人程用光叩閽言死事
狀上閔其忠賻錢三十萬贈正素大夫制書云勑故金
壇郎石自方頃者盗嘯浙東侵犯隣壤而居官任職者
徃徃驚遁爾典司真館秉志不回叱罵兇徒遂至蹈難
賜頒賻賚超進道階非獨勸死節者之榮而亦爲偷生
者之愧時東南死事者才三數人士大夫以此髙之平
生有詩文數百篇以先生死節洞霄號石洞霄曲肱先
生熊彦詩作石洞霄傳
　贊曰舎生取義名教所美山林間人人不望此宣和
　東南嘯聚蠭起望風逃遁守土猶爾元矩正色罵賊
　以死璽書褒嘉永耀青史
　　　葉靈一先生
葉彦球錢塘人崇寜間受度尋師方外遡長江上荆漢
浮沅湘訪天師遺跡南游吳越過閩廣徘徊羅浮以歸
遂走京師寓寶籙宫復還洞霄由是銳意教法飛章走
檄禍福之驗聳動當世至安吉之烏鎮鎮南有地爽塏
乃卜居焉以符水爲民禳禬疾無不愈鄉人敬信冠履
雲集經營之初富者出財貧者出力故宫殿廊廡金碧
煥爛賜額曰崇福宫先生兩領洞霄晩益精勵賜號虚
靜靈一大師於蛻龍洞之傍築室老焉天台虞公似良
榜曰歸雲夀八十四無疾而終
　贊曰遠行求師足半四方飛章籲天休咎立彰冠履
　襍遝金碧焜煌至今殊庭福庇一鄉築室終老蛟龍
　洞傍誰榜歸雲虞公似良
　　　何冲靖先生
何士昭餘杭人自幼有修真志師上清大洞道士胡處
邦受度戒行精勤學學不倦凡慕道者悉歸焉政和間
被㫖典宫事親詣京師奏請䝉賜度牒三百道令本路
漕臣應辦工役一新宫宇道侣雲集號爲全盛重和元
年十二月五日召其徒告曰吾歸矣弟子環侍至夜半
方就榻聞異香盈室亟視已趺坐而逝時境内往往聞
鐘聲後二日探囊得一紙書頌云五十年住人世靈臺
不染纎瑕壬午三更子時天開萬里無霞蓋是日壬午
也賜號冲靖大師
　贊曰冲靖居山戸外履滿乃奉綸書聿新琳館午夜
　鐘聲回薄天半四筵涕泗九重歎惋錦囊遺頌去住
　懸斷彼哉塵人疾病則亂
　　　李明素先生
李洞神字雲友杭之新城人自幼不茹葷酒嗜黄老學
七嵗入洞霄受度刻意道法戒行嚴潔中年走淮海謁
徐神翁宻有所得歸屏人事宴坐林下髙宗賜號明素
俾主寜夀觀未幾乞還山授右街道録主洞霄宫孝宗
踐位召使拜章旋即昭格乾道九年正月晦日草别書
遺同道偃然而寂嘉興錢公敘其行業刋於遺像有云
周流六虚去來自若死而不亡先生有之贊曰去知而
愚性含太初視有若無心包太虚生而神悟宻契道樞
死而神在起頌遺書
　贊曰詖行浮辭坐掩當世而不容僞生死之際明素
　遺形如脫敝屣歴歴别書遍告同志兩朝寵遇一枕
　夢寐獨與神翁徜徉天地
　　　陳汝和先生
陳希聲字震甫臨安人師凝妙大師金致一以行業清
髙際遇髙宗授右街鍳義俾主洞霄宫提綱嚴肅奬㧞
後進一時學者向風乾道二年三月車駕臨幸山中扈
從登游東西巖洞賜御書度牒號凝和大師又書度人
經賜焉淳熙三年九月談笑而寂夀六十有九
　贊曰昔宋髙皇駕幸名山希聲從游東西兩巖從容
　談𤣥喜動天顔御書道經照耀人寰鼎湖既遠華表
　不還惟有喬朩曽聞珮環
　　　徐棲霞先生
徐冲淵字叔靜姑蘇人自號棲霞子嘗浪迹江湖間淳
熙中被召居太一宫髙士齋已而奉詔典洞霄通明館
久之㑹孝宗居重華宫召寘佑聖觀凝神齋嘗奉命和
御製秋懐詩二篇詩云東壁星辰爛不收夜涼河漢截
天流芙蓉院靜琴三叠翡翠簾開月一鈎黄屋非心辭
大寶碧雲有意思髙秋金聲玉振掩前作漢祖空懐猛
士憂天末虹蜺晚未收龍池新雨漲清流鷗縁適意頻
依渚魚不貪香懶上鈎賸喜三邉無警報况當萬寶得
成秋嘯歌髙蹈羲皇上不復深貽海内憂又令進西游
詩表云臣伏以頃嵗䝉恩薄技已塵於淵鍳邇辰奉詔
陳言尚簡於帝心深慚瓦釜之鳴叠溷黄鍾之奏伏念
臣知識椎鈍質性卑昏哦松愧處士之風夢草乏騷人
之思緑蓑青篛徜徉霅水之煙波破㡌蹇驢潦倒灞橋
之風雪自是結繩樞之手初非聨石鼎之才敢期誤徹
於聽聰遂使叨承於顧問兹蓋伏遇陛下篤實光輝日
新其徳聰明睿知足以有臨學問淵源決汝漢而排淮
泗文章鼓吹動天地而感鬼神創百世之規模冠四始
之風雅以臣么麽逢辰休明雖聖度謙冲博采芻蕘之
論而天威咫尺妄干斧鉞之誅拜手陳詞俯躬待罪臣
所有西游集雜詩類成兩編謹昧死随表上進以聞上
覧之謂侍臣曰近世士大夫詩有不及者時豫章玉隆
觀主席方虚髙士謝守顥荐於郡即日具禮走京師迎
之居嵗餘假化朝奉郎府倅丘公探搜其詩數百篇刻
觀中號經進西游集
　贊曰嗟嘆文章與時窮通棲霞以詩顯淳熙中西游
　兩編上聞四聰當饋嘉歎有古人風雪案風檠斧鑿
　心胷不入里耳永慚秋蟲
　　　俞怡然先生
俞延禧字徳厚臨安人受度於洞霄宫自號竹林道人
襟韻洒落善丹青髙宗賜御衣象簡遷授道秩後以古
澗松進孝宗御製詩賜曰犖确奔流㵼玉虹凛然雲幹
擬蟠空紅塵車馬稠如織夢入蒼煙萬壑風嘗自寫神
恩平郡王見之賜讚曰日角月淵天賜怡然丹青妙筆
秉鑑自傳妙中之妙𤣥中之𤣥不知誰氏子乃玉京之
謫仙孝宗又賜以怡然二字俾主寜夀觀未幾乞還山
復俾知洞霄宫随亦退閒住通明館翛然棊局間話以
自養淳熙十四年二月十五日與道侣對棊拈子稱好
著而化髙士徐冲淵弔云千里雲煙三尺畫百年生死
一枰棊
　贊曰竹林道人蚤嵗善畫際遇兩朝馳譽天下蒼煙
　萬壑千古無價進非奔競退亦瀟洒晚寄棋枰坐遣
　餘暇一子欲落稱賞而化
　　　王純素先生
王思明號竹庵臨安人爲王冲素弟子性嗜書編録滿
案餘閒寄興風雅與龔冲妙章清隠潘怡雲結山中吟
社當世重之寜宗慶元間賜純素大師同領宫事放翁
陸公游喜與交爲撰洞霄宫碑謝别放翁詩云還丹一
粒如粟大㸃鐡成金金不壊服之冲舉騎蒼龍直上九
霄觀世界君藏此藥天下知鬼神正眼那得窺歸磨蒼
石寶君施文章與此元無異真跡尚在夀七十餘卒有
竹庵詩稿棲真洞神光記
　贊曰兹山文章遠者莫稽近世具體放翁一碑先生
　力請久乃得之觀所與交其人可知手抄千巻刼火
　灰飛有可傳者竹庵集詩
　　　龔冲妙先生
龔大明字若晦仁和人七嵗讀書一再過輙成誦其家
與洞霄胡先生志行族相隣先生省親竒之引歸度爲
弟子弱冠遇異人得修煉㫖神采秀發積三十餘年升
山中主席力辭弗獲强起應縁者四十年自宴坐外以
吟詠自適有南軒稿平淡清逸可觀先是山中留題至
多久皆散滅至君始裒爲集併刻洞天真境録寜宗聞
其名召至禁中齋修感格及丐歸上曰卿居洞天與此
間孰勝對曰陛下居天上洞天臣不過人間洞天爾安
可相方然人身自有洞天神明居之貴賤一理存存於
中不爲外邪客氣所據則道同仙聖足以無愧於洞天
之居上稱善賜紫衣賜號冲妙大師遺金幣甚厚還山
建法堂復賜書演教堂扁理宗朝以國事擾攘遣内臣
劉世亨等諭㫖欲鑄鐘以卜休咎賫金五十兩白金五
百五十兩令合精銅爲之一鼓而就發音清越詔降内
帑設普天醮謝恩併鐘樓改作由是宫宇一新嘉熙丁
酉秋語其徒曰吾住山縁事畢矣遂掩關不問世事宴
坐累月明年仲春扶杖出山徧詣親舊若告别者歸經
夕而逝容貌如生夀七十有一
　贊曰天柱名山騷士必至古詩存者千不一二先生
　采録刻板行世自兹題詠罔有失墜惜哉生晚不及
　唐季勿問厥餘斯已竒事
　　　孫靈濟先生
孫處道字元素餘杭人頴異肥晳總角有出塵志嘗夢
幢節迎導入大宫闕主者勞問殷勤若有囑付未幾随
父入天柱山指樓閣曰此正疇昔夢見者師冲妙先生
嘆曰天意昌吾大滌使爾來耶長通老列莊書精琴棊
嗜丹青序升主席賜號靈濟通真大師歴二十七年以
常産素薄請於朝理宗賜度牒買田陽羡築塘立圩不
數月集事又賜璉川田以益之爲書洞天福地四字仍
賜書清靜經一巻至今冠裳雲集供給不匱皆其力也
平日與朱復常談論相契復常既得道尸解君以行實
奏聞得贈妙行先生景定甲子彗星見東南每夜起觀
咨嗟謂左右曰應在今冬吾不及見矣七月十七日召
徒衆戒飭特異常日俄頃整衣冠端坐而逝年六十有
二是嵗冬理宗升遐其言悉驗
　贊曰元素蚤年夢游勝地來見洞天宫闕不異惡知
　一夢非真造詣二十七年非真夢寐我田既闢我庾
　不匱後人安居毋忽所自
　　　貝徐二先生
貝大欽號懶雲餘杭人入道洞霄住山三十年延納雲
水日親視厨饌無闕典得陳季卿故址建洞晨觀修黄
籙普度餘萬名自邑至宫十八里道路﨑嶇行者以爲
病君捐資買石甃爲夷塗理宗賜號靈一大師逮龎眉
皓首徜徉泉石間如神仙中人夀八十六而終其徒徐
應庚亦餘杭人好學日抄夜誦卒成才同衣稱徐白眉
贊貝君甃路親董工役不避寒暑増土築塘架石爲梁
夾路樹林朩閱五年成亦解化夀五十餘自景定至今
四十餘年行者如在圖畫其師弟子之功不可没也
　贊曰天柱入邑十有八里道路嶇􁃓行者病矣孰能
　夷之君師弟子五載成功千功如砥洞晨瓢笠來者
　如水後人勉旃勿怠初志
　
　
　
　
　
　
　
　
　
　
　
　
　
　洞霄圖志巻五
欽定四庫全書
　洞霄圖志巻六
　　　　　　　　　　　　　　宋　鄧牧　撰
　　碑記門
　　　天柱觀記
天柱觀者因山為名按傳記所載皆云天有八柱其三在中
國一在舒州二在壽陽洎今在餘杭者皆是也又按道經云
天壤之内有十八洞天三十六小洞天如國家之有藩府郡
縣逓相禀屬其洞天之内自有日月分精金堂玉室仙官主領
考校災祥今天柱山即真誥所謂大滌洞天者也内有隧道暗
通華陽林屋皆乘風馭景倐徃忽來真蹤杳𠖇非世俗所測而
況大江之南地兼吳越其峯巒西接兩天眼之龍源次連石鏡
之嵐岫東枕浙江之迢𣲖可謂水清山秀兼通大海及諸國往
還此外又有東天目西天目及天竺之號得非抗蒼涯於穹昊
聳層碧於雲霄立天為名以標竒特耶若乃登髙逺望則千巖
萬壑金碧堆叠龍蟠虎踞靈粹滋孕代生異人非山秀地靈之
所鍾襲其孰能與於此乎就中天柱風清氣和土腴泉潔神蛇
不螫猛獸能馴自漢武帝酷好神仙標顯靈跡乃於洞口建立
宫壇歴代祈禳悉在此處東晉有郭文舉先生得飛化之道隠
居此山羣虎來柔史籍具在乃於蝸廬之次手植三松虬偃鳯
翹蒼翠千載今殿前者是也洎大唐創業以𤣥元皇帝為祖宗
崇尚𤣥風恢張道本天皇大帝握圖御宇授籙探符則有潘先
生𢎞演真源搜訪神境𢎞道元年奉勑創置天柱觀焉仍以四
維之中壁封千歩禁彼樵採為長生之林中宗皇帝玉葉繼昌
𤣥闗愈闢特賜觀莊一所以給香燈於是臺殿乃似匪人工
廊檻而皆疑化出星壇月砌具體而微則有被褐幽人據
梧髙士挹澄泉之味息素蘿之隂葉天師法善朱法師君
緒吳天師筠暨天師齊物司馬天師承禎夏侯天師子雲
皆繼踵雲根棲神物表骨騰金鎖名冠瑶編出為帝王之
師歸作神仙之侣金錯標字翠珉流芳昭晰具存不俟詳
録其餘三泉合𣲖雙石開扉藥圃新池古壇書閣各有題
品足為耿光鏐今際䝉聖朝叠委藩閫綰闔閭之封畧統
勾踐之山河寵極蕭曹榮兼渾郭𬗟懐斯地實邇維桑
素仰真風備詳前事但以此觀剏置之始本對南方後
有朱法師相度地形改爲北向雖依山勢偏側洞門其
洞首隂背陽作道宫而不可致左右崗壠與地勢以相
違背洞門而不順百靈使清泉却侵白虎致使觀中寥
落難駐賢能皆爲尊殿背水激衝之所致也乾寧二年
鏐因歴覧山源周遊洞府思報列聖九重之至徳兼立
三軍百姓之福庭於是齋醮之餘徧尋地理觀其尊殿
基勢全無起發之由致道流困窮二時而不辦香燈竟
嵗而全無醮閱遂抗直表上聞聖聰請上清道士閭丘
方遠與道衆三十餘人主張教跡每年春秋四季爲國
焚修鏐特與創建殿堂兼移基址山勢有三峯兩乳兼
許邁先生丹竈遺跡猶存遂乃添低作平减髙爲下改
爲甲向是五音第一之方而乃添培乳山却爲主案尋
即一二年内法主兩霑渥恩道侣益臻常住咸備青牛
白鹿堪眠琪樹之隂絳節霓幢不絶星壇之上得不因
移山勢而再振𤣥風者哉尋又續發荐章奏閭丘君道
業聖上以仙源演慶真𣲖流輝方瑶水以遊神復華胥
而入夢欲闡無爲之教欣聞有道之人勑賜法號爲妙
有大師兼加命服雖寒棲帯索之士不尚寵榮在法橋
勸善之門何妨顯赫其次畢法道士鄭茂章生自神州
久棲名嶽𤣥機契合負笈俱來鏐幸揖方瞳常留化竹
副妙有大師三元八節齋醮同修福既薦於宗祧惠頗
霑於軍俗尋發特表䝉鴻恩繼賜紫金焚修於此其大
殿之内望天尊真人龍虎二君侍衛無闕其次别刱上
清精思院爲朝真念道之方建堂厨乃陳鼎擊鐘之所
門廊房砌無不更新天風每觸於庭除地籟時聞於牕
戸兼爲親蹤觀額以炫成功非矜八體之能貴立永年
之志妙有大師閭丘君靈芝異禀皓鶴標竒誕徳星躔
披霓靈洞朝修䖍懇科戒精嚴實紫府之表儀乃清都
之輔弼加以降神之地即舒州之天柱山也遊方有志
躡屩忘疲自生天柱之前駐修天柱之下察其符契信
不徒然乃此修崇實同搜抉所謂道無不在代有其人
爰自開基至於功畢備仙家之勝槩暢聖祖之真風遂
録畫圖封章上進奉光化二年十一月二十七日詔㫖
勑錢鏐省所奏進重修建天柱觀圖一靣事具悉我國
家襲慶仙源遊神道域普天之下靈跡甚多然自兵革
洊興基址多毁況兹幽邃豈暇修營卿考一境圖經知
列聖崇奉親臨勝槩重葺仙居仍選精慤之流䖍備焚
修之禮冀承𤣥貺來祐昌期豈唯觀好事之方抑亦驗
愛君之節既陳章奏披玩再三嘉嘆無已想宜知悉冬
寒卿比平安好遣書指不多及懿夫地出靈阜天開洞
宫三皇之前真聖非一莫匪乘虚躡景出有入無雖或
掛於傳聞不可知其名氏皆分洞天而理即大滌居其
一焉天柱觀晉漢已來迄於唐室修真之士繼躡清塵
當四方俶擾之時見一境希夷之趣今也仙宫嶽立髙
道雲屯六時而鐘磬無虚八節之修齋罔闕有以保國
家之景祚福兩府之蒸黎鏐今統吳越之山河官超極
品上奉宗社次及軍民莫不䖍仰神靈遵行大道時也
聖明當代四海皈依忝䝉委以東南封功臣兼頒金劵
家山衣錦秉兩道之油幢上承一人倚注之恩次乃是
正真䕶持之力𤣥元至聖崇敬福生大道真科是無爲
化致乃及身於此合刋貞石用俟後賢時光化三年七
月十五日記定亂安國功臣鎮海鎮東兩軍節度使浙
江東西等道觀察措置營田招討安撫等使兼兩浙鹽
鐡制置發運使開府儀同三司檢校太師兼中書令使
持節都督杭越等州諸軍事兼杭越兩州刺史上柱國
彭城郡王食邑五千戸食實封二百戸錢鏐
　　　天柱觀碣
太史公稱大荒之内名山五千其在中國有五嶽作鎮
羅浮括蒼軰十山爲之佐命其餘不可詳載粤天柱之
號潛霍及此三峯一稱矣蓋以其下擢地紀上承天維
中函洞府之謂豈唯藴金碧宅靈仙所貴興雲雨潤萬
物也自餘杭郭泝溪十里登陸而南弄潺湲入崢嶸幽
徑窈窕纔越千歩忽巖勢却倚襟領環揜而清宫闢焉
於是傍訊有識稽諸實録乃知昔髙士郭文舉創隠於
兹以雲林爲家遂長徃不復元和貫於異類猛獸爲之
馴擾晉書逸人傳具紀其事可畧而言自先生閟景潛
昇而遺廟斯立暨我唐𢎞道元祀因廣仙跡爲天柱之
觀有五洞相鄰得其名者謂之大滌雖寥邃莫測蓋與
林屋華陽宻通太帝隂宫耳爰有三泉二□一濫殊源
合𣲖水旱不易擁爲曲池縈照軒宇夏寒而辨沙礫冬
温而冐萍藻既漱而飲之曲肱而枕之樂在其中矣土
無沮洳風不飄厲故棲遲者心暢而夀永盤薄紆奥氣
淳境美虎不搏蛇不螫而況於人乎正觀初有許先生
曰邁懐道就閒荐召不起後有道士張整葉法善朱君
緒司馬子微暨齊物夏侯子雲皆爲髙流或遊或居窮
年忘返寶應中羣冦蟻聚焚爇城邑蕩然煨燼唯此獨
存非神靈扶持曷以臻是州牧相里造縣宰范愔化洽
政成不嚴而理遺氓景附復輯其業筠與逸人李𤣥卿
樂土是安舎此奚適恐將來君子靡昭厥由故覈而志
之表此堅石大厯十三年正月十五日中嶽道士吳筠
記
　　　厨院新池記
遇知已而用者匪唯於人物亦有之初厨院因前池餘
𣲖浸潤㘭堂數歩及霤纔供厨餁滌器而已邑大夫順
陽范愔跡累人羣心在遐曠每休沐之暇訪道山林見
其有天造池沼之形而隧爲溝竇乃命黄冠等頤指廣
袤鑿周宇下駢石以涯之畜流以深之清瀾忽平秋隂
滿院執㸑無欲清之僕挈瓶無汲深之勞不造機事而
功贍於物范公實所謂新池知已矣靜勝則道淳境幽
則神王予與吳天師采真洞府朝夕窺臨瑩徹心膽滑
昏潛遁事茍愜於心則與登姑蘇望五湖而齊矣故因
碑籀餘地刻石誌之猶詩人有泌泉之作大厯五年嵗
號閹茂八月一日處士李𤣥卿記
　　宋
　　　洞霄宫碑
造化之初混淪磅礴一氣既分天積氣於上地積塊於
下明爲日月幽爲鬼神聚爲山嶽海瀆散爲萬物萬物
之至靈爲人人之至靈爲聖哲爲仙真而道爲天地萬
物之宗幽明鉅細之統此虙羲黄帝老子所以握乾坤
司變化也其書爲易六十四卦道徳五千言隂符度人
西昇生神之經列御冦莊周闗尹喜之書其學者必謝
去世俗練精積神棲於名山喬嶽畧與吾教弗類而篤
於父子之親君臣之義與堯舜周公孔子遺書無異則
正吾教之大指也臨安府洞霄宫舊名天柱觀在大滌
洞天之下蓋學黄老者之所廬其來久矣至我宋遂與
嵩山崇福獨爲天下宫觀之首以寵輔相大臣之去位
者亦以提舉洞霄超拜左相者則其地望之重殆與昭
應景靈醴泉萬夀太一神霄寶籙爲比他莫敢望在真
宗皇帝時始制詔改宫名賜仁和縣田十有五頃以奉
齋醮悉除其租賦至政和間宫以歴嵗久穿壊漫漶徽
宗皇帝降度牒三百命兩浙轉運司復興葺之嵗度童
子一人爲道士建炎中又廢於兵火髙宗皇帝中興大
業聞之當宁歎息廼紹興二十五年以皇太后之命建
昊天殿鐘經二閣表以崇閎繚以修廡費出慈寜宫梓
匠工役具於修内歩軍司中使臨䕶犒賜狎至既不以
命有司而山麓之民亦晏然不知有役一旦告成金碧
之麗光照林谷鐘磬之作聲摩雲霄見者疑其天降地
湧而神運鬼輸也可謂盛矣及上脫屣萬幾頤神物表
遂以乾道二年自徳夀宫行幸山中駐蹕累日勑大官
進蔬饍親御翰墨書度人經以賜自有天地即有此山
殊尤之迹今乃創見慶元六年九月葆光大師宫都監
潘三華與知宫事髙守中同知宫事水丘居仁以告游
曰願有紀以爲無窮之傳游以疾未能屬藁同知宫事
王思明及其徒李知柔踵至以請㑹游被命紬史又不
克成嘉泰三年四月史成奏御乃能敘載本末如此且
作銘曰在宋祥符帝錫帛書廼作昭應比隆河圖元豐
景靈列聖攸居元祐上清以祝帝儲秘宇煌煌煥於天
衢徽祖神霄誕彌九區迨我髙皇省方東吳睠言天柱
鎮兹行都警蹕來臨神明翊扶乃御幄殿穆清齋居天
日覆照雨露涵濡迄今遺民泣望屬車三聖嗣興光照
聖謨千礎之宫騫騰太虚傑閣鴻鐘震於江湖肆作誦
詩億載不渝中大夫充寶謨閣待制提舉佑神觀兼同
修國史實録院同修撰兼祕書監陸游撰并書丹題額
開禧元年嵗在乙丑四月望日同知宫事王思明知宫
事水丘居仁住持都監通明殿焚修髙守中立石
　　　洪鐘記
聖天子握符御極敬天愛民遇雨暘稍愆禱於羣望所
至感格其靈績最彰者則杭之大滌也是山居洞天三
十有四爲天柱福地距行都三舎御前崇奉有年矣宫
宇宏壯獨闕巨鐘使命絡繹奏聞上思所以揭䖍表靈
廼紹定已丑寎月丁亥有㫖命鑄仲秋已未告成夫山
川流峙雲氣出没明神所以代化工而施利澤也霓棟
横空鴻音徹漢聖天子所以鎮名山而昭丕貺也神有
顯功上有垕報此殊庭盛事可無紀乎載攷圖籍唐大
厯中有神應鐘台之黄巖因禱旱醻徳鄉人每以驗晴
雨經建炎煨燼聲弗逮初開禧邊帥畢再遇於淮泗獲
景靈舊鐘漕臣黄犖求寘之大滌亦既舁止然物久則
敝剥極宜復其革故鼎新必須應時數邇者宸命既頒
幣出内帑工擇國良賜度牒以資其費融兼金以羙其質
衆槖一鼓大器立就其形不侈不弇不厚不薄其聲不
石不播不柞不鬱鐘成樓亦加肆殆時數之偶歟近臣
劉世亨承命庀事盡畫宣勞圖形以進天顔闓懌猗歟
盛哉聖天子嘉惠名山與先朝賜田臨幸匹休於無窮
矣夫形而上者謂之道形而下者謂之器鐘器也而道
寓焉倘能因器以求道則銷去鑛錯保合粹和内明外
寂力到功深窮邃徑於華陽侍宸遊於月殿服猛獸於
岩前藏金丹於箬下自然山川呈獻神物荐休鳯鳴髙
岡龍蛻幽穴清泉沸井祥光燭天所謂地靈人傑豈昔
有而今無邪無已則澄神寡慾體道修真庻幾善人以
多嘉祥自應雨可請暘可祈尚無負於清朝欽崇之意
乃若聽考擊於晨暮昭報稱於薫修祝聖夀而保皇圖
與洞天福地同其長久者又不待言喻也朝議大夫權
尚書刑部侍郎兼同修國史實録院同修撰兼侍講曹
叔遠撰并書朝奉郎行祕書郎兼吳王益王府教授池
聖夫題蓋拱衛大夫保康軍承宣使入内内侍省副都
知兼國史實録院都大提舉諸司主管講筵所主管往
來國信所同提㸃皇城司提㸃資善堂提㸃内軍器庫
所提領延祥觀兼提舉洞霄宫昊天殿祥符縣開國子
食邑五百户劉世亨奉㫖監鑄同知宫事胡道樞知宫
事王大年特賜冲妙大師住持都監兼主管昊天殿焚
修龔大明立石
　　　檀越施田記
洞霄距行闕三舎而近翠華臨幸舊徳典領廷緌寺貂
禜禱旁午望出璇臺珍舘之右星冠羽衣來游來處常
不翅數百千指九霞八景晴霏濕翠朝攬夕挹充然自
得而主其徒者每皇皇懼無鞅數衆之弗克贍唐中葉
嘗賜觀莊田一所國初錢氏籍以歸有司祥符中賜仁
和田十有五頃除其租紹興剏通明殿於宫之東偏又
嵗有常餼以給齋祭列聖涵育之恩至矣賜田中更多
故僅存磽瘠嵗入不足支數月都監宫事龔大明語其
徒王思明王大年前是住山潘君三華尚能斥槖装買
曹槁田以繼粟吾徒可坐睨寛鄉上腴大家腐陳丐彼
有餘補吾不足庻幾我疇我耕我庾我積以裕我後之
人怡聲勸相堅力經度其志卒以酬畏壘既壤姑射且
熟鼓腹昇平稽首萬夀欲與是山相爲無窮來諗余爲
記夫道行乎天地之間日用飲食何者非道先王以是
生養天下一夫授田百畆于耜築場有其時糾笠趙鎛
有其具堅好頴栗舂揄釋蒸有其成墻屋有桑疆畦有
果蓏柵有雞豚沼有魚鱉身勤於所養心安於所止一
毫無待於人此王道所以爲盛也世降道裂食非其力
者所在皆是而爲老氏之學者以清淨無爲爲宗須於
人者狹雖名山藏室大洞殊庭號稱海内之望亦往往
微常産以自殖其教然也於其教清淨無爲之中而能
謀長以殖其衆可不謂難乎雖然樂與餌過客止道澹
乎其無味視之不可見聽之不可聞而用之不可既爾
師之說然也繼今不以口體爲心害宜有進乎澹而無
味者余家天目之陽去天柱爲近間嘗分半席叩之施
者生有祈死有荐其姓氏畆石並附見碑隂云寶慶元
年三月旦日朝奉郎行祕書郎洪咨䕫記并書朝散郎
將作少監兼權禮部郎官兼魏惠憲王府教授鍾震題
蓋知宫事王大年冲妙大師住持都監龔大明立石
　　　演教堂記
盤古開闢宇宙天先成而地後定故都天之號柱於八
極者三不周以北存而勿論可也惟灊山之東杭山之
南積氣温厚有雙柱峙焉以其上通太微之室故曰洞
天以其中伏三辰之根故曰天柱道家者流好言天與
帝而不以地對蓋維持主宰者在上地不過承之而已
洞霄舊號天柱觀而演教堂則又接天柱之乳而流出
道徳者也先是堂列大門外傳者曰神營化造不類目
巧之室殆未可知也後遭兵燬更創於正殿後紹興肇
其迹開禧奐其宇端平又峻其基室虚而白楹廣而閒
雌霓抱梁陽鳥承楄堂之背叠石作巘曰聚仙亭翼歩
櫩而上曰方丈室耽耽乎廣厦真可談混元論黄虞矣
矧惟我髙宗皇帝曾手書度人經以鎮清真之場孝宗
皇帝御製古澗松詩以尊不老之道玉字扁於寜考金
錢錫於慈皇今主上又勑命冲妙師大明董集斯事列
聖修道崇教何其盛也堂甫成大明羽化而師孫處道
與監宫大年及大欽述師之志綜其本末求記於潼川
吳泳泳曰汝知所謂堂者因教而有堂邪所謂教者因
堂而有教邪向者堂弊教亦弊邪今者堂新教亦新邪
吾與子言堂有成壊而教無新故仙聖之所重惟教耳
然聖人以身教也真人以神聽也以身教故不悅道之
華以神聴故不逐言之迹今營一畆之宫築環堵之室
既勤樸斲又塗塈茨輪焉奐焉惟欲其美而身有玉廬
心有絳宫脾有黄室肺有皓庭靣有赤宅耳有三門喉
有十二樓兩眉有紫户青房七竅有金闗玉鑰皆自已
之堂也而不能媺也指三洞十二部爲教母綜五笥七
千笈爲道樞勃勃旋於珠口團團走於環中便以口之
所授爲深妙耳之所聞爲證真而自有此山以來隂陽
之浸昏曉之割日月之相斛雲雷之相盪飄風暴雨卒
斂於無彫煙鏤霞復歸於朴鳥啼而林幽則動中有靜
龍蟄而霧滃則寂中有感變通而爲四序流形而爲品
物不宰之宰不神之神皆自然之教也而莫之悟也處
道曰若爾吾記則歴刼以至於今千聖之戸庭荒矣雖
然吾復為子通之老氏之學根以清淨虚明行以慈儉
忠孝其無爲也無不爲也近於易不爭也莫之爭也近
於謨谷神之說近於虚受嬰兒之喻近於若保修養而
引年近於祈天永命真誥謂性與道合由道之體近於
中庸王子謂一氣孔神於中夜存近於孟子若夫淮南
原道之極至於和與性使父無䘮子之憂兄無哭弟之
哀童子不孤婦人不孀獸胎不殰鳥卵不殈則又吾孔
門家法也作是堂巳玉眸詵詵豈無望道而欲見者倘
能味法如蜜調心如絃滌神識如鏡爲善無近名爲學
不躐等雖有拱璧駟馬不能易吾進道之心則聖真在
已不必問鄰矣霞子研之哉雲孫瑩之哉淳祐三年七
月既望寶章閣學士朝請大夫提舉隆興府玉隆萬壽
宫中江縣開國子食邑六百户賜紫金魚袋吳泳記端
明殿學士朝請大夫同簽書樞宻院事同提舉編修經
武要畧黄巖縣開國伯食邑九百户食實封三百戸賜
紫金魚袋杜範書端明殿學士宣奉大夫簽書樞宻院
事兼權參知政事同提舉編修經武要畧同提舉編修
勑令臨卭縣開國侯食邑一千五百户食實封三百戸
賜紫金魚袋髙定子篆蓋靈濟大師同知宫事孫處道
靈一大師知宫事貝大欽冲素大師住持都監兼通明
殿焚修王大年立石
　　　東陽樓記
余曩登平都山訪濂溪周子舊遊亂碑中得小片周子
題兩絶句㸃畫勁正猶存温厲之氣官合陽時筆也其
一詠隂仙丹訣云始觀丹訣信希夷蓋得隂陽造化機
子自母生能致立精神合後更知微又從山中人得觀
丹訣一篇二十年間徃來於心未忘也先墓在餘杭廬
居山中數遊洞霄道藏寫本甚真山廬無事時得假借
無何閱之徧則知丹訣所云周子一言蔽之矣宫殿都
監貝其姓大欽其名餘杭人賜號靈一作小樓寮中不
侈不約可詩可觴愛其翼然於塵外也與客造焉請名
適朝陽出髙崗之上因作東陽樓三字遺之摘隂仙訣
中語也今又十餘年矣丹訣則已忘之唯周子詩中之
意炯然心目靈山之孫守一囑如圭來言曰靈一年八
十六而卒願得向者名樓之義以發其幽光余曰乾元
陽神吾資以始坤元隂精吾資以生元一也而分二體
於是有尊卑有貴賤以尊卑言則先乾而後坤尊當在
先也以貴賤言則先隂而後陽貴當居後也既有先後
則有嗑有暌有同有訟不得而齊焉不齊則離離去爲
變相保則合合爲大和物生於和死於變精神合一即日
月合一日月合一即乾坤之元復爲一此天地之正道
萬物之公理聖人以是制爲禮樂逹之天下禮無往而
不來樂無進而不返斯道也在人或識其大或識其小
未嘗墜也周衰道微四代禮樂之數掌於柱下史乃或
取之以養其生雖然禮樂者大和之器也所以建天地
溥萬物非有我之所得私也私之者小之也知廣而充
之則大矣是故一物有盡而萬物無終一身有終而萬
人無盡萬人無盡即我之無盡矣又何人已之分靈一
以夀終矣四海之内一視而同其未死者皆靈一也不
與天地同長久乎平都煙塵蒼莽石刻之存者幾希由
是以志諸洞霄尚不冺乎儒先之遺意不亦可哉咸淳
元年中春資政殿學士宣奉大夫眉山楊棟記并書光
禄大夫參知政事姚希得篆蓋
　　　洞霄宫莊田記
鼎著養賢之象凡學先王之道者皆有養也自釋氏老
子之教興學其學者莫不待養於公上豐其廬擬於校
庠序食其人優於俊造秀是於古養賢之義合乎否邪
老子之道黄帝之道也羲黄繼天立極肇明倫紀循天
理之自然以爲教因人心之本然以爲治無爲而無不
爲也老子生於周之叔世覩當時文弊之極思返之淳
古之上故其爲教本禮而尚徳其爲學務主靜守一以
求之於内要其成就合於聖人誠之無爲非詭流俗以
自異者也自漢人以黄老名家儒者病之至於今以異
端見稱夫豈知黄帝之道傳爲老子之學與堯舜同稱
之異端過矣我理皇游情六藝傍通百家之書嘗有契
於神清之㫖故遇老氏獨厚為其近於儒也洞霄爲天
下第一自祥符已有錫田淳祐間上特出内府度道士
牒賜本宫俾易為緡益市常産以禆贍用之乏奎畫昭
回焜耀於九鎻之下住山孫君處道仰承天寵治田義
興之野罄已資合羣力經度土功再更寒暑疆畎乃備
則常豐莊是也寶祐間尋被特㫖撥賜長興田之在荻
川者孫君復率其徒墾闢荒穢久乃就緒而朝命有嚴
俾歸其産於蒲澤之暴更以烏程歸安二縣官田申錫
本宫後先五年重施程績費用億秭乃克登粟我庾以
潰於成則萬年莊是也杭人相與言昔嵗資儲屢空宫
衆百數弗克贍自二莊既成羽衣黄冠之士來游來歌
不遠千里食者倍蓰於昔而資用不竭是雖上恩衣被
而孫君師弟子堅苦不倦瘠已裕人其功不可没也叶
贊其事則有王君大年貝君大欽皆龎眉皓首年八九
十道岸蕭散與孫君為山中三老松間石上人望而見
者以爲神仙人予猶及識之今皆衰謝其所建置成就
自當與此山相爲不朽住山郎公道一慨孫君創締之
艱勤求鉉翁爲之記俾後有考謹不敢辭然念聖人之
養賢與賢者之自爲養實交致而並舉上遇老氏甚厚
學為老氏者當知所以自養食焉而思知其學所以同
於堯舜毋以異端自處而以聖道自期夫然後無負聖
皇尊禮老氏之意云咸淳九年六月吉日朝奉大夫直
寶謨閣知鎮江軍府兼管内勸農營田事節制軍馬家
鉉翁記朝議大夫軍器監兼左曹郎中劉叔子書宣教
郎守祕書省著作佐郎兼權樞宻院編修官兼權右侍
郎官兼崇政殿說書余安裕題蓋輔教大師同知宫事
吳處仁凝神大師知宫事朱特立通妙大師住持都監
兼通明殿焚修郎道一立石
　　　棲真洞神光記
紹定辛卯孟夏郎官楊公彦瞻遊九鎻山幽岩邃谷無
所不歴二十有一日至棲真洞登東西兩臺洞絶頂故
有若華蓋者方舉火燭之忽神光發東臺上圓如滿月
青白相半升華蓋而止火爲奪明良久乃散觀者驚異
公顧問偕行羽衆是何祥邪思明對曰嘻二百二十餘
年矣在祥符間國家崇尚𤣥教淛漕使陳文恵公率官
屬有禱於大滌洞維時洞中出現是光照耀林麓文惠
公表奏朝廷詔㫖褒嘉始改洞霄宫額而扁亭祥光爲
一代盛典方今𤣥教之盛不異祥符公以勲舊子孫歴
官郎署名位徳望豈出文惠公下兩洞神光皆有為而
發非偶然者公憮然曰予何人敢望文惠公哉休徴之
來偶相符契然不敢上負洞天之靈乃捐金買田若干
以助齋庖以答神貺嗚呼洞天自漢元封彰神顯異何
代無之謹以身所親見感動當世者刻著於石使來者
有攷且無忘楊公之徳公名伯嵒彦瞻其字和武恭王
孫好善忘勢不異儒家子時有東臺仙子許參𤣥滿月
光明現大千句留題山中紹定五年夏至日當山道士
元素大師王思明記同知宫事胡道樞知宫事王大年
冲妙大師住持都監兼通明殿焚修龔大明立石
　　　冲天觀記
洞霄知宫靈濟通真大師孫處道興起宫事既勤既備
廼卜基於安吉之青坡初作上清道院都監演教大師
龔文煥式克肯堂拓舊而新殿廡整比丹碧岌嶪復以
冲天觀勑額請於朝既又獲省符視御前宫觀悉免科
役俾其徒周允和主之遂爲苕霅間一大竒觀乃介王
道州洧謁文於予予聞吳興號水晶宫其山川清曠宜
有髙人逸士如昔者桑苧翁𤣥真子之徒往往猶未見
也二君經始棟宇以崇其教以淑其徒或者前所謂髙
人逸士庻幾其亦來游乎道家者流其初出於傲世矯
俗老莊列子是已司馬父子始推儒者納諸博而寡要
勞而少功不曰堯舜道心孔曾道學固儒者所謂道也
然而章句爲工青紫為志專門名家甲詆乙排子長誠
漢人也知漢儒而已今天下儒道之盛彰彰明矣視國
事猶家視人猶已視孫君龔君之皇皇懇懇方洞霄整
辦之餘又爲冲天開山焦心勞身無所爲而爲之者其
幾何人漢儒其又可訾邪此之不為而彼之有立予所
爲嘅焉寤嘆也使二君而歸於儒其亦能有立邪因爲
之歌以訊之噫胡為兮山水幽青坡上下兮苕霅交流
芙蓉衣兮蘭珮青精爲飯兮瓊糜爲羞致虚極兮靜篤
眇外物兮焉求澹和風兮扇春嘯璧月兮皓秋八極兮
一息神光爛兮斗牛歴萬刼兮不冺遺天下兮忘憂飛
仙兮何許慈愍兮虚柔定非閉固兮絶物私一已兮身
謀天門兮虎符上帝有命兮汛掃九州時清平兮可仕
招隠君兮毋彼留咸淳九年癸酉嵗上已日承事郎祕
書省校書郎兼權樞宻院編修官兼崇政殿說書余安
裕記中奉大夫新除起居郎兼國史院編修官實録院
檢討官文復之書中大夫權尚書工部侍郎兼同修國
史實録院同修撰兼侍講髙斯得篆額養素大師監觀
沈多福廣妙大師同知觀事周國夀輔元大師知觀事
張真嗣妙有大師開山住持管轄周允和立石
　　　洞晨觀記
餘杭洞晨觀蓋洞霄宫流𣲖也前靣玉几側挾安樂山
苕溪支港環出其後故爲邑人陳季卿居傳記所載季
卿遇終南山仙翁以竹葉爲舟者洞霄宫都監貝靈一
得而愛之開建觀宇凡殿閣堂廡庖湢諸舎色色具備
風瓢雨笠來游來居咸得其所嵗癸亥請於禮部錫今
額命其徒月守一開山主領自甲而乙徐應庚繼之端
明洪公燾尹京復為表奏視本宫古例悉免科役迨今
三傳矣塗塈丹艧嵗有增益迄為名山先是靈一以餘
杭至洞霄十有八里山路嶇􁃓行者以為病乃捐已貲
築塘甃石闢成坦塗車馬之往來便之復營接待使有
息肩地用心可謂仁矣謹按東南名山若句曲武夷桐
栢之魁岸竒秀皆諸宫觀羅列形勝各有所分無得專
美而洞霄發源天目蘊為洞天福地大滌天柱諸山所
融結環抱者止於一區故其源深流長本大枝茂若宫
若觀若道院支分𣲖别逺近咸有羽流之盛足擬一中
郡國家優異恩數非他處敢望主席必循序遷不得僥
倖有得至焉亦皆老成重厚深閲世故者是以𤣥風日
振代不乏人靈一往矣行路稱思其功所謂死而不亡
者哉靈一蓋穆陵賜號其名大欽咸淳甲戍日南至朝
散郎尚書吏部員外郎無權右司華陽宇文十朋記并
書寶謨閣直學士中奉大夫知慶元府松海制置使主
管勸農使龍泉縣開國勇食邑三百戸陳存篆蓋元素
大師知觀事陳敬雷靖逸大師管轄住持觀事貝如圭
立石
　　　洞霄宫昊天殿上梁文
上穹昭格端景命於皇朝時御溥臨迓殊祥於福地爰
體清都之制肆承法扆之光惟天柱之一峯閟仙家於
九鎻韶奏下雲霄之響真游仰鸞鶴之翔夙髙清浄之
風兹劇欽崇之典用榮輪奐以傳休明恭惟今上皇帝
陛下德駿道隆功成治定珍符時介荷顯錫於蒼規至
養日崇罄宸誠於天閫皇太后殿下禔身勤約造道精
微省法宫玉食之榮嚴洞府璇儀之奉皇后殿下肅端
坤厚光配乾純躬淑則以欽承履柔謙而昭事今則庻
工雲集華締將周協和氣以氤氲擁歡聲而雜還緑槐
丹桂分霽色於仙班瓊鉞霓旌候祥飈於紫闥願形善
頌式舉修梁　東一𣲖寒泉九鎻通夜半風回知帝力
仙巖留得翠玲瓏　西洞口祥風跨紫霓千里華陽通
閟道紅葩碧草映輪蹄　南天柱峯髙擁翠嵐陛舞胎
仙聞撫掌跳珠濺璧起澄潭　北大滌洞宫天北極中
有真人養聖胎霜壇夜窽神仙域　上麗日曈曨浮曉
望朝退羣仙輦路寒迢迢碧落開重嶂　下苕水縈回
周四野瑞木重榮緑䕃髙金鞭玉鐙來風馬　伏願上
梁以後福萃清躬慶扶亨運震承離繼昌聖夀於緜緜
地久天長奉慈闈於永永答時邁髙明之眷藹思齊雝
肅之音凡我含生齊歸洪造紹興二十五年八月石室
隠士陸維之撰
　　　演教堂揭扁法語
洞霄大滌扈神京玉珮金璫㑹百靈天柱一尖凌碧落
雲闗九鎻叠蒼屏前峯後峯煙漠漠東洞西洞風泠泠
見説坡仙詩墨在約君同坐翠蛟亭客入洞門清涵山
骨寒層青未了古洞緑依然瀑布泉邊玉葉風摩千嵗
草雲根石畔金莖露浥萬年芝我將喚起閭丘𤣥同而
更相招司馬承禎左攀郭文舉右拍許逺游陟天壇訪
石室入藥圃謁草堂同登來賢岩去尋無骨箬萬杉鎻
斷紅塵影三逕寒凝碧蘚斑實風雷飛伏之都乃龍神
校閲之所所以翠華南幸有嚴香火之欽崇紫館西峩
以待公召之均逸昔有金龍玉簡之典今存青詞朱表
之儀列聖所共留神當今尤甚加禮今之日風和鸎喜
水暖花香奉使國師寜國侍晨真人面承綸旨大滌蕆
真都録管轄上官侍晨鑒義知宫馮君隨弼飈乘協翊
天馨來止仙都適丁盛事嵗在丁丑宸翰演教堂三大
字以賜住山冲妙大師龔大眀越今五春方圓扁揭可
謂鳯翥龍翔蛟騰虎躍奎躔璀璨雲漢昭回有兹鐵畫
銀鈎宣示金填玉鏤光映草朩榮溢煙霞以吾教之當
興與名山之不朽方玉燭應天之日政真金演教之時
頃者山中慶成法堂獲此御墨雲甍煙桷上跨寒空月
礎星磚妙為法窟何異騫林之境宜安玉局之床闡三
洞四輔之微敷八極九清之妙此碑既揭日月同明此
話不誣人天孚照大衆且道揭碑一句如何讚祝　九
峯雲静仁天廣　五洞風清化日長　嘉定十年辛已
三月道士白玉蟾撰
　　舊真境録後序
右大滌真境録道士唐子霞撰予借觀愛其善叙事而
知宫金凝妙副宫吳觀妙諉予是正予頗附益以所遺
而郭文舉遺跡徧於三邑吳正節煉度於西麓期限應
啓閭丘君正容以悟物使羅隠卒保終吉皆予特表發
之庶得為全書然予觀茅山晉宋以前流傳蓋寡自陶
公游之以為欲界之仙都又得楊許衆真遺墨撰次真
誥而山之神藴皆露故使人望之則易仙童初太元之
府彷彿在目自餘洞天猶寂寂也今唐子所識既勤且
博矣而金堂玉室宫府曲折猶恨未備昔王逸少嘗記
許逺遊之言以為𫝊頗開其端矣蓋自此地而南達於
山隂想像其間岩扉磵戸得道不死者接迹而洞臺便
開神真游處宜有巨麗駭目洞心之觀過三茅逺矣建
安中左元放齋戒三月入華陽洞周旋其中經年而出
嘆曰不圖天下復有如此之異然茅山之顯卒因陶公
而不因元放也世傳閭丘君入大滌從華陽而歸亦止
稱其異而不著之於書大凡得游履者心知而不言世
之欲傳者又未嘗得游而難言故洞天之境率多晦而
少顯勿遂謂羽䙱無人也倘幽人勝士追踪左許閭丘
之逸軌足殊庭而目仙子者幸無惜詳言之使此境盡
露此書大備而學道希生者從而勉勵焉亦至人之用
心也宣和五年四月餘杭縣丞吳興成無玷序
　
　
　
　
　
　洞霄圖志巻六
䟦
天地氣鍾江山靈炳述紀所由者爛然星陳迷軒轅駕
期汗澷逰何人躬接兹賞大滌洞天自漢來世名牋籙
道顯𤣥元棲真牝谷之士執青節駐鶴裝徳不泯絶厯
嵗既乆不能縷緝住山介石終日乾乾定為洞霄志委
心雲孫孟集虛攀迷途顧中峯漸磨成集宿心遂矣便
便夸毗之子悠悠白頭名利盛衰之感咄咄誰曷由纂
懿流光於斯為盛肯堂肯播弗棄基矣後之人後之人
不越卬敉不亦宜乎大徳乙已冬至前三日大滌隱人
錢塘本山葉林儒藻父謹跋
十洲有志存而勿論可也如洞天福地固在職方之内
而雲笈之書不過舉其凡目或間見於郡國圖誌又語
而不詳其瑰偉之觀靈異之蹟湮没於雲煙縹緲林麓
莽蒼間者何限亦博物洽聞之士所病也况大滌之境
為東南最集虛孟尊師患紀載之闕承師命撰洞霄圖
志俯仰採拾彚成六巻語詳事核而大滌之勝於是乎
大備余竊讀而有感焉兹山自東晉而名漸著往往皆
遺世絶俗者於焉逍遥迨宋中葉而後琳庭瓊館始峥
嶸甲于一方而主領兹山者亦名秩便蕃矣今又際遇
國朝崇奬𤣥教龍光赫奕其聲華氣槩視昔日為尤盛
然而昔之所謂霞舉之流顧迺淵潜而不露何耶豈果
山川夙水旋轉有時耶抑亦神仙混跡人間固未易識
也當俟暇日青鞋布襪往扣雲扄試酌蛟亭之水酹山
靈而問之上章閹茂中元台李洧孫䟦
