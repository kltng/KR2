#+TITLE: 汴京遺蹟志-明-李濂
#+DATE: 2016-06-11 12:22:13
#+SOURCE: github.com/kanripo/KR2k0097 master 28903e74                
欽定四庫全書　　　　　史部十一
　汴京遺跡志總目　　　　地理類七(古蹟之屬/)
　　卷一
　　　宋京城
　　　宋大内宫室
　　　宋内諸司
　　　宋外諸司
　　　宋明堂
　　卷二
　　　官署一
　　卷三
　　　官署二
　　卷四
　　　山岳
　　卷五
　　　河渠一
　　巻六
　　　河渠二
　　巻七
　　　河渠三　(附京畿溝洫暨/堤閘渡口潭泊)
　　巻八
　　　宫室　(宫/門)　(樓/堂)　(閣/館)　(亭/)
　　　臺池園苑洞峽渚沜
　　巻九
　　　岡堆坡陂關梁井墓
　　巻十
　　　寺觀
　　巻十一
　　　祠廟庵院
　　巻十二
　　　雜志一
　　巻十三
　　　雜志二
　　巻十四
　　　藝文一
　　　　奏議
　　巻十五
　　　藝文二
　　　　記
　　　　序
　　巻十六
　　　藝文三
　　　　碑
　　巻十七
　　　藝文四
　　　　墓碑
　　　　墓誌
　　　　神道碑
　　巻十八
　　　藝文五
　　　　雜文
　　巻十九
　　　藝文六
　　　　賦一
　　巻二十
　　　藝文七
　　　　賦二
　　巻二十一
　　　藝文八
　　　　五言古詩
　　巻二十二
　　　藝文九
　　　　七言古詩
　　　　五言律詩
　　巻二十三
　　　藝文十
　　　　七言律詩
　　巻二十四
　　　藝文十一
　　　　五言排律
　　　　七言排律
　　　　五言絶句
　　　　七言絶句
　　　　六言
　　　　長短句
　　　　(臣/)等謹案汴京遺蹟志二十四巻明李濓輯
　　　　濓字川父祥符人舉正徳八年鄉試第一明
　　　　年成進士官至山西按察司僉事少負俊才
　　　　嘗作理情賦李夢陽大為嗟賞罷官益肆力
　　　　於學遂以古文名於時所著嵩渚集采藻甚
　　　　富而繩削未嚴頗有才多之患巳别存其目
　　　　是書則以厯代都㑹皆有專志獨汴無之又
　　　　宋孟元老東京夢華録蕪穢猥瑣無足觀遂
　　　　摭拾舊聞編次成帙義例整齊殊有體要徵
　　　　引典核亦俱見根據在輿地書中足稱善本
　　　　雖其精博辨晰究不及長安志雍録諸書而
　　　　自朱梁以迄於宋金數百年間建置沿革之
　　　　由廢興存亡之跡皆為之彚考臚編畧存端
　　　　緒亦復粲然如指諸掌宋敏求東京記今巳
　　　　不傳得此書而大梁遺事乃畧備矣乾隆四
　　　　十二年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
汴京遺蹟志原序
余未第時讀書吹臺嘗輯宋藝祖而下九帝起庚申至
丁未凡一百六十有七年之事為汴宋春秋垂完而輟
既叨甲科遂服官政固無暇及此丙戌免歸始得肆力
纂述乃於篋笥中檢尋前稿散逸罔存於是追憶舊聞
著汴京遺蹟志二十有四巻冠之序曰粤惟秦漢以來
天子建都之地曰關中曰洛陽曰建業曰汴梁曰臨安
其間遺蹟往事非藉圖籍以傳則蹟與代湮事隨人滅
陵谷變易城闕丘墟雖都人遺老有不能道其舊址之
所在者矣然則圖籍之在寰宇抑豈可少哉今關中有
三輔黄圖吕汲公長安圖記程文簡公雍録葛稚川關
中記洛陽有楊佺期洛城圖韋述西京記李格非洛陽
名園記王正倫洛陽類事建業有史正志建康志朱舜
庸建康續志陳魯南金陵圖考臨安有武林舊事周淙
臨安志李心𫝊朝野雜記皆行于世學士大夫一展閱
間故都遺蹟宛聚目前不必履壤觀風詢宫問沼躡荒
臺矚廢殿而感時懷古之情自不容巳于臥遊之頃矣
獨吾汴自五代以迄于宋久為帝都而紀載之書無聞
焉幸微有孟元老東京夢華録一帙蕪薉猥瑣無足觀
者余丱角時聞先生長者亟稱宋敏求東京記王權夷
門記頗為明悉而未之見間嘗徧叩城中藏書之家暨
海内博雅之士咸亡有也丙午之夏余避暑于南坰别
墅幽居寡營神慮澹爽乃稍親筆研創輯汴京遺蹟志
成所愧聞見𥚹陋蒐羅疏畧櫽括靡周詮次無法詎敢
曰與吕汲公程文簡諸君子之編並行于世哉聊亦摭
故實備考索舒慨惋資譚噱補鄉國之闕文消山林之
長日而巳乃若區區刪訂取舍之意備見凡例所謂一
代興衰治亂之故亦畧寓于其中讀是編者當自得之
嘉靖二十五年夏六月既望前進士大梁李濂書于榆
枋小隠
汴京遺蹟志凡例
一是編本為紀載宋都舊蹟而作顧所謂舊蹟亦有在
　宋之前者如夷門沙海之類不可不書其在宋後繇
　金元以來暨國朝所脩建者亦不可遺故間亦附焉
一開封無郡志祥符無邑志是故汴京遺蹟都無可考
　某不自量輒據平日見聞草創成編脩飾潤色以俟
　後之君子
一舊蹟湮廢巳久徒以空名志之者何曰志之者永其
　蹟也及今弗録將并其名而亡之矣後有好古君子
　其何以攷見邪此某所以汲汲焉為之也
一故都名臣宦業人才物産風謡俗尚不録者何曰吾
　志其遺蹟而巳矣它何知焉雖然一代興衰治亂之
　故亦畧寓于其中矣
一藝文收載為汴京舊蹟作者居什之九然亦有在宋
　之前如韓愈汴州東西水門記蕭穎士蓬池禊飲序
　之類亦大梁事也良弗可遺故亦録之
一藝文無關于汴京舊蹟者不録而録之者各以體類
　每體仍以世代先後為序
一朱僊鎮亦汴京城南之古蹟也某業巳有專集傳世
　兹不入
一元楊奐撰汴故宫記(見巻/一)乃金主亮所創後宣宗遷
　都于汴復脩又奐作絶句詩録汴梁宫人語内有云
　别殿弓刀響倉黄接鄭王(見巻二/十四)所謂鄭王指崔立
　也兹雖非宋之遺蹟亦前代事故併録焉志中收載
　如此者尚多觀者詳之
一靖康之變汴京遂不可復而南渡矣此一代之大關
　繫也故雜志中頗詳載之
一荒唐幻怪之説悉黜之間有刪削未盡者闕疑也
一故都遺蹟往事考據採訪殊愧精詳且中間不無舛
　錯尚賴博雅君子是補是正可也
欽定四庫全書
　汴京遺蹟志巻一　　　　　明　李濂　撰
　　宋京城
按宋史地理志舊城周迴二十里一百五十五步東二
門北曰望春(初名/和政)南曰麗景南面三門中曰朱雀東曰
保康(大中祥符/五年創建)西曰崇明西二門南曰宜秋北曰閶闔
北三門中曰景龍東曰安逺西曰天波(以上宋初仍梁/晉舊名至太平)
(興國四年/改今名)新城周迴五十里百六十五步(大中祥符九/年増築元豐)
(元年重修政和六年詔有司度國之南展築京城移置/官司軍營舊城四十八里二百二十三步周顯徳三年)
(以其土鹻取鄭州虎牢關/土築之俗呼為卧牛城)南三門中曰南薫東曰宣化
西曰安上東二門南曰朝陽北曰含輝(太平興國四年/改寅賔後復)
西二門南曰順天北曰金輝北四門中曰通天(天聖初/改顯徳)
(後/復)東曰長景次東曰永泰西曰安肅(初號衞州門以上/皆因周舊名至太)
(平興國四/年改今名)汴河上水門南曰大通(太平興國四年賜名/天聖初改順濟後復)
(今/名)北曰宣澤(舊南北水門皆曰/大通熈寧十年改)汴河下南曰上善北曰
通津(天聖初改廣津/熈寧十年復)惠民河上曰普濟下曰廣利廣濟
河上曰咸豐下曰善利(舊名/咸通)上南門曰永順(熈寧十/年賜名)其
後又於金輝門南置開逺門(舊名通逺以上皆太平興/國四年賜名天聖初改今)
(名/)其濠曰護龍河闊十餘丈濠之内外皆植楊栁粉牆
朱戸禁人往來城門皆甕城三層屈曲開門惟南薫新
鄭新宋封丘正門皆直門兩重以通御路金元以後多
湮塞舊有十三門南曰南薫陳州戴樓東曰新宋揚州
新曹西曰新鄭萬勝固子北曰陳橋封丘新酸棗衞州
今道路所通者惟曹鄭陳州揚州南薫固子封丘七門
耳(固或作/堌非也)
　　宋朝㑹要　自朱梁建都以汴州為東京皆因藩
　　鎮舊制但改名額而周顯徳初始廣新城周迴四
　　十八里二百二十三步
　　趙徳麟侯鯖録　舊城周迴二十里一百五十五
　　步即汴州城唐建中二年節度使李勉重築國初
　　號曰闕城亦曰裏城新城乃周世宗顯徳二年四
　　月詔别築新城周迴四十八里二百二十三步號
　　曰外城又曰羅城亦曰新城元豐中裕陵命内侍
　　宋用臣重築之
　　宋敏求東京記　周世宗顯徳二年四月詔京城
　　四面别築羅城三年正月發京畿滑鄭曹之民命
　　薛可言等督之仍命韓通總其事王朴經度凡通
　　衢委巷廣袤之間皆朴定其制踰年而成神宗熈
　　寧中始四面為敵樓作甕城及濬治濠塹
　　周密癸辛雜志　汴之外城周世宗時所築宋神
　　宗又展拓之其高際天堅壯雄偉南關外有太祖
　　講武池周美成汴都賦形容盡矣梁王鼓吹臺徽
　　宗龍徳宫舊址尚在
　　岳珂程史　開寶戊辰藝祖初修汴京大其城址
　　曲而宛如蚓屈焉耆老相傳趙中令鳩工奏圖初
　　取方直四面皆有門坊市經緯其間井井繩列上
　　覽而怒自取筆塗之命以幅紙作大圈紆曲縱斜
　　旁注云依此修築故城即當時遺蹟也時人咸罔
　　測多病其不宜於觀美熈寧乙夘神宗在位遂欲
　　改作覽苑中牧豚及内作坊之事卒不敢更第増
　　陴而巳及政和間蔡京擅國亟奏廣其規以便宫
　　室苑囿之奉命宦侍董其役凡周旋數十里一撤
　　而方之如矩墉堞樓櫓雖甚藻飾而蕩然無曩時
　　之堅樸矣一時迄功第賞侈其事至以表記兩命
　　詞科之題槩可想見其張皇也靖康金人南牧尼
　　堪斡里雅布揚鞭城下有得色曰是易攻下令植砲
　　四隅隨方而擊之城既引直一砲所望一壁皆不
　　可立竟以此失守藝祖沈㡬逺睹至是始驗宸筆
　　所定圖宋承平時藏秘閤今不復存
　　和維愚見紀忘　汴之外城門名各有意義如云
　　鄭門以其通往鄭州也如云酸棗門以其通往延
　　津即舊酸棗縣也其固子門未知其義近閱宣和
　　遺事内載上清寶籙宫成浚濠水深三丈東則景
　　龍門橋西則天波門橋二橋之下壘石為固引舟
　　相通而橋上人物往來不覺又郡城沿革云西面
　　門從南曰順天門俗名新門次曰利澤水門汴河
　　自此入城次北曰開逺門又名萬勝門次北曰金
　　輝門俗名固子門歐陽公歸田録亦云飲于固子
　　橋然則以壘石為固而名其橋因以名其門也周
　　禮掌固之職掌修城郭樹渠之固以為固所依阻
　　故曰固或曰固作顧視也汴城臥牛之形北視黄
　　河為子而子不敢來害其母此臆度之說無所據
　　　今省城即宋之舊裏城周迴二十里一百九十
　　　步高三丈五尺國朝洪武初重築外包以磚門
　　　五東曰麗景南曰南薫西曰大梁北曰安逺東
　　　北曰仁和外建月城上各建樓其西舊名望京
　　　角樓四敵臺八十四窩鋪八十三東西南門甕
　　　城内皆有漢夀亭侯廟而北門甕城内則𤣥帝
　　　廟也皆近時建
　　宋大内宫室
按宋史地理志藝祖因周之舊為都建隆三年始廣皇
城東北隅命有司畫洛陽宫殿之制按圖修之而皇居
始壯麗矣宫城周迴五里南三門中曰乾元(宋初依梁/晉之舊名)
(曰明徳太平興國三年改丹鳯大中祥符八年/改正陽明道二年改宣徳雍熈元年改今名)東曰左
掖西曰右掖東西面門曰東華西華(舊名寛仁神獸開/寶三年改今名熈)
(寧十年又改東/華門北曰謻門)北一門曰拱宸(舊名𤣥武大中祥符五/年改今名熈寧十年改)
(門内西横/門曰臨華)乾元門内正南門曰大慶東西横門曰左右
升龍左右北門内各二門曰左右長慶(熈寧間改左右/長慶隔門曰左)
(右嘉/肅)左右銀臺東華門内一門曰左承天祥符(乾徳六/年賜名)
(大中祥符元年正月天書降其/上詔加祥符二字而増葺之)西華門内一門曰右承
天左承天門内道北門曰宣祐(舊名光天大中祥符八/年改大寧明道元年改)
(今/名)正南門内正殿曰大慶東西門曰左右太和(宋初曰/日華月)
(華大中祥符/八年改今名)正衙殿曰文徳(宋初曰文明雍熈元年改/今名熈寧間改南門曰端)
(禮/)兩掖門曰東西上閤東西門曰左右嘉福(宋初曰左/右勤政明)
(道元年十/月改今名)大慶殿(舊名崇元乾徳四年重修改曰乾元/太平興國九年改朝元大中祥符八)
(年改天安明道/三年改今名)北有紫宸殿(舊名崇徳明/道元年改)視朝之前殿
也西有垂拱殿(舊名長春明/道元年改)常日視朝之所也次西有
皇儀殿(開寶四年賜名滋福/明道元年十月改)又次西有集英殿(舊名廣/政開寳)
(三年曰大明淳化間曰含光大中祥符/八年名㑹慶明道元年十月改今名)宴殿也殿後有
需雲殿(舊名玉華後改瓊/華熈寧初改今名)東有昇平樓(舊名紫雲明/道元年改)宫
中觀宴之所也宫後有崇政殿(舊名簡賢講武太平興/國二年改今名熈寧間)
(改北横門/曰通極)閱事之所也殿後有景福殿西有殿北向曰
延和便坐殿也(大中祥符七年建後苑東門洎北向便/殿成賜名宣和門承明殿明道元年改)
(端明二年/改今名)凡殿有門者皆隨殿名宫中又有延慶(舊名/萬嵗)
(大中祥符/七年改)安福觀文(舊名集聖明道二年改/肅儀慶厯八年改今名)清景慶雲
玉京等殿夀寧堂(清景明道/元年改)延春閤(舊名萬春寶/元元年改)福寧
殿(即延慶明/道元年改)東西有門曰左右昭慶觀文殿西門曰延
真其東真君殿曰積慶前建感真閤又有龍圖閤下有
資政崇和宣徳述古四殿天章閤下有群玉蘂珠二殿
後有寶文閤(即夀昌閤慶/厯元年改)閤東西有嘉徳延康二殿前
有景輝門後苑東門曰寧陽(即宣和門明/道元年改)苑内有崇聖
殿太清樓其西又有宜聖化成(即玉宸殿明/道元年改)金華西涼
清心等殿翔鸞儀鳯二閤華景翠芳瑶津三亭延福宫
有穆清殿延慶殿北有柔儀殿(初有殿無名章獻太后/名曰崇徽明道元年改)
(寶慈景祐二/年改今名)崇徽殿北有欽明殿(舊名天和明道元年/改觀文又改清居治)
(平三年/改今名)延福宫北有廣聖宫(天聖二年建名長/寧景祐二年改)内有太
清玉清沖和集福㑹祥五殿建流盃殿於後苑(明道元/年八月)
(修文徳殿成是夜禁中火延燔崇徳長春滋福㑹慶延/慶崇徽天和承明八殿命宰相吕夷簡為修葺大内使)
(樞密副使楊崇勲副之發京東西河北淮南江東西路/工匠給役内出乗輿物左藏庫易緍錢二十萬助其費)
(以故改/諸殿名)又有慈徳殿(楊太后所居景/祐元年賜名)觀稼殿(在後苑觀/種稻景祐)
(二年/創建)延羲閤(在崇政/殿内)邇英閤(在崇政殿西南蓋侍臣講/讀之所也與延羲同景祐)
(三年/賜名)隆儒殿(邇英閤後小殿皇/祐三年始賜名)慈夀殿(皇太后所居治/平元年賜名)
慶夀宫保慈宫(熈寧二/年建)玉華殿(在後/苑)基春殿(熈寧七年/建在玉華)
(殿/後)睿思殿(八年/建)承極殿(元豐三/年建)崇慶隆祐二宫(元祐元/年建)
睿成宫(神宗所居東宫/紹聖二年賜名)宣和殿(在睿思殿後紹聖二年/四月殿成其東側别有)
(小殿曰凝芳其西曰瓊芳前曰重熈後曰環碧元符三/年廢崇寧初復作大觀三年徽宗製記刻石實蔡京為)
(之/)聖瑞宫(皇太妃所居/因以名宫)顯謨閤(元符元年建藏神宗御/集建中靖國元年改曰)
(熈明尋/復舊)玉虛殿(元符/初建)玉華閤(大觀初建在/宣和殿後)親蠶宫(政和/元年)
(建/)燕寧殿(在延福北奉安仁宗/慈聖光獻皇后御容)延福宫(政和三年春新/作於大内北拱)
(辰門外舊宫在後苑之西南今其地乃百司供應之所/凡内酒坊裁造院油醋柴炭鞍轡等庫悉移他處又遷)
(兩僧寺兩軍營而作新宫焉始南向殿因宫名曰延福/次曰蘂珠有亭曰碧琅玕其東門曰晨暉其西門曰麗)
(澤宫左復列二位其殿則有穆清成平㑹寧睿謨凝和/崑玉群玉其東閤則有蕙馥報瓊蟠桃春錦疊瓊芬芳)
(麗玉寒香拂雲偃蓋翠葆鉛英雲錦蘭薫摘金其西閤/有繁英雪香披芳鉛華瓊華文綺絳萼穠華緑綺瑶碧)
(清陰秋香叢玉扶玉絳雲㑹寧之北疊石為山山上有/殿曰翠微旁為二亭曰雲巋曰層巘凝和之次閤曰明)
(春其高踰一百一十尺閤之側為殿二曰玉英曰玉澗/其背附城築土植杏名曰杏岡覆茅為亭脩竹為竿引)
(流其下宫之右為佐二閤曰宴春廣十有二丈舞臺四/列山亭三峙鑿圓池為海跨海為二亭架石梁以升山)
(亭曰飛華横度之四百尺有奇縱數之二百六十有七/尺又疏泉為湖湖中作隄以接亭隄中作梁以通湖梁)
(之上又為茅亭鶴莊鹿砦孔翠諸柵蹄尾動數千嘉花/名木類聚區别幽勝宛若生成西抵麗澤不類塵境初)
(蔡京命童貫楊戩賈詳藍從熈何訢等分任宫役五人/者因各為制度不務沿襲故號延福五位東西配大内)
(南北稍劣其東直景龍門西抵天波門宫東西二横門/皆視禁門法所謂晨暉麗澤者也而晨暉門出入最多)
(其後又跨舊城修築號延福第六位跨城之外浚壕深/者水三尺東景龍門橋西天波門橋二橋之下疊石為)
(固引舟相通而橋上人物外自通行不覺也名曰景龍/江其後又闢之東過景龍門至封丘門○景龍江北有)
(龍徳宫初元符三年以懿親宅潛邸為之及作景龍江/江夾岸皆奇花珍木殿宇比比對峙中塗曰壺春堂絶)
(岸至龍徳宫其地嵗時次第展拓後盡都城一隅焉名/曰擷芳園山水美秀林麓暢茂樓觀參差猶艮嶽延福)
(也/)保和殿(政和三年四月作九月/殿成總為屋七十五間)玉清神霄宫(政和三/年建舊)
(名玉清和陽在福寧/殿東七年改今名)上清寶籙宫(政和五年徽宗因林/靈素之言在景龍門)
(對景輝門作上清寶籙宫密連禁署内列亭臺舘舍不/可勝計命道士施民符藥徽宗時登皇城下視之又開)
(景龍門城上作複道通寶籙宫以便齋醮之事徽宗數/從複道上往來是年十二月始張燈於景龍門上下名)
(曰預賞/元宵)
　　宋朝㑹要　今大内即宣武軍節度使治所朱梁
　　建都遂以衙署為建昌宫晉天福初又為大寧宫
　　但改名號而巳周世宗雖加營繕猶未合古制建
　　隆三年發開封浚儀民廣皇城四年五月太祖命
　　有司畫洛陽宫殿按圖修之自是皇居始壯麗矣
　　趙徳麟侯鯖録　唐東京宫城東西四里一百八
　　十八步南北二里八十五步周迴十三里二百四
　　十一步高四丈八尺宋東京宫城周迴五里
　　邵氏聞見録　東京唐汴州梁太祖因宣武軍置
　　建昌宫晉改曰大寧宫周世宗雖加營繕猶未如
　　王者之制藝祖得天下之初即遣使圖西京大内
　　按以改作既成帝坐萬嵗殿洞開諸門端直如繩
　　嘆曰此如吾心小有私曲人皆見之矣帝一日登
　　明徳門指其榜問趙普曰明徳之門安用之字普
　　對曰助語帝曰之乎者也助得甚事普無言
　　葉少藴石林燕語　京師大内梁氏建國止以為
　　建昌宫本唐宣武節度治所未暇増大也後唐莊
　　宗遷洛復廢以為宣武軍晉天福中因高祖臨幸
　　更號大寧宫今新城是也其増展外羅城蓋周世
　　宗始為之太祖建隆初以大内制度草創乃詔圖
　　洛陽宫殿展皇城東北隅以鐵騎都尉李懐義與
　　中貴人董役按圖營建初命懐義等凡諸門與殿
　　須相望無得輒差故垂拱福寧柔儀清居四殿正
　　重而左右掖與升龍銀臺等諸門皆然惟大慶殿
　　與端門少差爾宫成太祖坐福寧寢殿令闢門前
　　後召近臣入觀諭曰我心端直正如此有少偏曲
　　處汝曹必見之矣群臣皆再拜後雖嘗經火屢修
　　率不敢易其故處矣(按石林燕語與/邵氏所記畧同)
　　又曰大慶殿初名乾元太平興國祥符中皆因火
　　改為朝元天安景祐中方改今名有龍墀沙墀凡
　　正至大朝㑹尊號則御焉郊祀大禮則駕宿於殿
　　之後閤百官為次宿於前之兩廊皇祐初始行明
　　堂之禮又以為明堂仁宗御篆明堂二字每行禮
　　則旋揭之事巳復去文徳殿在大慶殿之西少次
　　舊曰端明後改文明祥符中因火再建易今名紫
　　宸殿在大慶殿之後少西其次又為垂拱殿自大
　　慶殿後紫宸垂拱之兩間有柱廊相通每月視朝
　　則御文徳所謂過殿也東西閤門皆在殿後之兩
　　旁月朔不御過殿則御紫宸所謂入閤也月朔與
　　誕節郊廟禮成受賀契丹辭見亦皆御紫宸文徳
　　遇受冊發冊明堂宣赦亦御而不常用宣麻不御
　　殿而百官即庭下聽之紫宸不受賀而拜表稱賀
　　則於東上閤門國忌未赴景靈宫先進名奉慰則
　　於西上閤門亦既庭下拜而授閤門使蓋以閤不
　　以殿也惟垂拱為日御朝之所集英殿舊大明殿
　　也明道中改今名每春秋大燕皆在此太祖嘗御
　　䇿制科舉人故後為進士殿試之所其東廊後有
　　樓曰昇平舊紫雲樓也每大燕則宫中登而觀焉
　　皇儀殿舊名滋福咸平太宗明徳皇后居之以為
　　萬安宫后崩復舊明道中改今名故常廢而不用
　　以為治后喪之所
　　又曰東華門直北有東向門西與内東門相直俗
　　謂之謻門而無牓張衡東京賦所謂謻門曲榭者
　　也薛綜注謻曲屈斜行依城池為道集韻謻字或
　　作䔟以為宫室相連之稱今循東華門牆而轉東
　　面為北門亦可謂斜行依牆矣凡宫禁之言相承
　　必皆有自也(按字訓謻别也東/京賦但言别門耳)
　　洪邁容齋三筆　自漢以來宫室土朩之盛如漢
　　武之甘泉建章陳後主之臨春結綺隋煬帝之洛
　　陽江都唐明皇之華清連昌巳載史冊國朝祥符
　　中姦臣導諛為玉清昭應㑹靈祥源諸宫觀議者
　　固以崇侈勞費為戒然未有若政和蔡京所為也
　　京既柄政招權璫童貫楊戩賈詳藍從熈何訢五
　　人分任其事於是始作延福宫而極其工麗矣
　　周密癸辛雜識　汴梁宋時宫殿凡樓觀棟宇牕
　　戸往往題燕用二字竊意必當時人匠姓名耳及
　　金海陵修燕都擇汴京牕戸刻鏤工巧者以往始
　　知興廢皆定數而燕用二字乃先兆也
　　又曰京師有八卦殿八門各有樹朩山石無一相
　　類皆嵌石座亦穿空與石竅相通上欲有所往與
　　所幸美人自一門出宫人僊衣扶輪一聲霹靂則
　　僊樂競奏雲霄間石竅中腦麝煙起如霧
　　楊奐汴故宫記　巳亥春三月按部至于汴汴長
　　吏宴于廢宫之長生殿懼後世無以考為纂其大
　　槩云皇城南外門曰南薫南薫之北新城門曰豐
　　宜橋曰龍津橋北曰丹鳯而其門三丹鳯北曰州
　　橋橋少北曰文武樓遵御路而北横街也東曰太
　　廟西曰郊社正北曰承天門而其門五雙闕前引
　　東曰登聞檢院西曰登聞鼓院檢院之東曰左掖
　　門門之南曰待漏院鼓院之西曰右掖門門之南
　　曰都堂承天之北曰大慶門而日精門左昇平門
　　居其東月華門右昇平門居其西正殿曰大慶殿
　　東廡曰嘉福樓西廡曰嘉瑞樓大慶之後曰徳儀
　　殿徳儀之東曰左升龍門西曰右升龍門正門曰
　　隆徳曰蕭牆曰丹墀曰隆徳殿隆徳之左曰東上
　　閤門右曰西上閤門皆南嚮東西二樓鐘鼓之所
　　在鼓在東鐘在西隆徳之次曰仁安門仁安殿東
　　則内侍局内侍之東曰近侍局近侍之東曰嚴祗
　　門宫中則曰撒合門少南曰東樓即授除樓也西
　　曰西樓仁安之次曰純和殿正寢也純和西曰雪
　　香亭雪香之北后妃位也有樓樓西瓊香亭亭西
　　曰涼位有樓樓北少西曰玉清殿純和之次曰寧
　　福殿寧福之後曰苑門由苑門而北曰仁智殿有
　　二大石左曰敷錫神運萬嵗峯右曰玉京獨秀太
　　平巖殿曰山莊莊之西南曰翠微閤苑門東曰僊
　　韶院院北曰湧翠峯峯之洞曰大滌湧翠東連長
　　生殿殿東曰湧金殿湧金之東曰蓬萊殿長生西
　　曰浮玉殿浮玉之西曰瀛洲殿長生之南曰閱武
　　殿閱武南曰内藏庫由嚴祗門東曰尚食局尚食
　　東曰宣徽院宣徽北曰御藥院御藥北曰右藏庫
　　右藏之東曰左藏宣徽東曰㸃檢司㸃檢北曰祕
　　書監祕書北曰學士院學士之北曰諫院諫院之
　　北曰武器署㸃檢之南曰儀鸞局儀鸞之南曰尚
　　輦局宣徽之南曰拱衞司拱衞之南曰尚衣局尚
　　衣之南曰繁禧門繁禧南曰安泰門安泰西與左
　　升龍門直東則夀聖宫兩宫太后位本明俊殿試
　　進士之所宫北曰徽音殿徽音之北曰燕夀殿燕
　　夀殿垣後少西曰震肅衞司東曰中衞尉司儀鸞
　　之東曰小東華門更漏在焉中衞尉司東曰祗肅
　　門祗肅門東少南曰將軍司徽音夀聖之東曰太
　　居苑苑之殿曰慶春慶春與燕夀並小東華與正
　　東華對東華門内正北尚廏局尚廏西北曰臨武
　　殿左掖門正北尚食局局南曰宫苑司宫苑司西
　　北曰尚醖局湯藥局侍儀司少西曰符寶局器物
　　局西則撒合門嘉瑞樓西曰三廟正殿曰徳昌東
　　曰文昭殿西曰光興殿並南嚮徳昌之後宣宗廟
　　也宫西門曰西華與東華直其北門曰安貞二大
　　石外凡花石臺榭池亭之細並不録觀其制度簡
　　素比土堦茅茨則過矣視漢之所謂千門萬戸珠
　　璧華麗之飾則無有也然後之人因其制度而損
　　益之以求其稱斯可矣
　　　國朝洪武十一年即宋故宫遺址建周王府乃
　　　太祖第五皇子謚定始分封之國宗室繁衍甲
　　　於它藩城中井水悉苦鹻難飲汴人率於城外
　　　汲水飲之惟周府太廟前井水甘蓋宋大内舊
　　　井也
　　宋内諸司
按東京夢華録内諸司皆在禁中如學士院皇城司四
方館客省東西上閤門通進司内弓劒鎗甲軍器等庫
翰林司(茶酒/局也)内侍省入内内侍省内藏庫奉宸庫景福
殿庫延福宫殿中省六尚局(尚藥尚食尚輦/尚醖尚舍尚衣)諸閤分内
香藥庫後苑作翰林書藝局醫官局天章等閤明堂頒
朔布政府
　　葉少藴石林燕語　太祖初平諸偽國得其帑藏
　　金帛以别庫儲之曰封樁庫本以待經營契丹也
　　其後三司嵗終所用常賦有餘亦併歸之嘗諭近
　　臣欲候滿三五百萬即以與契丹以贖幽燕故土
　　不從則為用兵之費蓋不欲常賦之外横歛于民
　　故不𨽻于三司今内藏庫是也又曰内香藥庫在
　　謻門外凡二十八庫真宗賜御製七言二韻詩一
　　首為庫額曰每嵗沈檀來逺裔累朝珠玉寶皇居
　　今辰内府初開處充牣尤宜史筆書
　　洪邁容齋三筆　神宗嘗憤北狄崛彊慨然有恢
　　復幽燕之志於内帑置庫自製四言詩曰五季失
　　圖獫狁孔熾藝祖造邦思有懲艾爰設内府期以
　　募士曽孫保之敢忘厥志凡三十二庫每庫以一
　　字揭之儲積皆滿又别置庫賦詩二十字分揭于
　　上曰每䖍夕惕心妄意遵遺業顧予不武資何日
　　成戎捷其用志如此國家帑藏之富可知
　　宋外諸司
按東京夢華録外諸司左右金吾街仗司法酒庫内酒
坊牛羊司乳酪院儀鸞司(帳設/局也)車輅院供奉庫雜物庫
雜賣務東西作坊萬全(造軍/器所)修内司文思院上下界綾
錦院文繡院軍器所上下竹朩務箔場車營致逺務騾
務駞坊象院作坊物料庫東西窑務内外物庫油醋庫
京城守具所鞍轡庫養馬曰左右騏驥院天駟十監河
南北十炭場四熟藥局内外柴炭庫軍頭引見司架子
營樓店務店宅務𣙜貨務都茶場大宗正司左藏大觀
元豐宣和等庫編佑局打套所諸米麥等自州東虹橋
元豐倉順成倉東水門裏廣濟裏河折中外河折中富
國廣盈萬盈永豐濟逺等倉陳州門裏麥倉子州北夷
門山五丈河諸倉約共五十餘所日有支納下卸即有
下卸指揮兵士支遣即有袋家每人肩兩石布袋遇有
支遣倉前成市近新城有草場二十餘所每遇冬月諸
鄉納粟稈草牛車闐塞道路車尾相銜數千萬輛不絶
　　沈括夢溪筆談　太祖朝常戒禁兵之衣長不得
　　過膝買魚肉及酒入營門者皆有罪又制更戍之
　　法欲其習山川勞苦逺妻孥懐土之戀兼外戍之
　　日多在營之日少人人少子而衣食易足又京師
　　衞兵請糧者營在城東者即令赴城西倉在城西
　　者即令赴城東倉不許傭僦車脚皆須自負嘗親
　　登右掖門觀之蓋使之勞力制其驕惰故士卒衣
　　食無外慕安辛苦而易使
　　宋明堂
徽宗政和五年乙未秋八月始作明堂初元豐禮官以
明堂寓大慶殿别請建立以盡嚴奉而未暇講求至是
下詔内出圖式宣示于崇政殿且以明堂宜正臨丙方
近東以據福徳之地乃徙祕書省于宣徳門東而以省
地營之命蔡京為明堂使開局興工日役萬人
　　　按宋史是年夏六月作三山河橋役夫數十萬
　　　民不聊生秋八月又作明堂然六月八月正農
　　　事方殷之時而役大衆如此奪民之時傷民之
　　　力為人上者畧不少䘏可謂失計之甚矣未㡬
　　　而禍變作亦未聞明堂出一善政也可勝慨哉
　
　
　汴京遺蹟志巻一
欽定四庫全書
　汴京遺蹟志巻二　　　　　明　李濂　撰
　　官署一
宋襲五代之舊建都于汴中外官署雖多改革而因循
仍舊者寔多遺址湮没莫可攷見間嘗詢諸耆宿父老
皆謝以不知嗟乎宋去今不逺而濂又汴人巳無所稽
如此使及今弗録其所可知者後愈亡所考矣暇日聊
據見聞以志宋之官署然亦畧舉一二而巳惜不能盡
知也
　　中書省
宋中書省在左掖門之東宰相之所莅稱東府焉掌進
擬庶務宣奉命令行臺諫章疏群臣奏請興創改革及
中外無法式事應取㫖事凡除省臺寺監長貳以下及
侍從職事官外任監司節鎮知州軍通判武臣遥郡横
行以上除授皆掌之
　　李心𫝊朝野雜記　丞相秦官也自漢末改為大
　　司徒厯代不能正國初循唐制以三公至列曹侍
　　郎同平章事為宰相首相帶昭文舘大學士亞相
　　帶監修國史末相帶集賢殿大學士神宗新官制
　　於三省置侍中中書尚書二令虛而不除以尚書
　　左右僕射兼門下中書侍郎為兩相然中書揆而
　　議之門下審而復之尚書承而行之則是首相不
　　復與朝廷議論矣元祐初司馬公相乃請令三省
　　合班奏事分省事事自紹聖以後皆因之時議者
　　謂門下相凡事既同進呈則不應自駮巳行之命
　　是省審之職可廢也政和中蔡京以太師總領三
　　省號公相乃廢尚書令改侍中中書令為左輔右
　　弼亦虛而不除改左右僕射為太宰少宰仍兼兩
　　省侍郎靖康中何文縝將拜相夜夢人持弓矢射
　　中其僕乃先乞復太少宰為僕射吳正仲當制請
　　更為丞相不從建炎三年吕元直初相議者請併
　　三省為一於是元直解中書侍郎改同中書門下
　　平章事乾道八年孝宗稽古改左右僕射為左右
　　丞相去侍中兩令之名遂為定制云
　　又曰國朝宰相自建隆至嘉泰凡一百有二人蓋
　　自建隆元年至元祐五年一百三十年凡五十人
　　自元祐五年至紹興六年四十六年凡二十八人
　　兩倍於前矣自紹興七年至今嘉泰二年六十六
　　年其間宰相或席不暇煖而纔二十有四人蓋秦
　　檜獨相十八年故也
　　陳后山談叢　國朝宰相趙普吕䝉正張士遜吕
　　夷簡皆三入王旦為相十一年王珪十年趙普沈
　　倫韓琦曽公亮九年薛居正向敏中八年王曽章
　　得象七年盧多遜李沆富弼六年李昉五年
　　宋敏求春明退朝録　國朝宰相趙令盧相文潞
　　公四十三登庸寇萊公四十四王沂公四十五賈
　　魏公四十八參知政事蘇侍郎易簡三十六王沂
　　公三十九
　　又曰國初范魯公王祁公魏僕射三相罷趙令獨
　　相始置參知政事自是一相或二相至咸平中始
　　有吕文穆李文靖向文簡三相又至至和中文潞
　　公劉丞相富鄭公三相
　　洪邁容齋三筆　太祖登基仍用周朝范質王溥
　　魏仁浦三相四年皆罷趙普獨相越三月始創參
　　知政事之名而以命薛居正吕餘慶後益以劉熈
　　古是為一相三參及普罷去以居正及沈義倫為
　　相盧多遜參政太宗即位多遜亦拜相凡六年三
　　相而無三參自後頗以二相二參為率至和二年
　　文彦博為昭文相劉沆為史舘相富弼為集賢相
　　但用程戡一參惟至道二年吕端以右僕射獨相
　　而吏部侍郎温仲舒兵部侍郎王化基工部尚書
　　李至戸部侍郎李沆四參政前後未之有也
　　楊萬里揮麈録　本朝宰相兼公師者范晉公王
　　文獻趙韓王薛文惠王文貞丁晉公馮文懿王文
　　公吕文靖韓忠獻曽宣靖富韓公文潞公吕正獻
　　蔡師垣秦師垣陳魯公而巳餘皆罷政後拜近日
　　惟張魏公自外以少傅再拜右揆本朝三入相者
　　趙韓王吕文穆文靖張鄧公文潞公蔡元長雖四
　　入而不克有終國朝自外拜相者文潞公韓康公
　　章子厚近年陳魯公亦曠典也
　　樞密院
宋樞密院在闕門之西南與中書省對持文武二柄號
為二府東府掌文事參政佐之西府掌武事副使佐之
宋初魏仁浦以宰相兼樞密使建隆三年以樞密副使
兵部侍郎趙普為檢校太保充樞密使不帶正官自普
始太平興國四年以石熈載為樞密直學士以簽書院
事簽書之名始此淳化三年以張遜知院事温仲舒寇
凖同知院事同知院之名始此治平中以郭逵同簽書
院事同簽書之名始此時陳升之三至樞府神宗欲稍
異其禮乃以為知院元豐改官制議者欲廢密院歸兵
部神宗曰祖宗不以兵柄付有司故専命官統之互相
維制不從然以密院聨職輔弼非出使之名乃定置知
院同知院二人專以兵機軍政為職
　　洪邁容齋三筆　樞密使之名起於唐本以宦者
　　為之蓋内諸司之貴者耳五代始以士大夫居其
　　職遂與宰相等自此接於本朝又有副使知院事
　　同知院事簽書同簽書之别雖品秩有高下然均
　　稱為樞密明道中王沂公自故相召為檢校太師
　　樞密使李文定公為集賢相以書迎之於國門稱
　　曰樞密太師相公予家藏此帖紹興五年高宗車
　　駕幸平江過秀州執政從行者四人在前者傳呼
　　宰相趙忠簡也次呼樞密張魏公也時為知院事
　　次呼參政沈必先也最後又呼樞密則簽書權朝
　　美云予為檢校時葉審言黄繼道為長貳亦同一
　　稱而二三十年以來遂有知院同知之目初出於
　　典謁街卒之口久而朝士亦然名不古雅莫此為
　　甚
　　葉少藴石林燕語　樞密使唐書五代史皆不載
　　其創始之因蓋在唐本宦者之職唐中世後宦人
　　使名如是者多殆不可勝記本不繫職官重輕而
　　五代時因唐舊名益増大之故史官皆不暇詳考
　　據續事始云代宗永泰中以中人董秀管樞密因
　　置内樞密使續事始偽蜀馮鑑所作也
　　又曰樞密院既専總兵柄宰相非兼領殆不復預
　　聞慶厯初元昊用兵富公為諫官乃請宰相如故
　　事兼院事時吕文靖為相不欲兼富公爭之力遂
　　兼樞密使自是相繼為相者初授除皆帶兼使八
　　年文潞公自參知政事相始不帶兼使於是皇祐
　　初宋莒公龎潁公相皆不兼蓋元昊巳納欵故也
　　又曰本朝樞密院官既備學士之職浸廢然猶㑹
　　食樞密使㕔每文徳殿視朝則升殿侍立亦不多
　　除人官制行乃與學士皆為職名為直學士之冠
　　不𨽻樞密院升殿侍立為樞密都承㫖之任每吏
　　部尚書補外除龍圖閤學士戸部以下五曹則除
　　樞密直學士相呼謂之密學
　　林駉論兩府　國朝兩府之職其周之冢宰司馬
　　歟漢之丞相太尉歟然周以冢宰統司馬故兵民
　　有相通之意漢太尉重於丞相而武職往往偏失
　　焉觀此則國朝之或分或合其得失有不難知者
　　且冢宰司馬周之六卿其職適相等耳然調發之
　　權不歸之司馬而歸之天官豈固畀以職而復奪
　　其權邪蓋兵為重事身為大臣邈不相通則國事
　　暌矣故吕伋掌兵若無與於太保而太保實俾之
　　程伯出師若無與於尹氏而尹氏實命之夫以掌
　　兵出師之事一屬大臣則脉絡貫通又安有疑貳
　　之意哉丞相太尉漢之三公其職亦相維耳然漢
　　承秦舊官制益紊文不足以勝武兵有以異乎政
　　事權偏重無以為統御防閑之道其事不可勝弔
　　矣故諸吕兆禍勢亦亟矣丞相平至以五百金交
　　歡太尉勃而左袒之功僅濟擁昭立宣事亦重矣
　　丞相敞至不敢發一語而大將軍以國家之權自
　　任夫以丞相之重而下聽命於掌兵之將况望其
　　能振職哉愚嘗推兩府之分合矣且中書主民密
　　院主兵其事相埓也中書降麻密院降宣其權相
　　等也將分任其事之為當邪則軍國大務不當専
　　委未免如富鄭公之議抑併其職為中書邪則兵
　　柄相維有關大體又非所以知祖宗建樞之意嗚
　　呼分其事固非也併其職尤非也必於分之中而
　　有合之理存於判然不相為謀之際而實有相貫
　　通者寓然後可與論設官之深㫖蓋自范質王溥
　　免相之後而二府之事權裂矣獲繼遷母之議非
　　細事也密院知之而中書初未知之興兵薊門之
　　役非末故也密院謀之而中書不預聞之此田公
　　錫抗言密院公事宰相不得預聞中書政事樞密
　　不得預議不能無憾於咸平之時也迨夫景徳間
　　真宗每得邊奏必送中書於是有共參利害之意
　　澶淵百萬之師寇公親扶日轂尺箠笞之而北兵
　　㡬無隻輪匹馬之返此非景徳相通之驗歟自寇
　　公免相之後而二府之事權又裂矣戎酋之降非
　　末節也而中書初不預知元昊之叛非小警也而
　　邊奏皆不關中書此丁度力言二府分政若措置
　　乖異則天下無適從不能無激於康定之初也迨
　　夫慶厯間仁宗因張方平之議於是宰相有兼樞
　　之職西邊陸梁之賊吕章二公分命名帥戮力平
　　之而卒致骨寒膽破之謠此非慶厯兼領之效歟
　　自賈昌朝陳執中免相之後而二府之事權又益
　　裂矣趙明與西人戰密院賞功而中書降約束郭
　　逵脩堡柵密院方詰責而中書巳降褒詔此滕達
　　道深嘆熈寧戰守異議之非也迨夫元豐詔大事
　　三省與密院同議矣元祐詔除授諫官三省密院
　　同進呈矣然是時邊事利害尤未甚相通者至建
　　炎間高宗乃以宰臣張浚兼樞密而趙鼎亦以左
　　僕射兼之是時也國步尚艱敵勢方張剗亂而治
　　支危而安再植巍巍中天之業者皆左扶右持之
　　力此非建炎兼領之功歟噫自國初以至中興其
　　分其合不知其㡬大抵合之則文武相通分之則
　　兵政異情咸平景徳康定慶厯熈寧建炎之得失
　　可知也可不審哉雖然主民而知兵此固關天下
　　之大計密院而不預中書亦非大臣相維之意是
　　故樞使而同平章事君子以為慶厯之善謀密司
　　不與三省之差除議者為元符惜之
　　沈括夢溪筆談　舊制中書省樞密院三司使印
　　並金近制三省樞密院印用銀為之塗金餘皆鑄
　　銅而巳
　　御史臺
宋御史臺在京城内東澄清街北國初改為察院三區
一居東巡按御史居以莅政正統間改為巡撫都御史
治所今遷巡撫都御史居新置院遂為公使寓所一居
西清軍刷巻御史互居以莅政正統間改為巡按御史
治所一居中成化元年建為清軍刷巻御史治所亦以
寓公使云
　　葉少藴石林燕語　京師省寺皆南向惟御史臺
　　北向蓋自唐以來如此說者以為隋建御史臺取
　　其與尚書省便道相近故唐因之或云御史彈治
　　不法北向取肅殺之義未知孰是然今臺門上獨
　　設鴟吻亦非他官局所有也
　　宋朝燕翼詒謀録　仁宗重臺諫之選景祐元年
　　四月癸丑詔御史臺置殿中侍御史監察御史裏
　　行又詔舉三丞以上嘗厯知縣人除御史裏行二
　　年除御史又二年除三司開封判官自清要而厯
　　繁劇選任既重一時號稱得人
　　曽肇重修御史臺記　元祐三年新作御史臺成
　　詔臣肇為之記臣肇伏惟自念幸得備位從官以
　　文字為職此大手筆雖非所克堪然義不得辭謹
　　拜手稽首而記之曰惟御史見於周掌賛書受法
　　令而巳戰國以致執法亦記事之職也至秦漢始
　　置大夫位亞丞相副曰中丞督部刺史受公卿奏
　　事舉劾按章其屬有侍御史出討奸猾治大獄於
　　是専繩糾之任厥後政事歸尚書而御史與尚書
　　謁者並為三臺大夫更為三公而中丞為臺率與
　　尚書令司𨽻校尉朝㑹皆専席為三獨坐隋唐復
　　置大夫天下有寃而無告者得與中書門下省詰
　　之謂之三司自是御史益為雄峻其屬則有殿中
　　監察并侍御史為三院侍御史一人知雜事横榻
　　而坐謂之南牀皆専彈劾不言事本朝因之至真
　　宗皇帝増置言事御史其後皆得言事大則御史
　　相率廷辨小則人得自達故其任視前世為尤重
　　非但謹朝㑹聽獄訟而巳列聖相繼皆假以寛仁
　　使得自竭是以風采所加百寮震肅朝廷倚而益
　　尊奸邪望而知畏初本朝雖因唐制然以大夫為
　　兼官不治臺事以郎中員外郎兼侍御史知雜事
　　以貳中丞以太常博士以上為三院未至者則為
　　御史裏行監察故事内察尚書六曹外巡按郡縣
　　久之亦廢至神宗皇帝大正官名始歸大夫職以
　　侍御史治雜事罷御史裏行而復六察官分守既
　　定乃相官府蓋御史臺建於宣化坊自開寶五年
　　纔有東西獄七年雷徳驤分判三院事請於上而
　　大之屋不及百楹天禧二年復詔増廣遂至三百
　　六十楹訖于元豐垂七十年寖以圮壊神宗皇帝
　　伻圖程工以授有司舊闕大夫㕔事踵鄴都制度
　　闢門北鄉取隂殺之義又形勢痺下無以重威至
　　是命置大夫㕔事闢門東鄉増痺為崇培下為高
　　其視規撫宏遠矣今上即政之初務先慈儉土朩
　　之勤咸詔勿事惟臺之建實遵先訓猶以大夫虚
　　員姑省營築闢門北鄉仍故不改經度損益㫁自
　　聖心以元祐二年六月巳亥始事三年八月庚辰
　　卒功用人力十萬五千為屋三百五十一楹門闥
　　耽耽堂室渠渠長貳佐屬視事燕休翼翼申申各
　　適所宜吏舍囚圄深靚嚴固案牘簿書棲列有序
　　所以觀示都邑表正憲度揆諸典章於是為稱昔
　　周人考室見於風雅魯國作門記諸春秋後世傳
　　誦為載籍首恭惟神宗皇帝受命承序十有九年
　　建立經常皆應古義好惡無私賞罰不僣而綱紀
　　是張宫室弗營池籞苟完而府寺是崇故能垂情
　　風憲之司以啓後嗣之意二聖恭巳開闢言路聰
　　無不聞明無不燭士有以言獲福不聞忠以取禍
　　耳目之地寵遇莫抗故能新是棟宇以成前人之
　　志是宜著在文字刻之金石以度越周魯垂休無
　　窮顧臣之愚何足以發揚聖徳稱明昭之萬一哉
　　雖然臣嘗聞之責人非難責巳惟難御史責人者
　　也將相大臣非其人百官有司失其職天下之有
　　敗法亂紀服讒蒐慝者御史皆得以責之然則御
　　史獨無責乎哉居其位有所不知知之有所不言
　　言之有所不行行之而君子病焉小人幸焉此御
　　史之責也御史雖不自責天下得以責之惟其不
　　難於責巳則施於責人能稱其任矣能稱其任然
　　後危冠盛服崇墉峻宇游焉息焉可以無媿茍異
　　於是得無餒於中哉臣故不自揆輒因承詔誦其
　　所聞以告在位者使有以仰稱列聖褒大崇顯之
　　意焉
　　諫院
明道元年七月辛夘陳執中為諌官以諫官無治所屢
請置院乃以門下省為諫院而别創門下省於右掖門
之西宋置諌院自此始
　　宋名臣言行録　慶厯増諫員取敢言士歐陽文
　　忠公首被選以太常丞知諫院賜五品服
　　又曰包孝肅公拯知諫院數論斥大臣權倖請罷
　　去内降曲恩又列上唐魏鄭公三疏請置石以為
　　龜鑑
　　司馬光諫院題名記　古者諌無官自公卿大夫
　　至于工商無不得諫者漢興以來始置官夫以天
　　下之政四海之衆得失利病萃於一官使言之其
　　為任亦重矣居是官者當志其大捨其細先其急
　　後其緩専利國家而不為身謀彼汲汲於名者猶
　　汲汲於利也其間相去何逺哉天禧初真宗詔置
　　諫官六員責其職事慶厯中錢君始書其名於版
　　光恐久而漫滅嘉祐八年刻著于石後之人將厯
　　指其名而議之曰某也忠某也詐某也直某也回
　　嗚呼可不懼哉
　　胡寅寄政府書　古者人臣皆得進諌於其君後
　　世專設一職既巳乖繆居是職者又多以立異為
　　心撓亂政事人君難於盡從故員多不備難於盡
　　廢故姑設一二人比諸餼羊方祖宗時充臺諫之
　　選者皆天下名士或中外踐更巳久無所不知故
　　能有補後世乃以新進利口之人為之宜其觀望
　　喋喋而莫可遏也然事有隨時官與世建方漢光
　　武唐太宗馬上經營之日與齊小白秦苻堅專任
　　一相以成霸業之時未聞有臺諫官喋喋於其旁
　　者誠以三軍五兵之運伐人制勝之謀不可以告
　　人亦非人所能與也及平定之後法制既立則必
　　設置臺諌使糾違犯指闕失時勢當然耳今宜以
　　給事中兼諫大夫中書舎人兼司諫左右史兼正
　　言政事下省便可救正而御史臺只宜彈擊官邪
　　貞肅憲度若夫四方訴訟自有州縣監司臺省節
　　次又不得直則有登聞檢鼓兩院存焉如此則治
　　有體統朝廷増重國勢不摇可以言治
　
　汴京遺蹟志巻二
欽定四庫全書
　汴京遺蹟志巻三　　　　　明　李濂　撰
　　官署二
　　學士院(即翰/林院)
宋學士院在樞密宣徽院之北表其深嚴宥密又謂之
北扉在浴堂之南便於應詔至和三年詔學士院從官
兩員掌管勾編録國朝以來所撰制詔文字承㫖不常
置以學士久次者為之
　　馬端臨文獻通考　學士掌内庭書詔指揮邊事
　　曉達機謀天子機事密命在焉不當預外司公事
　　蓋防纖微間或漏省中語故學士院在金鑾殿側
　　號為深嚴自藝祖以來藉其才用始令判三銓及
　　知太常禮院事開寶二年以李昉盧多遜並直學
　　士院直院之名始此六年以知制誥張澹權直翰
　　林院宋翰林學士無定員凡他官入院未除學士
　　謂之直院學士俱闕他官暫行文書謂之權直宋
　　率以從官兼直院若左右史少監類止稱權天聖
　　元年詔學士遇隻日至晚出宿蓋故事以雙日鎖
　　院隻日降麻也
　　沈括夢溪筆談　唐翰林院在禁中乃人主燕居
　　之所玉堂承明金鑾殿皆在其間應供奉之人自
　　學士以下工技群官司𨽻籍其間者皆稱翰林如
　　今之翰林醫官翰林待詔之類是也惟翰林茶酒
　　司止稱翰林司蓋相承闕文唐制自宰相而下初
　　命皆無宣召之禮惟學士宣召蓋學士院在禁中
　　非内臣宣召無因得入故院門别設複門亦以其
　　通禁庭也又學士院北扉者謂其在浴堂之南便
　　於應召令學士初拜自東華門入至左承天門下
　　馬待詔院吏自左承天門雙引至閣門此亦用唐
　　故事也唐宣召學士自東門入者彼時學士院在
　　西掖故自翰林院東門赴召非若今之東華門也
　　至如挽鈴故事亦縁其在禁中雖學士院吏亦止
　　于玉堂門外則其嚴密可知如今學士院在外與
　　諸司無異亦設鈴索悉皆文具故事而巳
　　又曰學士院玉堂太宗曽親幸至今惟學士上日
　　許正坐他日皆不敢獨坐故事堂中設視草臺每
　　草制則具衣冠據臺而坐今不復如此但存空臺
　　而巳玉堂東承㫖閤子窓格上有火燃處太宗嘗
　　夜幸玉堂時蘇易簡為學士巳寢遽起無燭具衣
　　冠宫嬪自窓格引燭入照之至今不欲更易以為
　　玉堂一盛事
　　又曰舊翰林學士地勢清切皆不兼它務文舘職
　　任自校理以上皆有職錢惟内外制不給楊大年
　　久為學士家貧請外表詞千餘言其間兩聨曰虚
　　忝甘泉之從臣終作若敖之餓鬼從者之病莫興
　　方朔之饑欲死京師百官上日惟翰林學士敇設
　　用樂他雖宰相亦無此禮優伶並開封府㸃集陳
　　和叔除學士時和叔知開封府遂不用女優學士
　　院敇設不用女優自和叔始
　　葉少藴石林燕語　唐翰林院在銀臺之北乾封
　　以後劉禕之元萬頃之徒時宣召草制其間因名
　　北門學士今學士院在樞密之後腹背相倚不可
　　南向故以其西廊西向為院之正門而後門北向
　　與集英相直因牓曰北門兩省樞密院皆無後門
　　惟學士院有之學士朝退入院與禁中宣命往來
　　皆行北門而正門行者無㡬不特取其便事亦以
　　存故事也
　　又曰學士院正㕔曰玉堂蓋道家之名初李肇翰
　　林誌末言居翰苑者皆謂凌玉清遡紫霄豈止於
　　登瀛洲哉亦曰登玉堂焉自是遂以玉堂為學士
　　院之稱而不為榜太宗時蘇易簡為學士上嘗語
　　曰玉堂之設但虚傳其說終未有正名乃以紅羅
　　飛白書玉堂之署四字賜之易簡即扃鐍置堂上
　　每學士上事始得一開視最為翰林盛事紹聖間
　　蔡魯公為承㫖始奏乞摹就杭州刻榜揭之以避
　　英廟諱去下二字止曰玉堂云又政和五年御書
　　摛文堂榜賜學士院
　　又曰祖宗用人多以兩省為要而翰林學士尤號
　　清切由是登二府者十嘗六七杜正獻公以清節
　　名天下然一生多厯外職五為使者徧典諸名藩
　　在内惟為三司戸部副使御史中丞知開封府遂
　　至為樞密副使范文正公自諫官被謫召還以天
　　章閤待制判國子監遷知開封府復謫晚乃自慶
　　州亦入為樞密副使二公皆未嘗厯兩省而文正
　　之文學不更文字之職世尤以為歉也
　　又曰俗稱翰林學士為坡蓋唐徳宗時嘗移學士
　　院於金鑾坡上故亦稱鑾坡唐制學士院無常處
　　駕在大内則置於明福門在興慶宫則置於金明
　　門不專在翰林院也然明福金明不以為稱不常
　　居之爾
　　洪邁容齋隨筆　翰苑故事今廢棄無餘惟學士
　　入朝猶有朱衣院吏雙引至朝堂而止及景靈宫
　　行香則引至立班處公文至三省不用申狀但尺
　　紙直書其事右語云諮報尚書省伏候裁㫖月日
　　押謂之諮報此兩事僅存
　　又曰治平以前謂翰林學士及知制誥為兩制自
　　翰林罷補外者得端明殿學士謂之換職熈寧以
　　後乃始為龍圖紹興以來愈不及矣修起居注者
　　序遷知制誥其次及辭不為者乃為待制趙康靖
　　馮文簡曽魯公司馬公吕正獻公是也學士闕則
　　次補或為宰相所不樂者猶得侍讀學士劉原甫
　　是也在職未久而外除者為樞密直學士韓魏公
　　是也亦為龍圖直學士歐陽公是也後來褒擢者
　　僅得待制王時亨是也餘以善去者集英修撰而
　　止耳
　　李心𫝊朝野雜記　國朝自建隆至熈寧在翰苑
　　者一百八人而入端揆者二十一人太祖九人一
　　相太宗二十三人四相真宗十五人四相仁宗五
　　十二人九相神宗十人三相學士久次者眺文元
　　迥十六年王文恭珪十三年王文忠堯臣十二年
　　宋文安白章文獻得象趙清獻抃楊内翰偉皆十
　　一年陶尚書穀丁文簡度皆十年扈尚書䝉蘇參
　　政易簡賈參政黄中李昌武宗諤孫文懿抃胡文
　　公宿皆九年徐常侍鉉楊文公億皆八年歐陽常
　　侍迥宋宣獻綬歐陽公脩皆七年梁給事周翰李
　　相州維晏元獻殊馮章靖元皆六年熈寧後學士
　　率一二年即遷久次者三四年而巳
　　崇文院(即三/舘)
按李文簡公燾長編云梁遷都汴正明中始於今右長
慶門東北設屋數十間謂之三舘蓋昭文集賢史舘也
初極湫隘纔蔽風雨周廬徼道環於其側太宗即位因
臨幸周覽顧左右曰若此之陋豈可蓄天下圖書延四
方賢俊邪即詔有司於左升龍門裏舊車輅院地别建
三舘輪奐壯麗甲于内庭二月甲辰朔詔賜名為崇文
院西序啓便門以備臨幸盡遷舊舘之書以實之院之
東廊為昭文書南廊為集賢書西廊有四庫分經史子
集四部為史舘書六庫書籍正副本分八萬巻册府之
文煥乎一變矣
　　馬端臨文獻通考　祖宗藏書之所曰三舘秘閤
　　在左升龍門北是為崇文院自建隆至大中祥符
　　著録總三萬六千二百八十巻八年舘閤火移寓
　　右掖門外謂之崇文外院借太清樓本補冩天聖
　　三年成萬七千六百巻歸于太清九年冬新作崇
　　文院舘閤復而外院廢時巳増募冩書史専事完
　　緝景祐初命翰林學士張觀知制誥李淑宋郊編
　　四庫書判舘閤官覆視録校二年上經史八千四
　　百二十五巻明年上子集萬二千三百六十六巻
　　差賜官吏器幣就宴輔臣兩制舘閤官進管勾内
　　侍官一等詔購求逸書復以書有繆濫不完始命
　　定其存廢因倣開元四部録為崇文總目慶厯初
　　成書凡三萬六百六十九巻然或相重亦有可取
　　而誤棄不録者嘉祐四年右正言充秘閤校理吳
　　及言内臣監舘閤久不更書多亡失補冩不精請
　　選舘職分吏編冩重借書法求訪所遺事並施用
　　令陳襄蔡抗蘇頌陳繹編定四舘書不兼它局二
　　年一代遂用黄紙冩印正本以防蠧敗又選京朝
　　官州縣官四人編校二年遷舘職闕即隨補嵗餘
　　詔曰國初承五代之後簡編散落三舘聚書僅纔
　　寓巻其後平定列國先收圖籍亦嘗分遣使人屢
　　下詔令訪募異本校定篇目聴政之暇無廢覽觀
　　然比開元遺逸尚衆宜加購賞以廣獻書中外士
　　庶並許上舘閤闕書巻支絹一疋五百巻與文資
　　官明年冬奏黄本書六千四百九十六巻補白本
　　二千九百五十四巻賜宴如景祐自是編冩不絶
　　收獻書二百一十七部千三百六十八巻合崇文
　　總目除前志所載刪去重複訛謬定注一千四百
　　七十四部八千四百九十四巻熈寧四年集賢院
　　學士史舘修撰宋敏求言前代崇建冊府廣收典
　　籍所以備人君覽觀以化成天下今三舘秘閤各
　　有四部書外經史子集其書類多訛舛累加校正
　　尚無善本蓋逐舘㡬四萬巻校讎之時務存速畢
　　每帙止用元冩本一冊校正而巳更無兼本照對
　　巻數既多難得精密故藏書雖富未及前代欲乞
　　先以前漢書藝文志所載者廣求真本令在舘供
　　職官校正畢然後校後漢時諸書竊縁戰國以後
　　及于兩漢皆是古書文義簡奥多有脱誤須得他
　　本參定乞依昨來十七史例於京師及下諸路藏
　　書之家借本謄冩送官俟其巳精方及魏晉次及
　　宋齊至唐則分為數等取其堪𫝊者則校正之庶
　　㡬秘府文籍得以全善事雖不行然補冩校定訪
　　求闕遺未嘗廢也七年命三舘秘閤編校所看詳
　　成都府進士郭友直及其子大亨所獻書三千七
　　百七十九巻得秘閤所無者五百三巻詔官大亨
　　為將作監主簿自是中外以書來上凡増四百四
　　十部六千九百三十九巻元豐三年改官制廢舘
　　職以崇文院為秘書省刋冩分貯集賢院史舘昭
　　文舘秘閤經籍圖書以秘書郎主之編緝校定正
　　其脱誤則校書郎正字主之嵗於仲夏曝書則給
　　酒食諫官御史及待制以上官畢赴崇寧中詔兩
　　浙成都府路有民間鏤板奇書令漕司取索上秘
　　書省大觀二年詔大司成分委國子監太學辟雍
　　等官校本監書籍候畢令禮部覆校四年秘書監
　　何志同言漢書七略凡為書三萬三千九百巻隋
　　所藏至三十七萬巻唐開元間八萬九千六百巻
　　慶厯間嘗命儒臣集四庫為籍名曰崇文總目凡
　　三萬六百六十九巻慶厯距今未逺也按籍而求
　　之十纔六七號為全本者不過二萬餘巻而脱簡
　　㫁編亡散缺逸者浸多宜及今有所搜採視舊録
　　有未備者頒其名數於天下選文學博雅之士求
　　訪總目之外别有異書並借傳冩或官給劄即其
　　家𫝊之就加校正上之冊府政和七年校書郎孫
　　覿言太宗建崇文院為藏書之所景祐中仁宗詔
　　儒臣即秘書省所藏編次條目所得書以類分門
　　賜名崇文總目神宗以崇文院為祕書省釐正官
　　名獨四庫書尚循崇文舊目頃因臣僚建言訪求
　　遺書今累年所得總目之外凡數百家㡬萬餘巻
　　乞依景祐故事詔秘書省官以所訪遺書討論撰
　　次増入總目合為一書乞别製美名以更崇文之
　　號乃命覿及著作佐郎倪濤校書郎汪藻劉彦通
　　撰次名曰秘書總目宣和初提舉秘書省官建言
　　置補冩御前書籍所於秘書省稍訪天下之書以
　　資校對以侍從官十人為參詳官餘官為校勘官
　　進士以白衣充檢閱者數人及年皆命以官四年
　　四月詔曰朕惟太宗皇帝底寧區宇作新斯文屢
　　下詔書訪求亡逸冊府四部之藏庶㡬乎古厯嵗
　　浸久有司玩習多致散缺私室所閟世或不𫝊可
　　令郡縣諭㫖訪求許士民以家藏書在所自陳不
　　以巻帙多寡先具篇目申提舉秘書省以聞聽㫖
　　遞進可備收録當優與支賜或有所秘未見之書
　　有足觀采即命以官議加崇奬其書録竟給還若
　　率先奉行訪求最多州縣亦具名聞庶稱朕表章
　　闡繹之意又詔曰三舘圖書之富厯嵗滋久簡編
　　脱落字畫訛舛校其巻帙尚多逸遺甚非所以示
　　崇儒右文之意乃命建局以補全校正文籍為名
　　設官總理募工繕冩一置宣和殿一置太清樓一
　　置秘閤俾提舉秘書省官兼領凡所資用悉出内
　　帑毋費有司庶成一代之典三詔同日而下四方
　　竒書自是間出五年二月提舉秘書省言有詔搜
　　訪士民家藏書籍悉上送官參校有無募工繕冩
　　藏之御府近與三舘參校榮州助教張頥所進二
　　百二十二卷李東一百六十二巻皆係闕遺乞加
　　褒賞詔頥賜進士出身東補迪功郎七年提舉祕
　　書省又言取索到王闡張宿等家藏書以三舘祕
　　閤書目比對所無者凡六百五十八部二千四百
　　一十七巻及集省官校勘悉善本比前後所進書
　　數稍多詔闡補承務郎宿補迪功郎然自熈寧以
　　來搜訪補緝至宣和盛矣至靖康之變散失莫考
　　今見於著録往往多非曩時所訪求者惜哉
　　僧文瑩玉壺清話　興國中太宗建秘閤選三舘
　　書以寘焉命參政李至専掌一日李昉宋琪徐鉉
　　三學士扣閤求書一觀至性畏慎曰扃鑰誠某所
　　掌籖函巾幕嚴秘難啓柰諸君非所職窺不便三
　　人笑曰請無慮主上文明吾輩苟以觀書得罪不
　　猶愈他咎乎因强拉秘鑰啓窺至密遣閤使聞奏
　　上知之亟走就閤賜飲盡出圖籍古畫賜昉等縱
　　觀昉上言請升秘閤于三舘之次從之仍以飛白
　　閤額賜之
　　沈括夢溪筆談　内諸司舍屋惟秘閤最宏壯閤
　　下穹窿高敞相𫝊謂之朩天
　　集賢院
太平興國二年始建崇文院昭文舘集賢院皆總為崇
文院紹聖二年勑改集賢院為直秘閤集賢院學士為
集賢殿脩撰
　　馬端臨文獻通考　宋集賢院大學士一人以宰
　　相充學士以給諫卿監以上充直學士不常置修
　　撰以朝官充直院校理以京官以上充皆無常員
　　凡昭文史舘集賢亦謂之三舘皆以兩省五品以
　　上官一人判之
　　沈括夢溪筆談　集賢院記開元故事校書官許
　　稱學士今三舘職事皆稱學士用開元故事也
　　葉少藴石林燕語　集賢院學士故事初不分高
　　下但以為名而品秩自從其官故吳正肅公以前
　　執政資政殿大學士劉原甫以從官翰林侍讀學
　　士皆以疾換授蓋不為要職也然在學士之列視
　　待制則為優故元厚之以天章閤待制知南京仁
　　宗即位亦特換授是嵗遷龍圖閤直學士知廣州
　　蘇子容罷知制誥知亳州再遇赦遂復此職嘗請
　　别其品秩不報故其謝表云惟麗正圖書之府盛
　　開元禮樂之司在外舘之地則為閑正學士之名
　　則巳重先朝著令或自二府公台而踐更近例遷
　　官皆由兩省丞郎而兼領又云惟其恩數之優當
　　有官儀之别亦嘗自言於公府豈敢取必於僉諧
　　趙與旹賔退録　集賢殿脩撰舊多以舘閤久次
　　者為之有自常僚超授要任未至從官者亦除脩
　　撰時人遂有冷撰熱撰之目近世士夫以集英為
　　熱撰右文秘閤為冷撰非也右文即集賢政和五
　　年改
　　國史院
宋國史院在宣徽北院之東謂之編脩院按東京記云
編脩院俗呼為史院天聖初修真宗史欲重其任降勑
宰相為提舉參知政事樞密副使為脩史其同脩史則
以殿閤學士以上為之編脩官以三舘秘閤校理以上
及京官充史畢即停元豐改官制日厯𨽻國史院每脩
前朝國史實録則别置國史實録院以首相提舉翰林
學士以上為脩國史餘侍從官為同脩國史庶官為編
脩官實録院提舉官如國史從官為脩撰餘官為檢討
元祐復置國史院𨽻門下省明年又置國史院脩撰兼
知院事紹聖復以國史院歸秘書省
　　洪邁容齋三筆　本朝國史凡三書太祖太宗真
　　宗曰三朝仁宗英宗曰兩朝神宗哲宗徽宗欽宗
　　曰四朝雖各自紀事至於諸志若天文地理五行
　　之類不免煩複元豐中三朝巳就兩朝且成神宗
　　專以付曽鞏使合之鞏奏言五朝舊史皆累世公
　　卿道徳文學朝廷宗工所上凖裁既以勒成大典
　　豈宜輒議損益詔不許始謀纂定㑹以憂去不克
　　成其後神哲各自為一史紹興初以其是非褒貶
　　皆失實廢不用淳熈乙巳邁承乏脩史丙午之冬
　　成書進御遂請合九朝為一夀皇即以見屬嘗奏
　　云臣所為區區有請者蓋以二百年間典章文物
　　之盛分見三書倉卒討究不相貫屬及累代臣僚
　　名聲相繼當如前史以子係父之體類聚歸一若
　　夫制作之事則巳經先正名臣之手是非褒貶皆
　　有据依不容妄加筆削乞以此奏下之史院俾後
　　來史官知所以編纂之意無或輒將成書擅行刪
　　改上曰如有未穏處改削無害邁既奉詔開院亦
　　脩成三十餘巻矣而有永思攅宫之役纔歸即去
　　國尤袤以高宗實録為辭請權罷史院於是遂巳
　　祥符中王旦亦曽脩撰兩朝史今不傳
　　葉少藴石林燕語　國史院初開史官皆賜銀絹
　　筆墨紙巳開而續除者不賜
　　宣徽院
宋宣徽院在嚴祗門外尚食局之東掌總領内諸司及
郊祀朝㑹宴饗供張之儀一應内外進奉悉檢視其名
物舊制左右宣徽使同掌院事共院異㕔止用南院印
開寶九年以潘美依前山南東道節度使充宣徽北院
使節度領宣徽自此始又以樞密副使楚昭輔權宣徽
南院使以右衞大將軍判三司王仁瞻權宣徽北院使
至和元年趙抃言近非次除宣徽使節度使頗為煩數
今後文臣須曽厯兩府徳望為人推服武臣曽經邊鄙
建立功業者方許除拜兼宣徽使從之
　　馬端臨文獻通考　按樞密宣徽院皆始於唐然
　　唐之職官志及㑹要畧不言建置本末蓋因肅代
　　以後特設此官以處宦者初亦無甚司存職業故
　　史所不載及其後宦者之勢日盛則此二官日尊
　　自五代以迄于宋皆以大臣為之然樞密既専掌
　　兵事繁任重故其官不可一日廢而副貳屬官亦
　　不容不備宣徽位尊而事簡故常以樞密院官兼
　　之或以待勲舊大臣之罷政者及官制行而事各
　　有所𨽻則愈覺贅厖故遂廢罷云
　　朝集院
朝集院在朱雀門外咸平四年四月癸丑創建以待士
大夫之聽除授者
　　宋朝燕翼詒謀録　真宗以朝官注擬于堂貧者
　　留滯逆旅無以為資乃置朝集院于朱雀門外院
　　既成詔陞朝官以上到闕並舘于院中官給公券
　　出入則乗馬開封府差兵士隨直惟可至廟堂省
　　部銓曹官㕔而巳雖欲出入市㕓不可得也故陞
　　朝官以上造朝則先匿於親戚故舊之家俟所幹
　　置悉備方敢報閤門放見蓋閤門即日關報朝集
　　院開封有人馬即至迎入院中雖不可出入而同
　　院中士大夫日夕遊從情如兄弟或商確文字或
　　彼此詢問風土或因而結交互相推薦其况味與
　　栖栖逆旅者大不侔矣景祐二年十月辛亥詔復
　　増置以士大夫之來者日多故也
　　太常寺
按宋敏求春明退朝録云太常寺舊在興國坊今三班
院是也景祐初燕侍郎肅判寺㕔事畫寒林屏風時稱
絶筆其後為判寺好事者竊取之嘉祐八年徙寺於福
善坊其地本開封府納稅所英宗在藩邸判宗正寺建
為廨舍既成而巳立為皇子遂為太常所請焉
　　馬端臨文獻通考　太常寺國初以來皆禁林之
　　長主判而禮院自有判院同判院大中祥符中符
　　瑞繁縟别建禮儀院輔臣主判而兩制為知院天
　　禧末罷知院天聖中省禮儀院而寺與禮院事舊
　　不相兼康定元年置判寺同判寺並兼禮儀事近
　　有至六七人者元豐正名始専其職焉元祐初除
　　吕純禮為太常少卿御史論門䕃得官不可任奉
　　常於是外補
　　　按宋治平脩禮書成百巻名曰太常因革禮初
　　　歐陽脩同判太常寺奏禮院文字散失請差官
　　　編脩嘉祐張洞奏用姚闢蘇洵編纂至是始成
　　　書云
　　太學(即國/子監)
建隆中藝祖於南宫城立太學後為國子監真宗以書
庫迫隘易其隣錢俶居第中隙地十步以益之設齋凡
二十每齋有爐亭仁宗慶厯六年詔以錫慶院益之大
中祥符五年建閤藏太宗御書東有禮賢宅徽宗崇寧
初又建辟雍于城南外圓内方為屋千八百七十二楹
金貞祐時以其地當改築汴城徙之東南城下廢缺為
多至元改為汴梁路太學之規制盡廢國朝洪武三年
改為開封府儒學後圯于水永樂五年乃遷府學于麗
景門内西北而宋太學諸碑刻皆移寘其中
　　馬端臨文獻通考　周顯徳二年以天福普利禪
　　院建國子監宋初増脩國子監學舍修飾先聖十
　　哲像畫七十二賢及先儒二十一人像于東西廊
　　之板壁
　　又曰慶厯四年判國子監王拱辰等言首善自京
　　師漢太學二百四十房千八百餘室生徒三萬人
　　唐學舍亦千二百間今國子監纔二百楹不足以
　　容學者請以錫慶院為太學從之明年三司言更
　　造錫慶院乏財費多而北使錫宴之所不可闕乃
　　復以太學為錫慶院
　　宋朝燕翼詒謀録　國初凡事草創學校教養未
　　甚加意皇祐三年七月壬子詔太學生舊制二百
　　人如不足止百人為限其簡如此元豐二年十二
　　月乙巳神宗始命畢仲衍蔡京范鏜張璪詳定於
　　太學剏八十齋三十人為額通計二千四百人内
　　上舍生百人内舍生三百人外舍生二千人崇寧
　　元年徽宗剏立辟廱増生徒共三千八百人内上
　　舍生二百人内舍生六百人教養于太學外舍生
　　三千人教養于辟廱廢太學自訟齋太學之不率
　　教者移之辟廱以祭酒總治兩學辟廱别置司業
　　丞各一人博士十人正録各五人分為百齋講堂
　　凡四所其後王黼反蔡京之政奏廢之而辟廱之
　　士太學無所容矣
　　周密癸辛雜識　汴學曰文學武廟即昔時太學
　　武廟舊址文廟居汴水南面城背河柳堤蓮池尚
　　有璧水遺意太學與首善門五大字石刻皆蔡京
　　奉勑書先聖之右為孟左為顔作一字位置不可
　　曉北方學校皆然先聖先師各有片石鐫宋初臣
　　所為賛獨先聖賛太祖御製也講堂曰明善藏書
　　閤曰稽古有古碑數種如宋初翰苑題名開封教
　　授題名九經石版堆積如山一行篆字一行真字
　　又有大金登科題名女真進士題名其字類漢人
　　而不可識
　　又曰汴京天津橋上有奇石一大片上有自然華
　　夷圖山青水緑河黄路白粲然如畫真異物也近
　　聞移置汴京文廟中作拜石矣(今不知/所在)
　　開封府治
開封府在宋為京兆舊治在京城内浚儀街西北即唐
舊汴州也五代梁都汴號為東京置開封府後唐復為
汴州晉漢周皆為東京開封府宋因之元改府為路曰
汴梁路徙于行省之東以府治為河南道肅政廉訪司
國朝洪武初罷司改路仍為開封府
　　馬端臨文獻通考　五代都汴為開封尹宋朝牧
　　尹不常置太宗真宗皆嘗尹京後親王無繼者權
　　知府一人以待制以上充掌正畿甸之事中都之
　　獄訟皆受而聽焉小事則裁決大事則稟奏若承
　　㫖巳㫁者刑部御史臺無輒糾察典司轂下建隆
　　以來為要劇之任崇寧三年蔡京乞罷權知府置
　　牧尹各一員専總府事牧以皇子領尹以文臣充
　　宋四朝志　尹以親王為之號判南衙凡命知府
　　必帶權字以翰林為之翰林學士及雜學士若待
　　制則權發遣而巳
　　岳珂愧郯録　按李燾續通鑑長編載元祐七年
　　正月辛夘禮部侍郎范祖禹言工部乞遷開封府
　　於舊南省夫土朩之工使匠人度之無不言費省
　　而易可了及其作之便見費大臣恐枉勞人力虚
　　費國用珂謂此乃私家通患而官府制度則反是
　　味此奏之言則知當時雇直優厚無刋除而後致
　　匠者之樂役方且隠欺以求用之不暇其不假滕
　　口以蔓引推託也決矣先朝官吏律巳之廉持論
　　之厚又於此乎見之故不以其事之微而遂畧之
　　也
　　又曰珂按本朝親王為南衙故實有四建隆二年
　　七月壬申太宗以晉王為開封尹同平章事開寶
　　九年十月庚申魏悼王廷美以齊王為開封尹雍
　　熈二年十月甲辰昭成太子元僖以陳王為開封
　　尹兼侍中淳化五年九月壬申真宗以夀王為開
　　封尹東宫為南衙故實有二至道元年八月壬辰
　　真宗以皇太子判開封府宣和七年十一月戊午
　　欽宗以皇太子為開封牧厯考二端親王為尹東
　　宫為判為牧自有明據然則周必大所行制詞有
　　所謂肆考南衙之故實一新大尹之多儀及名稱
　　未正者皆誤也
　　周密癸辛雜識　開封府有府尹題名起建隆元
　　年居潤繼而晉王荆王而下皆在焉獨包孝肅公
　　姓名為人所指指痕甚深後衙有蠟梅一株人以
　　為奇遂創梅花堂北人言河北惟懷孟州號小江
　　南太行障其後地稍暖故有梅且山水清邃似江
　　南云
　　　今開封府猶稱古南衙其後堂稱梅花堂皆襲
　　　宋之舊也
　　祥符縣治
祥符縣在唐為浚儀縣舊在京城内宣化坊晉高祖天
福元年徙于崇仁坊周世宗顯徳六年復徙城北封丘
門外路東宋太祖乾徳六年又徙安逺門外旌孝坊街
之西真宗景徳五年正月天書見于承天門上有大中
祥符三篇遂改元曰大中祥符改浚儀縣為祥符縣燬
于金季元至治間徙治雲老寺西至正間又為兵燬國
朝洪武元年移置按察司東南以元稻田提舉司遺址
改建三十二年淪于水遂徙今治于州橋北
　　馬端臨文獻通考　建隆元年詔天下諸縣除赤
　　畿外有望𦂳上中下五等四千戸為望三千戸以
　　上為𦂳二千戸以上為上千戸以上為中不滿千
　　戸為中下五百戸以下為下總治民政勸課農桑
　　凡戸口賦役錢穀賑濟給納之事皆掌之有孝弟
　　行義聞于鄉閭者申州激勸以勵風俗有戍兵則
　　兼兵馬都監或監押三年始以朝臣為知縣其間
　　復參用京官或幕職為之至元時以縣上中下三
　　等每縣各有達嚕噶齊掌縣印以知縣為縣尹掌
　　判署事又有赤縣達嚕噶齊赤縣尹
　　宋朝燕翼詒謀録　今縣邑門樓皆曰勑書樓淳
　　化二年詔曰近降制勑或有釐革刑名申明制度
　　多所散失無以講求論報踰期有傷和氣自今州
　　縣應所受詔勑並藏勑書樓咸著于籍今州縣不
　　聞有勑書樓矣
　
　
　
　
　
　
　汴京遺蹟志巻三
欽定四庫全書
　汴京遺蹟志巻四　　　　　明　李濂　撰
　　山岳
　　　夷山
夷山在裏城内安遠門之東以山之平夷而得名也亦
名夷門山古有夷門乃侯嬴監守之處史記云夷門汴
之城東門也而安遠門乃汴之北門今北門内地勢頗
髙似是夷山而司馬遷乃云東門意者古今城垣改徙
不一今莫可考矣
　　　艮岳壽山
艮岳壽山在汴故城東北隅初徽宗未有嗣道士劉混
康以法籙符水出入禁中言京城西北隅地恊堪輿倘
形勢加以少髙當有多男之祥始命為數仞岡阜巳而
後宫生子漸多帝甚喜於是命戸部侍郎孟揆於上清
寶籙宫之東築山象餘杭之鳳凰山號曰萬嵗山旣成
更名曰艮岳周迴十餘里其最髙一峯九十步上有介
亭分東西二嶺直接南山山之東有蕚緑華堂書館八
僊館紫石岩棲真磴覽秀軒龍吟堂山之南則壽山兩
峰並峙有鴈池噰噰亭山之西有藥寮西莊巢雲亭白
龍沜濯龍峽蟠秀練光跨雲三亭羅漢岩又西有萬松
嶺嶺畔有倚翠樓上下設兩闗闗下有平地鑿大方沼
沼中作兩洲東為蘆渚浮陽亭西為梅渚雪浪亭西流
為鳯池東出為鴈池中分二館東曰流碧西曰環山有
巢鳳閤三秀堂東池後有揮雪亭後由磴道上至介亭
亭左有極目亭蕭森亭右有麗雪亭半山北俯景龍江
引江之上流注山澗西行為潄瓊軒又行石間為煉丹
凝真觀圜山亭下視江際見髙陽酒肆及清斯閤北岸
有勝筠庵躡雲臺消閒館飛岑亭支流别為山莊為回
溪又於南山之外為小山横亘二里曰芙蓉城窮極巧
妙而景龍江外則諸館舍尤精其北又因瑶華宫火取
其地作大池名曲江池中有堂曰蓬壺東盡封丘門而
止其西則自天波門橋引水直西殆半里江乃折南又
折北折南者過閶闔門為複道通茂徳帝姬宅折北者
四五里屬之龍徳宫旣成帝自為艮岳記以山在國之
艮位故也岳之正門名曰陽華故亦號陽華宫初朱勔
於太湖取石髙廣數丈載以大舟挽以千夫鑿城斷橋
毁堰拆牐數月乃至會得燕地因賜號昭功敷慶神運
石立於萬嵗山其旁植兩檜一夭矯者名曰朝日升龍
之檜一偃蹇者名曰卧雲伏龍之檜皆以玉牌填金字
書之巖曰玉京獨秀太平巖峰曰慶雲萬態竒峰又作
絳霄樓勢極髙峻盡工藝之巧其後羣閹興築不已於
是山林巖壑日益髙深亭榭樓觀不可勝紀四方花竹
竒石咸萃於斯珍禽異獸無不畢有矣宣和六年有芝
産於艮岳之萬壽峯改名壽岳一曰壽山時蔡京子蔡
攸有寵於帝進見無時嘗言於帝曰人主當以四海為
家太平為娯豈徒自勞苦哉而帝遂數㣲行因令苑囿
多為村居野店每秋風靜夜禽獸之聲四徹宛若山林
陂澤之間識者知其不祥之兆帝晚嵗患苑囿之衆國
力不能支數有厭惡語由是得稍止及金人再至圍城
日久欽宗命取山禽水鳥十餘萬盡投之汴河聽其所
之拆屋為薪鑿石為砲伐竹為篦籬又取大鹿數千頭
悉殺之以㗖衛士云
　　徽宗御製艮嶽記畧　於是按圖度地庀徒僝工
　　累土積石設洞庭湖口絲谿仇池之深淵與泗濵
　　林慮靈壁芙蓉之諸山最瓌竒特異瑤琨之石即
　　姑蘇武林明越之壤荆楚江湘南粤之野移枇杷
　　橙柚橘柑榔栝荔枝之朩金蛾玉羞虎耳鳳尾素
　　馨渠那茉莉含笑之草不以土地之殊風氣之異
　　悉生成長養於雕闌曲檻而穿石出罅岡連阜屬
　　東西相望前後相續左山而右水沿溪而傍隴連
　　綿而彌滿吞山懐谷其東則髙峰峙立其下植梅
　　以萬數緑蕚承趺芬芳馥郁結構山根號蕚緑華
　　堂又旁有承嵐崑雲之亭有屋内方外圓如半月
　　是名書館又有八僊館屋圓如規又有紫石之巖
　　祈真之磴攬秀之軒龍吟之堂其南則壽山嵯峨
　　兩峰並峙列嶂如屏瀑布下入鴈池池水清泚漣
　　漪鳧鴈浮泳水面棲息石間不可勝計其上亭曰
　　噰噰北直絳霄樓峯巒崛起千疊萬複不知其幾
　　十里而方廣兼數十里其西則參术杞菊黄精芎
　　藭被山彌塢中號藥寮又禾麻菽麥黍豆秔秫築
　　室若農家故名西莊上有亭曰巢雲髙出峯岫下
　　視羣嶺若在掌上自南徂北行岡脊兩石間綿亘
　　數里與東山相望水出石口噴薄飛注如獸面名
　　之曰由龍淵濯龍峽蟠秀練光跨雲亭羅漢巖又
　　西半山間樓曰倚翠青松蔽宻布於前後號萬松
　　嶺上下設兩闗出闗下平地有大方沼中有兩洲
　　東為蘆渚亭曰浮陽西為梅渚亭曰雪浪沼水西
　　流為鳳池東出為鴈池中分二館東曰流碧西曰
　　環山館有閤曰巢鳳堂曰三秀以奉九華玉真安
　　妃聖像東池後結棟山下曰揮雲亭復由磴道盤
　　行縈曲捫石而上旣而山絶路隔繼之以朩棧倚
　　石排空周環曲折有蜀道之難躋攀至介亭此最
　　髙於諸山前列巨石凡三丈許號排衙巧恠巉巖
　　藤蘿蔓衍若龍若鳳不可殫窮麓雲半山居右極
　　目蕭森居左北俯景龍江長波遠岸彌十餘里其
　　上流注山澗西行潺湲為潄玉軒又行石間為煉
　　丹亭凝真觀圜山亭下視水際見髙陽酒肆清斯
　　閤北岸萬竹蒼翠蓊鬱仰不見天有勝筠菴躡雲
　　䑓消閒館飛岑亭無雜花異木四面皆竹也又支
　　流為山莊為囘溪自山蹊石罅搴條下平陸中立
　　而四顧則巖峽洞穴亭閤樓觀喬朩茂草或髙或
　　下或逺或近一出一入一榮一彫四面周匝徘徊
　　而仰顧若在重山大壑深谷幽巖之底不知京邑
　　空曠坦蕩而平夷也又不知郛郭環會紛萃而填
　　委也真天造地設神謀化力非人所能為者此舉
　　其梗槩焉耳
　　僧祖秀陽華宫記　政和初天子命作壽山艮嶽
　　於禁城之東陬詔閹人董其役舟以載石輿以輦
　　土驅散軍萬人築岡阜髙十餘仞増以太湖靈壁
　　之石雄拔峭峙功奪天造石皆激怒觝觸若踶若
　　齧牙角口鼻首尾爪距千態萬狀殫竒盡恠輔以
　　磻朩癭藤雜以黄楊對青竹䕃其上又隨其斡旋
　　之勢斬石開徑憑險則設磴道飛空則架棧閣仍
　　於絶頂增髙樹以冠之搜遠方珍材盡天下蠧工
　　絶伎而經始焉山之上下致四方珍禽竒獸動以
　　億計猶以為未也鑿池為溪澗疊石為隄捍任其
　　石之恠不加斧鑿因其餘土積而為山山骨暴露
　　峯稜如削飄然有雲姿鶴態曰飛來峯髙於雉堞
　　翻若長鯨腰徑百尺植梅萬本曰梅嶺接其餘岡
　　種丹杏鴨脚曰杏岫又増土疊石間留隙穴以栽
　　黄楊曰黄楊巘築修岡以植丁香積石其間從而
　　設險曰丁香嶂又得頳石任其自然増而成山以
　　椒蘭雜植於其下曰椒崖接水之末増土為大陂
　　從東南側栢枝幹柔宻揉之不斷葉葉為幢盖鸞
　　鶴蛟龍之狀動以萬數曰龍栢坡循壽山而西移
　　竹成林復開小徑至百數步竹有同本而異榦者
　　不可紀極皆四方珍貢又雜以對青竹十居八九
　　曰斑竹麓又得紫石滑淨如削面徑數仞因而為
　　山貼山卓立山隂置朩櫃絶頂開深池車駕臨幸
　　則驅水工登其頂開閘注水而為瀑布曰紫石壁
　　又名瀑布屏從艮嶽之麓琢石為梯石皆温潤净
　　滑曰朝真磴又於洲上植芳朩以海棠冠之曰海
　　棠川壽山之西别治園囿曰藥寮其宫室䑓榭卓
　　然著聞者曰瓊津殿絳霄樓蕚緑華堂築䑓髙千
　　仞周覽都城近若指顧造碧虚洞天萬山環之開
　　三洞為品字門以通前後苑建八角亭於其中央
　　榱椽忩楹皆以瑪瑙石間之其地琢為龍礎導景
　　龍江東出安逺門以備龍舟行幸東西擷景二園
　　西則溯舟造景龍門以幸曲江池亭復自瀟湘江
　　亭開閘通金波門北幸擷芳苑堤外築疊衛之瀕
　　水蒔絳桃海棠芙蓉垂楊略無隙地又於舊地作
　　野店麓治農圃開東西二闗夾懸巖磴道隘迫石
　　多峯稜過者膽戰股栗凡自苑中登羣峰所出入
　　者此二闗而已又為勝遊六七曰躍龍澗漾春陂
　　桃花閘鴈池迷真洞其餘勝跡不可殫紀工已落
　　成上名之曰陽華宫然陽華大抵衆山環列於其
　　中得平蕪數十頃以治園圃以闢宫門於西入徑
　　廣於馳道左右大石皆林立僅百餘株以神運昭
　　功敷慶萬壽峯而名之獨神運峯廣百圍髙六仞
　　錫爵盤固侯居道之中束石為亭以庇之髙五十
　　尺御製記文親書建三丈碑附於石之東南陬其
　　餘石或若羣臣入侍帷幄正容凛若不可犯或戰
　　栗若敬天威或奮然而趨又若傴僂趨進其恠狀
　　餘態娯人者多矣上旣恱之悉與賜號守吏以奎
　　章畫列於石之陽其他軒榭庭徑各有巨石棋列
　　星布竝與賜名惟神運峯前巨石以金飾其字餘
　　皆青黛而已此所以第其甲乙者乃命羣峯其略
　　曰朝日昇龍望雲坐龍矯首玊龍萬壽老松棲霞
　　捫參銜日吐月排雲衝斗雷門月窟蹲螭坐獅堆
　　青凝碧金鼇玊龜疊翠獨秀棲煙軃雲風門雷穴
　　玉秀玉竇銳雲巢鳳雕琢渾成登封日觀蓬瀛須
　　彌老人壽星卿雲瑞靄溜玉噴玉藴玉琢玉積玉
　　疊玉叢秀而在於渚者曰翔鱗立於涘者曰舞僊
　　獨踞洲中者曰玉麒麟冠於壽山者曰南屏小峯
　　而附於池上者曰伏犀怒猊儀鳳烏龍立於沃泉
　　者曰留雲宿霧又為藏煙谷滴翠巖摶雲屏積雪
　　嶺其間黄石仆於亭際者曰抱犢天門又有大石
　　二枚配神運峯異其居以壓衆石作亭庇之寘於
　　寰春堂者曰玉京獨秀太平巖寘於蕚緑華堂者
　　曰慶雲萬態竒峰括天下之美藏古今之勝於斯
　　盡矣靖康元年閏十一月大梁䧟都人相與排墻
　　避敵於壽山艮嶽之巔時大雪新霽丘壑林塘宛
　　若畫本凡天下之美古今之勝在焉祖秀周覽累
　　日咨嗟驚愕信天下之傑觀而天造有所未盡也
　　明年春復遊陽華宫而民廢之矣
　　張漫艮岳記畧　徽宗登極之初皇嗣未廣有方
　　士言京城東北隅地恊堪輿但形勢稍下儻少増
　　髙之則皇嗣繁衍矣上遂命土培其岡阜使稍加
　　於舊而果有多男之應自後海内乂安朝廷無事
　　上頗留意苑囿政和間遂即其地大興工役築山
　　號壽山艮岳命宦者梁師成專董其事時有朱勔
　　者取淛中珍異花朩竹石以進號曰花石綱專置
　　應奉局於平江所費動以億萬計調民搜巖剔藪
　　幽隠不置一花一朩曽經黄封䕶視稍不謹則加
　　之以罪斵山輦石雖江湖不測之淵力不可致者
　　百計以出之至名曰神運舟楫相繼日夜不絶廣
　　濟四指揮盡以充輓士猶不給時東南監司郡守
　　二廣市舶率有應奉又有不待旨但進物至都計
　　會宦者以獻者大率靈壁太湖諸石二浙竒竹異
　　花登萊文石湖湘文竹四川佳果異朩之屬皆越
　　海渡江鑿城郭而至後上亦知其擾稍加禁戢獨
　　許朱勔及蔡攸入貢竭府庫之積聚萃天下之伎
　　藝凡六載而始成亦呼為萬嵗山竒花美朩珍禽
　　異獸莫不畢集飛樓傑觀雄偉瓌麗極於此矣越
　　十年金人犯闕大雪盈尺詔令民任便斫伐為薪
　　是日百姓奔往無慮十萬人䑓榭宫室悉皆拆毁
　　官不能禁也予頃讀國史及諸傳記得其始末如
　　此每恨其他不得而詳後得徽宗御製記文及蜀
　　僧祖秀所作陽華宫記讀之所謂壽山艮岳者森
　　然在目也因各摭其畧以備遺忘云
　　宋史筆斷論花石綱之害　徽宗取敗之道固始
　　於蔡京豐亨豫大之對然致天下之騷動敵兵之
　　憑陵而身不能守其宗社者皆由朱勔花石綱之
　　運有以促亡之耳初朱勔因蔡京以進上頗垂意
　　花石勔初致黄楊三四本上已喜之後嵗嵗増加
　　遂至舟船相繼號曰花石綱專置應奉局於平江
　　每一發輙數百萬故花石至京師者一花費數千
　　緍一石費數萬緍此花石綱之始也旣而作萬嵗
　　山運四方花竹竒石積累二十餘年山林髙深千
　　巖萬壑麋鹿成羣樓觀䑓殿不可勝紀此花石綱
　　之中也又為苑囿白屋不施五采多為村居野店
　　之景又聚野獸禽鳥於苑囿中每秋風夜靜禽獸
　　之聲四徹宛若川澤陂野之間識者以為不祥之
　　兆此花石綱之末也徽宗於是盡棄國政乃與蔡
　　京等酣歌達旦以燕以遊將為終身之樂焉故太
　　學生鄧肅上十詩諷諫即詔放歸田里至於舟兵
　　苦之羣聚為盜方臘稱亂浙土騷然然後罷花石
　　綱使般運糧道於時雖有罷之之名而實無絶之
　　之意盖冀盜息而即復之耳故陳過庭乞罷冗官
　　則貶於黄州張汝霖請罷進花果則貶於均州而
　　蔡京等遊樂如故不數年間而尼堪斡里雅布乃引
　　兵大入城邑多䧟上心始懼遂欲罷之及罷非泛
　　上供并延福宫西城租課内外製造局嗟乎君子
　　有終身之憂而無一朝之患今冦盜旣至禍亂已
　　成乃始懼而修政不亦晚乎向使徽宗早信鄧肅
　　之言誅蔡京戮朱勔竄童貫族王黼絶愉目之竒
　　玩救勞苦之生民則尼堪斡里雅布雖猛如狼虎亦
　　豈敢肆䟦扈而蹈我中國哉惜乎徽宗悔悟已晚
　　噬臍無及故雖有改轍之心而莫能為謀矣悲哉
　　洪邁容齋續筆　宣和間朱勔挾艮岳花石之名
　　以固寵利東南部使者郡守多出其門如徐鑄應
　　安道王仲閎輩共濟其惡豪奪漁取士民家一石
　　一朩稍堪翫者即領健卒直入其家用黄封表識
　　或未即取而䕶視㣲不謹則加以大不恭罪及發
　　行必撤屋決牆而出人有一物小異共指為不祥
　　惟恐芟夷之不速楊戩李彦創汝州西城所任輝
　　彦李士涣王滸毛孝立之徒亦助之發物供奉大
　　抵類勔而又有甚焉者徽宗患其擾屢禁止之然
　　復出為惡不能絶也偶讀白樂天紫閣山北村詩
　　乃知唐世固有是事謾錄於此晨遊紫閣峯暮宿
　　山下村村老見予喜為我開一樽舉盃未及飲暴
　　卒來入門紫衣挾刀斧草草十餘人奪我席上酒
　　掣我盤中飱主人退後立斂手反如賔中庭有竒
　　樹種來三十春主人惜不得持斧斷其根口稱采
　　造家身屬神策軍主人切勿語中尉正承恩盖貞
　　元元和間也
　　周宻癸辛雜識　前代累石為山未見大顯至宣
　　和間艮岳之役興連轤輦致不遺餘力其大峯特
　　秀者不特侯封或賜金帶且各圖為譜然工人皆
　　出於呉興謂之山匠盖呉興北連洞庭多産花石
　　而卞山所出特秀竒故四方之為假山者率於此
　　中取之嘗聞汴京父老云艮岳之取石也其大而
　　穿透者致逺必有損折之慮乃先以膠泥實填衆
　　竅其外復以麻筋雜泥固濟之日曬極堅實始用
　　大朩為車致於舟中直俟抵京然後浸之水中旋
　　去泥土則省人力而無他慮此法竒甚前所未聞
　　也又云萬嵗山大洞數十其洞中皆築以雄黄及
　　爐甘石雄黄則辟蛇蝎爐甘石則天隂能致雲霧
　　滃鬱如深山窮谷後因經官拆賣有回回者知之
　　因請買之凡得雄黄數千斤爐甘石數萬斤
　　和維愚見紀忘　艮岳舊址無存久矣問之皆曰
　　三山兒坡是也其誤甚矣考之宋史徽宗於宫城
　　東北起景龍門複道禁中每嵗放燈自東華門以
　　北並不禁夜又於次東建寳籙宫後累石為山以
　　其在艮方也號艮岳又稱壽岳夢華錄云京城北
　　壁其門有三從東曰舊封丘門中曰景龍門乃大
　　内城東角寳籙宫前也次西曰金水門近見汴之
　　城池沿革一帙云北面三門中曰景龍門太平興
　　國改今名俗名酸棗門東曰安逺門俗名舊封丘
　　門西曰天波門又號太安門至正年間汴人拒守
　　不及遂築塞諸門止留五門然徽宗命侍郎孟揆
　　於上清寳籙宫東築山以象餘杭之鳳凰山周圍
　　十餘里其最髙一峯九十步上有介亭其艮岳的
　　在宫城東北景龍門内以東之地明矣後金宣宗
　　命尚書珠格髙琪展築汴城就取艮岳之土搬築
　　以為北面城垣其景龍江改為城濠諸池沼悉皆
　　填平止有龍徳宫前土嶺猶在俗名三山兒坡若
　　以為艮岳遺址實為大謬龍徳宫徽宗潛邸也在
　　景龍門西離寳籙宫逺矣
　　岳珂桯史　艮岳初建諸巨璫爭出新意事土朩
　　旣宏麗矣獨念四方所貢珍禽之在囿者不能盡
　　馴有市人薛翁素以豢擾為優塲戲請於童貫願
　　役其間許之乃日集輿衛鳴蹕張黄屋以游至則
　　以巨柈貯肉灸粱米翁傚禽鳴以致其類旣而飽
　　飫翔泳聽其去來月餘而在囿者四集不假鳴而
　　致益狎玩立鞭扇間不復畏矣遂自命局曰來儀
　　所招四方籠畜者置官司以總之一日徽宗臨幸
　　遠聞清道聲望而羣翔者數萬翁輒先以牙牌奏
　　道左曰萬嵗山瑞禽迎駕上大喜命以官賚予加
　　厚靖康圍城之際有詔許捕馴籞者皆不去民徒
　　手得之以充餐云
　
　
　
　
　
　
　汴京遺蹟志巻四
欽定四庫全書
　汴京遺蹟志巻五　　　　明　李濓　撰
　　河渠一
　　　黄河
按宋史河渠志河入中國行太行西曲折山間不能為
大患旣出大伾東走赴海更平地二千餘里禹迹旣湮
河并為一特以隄防為之限夏秋霖潦百川奔㑹不免
決溢之憂然有司所以備河者亦益工矣自周顯徳初
河決東平之楊劉宰相李榖監治隄防水患少息然決
河不復故道離而為赤河太祖乾徳二年遣使按行將
治古堤議者以舊河不可卒復力役且大遂止但詔民
治遥堤以禦衝注之患五年正月帝以河堤屢決遣使
行視發畿甸丁夫繕治自是嵗以為常皆以正月首事
季春而畢是月詔開封府大名府鄆澶滑孟濮齊淄滄
棣濵徳博懐衛鄭等州長吏並兼本州河堤使盖以謹
力役而重水患也開寳四年十一月河決澶淵泛數州
官守不時上言通判司封郎中姚恕棄市知州杜審肇
坐免五年正月詔曰應緣黄汴清御等河州縣除準舊
制種蓺桑棗外委長吏課民别樹榆柳及土地所宜之
朩仍案戸籍髙下定為五等第一等嵗樹五十本第二
等以下遞減十本民欲廣樹蓺者聽其孤寡惸獨者免
是月澶州修河卒賜以錢鞵役夫給以茶三月詔曰朕
每念河渠潰決頗為民患故署使職以總領焉宜委官
聨佐治其事自今開封等十七州府各置河堤判官一
員以本州通判充如通判闕員即以本州官充五月河
大決濮陽又決陽武詔發諸州兵及丁夫凡五萬人遣
潁州團練使曹翰䕶其役翰辭太祖謂曰霖雨不止又
聞河決朕信宿以來焚香上禱於天若天災流行願在
朕躬勿延於民也翰頓首對曰昔宋景公諸侯耳一發
善言灾星退舍今陛下憂及兆庶懇禱如是固當上感
天心必不為灾六月下詔曰近者澶濮等數州霖雨薦
降洪河為患朕以屢經決溢重困黎元每閱前書詳究
經潰至若夏后所載但言導河至海隨山濬川未聞力
制湍流廣營髙岸自戰國專利堙塞故道小以妨大私
而害公九河之制遂隳歴代之患弗弭凡縉紳多士草
澤之倫有素習河渠之書深知疏導之策若為經久可
免重勞並許詣闕上書附驛條奏朕當親覽用其所長
勉副詢求當示甄奬時東魯逸人田告者纂禹元經十
二篇帝聞之召至闕下詢以治水之道善其言將授以
官以親老固辭歸養從之翰至河上親督工徒未幾決
河皆塞是後又決屢命樞密直學士張齊賢翰林學士
宋白乘傳祭白馬津沈以太牢加璧而黄河之患終宋
之世迄無寧嵗濵河州縣之民田廬荒圮役調孔亟可
謂困苦之甚也已
　　　按黄河舊在汴城北四十里自西北汜水縣入
　　　境東至虞城縣下達山東濟寧州界洪武二十
　　　四年河決原武縣黒洋山下而東南流經汴城
　　　之東北五里遂成大河下達於淮洪武三十二
　　　年復決衝塌土城水從封丘門流入裏城官廨
　　　民廬渰没傾圮而城内之水久積不涸永樂九
　　　年乃於城之西北三十里自大河北岸復開新
　　　河導其水於中灤東入黄河故道正統十三年
　　　河溢仍循陽武故道直抵張秋入海歴歳滋久
　　　今皆淤為平地矣天順五年河復決衝入汴城
　　　内宗藩皆避水隣邑而官民悉移居城上以俟
　　　水消自是之後隄防有法黄河不入汴城殆百
　　　年矣修堤捍禦之方誠不可不講司其事者所
　　　宜留意也
　　治河通考論黄河故道　古自陽武北新鄉西南
　　入境東北經延津汲胙城至北直隸濬縣大伾山
　　北入海即禹貢導河東過洛汭至於大伾處地志
　　魏郡鄴縣有故大河在東北直達於海疑即禹之
　　故河也周定王五年河徙則非禹之所穿漢文帝
　　十二年河決酸棗東南流經封丘入北直隸長垣
　　縣界至山東東昌府濮州張秋入海五代至宋兩
　　決鄭州及原武東南陽武南流經封丘于家店祥
　　符金龍口陳橋北經蘭陽儀封入山東曹縣境分
　　為二𣲖其一東南流至徐州入泗其一東北流合
　　會通河自國朝洪武七年至十八年二十四年陽
　　武原武祥符凡四度渰没䕶城堤又決陽武西南
　　東南流經封丘陡門祥符東南草店村經府城北
　　五里東過焦橋南過蘇村至通許西南分九道名
　　九龍口又南至扶溝太康陳項城諸州縣境入南
　　直隸太和縣合淮正統十三年河溢仍循陽武故
　　道直抵張秋入海今皆淤為平地其自滎陽縣築
　　堤至千乗海口千餘里名金堤自河内北至黎陽
　　為石堤激使東抵東郡為平岡西北抵黎陽觀下
　　東北抵東郡津北西北至魏郡昭陽又自汲縣築
　　堤東接胙城抵直𨽻滑縣界西接新鄉獲嘉縣界
　　東南接延津縣界名䕶河堤在滎陽縣東南二十
　　里中牟縣東北境名官渡即曹操與袁紹分兵相
　　拒處築城築䑓皆名官渡在汲縣東南境名延津
　　置闗亦名延津又置闗名金堤在新鄉南境有八
　　栁渡皆因河徙而廢至國朝於祥符置河清巡檢
　　司清河大梁陳橋三驛陳橋逓運所封丘縣置中
　　灤巡檢司中灤新莊二驛儀封縣置大岡驛大岡
　　逓運所通許縣置雙溝驛太康縣置義安驛長嶺
　　逓運所扶溝縣置崔橋驛陳州置宛丘驛淮陽逓
　　運所項城縣置武丘驛皆因河徙而革
　　王回水議　古者之治五行也必有五行之官其
　　去民用尤近而逆其理則有敗害之端莫甚於水
　　故官得其任則不憂乎水之敗害誠其勢也是以
　　舜命益作虞以掌山澤周有川澤之禁而後世修
　　之未嘗廢也由秦漢以來使任其事而為之水官
　　則莫若都水之職其主灌漑陂池保守河渠自太
　　常及三輔皆有其官至武帝之時尤増重之於是
　　又有左右使者使統其任而居其事者莫不明於
　　禹貢之學而習於知水之性故劉向以治書為三
　　輔都水都尉平當以明禹貢領䕶河堤盖其任職
　　之人未嘗不修其事而又有水工之徒以佐知其
　　利害是以秦漢之際言水事於書尤著而魏晉以
　　來至於隋唐其官亦未嘗廢於魏則有都尉水衡
　　之號晉宋齊皆曰都水䑓或為水衡令及梁天監
　　中始改曰太舟卿而主治舟航河堤隋唐之時又
　　皆為都水使者或改曰監而舟檝河渠二署隸之
　　然於水事或領或否矣故天下不喻於水而失其
　　水之性使以憂中國者起矣國家比嵗之間水之
　　為害亦甚矣自京城之中民被其苦亦有暴而衍
　　溢者歴月不知所以洩之今國家懲前日之患而
　　求於秦漢之故為之都水之任專其有司欲以知
　　水之性此慮患之本也夫以患而設備求其功效
　　而使之不為虚位則天下宜有明於水性若秦漢
　　之間所謂水工者出矣茍得其水工而又以知水
　　者居其任使之專其職而行於天下就視其水之
　　利害得以循其故而治之不使數遷其任責之課
　　最而信其黜陟則官得其人而分定則事益修矣
　　故為今之慮水莫若如此
　　朱光庭論治河當專責水官　臣竊以君論一相
　　相擇百官各任其軄而天下治古今不易之道也
　　今日朝廷内外無事惟治河為大役竊緣河之所
　　以可治朝廷難以遙度責在水官任職而已其所
　　用物料所役兵夫水官旣任責則朝廷自合應副
　　將來成功則當不惜重賞設或敗事亦當必行重
　　責如此則上有所取信而不致過舉下不敢欺罔
　　而以實從事臣今日所聞則異於此朝廷只知河
　　之當竭財力以應副而水官不任其責僥倖成功
　　則自稱已力以冀重賞以至敗事則推過朝廷茍
　　免重責此不可之甚者也伏見此役非小役也其
　　所責物料所役兵夫萬數不少若水官自不任責
　　則朝廷何所取信而興此大役伏乞朝廷指揮下
　　修河司取責水官委實可以回復大河結罪狀庶
　　使身任其責以實從事不至朝廷有所過舉所繫
　　事體甚大伏望聖慈早賜指揮
　　王巖叟乞詔大臣早決河議　臣伏以朝廷知大
　　河横流為北道之患日益以深故遣專使命水官
　　相議便利欲順而導之以拯一路生靈於墊溺甚
　　大惠也臣竊意朝廷黙有定論必欲紓患矣然昔
　　者專使未還不知何疑而先罷議洎致專使反命
　　不知何所取信而議復興旣勅都水使者總䕶役
　　事調兵起工有定日矣已而復罷數十日間而變
　　議者再三何以示四方他日雖有命令真不可易
　　誰將信之夫利害之際自古以來不能無二三之
　　說必朝廷之上力主一議斷而必行乃克有濟不
　　容一人言之輙興一人言之輙廢大事大議而易
　　興易奪臣恐天下有以窺朝廷也今有大害者七
　　焉不可不早為計爾北塞之所恃以為險者在塘
　　泊若河堙没勢雖退流猝不可濬浸失北塞險固
　　之利一也使百萬生靈居無廬耕無田流散而不
　　復二也乾寧孤壘危絶不足道而大名深冀腹心
　　郡縣皆有終不自保之勢三也滄州扼北敵海道
　　自河不東流滄州在河之南直抵京師無有限隔
　　四也并吞御河邊城失轉輸之便五也河北轉運
　　司嵗耗財用陷租賦以百萬計六也六七月之間
　　河流交漲占没西路阻絶北使進退不能兩朝以
　　為憂七也非此七者之害則委之可也緩而未治
　　之可也且去嵗之患已甚於前嵗今嵗之患又甚
　　焉則將奈何伏惟陛下深拱九重此事之可否必
　　以仰大臣大臣固當為陛下審慮謹發而謹持之
　　以救大患不可坐視而無所處也伏望聖慈亟詔
　　執政大臣早決河議而責成之實廟社生靈之幸
　　臣不勝愚忠
　　范純仁論黄河回復故道之難　臣昨日伏覩内
　　降指揮黄河未復故道終為河北之患王孝先所
　　議已嘗興役不可中罷宜接續工料向去決要回
　　復故道者臣聞聖人有三寶曰慈曰儉曰不敢為
　　天下先言此三道人君當保而持之不失者也又
　　曰惟天為大惟堯則之盖天不言而四時成所以
　　堯舜垂衣拱手而天下大治者用此道也且君心
　　如槃水常使平正無所趨向則免偏側傾覆之患
　　盖天下大勢惟人君所向羣下競趨如川之流如
　　山之摧不以其道則非一力之可回故居上者不
　　可不審也臣今切詳所降指揮謂決要回復故道
　　似聖意已有所向而為天下先矣臣聞先朝因人
　　建議謂夏國㣲弱若不早取必為北敵所兼偶先
　　帝不出建議者之名但以御批令邊臣相度而希
　　旨生事之徒以為萬全必勝尅日可得遂興靈武
　　之師後貽永樂之患致先帝獨當其憂羣臣無一
　　人受其責者至今疲耗未復此陛下所親見不可
　　不為深監也乞面諭執政前日降出文字卿等已
　　見但一面商量却使進入若别有所見亦須各自
　　開陳如此則免希合之臣妄測聖意輕舉大役上
　　誤朝廷所有黄河利病乞付之羣臣有司子細商
　　議以求必當如此則聖心不勞而堯舜之治可致
　　矣
　　蘇轍論開河分水之非　臣為戸部右曹兼領金
　　倉二部任居天下財賦之半適當中外匱竭不繼
　　之時日夜憂惶常慮敗事竊見左藏見緡一月出
　　納之數大抵皆五十餘萬略無贏餘其他金帛諸
　　物雖小有羨數亦不足賴臣之愚怯常恐天災流
　　行水旱作沴西羌旅距邊鄙繹騷河議失當賦役
　　横起三者有一大計不支雖使桑羊劉晏復生計
　　無從出矣而況於臣之駑下乎今者幸賴二聖慈
　　仁恭儉天地垂貺諸道秋稼稍復成熟雖京西陜
　　西災旱相接而一方之患未為深憂羌人困窮旋
　　聞欵塞惟有黄河西流議復故道争之經嵗役兵
　　二萬人蓄聚稍樁等物三十餘萬方河朔災傷困
　　敝之餘而興必不可成之功吏民竊歎勞苦巳甚
　　而莫大之役尚在來嵗天啓聖意灼知民心特召
　　河北轉運司官吏訪以得失近聞囘河大議已寢
　　不行臣平日過憂頓然釋去然尚聞議者固執開
　　河分水之策雖權罷大役而兵工小役竟未肯休
　　如此則河北來年之憂亦與今年何異今日小呉
　　決口入地已深而孫村所開丈尺有限不獨不能
　　回河亦必不能分水況黄河之性急則通流緩則
　　淤澱旣無東西皆急之勢安有兩河並行之理哉
　　縱使兩河並行不免各立隄防其為費耗又倍今
　　日矣臣聞自古聖人不能無過過而能改善莫大
　　焉故君子之過如日月之食更也人皆仰之朝廷
　　舉動義當如此今議河失當知其害人中道而復
　　本何所愧雖使天下知之亦足以明二聖憂民之
　　深為之改過不吝今乃顧惜前議未肯曠然更張
　　果於遂非難於遷善臣實為朝廷惜之然臣聞議
　　者初建開河分水之策其說有三其一曰御河湮
　　滅失饋運之利其二曰恩冀以北漲水為害公私
　　損耗其三曰河徙無常萬一自敵界入海邊防失
　　備凡其所以熒惑聖聰沮難公議皆以三說藉口
　　夫河決西流勢如建瓴引之復東勢如登屋雖使
　　三說可信亦莫如之何矣況此三說皆未必然臣
　　請得具言之昔大河在東御河自環衞經北京漸
　　歴邊郡饋運旣便商賈通行今河旣西流御河堙
　　滅失此大利誰則不知天實使然人力何及若議
　　者能復澶淵故道則御河有可復之理今河自小
　　呉北行占壓御河故地雖使如議者之意自北京
　　以南析而東行則御河堙滅已一二百里亦無由
　　復見矣此御河之說不足聽一也河之所行利害
　　相半夏潦漲溢浸敗秋田濵河數十里為之破稅
　　此其害也漲水旣去淤厚累尺粟麥之利比之他
　　田其收十倍寄居丘塜以避淫潦民習其事不甚
　　告勞此其利也今河水在西勢亦如此逺為隄防
　　不與之爭正得漢賈譲治河之意比之故道嵗省
　　兵夫稍芟其數而故道已退之地桑麻千里賦役
　　全復為利不貲安用逆天地之性移西流之憂為
　　東流之患哉此恩冀以北漲水為害之說不足聽
　　二也河昔在東自河以西郡縣與敵接境無山河
　　之限邊臣建為塘水以捍胡馬之衝今河旣西行
　　則西山一帶胡馬可行之地無幾矣其為邊防之
　　利不言可知然議者尚恐河復北徙則海口出敵
　　界中造舟為梁便於南牧臣聞敵中諸河自北南
　　注以入於海盖地形北髙河無北徙之道而海口
　　深浚勢無徙移臣雖非目見而習北方之事者為
　　臣言之大略如此可以遣使按視圖畫而知此河
　　入敵界邊防失備之說不足聽三也臣願以此三
　　說質之議者則開河分水之說誠不足復為矣又
　　臣訪聞今嵗四五月間河上役兵勞苦無告嘗有
　　數百人持版築器械訪求都水使者意極不善賴
　　防邏之卒擁拒而散盛夏苦役病死相繼使者恐
　　朝廷知之皆於垂死放歸本郡斃於道路者不知
　　其數若今冬寒凍來嵗春暖復調就便興役則意
　　外之患復當如前臣不知朝廷何苦而不罷此役
　　哉今建議之臣恥於不效而堅持之於上小臣急
　　於利禄不顧可否隨而和之於下上下膠固以罔
　　朝廷其間正言不避權要纔一二人耳然事非本
　　職亦不敢盡言臣以户部休戚計在此河若復緘
　　黙誰敢言者惟斷自聖心盡罷其議則天下不勝
　　幸甚(元祐三年十一月上/轍時為户部右侍郎)
　　范祖禹論回河成功之難　臣聞周靈王之時穀
　　洛水鬬將毁王宫王欲壅之太子晉諌以為不可
　　夫穀洛二水小川也王宫天子所居也小川水鬬
　　以妨王宫太子晉猶深陳禍福之戒言川不可壅
　　壅必有禍以其違天地之性也今大河豈穀洛之
　　比又無王宫之害以何理而欲塞之也六國之時
　　鄰敵相傾則勸人以動衆役民韓聞秦之好興事
　　欲疲之無令東伐乃使水工鄭國為之間以說秦
　　令鑿涇水為渠漑田夫以一渠猶能疲秦使無東
　　伐今回河之役不知幾渠而自困民力自竭國用
　　又多殺人命不可勝言之害此乃西北二敵所幸
　　也是以臣與𫝊堯俞極言論列實以河北數路生
　　民休戚國家安危輕重所係天地血脈已北向九
　　年必非人力所能遏絶今之河流方稍復大禹舊
　　迹入界河趨海初無壅底萬壑所聚其來逺大必
　　無可回之理自古亦無容易塞河之事欲望陛下
　　與執政大臣考臣等言之是非若以臣等所言為
　　是即乞以數路生民為念以國家安危朝廷輕重
　　為急速賜指揮停罷修河今將大冬盛寒宜早降
　　徳澤免生民饑凍死亡正李偉等欺罔之罪如以
　　臣等所言為不然方冊中語皆不可信而河有必
　　回之理不於他處決溢為州郡大患不至苦虐數
　　路兵民力役以致逃亡起為羣盜及不至火急收
　　買數千萬物料致非時斬伐林朩殘害天地之所
　　生科擾州縣鄉村坊邑人民鞭笞枷錮星火督責
　　致百姓驚騷流離之苦又免枉費國家不貲之計
　　以致公私匱乏倉庫空竭内則姦狡窺伺别致生
　　事外則四夷傳聞萌心作過但令大臣保得必無
　　上件數事回河必有成功則臣等所言顯為謬妄
　　豈可但隠忍而巳須當正臣等所言不當之罪黜
　　責以勵後來乃可以示朝廷典法今不試驗臣等
　　所言是否以救朝廷過舉而章奏纔下未及累日
　　即䝉優加美遷臣不知大臣此謀為國邪為身邪
　　若為國則當公天下之言盡河之利害不當以官
　　職姑息使人不言若為身則是惟欲人之同已而
　　不欲人之異已豈惟國事不當如此為大臣身謀
　　亦未為得也人臣官愈進則當憂國愈深寵益加
　　則當愛君愈切臣聞命遂緘黙不言不惟臣心實
　　有所愧有識之士必指臣為貪利無恥忘國不忠
　　之人伏望聖慈宣問大臣臣等所言回河是否如
　　上所陳數件事理别白是非明辨可否則生靈幸
　　甚宗社幸甚
　　　元祐四年廟堂用李偉之議再興回河之役復
　　　置修河司祖禹時為諫議大夫同傅堯俞各上
　　　疏論列未幾除堯俞為吏部尚書祖禹為給事
　　　中祖禹遂連上二疏此第二疏也時論以為真
　　　諫議云
　
　汴京遺蹟志卷五
欽定四庫全書
　汴京遺蹟志巻六　　　　　明　李濂　撰
　　河渠二
　　　汴河
汴河在今縣治南三十五步即浚儀渠也源出滎陽縣
大周山合京索須鄭四水東經京城内合蔡河名茛蕩
渠又名通濟渠自隋大業初疏通濟渠引黄河通淮至
唐改名廣濟渠宋都大梁諸水莫此為重其淺深有度
置官以司之都水監總察之每嵗自春及冬常於河口
均調水勢止深六尺以通行重載為凖嵗漕江淮湖浙
米数百萬及運東南之産百物衆寶不可勝計又下西
山之薪炭内外仰給焉然大河向背不常故河口屢易
易則度地形相水勢為口以逆之遇春首輙調數州之
民勞費不貲役者多溺死吏又侵漁為奸而京師常有
決溢之虞太祖建隆三年十月詔緣河州縣長吏常以
春首課民夾岸植榆柳以固堤防太宗淳化二年六月
汴水決浚儀縣帝乗步輦出乾元門宰相樞宻迎謁帝
曰東京養甲兵數十萬居人百萬家天下轉漕仰給在
此一渠水朕安得不顧車駕入泥淖中行百餘步從臣
震恐殿前都指揮使戴興叩頭懇請回馭遂捧輦出泥
淖中詔興督步卒數千塞之日未旰水勢稍定帝始就
次太官進膳親王近臣皆泥濘沾衣知縣宋炎亡匿不
敢出特赦其罪至道元年九月下詔問侍臣汴水疏鑿
之由令參知政事張洎講求其事以聞其後元世祖至
元二十七年河決祥符之義唐灣自汴城迤東至陳留
杞縣汴河及堤皆為所淤而水則入於蔡河洪武二十
四年黄河改徙而蔡河亦淤塞矣今省城延慶觀前有
小磚橋汴渠故蹟㣲存俗名臭河兒
　　張洎論汴水疏鑿之由　禹導河自積石至龍門
　　南至華隂東至砥柱又東至于孟津東過洛汭至
　　于大伾即今成臯是也或云黎陽山也禹以大河
　　流泛中國為害最甚乃於貝丘疏二渠以分水勢
　　一渠自舞陽縣東引入漯水其水東北流至千乗
　　縣入海即今黄河是也一渠疏畎引傍西山以東
　　北形髙敝壞堤水勢不便流溢夾右碣石入于渤
　　海書所謂北過洚水至于大陸洚水即濁漳大陸
　　則邢州鉅鹿澤播為九河同為逆河入于海河自
　　魏郡貴鄉縣界分為九道下至滄州今為一河言
　　逆河者謂與河水往復相承受也齊桓公塞以廣
　　田居惟一河存焉今其東界至莽梧河是也禹又
　　於滎澤下分大河為隂溝引注東南以通淮泗至
　　大梁浚儀縣西北復分為二渠一渠元經陽武縣
　　中牟䑓下為官渡水一渠始皇疏鑿以灌魏郡為
　　之鴻溝茛蕩渠自滎陽出五池口來注之其鴻溝
　　即出河之溝亦曰茛蕩渠漢明帝時樂浪人王景
　　謁者王呉始作浚儀渠盖循河溝故瀆也渠成流
　　注浚儀故以浚儀縣為名靈帝建寧四年於敖城
　　西北壘石為門以遏渠口故世謂之石門渠外東
　　合濟水濟與河渠渾濤東注至敖山北渠水至此
　　又兼邲之水即春秋晉楚戰于邲邲又音汳即汴
　　字古人避反字改從汴字渠水又東經滎陽北旃
　　然水自縣東流入汴水鄭州滎陽縣西二十里三
　　皇山上有二廣武城二城相去百餘步汴水自兩
　　城間小澗中東流而出而濟流自兹乃絶惟汴渠
　　首受旃然水謂之鴻渠東晉太和中桓温北伐前
　　燕將通之不果義熈十三年劉裕西征姚秦復浚
　　此渠始有湍流奔注而岸善潰塞裕更疏鑿而漕
　　運焉隋煬帝大業三年詔尚書左丞皇甫誼發河
　　南男女百萬開汴水起滎澤入淮千餘里乃為通
　　濟渠又發淮南兵夫十餘萬開䢴溝自山陽縣至
　　於揚子江三百餘里水面濶四十步而後行幸焉
　　自後天下利於轉輸昔孝文時賈誼言漢以江淮
　　為奉地謂魚鹽穀帛多出東南至五鳳中耿壽昌
　　奏故事嵗増闗東穀四百萬斛以給京師亦多自
　　此渠漕運唐初改通濟渠為廣濟渠開元中黄門
　　侍郎平章事裴耀卿言江淮租船自長淮西北泝
　　鴻溝轉相輸納於河隂含嘉太原等倉凡三年運
　　米七百萬石實利涉於此開元末河南採訪使汴
　　州刺史齊澣以江淮漕運經淮水波濤有沉損遂
　　浚廣濟渠下流自泗州虹縣至楚州淮隂縣北八
　　十里合於淮踰時畢功旣而水流迅急行旅艱險
　　尋乃廢停却由舊河徳宗朝嵗漕運江淮米四十
　　萬石以益闗中時叛將李正已田恱皆分軍守徐
　　州臨渦口梁崇義阻兵襄鄧南北漕引皆絶於是
　　水陸運使杜佑請改漕路自浚儀西十里疏其南
　　厓引流入琵琶溝經蔡河至陳州合潁水是秦漢故
　　道以官漕久不由此故填淤不通若畎流培岸則
　　功用甚寡又廬壽之間有水道而平岡亘其中曰
　　雞鳴山佑請疏其兩端皆可通舟其間登陸四十
　　里而已則江湖黔嶺蜀漢之粟可方舟而下由是
　　白沙趨東闗經廬壽浮潁涉蔡歴琵琶溝入汴河
　　不復經泝淮之險經於舊路二千里功寡利博朝
　　議將行而徐州順命淮路乃通至國家膺圖受命
　　以大梁四方所湊天下之樞可以臨制四海故卜
　　京邑而定都漢髙帝云吾以羽檄召天下兵未至
　　孝文又云吾初即位不欲出虎符召郡國兵即知
　　兵甲在外也惟有南北軍期門郎羽林孤兒以備
　　天子扈從藩衛之用唐承隋制置十二衛府兵皆
　　農夫也及罷府兵始置神武神策為禁軍不過三
　　數萬人亦以備扈從藩衛而已故禄山犯闕驅市
　　人而戰徳宗䝉塵扈駕四百餘騎甲兵皆在郡國
　　額軍存而可舉者除河朔三鎮外太原青社各十
　　萬人邠寧宣武各六萬人潞徐荆揚各五萬人襄
　　宣壽鎮海各二萬人自餘觀察團練據要害之地
　　者不下萬人今天下甲卒數十萬衆戰馬數十萬
　　匹並萃京師悉集七亡國之士民於輦下比漢唐
　　京邑民庶十倍甸服時有水旱不至艱歉者有惠
　　民金水五丈汴水等四渠派引脈分咸㑹天邑舳
　　艫相接贍給公私所以無匱乏惟汴水横亘國中
　　首承大河漕引江湖利盡南海半天下之財賦并
　　山澤之百貨悉由此路而進然則禹力疏鑿以分
　　水勢煬帝開甽以奉巡遊雖數湮廢而通流不絶
　　於百代之下終為國家之用者其上天之意乎
　　　按洎言汴河疏鑿之由最為明悉故備錄之以
　　　識舊蹟
　　張方平論汴河　臣竊惟今之京師古謂陳留天
　　下四衝八達之地者也非如函秦天府百二之固
　　洛宅九州之中表裏山河形勝足恃自唐末朱温
　　受封於梁因而建都至於石晉割幽薊之地以入
　　契丹遂與强敵共平原之利故五代争奮敵承其
　　弊其患由乎畿甸無藩籬之限本根無所庇也祖
　　宗受命規模卑狹不還周漢之舊而梁氏是因豈
　　樂是而處之勢有所不獲已者大體利漕運而贍
　　師旅依重師而為國也則是今日之勢國依兵而
　　立以食為命食以漕運為本漕運以河渠為主國
　　初浚河渠三道通京城漕運自後立定上供年額
　　汴河斛㪷六百萬石廣濟河六十二萬石惠民河
　　六十萬石廣濟河所運多是雜色粟豆但充口食
　　馬料惠民河所運止給太康咸平尉氏等縣軍糧
　　而已惟汴河所運一色粳米相兼小麥此乃太倉
　　蓄積之實今仰食於官廩者不惟三軍至於京師
　　士庶以億萬計太半待飽於軍稍之餘故國家於
　　漕事至急至重夫京大也師衆也大衆所聚故謂
　　之京師有食則京師可立汴河廢則大衆不可聚
　　汴河之於京城乃是建國之本非可與區區溝洫
　　水利同言也近嵗已罷廣濟河而惠民河斛斗不
　　入大倉大衆之命惟汴河是賴近嵗陳說利害以
　　汴河為議者多矣臣恐議者不已屢作數更必致
　　汴河日失其舊國家大計殊非小事惟陛下特回
　　聖鑒深賜省察留神逺慮以固基本(熈寜六年上/時知應天府)
　　　按方平之言為王安石發也間嘗考求汴河之
　　　渠漫不可復今所謂孫家渡河者亦自滎澤而
　　　下引河為渠由朱􁦆鎮東南達於淮泗似亦汴
　　　渠之遺意特以不近都㑹而轉漕非其所資故
　　　任其淺涸而不為之䟽濬耳
　　梁燾乞開舊日汴口　臣愚嘗求世務之急得諸
　　道路通汴之實始聞其說則可喜及考其事則可
　　懼竊以廣武山之北即大河故道河常往來其間
　　夏秋漲溢每抵山下舊來洛水至此流入於河後
　　欲導洛以趨汴渠乃乗河未漲就嫰灘之上峻起
　　東西堤闢大河於堤北攘其地以引洛水中間缺
　　為斗門以通舟楫其實導河水助洛之淺涸也洛
　　水本清今汴常黄流是洛不足以行汴而所以能
　　行者附大河之餘波也増廣武三埽之備竭京西
　　所有不足以為支費轉運司每每請於朝廷勢不
　　能不為之應副切計自緣清汴之費其夫無慮數
　　百萬計從來上下習於欺罔之姦朝廷惑於安流
　　之說稅屋之利恬不以為慮殊不知新沙疎弱力
　　不能制悍河水勢一則爛熳潰散將使怒波循流
　　而下直冒京師其患豈勝言邪此其大可懼者是
　　甘以數百萬日増之費養異時京師萬一之患亦
　　已誤矣夫嵗傾重費以坐待其患何若折其奔衝
　　以終除其害哉為今日之計宜復為汴口依舊引
　　大河一支啓閉以時還祖宗百年以來潤養生民
　　之賜誠為得策汴口復成則免廣武潰注以長為
　　京師之安省數百萬之費以紓京西生靈之困牽
　　大河水勢以解河北決溢之災便東南漕運以蠲
　　重載留滯之弊時節啟閉以除蹙凌打凌之苦通
　　江淮八路商賈大舶以供京師之饒為甚大之利
　　者六此不可忽也惟拆去兩岸舍屋盡廢僦錢為
　　害者一而不甚大所謂損小費以成大利也臣之
　　所言特其大略爾至於考究本末措置纎悉在朝
　　廷擇通習水利之臣付之無牽浮議責其成功伏
　　望聖慈面詔大臣商擇而施行之事繫國體願留
　　宸心(元祐四/年上)
　　　先是元豐元年西頭供奉官張從惠上言去年
　　　七月黄河暴漲異於常年水落而河稍北去距
　　　廣武山麓七里退灘髙闊可鑿為渠引洛入汴
　　　萬世之利也范子淵時為都水監丞畫十利以
　　　獻上遣燾行視利害還言不便又命内侍宋用
　　　臣往度用臣還言可為於是詔用臣為都大提
　　　舉導洛通汴勞民動衆費用不貲燾時為御史
　　　中丞復上此議云
　　沈括夢溪筆談　國朝汴渠發京畿輔郡三十餘
　　縣夫嵗一浚祥符中閤門祗候使臣謝徳權領治
　　京畿溝洫權借浚汴夫自是後三嵗一浚始令京
　　畿民官皆兼溝洫河道以為常職久之治溝洫之
　　工漸弛邑官徒帶空名而汴渠有二十年不浚嵗
　　嵗堙澱異時京師溝渠之水皆入汴舊尚書省都
　　堂壁記云疎治八渠南入汴水是也自汴流堙澱
　　京城東水門下至雍丘襄邑河底皆髙出隄外平
　　地一丈二尺餘自汴隄下瞰民居如在深谷熈寧
　　中議改疏洛水入汴余嘗因出使按行汴渠自京
　　師上善門量至泗州淮口凡八百四十里一百三
　　十步京師地勢比泗州凡髙十九丈四尺八寸六
　　分於京城東數里白渠中穿井至三丈方見舊底
　　驗量地勢用水平望尺幹尺量之不能無小差汴
　　渠隄外皆是出土故溝水令相通時為一堰節其
　　水候水平其上漸淺涸則又為一堰相齒如階陛
　　乃量堰之上下水面相髙下之數㑹之乃得地勢
　　髙下之實
　　王文正公筆錄　汴渠派分洪河自唐迄今皆以
　　為莫大之利然迹其事實抑有深害何哉凡梁宋
　　之地畎澮之利湊流此渠以成其大至隋煬將幸
　　江都遂析黄河之流築左右隄三百餘里舊所湊
　　水悉為横絶散□無所故宋亳之地遂成沮洳卑
　　濕且昔之安流今乃湍悍覆舟之患十有二三昔
　　之漕運冬夏無限今則春開秋閉嵗中漕運止得
　　半載昔之泝沿兩無艱阻今則逆流而上乃重載
　　而行其為難也甚矣沿流而下即虚舟而往其為
　　利也背矣矧自天子建都而汴水貫都東下每嵗
　　霖㴻決溢為慮由斯觀之其利安在然歴世浸逺
　　詎可卒圖異日明哲之士開悟積惑言復曩迹始
　　信兹言之不謬也
　　僧文瑩玉壺清話　周世宗顯徳中遣周景大濬
　　汴口景知汴口旣濬舟楫無壅將有淮浙巨商糧
　　斛萬貨臨汴無委泊之地諷世宗乞令許京城民
　　環汴栽榆柳起䑓榭以為都㑹之壯世宗許之景
　　踞汴流中起巨樓十二間方運斤世宗輦輅過因
　　問之知景所造頗喜賜酒犒其工不寤其規利也
　　景後邀巨貨於樓山積波委嵗入數萬計云小人
　　之黷貨罔上如此
　　陳𫝊良論汴河最重　本朝定都於汴漕運之法
　　分為四路江南淮南浙東西荆湖南北六路之粟
　　自淮入汴至京師陜西之粟自三門白波轉黄河
　　入汴至京師陳蔡之粟自閔河蔡河入汴至京師
　　京東之粟自五文河歴陳濟及鄆至京師四河所
　　運惟汴河為最重
　　陳霆兩山墨談　宿州至靈壁縣循古岸而行問
　　之乃汴堤下即汴河也煬帝鑿此以幸江都世代
　　變遷故道湮塞宋濬之以通運餉而東南舟車之
　　赴汴京者必由於此米芾所謂船頭出浪翠屏間
　　盖指此河也今嵗久復湮且種藝成畝矣堤間多
　　臥古峯石空嵌秀溜蒼翠可掬亦有甚大者相傳
　　謂宋營艮嶽取石於靈壁綱運未訖而汴都被兵
　　遂棄於此千載尤物撫之可浩歎云
　
　
　
　
　
　
　
　
　
　
　
　
　
　汴京遺蹟志巻六
欽定四庫全書
　汴京遺蹟志卷七　　　　　明　李濂　撰
　　河渠三　(附京畿溝洫暨/堤閘渡口潭泊)
　　　蔡河
蔡河貫京師為都人所仰兼閔水洧水潩水以通舟楫
閔水自尉氏歴祥符合於蔡是為惠民河洧水自許田
注鄢陵東南歴扶溝合於蔡潩水出鄭之大隗山注臨
潁歴鄢陵扶溝合於蔡凡許鄭諸水悉㑹焉猶以其淺
涸故植朩横棧為水之節啓閉以時建隆二年四月太
祖命中使浚蔡河設斗門節水自京師距通許鎭三年
詔發畿甸陳許丁夫數萬浚蔡河南入潁川其自尉氏
北流至汴京戴樓門東廣利水門入城名西蔡河接閔
水繚繞城内其從陳州門西普濟水門出城流經通許
復接舊蔡河名東蔡河即所謂惠民河也又至陳州東
南蔡河口入於沙河以通陳蔡汝潁諸州之漕運元世
祖至元二十七年黄河决祥符之義唐灣而西蔡河上
源由是湮塞其汴河下流亦皆淤塞而不能東達淮泗
其水亦入蔡河焉後以其水淺不能行舟乃立閘以積
水洪武初自裏城東南置小朩閘一十有九以行舟楫
洪武三十二年黄河泛溢而河及閘俱被湮廢今南薫
門内東西有河積水弗涸不復通舟楫矣是河之上有
東西二橋見存東曰小橋直對南薫門西曰雷家橋在
今南察院前即廵撫治所也
　　　金水河
金水河一名天源本京水導自滎陽黄堆山其源曰祝
龍泉太祖建隆二年春命左領軍衛上將軍陳承昭率
水工鑿渠引水過中牟名曰金水河凡百餘里抵都城
西架其水横絶於汴設斗門入浚溝通城濠東匯於五
丈河公私咸利焉乾德三年又引貫皇城歴後苑内庭
池沼水皆至焉開寳九年帝歩自左掖按地勢命水工
引金水由承天門鑿渠為大輪激之南注晉王第眞宗
大中祥符二年九月詔供備庫使謝德權决金水自天
波門並皇城至乾元門歴天街東轉繚太廟入后廟皆
甃以礲甓植以芳朩車馬所經又累石為間梁作方井
官寺民舍皆得汲用復引東由城下水竇入於濠京師
便之神宗元豐五年金水河透水槽阻礙上下汴舟遣
宋用臣按視請自板橋别為一河引水北入于汴後卒
不行乃由副堤河入于蔡以源流深逺與永安青龍河
相合故賜名曰天源先是舟至啓槽頗滯舟行既導洛
通汴遂自城西超字坊引洛水由咸豐門立堤凡三千
三十歩水遂入禁中而槽廢然舊惟供灑掃至徽宗政
和間容佐請于七里河開月河一道分减此水灌溉内
中花竹命宋昇措置導引四年十一月畢工宣和元年
六月復命藍從熈孟揆等增堤岸置橋槽壩牐濬澄水
導水入内内庭池籞既多患水不給又於西南水磨引
索河一𣲖架以石渠絶汴南北築堤導入天源河以助
之見諸宋史者如此自金元以來淤塞不存矣
　　　五丈河
五丈河在安逺門外唐武后時引汴水入白溝接注湛
渠以通曹兖之賦因其濶五丈名五丈河即白溝河之
下流也唐末湮塞周世宗顯德四年䟽汴水入五丈河
自是齊魯舟楫皆達于汴宋太祖建隆二年正月遣使
往定陶規度發曹單丁夫數萬以浚之嵗漕上供米六
十二萬石太祖曰勞民奉已朕不忍為今浚河不獲已
也三月幸新水門觀放水入河先是五丈河泥淤不利
行舟詔左監門衛將軍陳承昭於京城之西夾汴水造
斗門引京索蔡河水通城濠入斗門俾架流汴水之上
東進於五丈河以便東北漕運公私咸利三年正月遣
右龍武統軍陳承昭䕶修五丈河車駕臨視賜承昭錢
二十萬乾德三年京師引五丈河造西水磑太宗太平
興國三年正月命發近縣丁夫浚廣濟河其河自汴城
西則名白溝由善利水門東北則名五丈其實一河也
宋又更名廣濟河金元以來累經黄河泛溢淤塞
　　王文正公筆録　國初方隅未一京師儲廩仰給
　　惟京西京東數路而已河渠轉漕最為急務京東
　　自濰宻以西州郡租賦悉輸沿河諸倉以備上供
　　清河起青淄合東阿歴齊鄆渉梁山濼濟州入五
　　丈河達汴都嵗漕百餘萬石所謂清河即濟水也
　　而五丈河常苦淤淺毎春初農隙調發衆夫大興
　　力役以是開濬始得舟楫通利無所壅遏太祖皇
　　帝素知其事尤所屬意至嵗中興役之際必輿駕
　　親臨督課率以為常先是春夫不給口食古之制
　　也上惻其勞苦特令一夫日給米二升天下諸處
　　役夫亦如之迄今遂為永式
　　　六丈河
六丈河在封丘門外相傳宋時恐河水為患開鑿此河
以殺其勢諺曰爾有三丈水我有六丈河即此河也洪
武二十四年及三十二年兩遭黄河泛溢淤塞
　　　太黄寺河
太黄寺河一名埽頭河在城東北三十五里即黄河之
支流也
　　　伯俞河
伯俞河在城西南三十里八角保伯俞村古孝子伯俞
居此故名下流南經朩魚寺北合汴水至通許清水口
入黄河盖其河自中牟界東流至八角保則名伯俞河
下至新倉則名安家河至鄭店則又名魯溝河隨地而
異名其實一河也
　　　掣水河
掣水河有二一在城南戴樓門外東流一在城東揚州
閂外南流二流奔至東南合而為一南至赤倉保鍾家
岡入于黄河其河之名古未有也永樂二年因河水為
患城之内外積水不涸有司督率軍夫始開導以利民
是後河雖溢流而水不復入城矣
　　　沙海
沙海在城西北一十二里按戰國策齊欲發卒取周九
鼎顔率說曰夫梁之君臣欲得九鼎謀于沙海之上為
日乆矣盖謂此也隋文帝䟽鑿舊跡引汴水習舟師平
陳後立碑其側以紀功累經河水淤平莫詳其處
　　　白溝
白溝無山源每歳水潦甚則通流纔勝百斛船踰月不
雨即竭至道二年三月内殿崇班閻光澤國子愽士邢
用之上言請開白溝自京師扺彭城吕梁口凡六百里
以通長淮之漕詔發諸州丁夫數萬治之以光澤䕶其
役議者非之會宋州通判王矩上表極陳其不可且言
用之田園在襄邑嵗苦水潦私幸渠成遂罷其役咸平
六年用之為度支員外郎又令自襄邑下流治白溝河
導京師積水而民田無害神宗熈寜六年都水監丞侯
叔獻請儲三十六陂及京索二水為源倣眞楚州開平
河置牐則四時可行舟因廢汴渠帝曰白溝功料易耳
第汴渠嵗運甚廣河北陜西資焉又京畿公私所用良
材皆自汴口而至何可遽廢王安石曰此役茍成亦無
窮之利也當别為漕河引黄河一支乃為經乆馮京曰
若白溝成與汴蔡皆通漕為利誠大恐汴河終不可廢
帝然之詔劉璯同叔獻覆視八月都水監言白溝自濉
河至于淮八百里乞分三年興修其廢汴河俟白溝畢
功别相視仍請發糓熟淤田司并京東汴河所𨽻河清
兵赴役從之七年正月都水監言自盟河畎導汴南諸
水近者失於䟽浚為害甚大於是輟夫修治而白溝之
役廢初王安石欲罷白溝修汴南水利帝曰人多以白
溝不可為而卿獨見可為安石曰果不可為罷之誠宜
若可為即俟時為之何必計校人言也徽宗政和二年
十月都水監丞孟昌齡言開濬含暉門外白溝河開堰
放水仍舊通流
　　　京畿溝洫
汴都地勢廣平頼溝渠以行水潦眞宗景徳二年五月
詔開京城濠以通舟檝毁官水磑三所三年分遣入内
内侍八人督京城内外坊里開濬溝渠先是京都每嵗
春䟽濬溝瀆而勢家豪族有不即施工者帝聞之遣使
分視自是不復有稽遲者以至雨潦暴集無所壅遏都
人頼之大中祥符三年遣供備庫使謝徳權治溝洫導
太一宫積水抵陳留界入亳州渦河五年三月帝宣視
宰臣曰京師所開溝渠雖屢鈐轄仍令内侍分察吏擾
仁宗天聖元年八月東西八作司與内殿承制閤門祗
候劉永崇等言内外八廂剏置八字水口通流兩水入
渠甚利慮所置處豪富及勢要阻抑乞下令廵察從之
二年七月内殿崇班閤門祗候張君平等言凖勑按視
開封府界至南京宿亳諸州溝河形勢䟽决利害凡八
事一商度地形高下連屬開治水勢依尋古溝洫浚之
州縣計力役均定置籍以主之二施工開治後按視不
如元計狀及水壅不行有害民田者按官吏之罪令償
其費三約束官吏毋斂取夫衆財貨入已四縣令佐州
守倅有能勸課部民自用功開治不致水害者叙為勞
績替日與家便官功績尤多别議旌賞五民或於古河
渠中修築堰堨截水取魚漸至澱淤水潦暴集河流不
通則致深害乞嚴禁之六開治工畢按行新舊廣深丈
尺以校工力以所出土於溝河岸一歩外築為堤埒七
凡溝洫上廣一丈則底廣八尺其深四尺地形高處或
至五六尺以此為率有廣狹不等處折計之則畢工之
日易於覆視八古溝洫在民田中乆已淤平今為賦籍
而湏開治者據所占地歩為除其賦詔令頒行神宗熈
寜元年三月都水監言畿内溝河至多而諸縣各役人
夫開淘十纔二二須二三年方可畢工請令府界提㸃
司選官與縣官同定緊慢工料據合差夫數以五分夫
役十分工依年分開淘提㸃司通行㸃校從之二年閠
十一月詔以府界道路積水妨民輸納命都水監差官
溝畎元豐五年詔開在京城濠闊五十歩深一丈五尺
地脉不及者至泉而止徽宗大觀元年七月以京城霖
雨水浸居民道路不通遣官分督䟽導是月又詔自京
至八角鎭積水有妨行旅轉運司選官䟽導修治橋梁
毋使病渉
　　李綱論都城積水為害䟽　臣伏覩陛下以積水
　　暴集淹浸民居廹近都城累降御筆處分遣官固
　　䕶隄防拯濟漂溺仰見陛下聖慮焦勞曲盡防患
　　之理臣竊謂國家都汴百有六十餘年未甞有變
　　故今事起倉卒逺邇驚駭誠大異也臣嘗躬謁郊
　　外竊見積水之來自都城以西漫為巨浸東拒汴
　　堤停蓄深廣湍悍浚激東南而流其勢未巳以宗
　　廟社稷之靈恃雉堞防守之固萬無他虞然或浸
　　淹旬時因以風雨有不可不慮者此誠陛下寅畏
　　天戒博詢衆謀之時而群臣竭智効力捐軀報國
　　之秋也累日以來傾耳以聽缺然未聞臣竊恠之
　　夫變異不虚發必有感召之繇災害非易禦必有
　　銷去之䇿周官於國危則有大詢之禮臣愚伏望
　　陛下斷自淵衷特詔廷臣各具所見以聞擇其可
　　採者非時賜對特加施行因衆智恊衆力濟危圖
　　安上以荅天地之戒下以慰億兆之心天下不勝
　　幸甚臣仰荷陛下天地父母之恩親加識擢得侍
　　清光常思奮不顧身以狥國家之急輙有已見急
　　切利害事湏面奏伏望聖慈降㫖閤門許臣來日
　　因侍立次直前奏事庶幾得盡狂瞽仰禆聖意之
　　萬一(宣和元年六月/上時為起居郎)
　　李綱論都城積水第二䟽　臣近嘗奏請以水潦
　　為患乞賜燕閒敷陳利害今月十四日崇政殿侍
　　立閤門傳㫖令臣先退惶懼戰慄居家待罪不敢
　　供職聖恩寛厚未奉誅責日夕惴恐跼踳無地伏
　　念臣愚憃孤立惟知仰事陛下以國家為心比見
　　積水暴集逼浸都城私憂過計輙貢狂瞽情廹意
　　切言皆不倫自干雷霆之威死有餘罪自非陛下
　　恕其愚直天地父母矜而憐之誰復為臣言者竊
　　以水旱之災雖堯湯有所不免惟聖人為能遇災
　　而懼側身修行博詢衆謀以銷去之故堯於洪水
　　方割之時有疇咨之言湯於旱既太甚之日有六
　　事之責皆轉災以為福易沴以為和此古聖人之
　　明驗也今者水患之來起於倉猝人心惶懼逺邇
　　震驚仰頼宗社之靈陛下睿算之審屢降御筆處
　　分䟽導巳漸退落雖畿甸旁近皆罹其災而都城
　　無虞人心漸定臣竊謂水災既退之後朝廷未可
　　以為無事正宜謀究利害增其固防寅念天戒益
　　以脩省不可忽也臣愚戅不揆輙復昩死上便宜
　　六事一曰治其源二曰弱其勢三曰固河防四曰
　　恤民隱五曰省煩費六曰廣儲蓄惟陛下留神幸
　　察臣恭惟國家卜世定鼎建都大梁平原沃野彌
　　望千里非有高山峻嶺為之險阻而都城以西京
　　索交流陂澤相接自西徂東地勢傾下加以雨淹
　　不能吞納則决溢東注俯灌都城其勢然也為今
　　之計莫若相視陂塘䟽導京索增卑培薄固以隄
　　防節以斗門旱則水有所泄雖經霖雨其勢不能
　　接連城下可以為萬世之利此則治其源之策也
　　臣觀自昔善捍水患者必為長堤以制其衝意謂
　　以數仞之城而拒方至之水風濤之所鼓薄亦已
　　危矣限以長隄殺其怒勢然後人力可施而城益
　　堅今積水之來自都城之西浩如江湖東抵汴岸
　　南阻新隄雖停蓄深廣而卒不能至城下者有隄
　　以為之阻也由隄而行散漫湍激至都城之南則
　　徑抵䕶龍河者無隄以為之阻也為今之計莫若
　　拒城數里之外因高地勢繚以長隄使雖有積水
　　决溢之患循隄四瀉不能薄城可以禦一時之急
　　此則弱其勢之䇿也國家都汴處大河之下流其
　　所恃以為固者埽岸堅而法制嚴也比年以來玩
　　習茍簡䕶衞之卒散於抽差備禦之儲耗於轉易
　　河嚙隄防日朘月削恬不加恤如廣武埽其距清
　　汴纔百餘歩去東危亦屢矣其不决溢者特幸耳
　　使夏秋之交乗霖雨湍暴之勢果能保其無虞乎
　　夫以陂澤積水暴集之患猶可驚駭况大河之勢
　　可不為之深慮哉臣愚願擇深知河事者相地形
　　回清汴使與大河相逺仍詔有司遵守法制存留
　　兵卒儲積材用敢有抽差轉易者必正典刑此則
　　固河防之策也今茲積水之來衝白沙蕩中牟廹
　　都城散漫畿甸之邑淹浸屋廬漂溺民畜損傷苗
　　稼不可計數今又决其南以注於陳蔡之郊决其
　　北以注於相衞之境䟽汴渠之下流於陳留則數
　　千里之内悉被其患矣陛下惻怛憂勞降詔拯濟
　　徳意甚厚臣猶竊慮州縣監司未能悉意奉行也
　　願詔諸路災傷地分今年秋租並與蠲免水過之
　　後安集民居借貸賑濟務令復業無使失所以副
　　陛下之意此則恤民隠之策也臣竊惟去嵗江淮
　　泛溢東南之民悉皆流移頼陛下聖慈以六路上
　　供米斛廣加賑濟民得無死徳至渥也然州縣蕭
　　條帑廪匱乏迨今未復今畿甸旁近又有積水之
　　患矣何以堪之臣愚願陛下斷自淵衷凡營繕工
　　役花石綱運有可省者悉令减罷數年之間民力
　　漸復國用稍足然後惟陛下之所命且裕民豐財
　　莫此為大臣所謂罷不急之務者此也臣又惟古
　　者九年耕必有三年之蓄二十七年必有九年之
　　蓄然後無旱乾水溢之患教化行習俗美而頌聲
　　興是為太平治之至也祖宗以來舊有封樁米斛
　　以千萬計所以為兵民之備宗社之本也比年以
　　來工役浸多仰食者衆嵗以侵耗遂以殫竭今國
　　計所仰者獨東南六路轉輸嵗額耳假使一方水
　　旱嵗額不登将胡以自給静以思之可為寒心臣
　　愚願陛下明詔有司裁冗食者幸嵗豐登自朝廷
　　多降糴本委彊幹官吏廣行收糴别項上供以充
　　封樁之數嵗嵗一如祖宗舊額而後止此朝廷之
　　所優為何不留意而獨為此懔懔也養兵足國莫
　　是為急臣所謂廣國計之儲者此也凢此六者皆
　　當今之要務顧臣智識淺陋文字荒踈言不足以
　　達意惟陛下裁擇下臣章宰執議其可否如可採
　　録望與施行臣比者嘗獻愚計伏䝉聖慈寛假未
　　賜鈇鉞之誅輙復自竭冒昧天聴庶幾蒭蕘之言
　　有補萬一(宣和元年/八月上)
　　堤閘渡口潭泊諸蹟
　　　堤
隋堤(一名汴堤在汴河之上隋煬帝大業元年命尚書/左丞皇甫誼復西通濟渠作石陡門引河水入汴)
　(汴水入泗以通于淮築堤樹柳御龍舟/行幸以達于江都人稱其堤曰隋堤)
䕶城堤(離城三里一名三里堤西北接金村遶城圍抱/東南直抵蘇村盖前代築以防水者後被河水)
　(衝圯國朝正統間廵撫侍郎于謙因河逼汴城乃築/東西圮三面以禦之範鐡犀勒銘其背以鎮永逺景)
　(泰二年廵撫都御史王暹補築南面與東西相接凡/四十餘里號大堤焉天順五年侍郎薛逺因河入汴)
　(城乃於麗景門置石/牐以洩内外積水)
落藜堤(在固子門外西北其/地方生落藜故名)
髙門堤(在固子門外西北西連落藜堤因/在梁惠王古城髙門之北故名)
金村堤(在城西北西接髙門堤/因在金村之側故名)
十八里堤(離城一十八里西北接封丘縣界東南抵窑/務保太平岡前代築以防水後被河水衝圯)
夾堤(在固子門外宋時所築以夾䕶金水/河西接中牟東抵外城後圯于河)
埽頭堤(在城東北馬尾墻保元時所築以/防河患東接陳留縣境西抵陳橋)
接岡堤(在城西永安/保西接沙岡)
横堤(在鄭門外南接大/堤北抵接岡堤)
婁堤(在城東婁堤保/南北約十里餘)
汴䕶堤(在城西舊/汴河北岸)
金水堤(在裏城外西至固/子門東抵城濠)
　　　閘
小木閘(在裏城外/之東南)　　　惠濟閘(在陳州/門外)
獨樂閘(在城東南白/墓子岡之東)　　赤倉閘(在城東南赤/倉保之西)
萬龍閘(在城東南赤/倉保之南)
　　　以上諸閘俱為蔡河而設元末廢壊洪武初重
　　　修二十四年黄河南徙蔡河及閘皆為淤塞不
　　　復可見矣
　　　渡口
杏花營渡(在城西南/十五里)　　八角渡(在城西南三十里/俱路通中牟縣)
白墓子岡渡(在城東南/十五里)　赤倉渡(在城東南三十里/俱路通通許縣)
梁家淺渡(在城南十五里/路通尉氏縣)
　　　以上五渡俱濟黄河以河徙而廢
陳家口渡(在城東南/二十里)　　善善李渡(在城南二十五/里俱通尉氏縣)
清水河渡(在城南/三十里)
　　　以上三渡俱濟黄河之支流亦以河徙而廢
　　　潭
蓮花潭(在城東/十里)　　　　清水潭(在城西三/十五里)
龍潭(在城外四十里南北堤口有/左右二潭嵗旱禱雨輙應)
赤倉潭(在城東南/四十五里)
　　　泊
刺史泊(在城東南/鄭店保南)　　　楊子岡泊(在城東北/霍赤岡保)
楊六郎宅水泊(在裏城/内西北)　龔家泊
冉家泊　　　　　　牛家泊(俱在城西/南八角保)
　　　以上諸蹟俱湮于河水無復存者矣
　汴京遺蹟志巻七
欽定四庫全書
　汴京遺蹟志巻八　　　　　明　李濂　撰
　　宫室　(凡巳見宋大内宫室及/艮岳内諸亭舘不重録)
余聞之故老曰宋九帝都汴其宫室之盛載諸史冊圖
誌者河考而知也歴嵗滋乆兵燹燔爇河流衝淤悉蕩
然無遺矣茲志遺蹟姑存其㮣于此無亦使其湮㓕無
聞云爾
　　　宫
太一宫(都城太一宫有三處一在城東南之蘓村為東/太一宫一在城西南之八角鎭為西太一宫一)
　(即五岳觀之舊址為/中太一宫今俱廢)
　　宋敏求春明退朝録　太宗時建東太一宫於蘓
　　村遂列十殿而五福君綦二太一處前殿冠通天
　　冠服絳紗袍餘皆道服霓衣天聖中建西太一宫
　　前殿處五福君綦大遊三太一亦用通天絳紗之
　　制餘亦道冠霓衣熈寜五年建中太一宫内侍主
　　塑像乃請下禮院議十太一冠服禮院乃具兩狀
　　一如東西二宫之制一請盡服通天絳紗會有言
　　亳州太清宫有唐太一塑像上遣中使視之乃盡
　　服王者衣冠遂詔如亳州之制
　　葉少藴石林燕語　太平興國中司天言太一式
　　有五福大游小游四神天一地一直符君綦臣綦
　　民綦凡十神皆天之貴神而五福所臨無兵疫凡
　　行九宫四十五年一易今自甲申嵗入黄室巽宫
　　當吳分請即蘓州建宫祀之已而復有言今京城
　　東南有蘓村可應姑蘓之名乃改築于蘓村京師
　　建太一宫自此始此東太一宫也
　　龔明之中吳紀聞　太平興國六年方士言五福
　　太一在呉越分太一天之貴神也行度所至之國
　　民受其福故今蘓州建太一宫後以地逺不便於
　　禱祀遂於京城蘓村建之今天慶觀乃其舊址鄉
　　人尚有以宫巷宫前稱者
　　宋朝會要　天聖六年三月司歴言五福太一自
　　雍熈元年甲申及今四十五年太一行綦當入蜀
　　郡之坤宫曰黄庭可於都城西南建祈宫於是詔
　　擇八角鎭地建西太一宫
　　又曰神宗熈寜初即五嶽觀舊址營中太一宫盖
　　自仁宗天聖六年至熈寜五年壬子四十五年五
　　福太一行綦自黄庭宫移入眞室之中下臨京都
　　之中故也
景靈宫(有二在城内端禮街東西宋大中祥符/五年十一月建奉藝祖以下御容在内)
　　郭若虚圖畫見聞誌　治平甲辰嵗於景靈宫建
　　孝嚴殿奉安仁宗神御乃鳩集畫手畫諸屏扆墻
　　壁先是三聖神御殿兩廊圖畫創業戡定之功及
　　朝廷所行大禮次畫講肄文武之事游豫燕享之
　　儀至是又兼畫一應仁宗朝輔臣吕文靖已下至
　　節鉞凡七十二人時張龍圖燾主其事乃奏請於
　　逐人家取影貌冩之鴛行序列歴歴可識其面於
　　是觀者莫不嘆其盛美
　　李心傳朝野雜記　景靈有東西宫盖祖宗以來
　　帝后神御皆寓道釋之舘神宗元豐中始倣漢原
　　廟之制即景靈宫之東西為六殿每殿皆有舘御
　　前殿奉宣祖以下御容而後殿以奉母后各掲以
　　美名徽宗崇寜初以景靈無隙地乃於馳道之西
　　立西宫以神宗為舘御首哲宗次之號舊宫為景
　　靈東宫建炎改元之二日即命有司建景靈宫於
　　江寜帝后異殿然不克成渡江後自聖祖以下神
　　御皆寓温州天慶宫以祠部郎官兼知州若官使
　　相則兼景靈宫使典奉神御趙忠簡為相議築宫
　　臨安以奉祖宗神御而留聖祖於永嘉後不果紹
　　興十三年二月始遷於臨安然但通為三殿以奉
　　聖容無復東都之制矣或者謂忠簡之議乃王沂
　　公蔵天書之意
九成宫(崇寜元年方士魏漢津請備百物之象鑄九鼎/四年三月九鼎成詔於中太一宫之南為殿以)
　(奉安各周以垣上施睥睨墁以方色之土外築坦環/之名曰九成宫中央曰帝鼎其色黄祭以土王日為)
　(大祠幣用黄樂用宫架北方曰寳鼎其色白祭以冬/至幣用皁東北曰牡鼎其色白祭以立春幣用皁東)
　(方曰蒼鼎其色碧祭以春分幣用青東南曰岡鼎其/色緑祭以立夏幣用緋南方曰彤鼎其色紫祭以夏)
　(至幣用緋西南曰阜鼎其色黑祭以立秋幣用白西/方曰皛鼎其色赤祭以秋分幣用白西北曰魁鼎其)
　(色白祭以立冬幣用皁八鼎皆為中祠樂用登/歌享用素饌復於帝鼎之宫立大角鼎星之祠)
寳成宫(大觀三年詔以鑄鼎之地作寳成宫緫屋七十/區中置殿曰神靈以祀黄帝東廡殿曰成功以)
　(祀夏后氏西廡殿曰持盈以祀周成王及周公旦召/公奭後置堂曰昭應以祀唐李良及隠士嘉成侯魏)
　(漢津詔毎嵗八月二十五日舉祀事祀黄帝為大祠/幣用黄樂用宫架其成功持盈二殿為中祠幣用白)
　(昭應堂為小/祠並用素饌)
　　馬端臨文獻通考　按三代之九鼎未聞有神司
　　之而列之祀典也崇寜時用方士魏漢津之說鑄
　　九鼎而各以其方色祭之抑不知司鼎者何神歟
　　至於因采首山銅之説而祀黄帝因貢金九牧之
　　說而祀夏后氏因定鼎郟鄏之說而祀成王周召
　　然此數聖賢之所以當祀者固不以鼎也若魏漢
　　津則當時獻言鑄鼎之方士耳乃亦尸而祝之俾
　　侑食於數聖賢其䙝慢不經亦甚矣
朝元萬壽宫(在城内汴河之側金兵燬之今延/慶觀即朝元萬壽宫之齋堂也)
　　周宻癸辛雜識　朝元宫殿前有大石香鼎二製
　　作髙雅熈春閤前元有十餘座徽宗每宴熈春則
　　用此燒香於閤下香煙蟠結凡數里有臨春結綺
　　之意朝元宫虚皇䑓亦上清移來者下有青石礎
　　二刻龍鳳團花極工巧舊時是朱温椒蘭殿舊物
　　䑓上有拜石方廣二丈許光瑩如碧玉四畔刻龍
　　鳳雲霞環繞内留品字三方素地云是宣政内醮
　　時徽廟立於中林靈素王文則居兩旁也
玉清昭應宫(大中祥符元年初議營是宫安寘天書命/有司料功須十五年乃就修宫使丁謂令)
　(以夜繼晝毎繪一壁給二燭至七年十一月宫成凡/二千六百二十楹制度閎麗屋宇少不中程式雖金)
　(碧已具必令毁而更造有司莫敢較其費初宫之成/也時王魏公為首相始命充使宫觀置使自此始天)
　(聖七年夏六月丁未夜大雷雨宫内火起至曉宫室/㡬盡僅存長生崇夀二小殿范雍王曙等以為灾變)
　(之來若有警者願除其地罷諸禱祀以荅天怒乃下/詔不復繕修以長生崇夀二小殿改為萬夀觀罷諸)
　(宫觀/使)
　　宋史　眞宗大中祥符元年作玉清昭應宫奉天
　　書也知制誥王曾都虞候張旻皆上䟽諫不聽
　　孫升談圃　玉清昭應宫丁晉公董其役土木之
　　工極天下之巧繪畫無不用黄金四方古名畫皆
　　取至置之壁龕廡下又以其餘材修建五岳觀世
　　猶謂之朩天則玉清之宏壯可知玉淸宫道院則
　　今萬壽觀是也後玉清五岳皆焚獨道院在耳
　　葉少藴石林燕語　大中祥符五年玉清昭應宫
　　成王魏公為首相始命充使宫觀置使自此始然
　　每為見任宰相兼職天聖七年吕申公為相時朝
　　廷崇奉之意稍緩因上表請罷使名自是宰相不
　　復兼使康定元年李若谷罷參知政事留京師以
　　資政殿大學士為提舉會靈觀事宫觀置提舉自
　　此始自是學士待制知制誥皆得為提舉因以為
　　優閒不任事之職熈寜初先帝患四方士大夫年
　　髙者多疲老不可寄委罷之則傷恩留之則玩政
　　遂仍舊宫觀名而增杭州洞霄及五嶽廟等並依
　　西京崇福宫置管勾或提舉官以知州資序人充
　　不復限以貟數故人皆得以自便
上清儲祥宫(太宗至道元年上清宫成慶歴三年火其/後復修以宫之所在為國家子孫也因賜)
　(名上清儲祥宫命蘇/軾撰碑文以紀其事)
　　宋敏求東京記　端拱元年二月太宗詔取晉邸
　　時太祖所賜金帛建上清儲祥宫至道元年八月
　　宫成帝御書額金塡其字賜之仁宗慶歴三年十
　　一月火熈寜元豐間靈惠法師王太初再營之元
　　祐初年宣仁太皇太后為出粧粉錢重建
　　孫升談圃　上清儲祥宫太宗建之為民祈福神
　　宗以其地屬震欲新之至元祐初落成宦人陳衍
　　領其事凡當用黄金處皆以丹朱代之宫成兩宫
　　臨幸肆赦
　　許有壬上清儲祥宫記畧　宫始太宗作於朝陽
　　門外(蘇碑/作内)不五十年而火以其地為禁軍營監察
　　御史裏行包拯上䟽請勿修故也又三十七年復
　　事脩建歴十三年而後成盖元祐六年也翰林學
　　士承㫖蘇公作碑未㡬誣以失實毁之令蔡京别
　　撰金源氏復葺翰林侍讀學士趙秉文有文嵗壬
　　辰元兵下汴宫觀僅存師徒觧散時全眞之教方
　　興長春公起海濱至西域見上論道以修身治國
　　撫民止殺為對上大恱長春法系之弟為太古郝
　　公太古傳栖雲王公長春以汴重陽觀故基實主
　　教重陽眞君昇化之地命栖雲主之營建㡬三十
　　年是為朝元宫丞相史公復請兼主太一上清諸
　　宫觀事惟上清為潦水所圯規模宏濶力不能復
　　命巨提㸃者購地於惠和坊為畆六十撤故宫材
　　崇三淸之殿于前次列眞之宇於後神門壇壝左
　　右雲堂四周接屋餘百楹雖非其地而名不冺也
　　　以上十宫今皆不存矣惟城之西南隅有大道
　　　宫焉正德初因佑聖觀舊基而修也乃若延福
　　　宫玉清神霄宫(舊名玉清/和陽宫)上清寳籙宫俱已載
　　　之第一卷大内宫室條下茲不重録
　　　樓
望京樓(即汴城西門樓也樓舊無名唐/令狐綯登樓詩有望京字因名)
遇僊樓(在南薫門裏街西有異僧之事/趙秉文作滿庭芳詞以紀之)
明月樓(在州橋南街東洪武十五/年毁廢其址今為稅課司)
黒樓子(在宣平坊勾欄街之北/即金相崔立㸔街樓)
寳津樓(在城西鄭門/外瓊林苑内)　　長慶樓
紅翠樓(俱在鼓樓/北街西)　　　玉樓
狀元樓(俱在新/橋東北)　　　　豐樂樓(舊名/樊樓)
和樂樓(舊名/莊樓)　　　　　得勝樓
鐡屑樓　　　　　　　慶豐樓
楊樓　　　　　　　　玉川樓
欣樂樓　　　　　　　潘樓(以上俱在/土市子街)
會僊樓(在雷家/橋北)　　　　熈熈樓(在第三/巷東)
胡樓(在南薫門/外西南)　　　　清風樓(在裏城/外西南)
宜城樓　　　　　　　班樓(俱在大梁/門外街北)
㸔牛樓(在仁和/門外)　　　　蜘蛛樓(在宋/門外)
劉樓(在金梁/橋下)　　　　　八僊樓(在城/北)
集賢樓　　　　　　　蓮花樓(俱在鄭門外宋時/士大夫于此餞别)
宴賔樓(在金明/池之西)
　　　自遇僊樓而下諸樓俱燬于金兵
譙樓(一名鼓樓在城内安業坊䑓高三丈上建樓下置/甕門通東西行路自築建之後敝壊不修俗譌言)
　(复修則有河水之患故廢而弗治號破鼓樓嘉靖初/鎮守太監吕憲排衆議復修煥乎改觀卒無水患)
鐘樓(在城内新昌坊規制畧如譙樓而髙濶宏麗過之/上懸巨鐘以警昏曉宣徳中左布政使李禎復葺)
　(之成化十六年鎭守太監藍/忠廵撫都御史李衍重修)
　　　以上二樓俱非宋建姑附于此
　　　閤
資聖閤(即相國寺之後閤都人夏日于/此納凉八景中資聖薫風是也)
玉皇閤(在延慶觀三清/殿後近燬于火)
藏經閤(有二一在相國寺一在天王寺俱藏/先朝所賜藏經今巻帙殘闕殆盡矣)
尊經閤(在府學明倫堂後以上三/閤俱非宋建姑附于此)
　　周宻癸辛雜識　汴城樓閤最髙而見存者惟相
　　國寺資聖閤朝元宫閤登雲樓資聖閤雄麗五簷
　　滴水廬山五百銅羅漢在焉國初曹翰所取者也
　　朝元宫閤即舊日上清儲祥宫移至者岧嶤半空
　　登雲樓俗呼為八大王樓又稱譚樓盖初爲燕王
　　元儼所居後爲巨璫譚積有之其竒峻雄麗皆非
　　東南所有也
　　　亭
新亭(在城内唐汴州刺史/令狐楚建劉禹錫記)㸔街亭(在南薫門/内東南)
信陵亭(在相國寺前魏公/子無忌勝遊之地)公子亭(在麗景門外公/子謂無忌也)
大梁亭(在大梁門/外之西)　　　流盃亭(在城西/北隅)
　　　以上諸亭俱燬于金兵今不存矣
駐蹕亭(在布政司圎堂後洪武元年五月車駕幸汴詔/建行宫比去留大旗以鎭中原後因構亭表之)
　(今廢此亭非宋/建附載于此)
　　　門
夷門(在安逺門内/夷山之上)
　　趙與峕賔退録　侯嬴爲夷門監者按大梁城門
　　東曰夷門則夷門者大梁之一門耳後人遂直指
　　汴京爲夷門非也容齋續筆辯䑓城少城類此
沙門(在縣西東和保沙積/深厚其形似門故名)
小陡門(在縣西永安保宋時/疊石砌閘以積汴水)
　　　堂
資善堂(仁宗肄學之所也在元符觀南大中/祥符八年建天禧四年徙御厨北)
　　宋朝會要　大中祥符九年二月詔元符皇子就
　　學之所宜以資善堂為名
繼聖堂(在開封府治之東宋/主習射之所也今廢)
　　宋敏求東京記　太宗尹京日官署東建堂習射
　　大中祥符二年閠二月眞宗臨幸宰臣請以繼聖
　　爲名許之
梅花堂(在開封府正廳之後即所謂/後堂也後改爲公生明堂)
拱奎堂(在本府治内宋錢/藻尹開封建今廢)
清虗堂(在汴城内之東隅宋王/鞏建蘇軾有記今廢)
三聖堂(三聖者祀觀音大士義勇武安王清源妙道眞/君也在大梁門外半里許即宋都亭西驛以待)
　(夏國使臣之所按東京夢華録云都亭西驛在寳相/寺東相對都城元末兵廢國朝洪武初周藩即其址)
　(創立廟宇乃移白瓦厰之神祀之于内其三聖之/像仍舊不改景㤗乙亥居民甄義等率衆重修)
三槐堂(在仁和門外宋兵部侍郎王祐手植三槐于庭/曰吾後世子孫必有為三公者祜子旦相眞宗)
　(遂號三槐王氏因扁其堂曰/三槐堂蘇軾為銘金季兵燬)
　　蘇軾三槐堂銘　天可必乎賢者不必貴仁者不
　　必壽天不可必乎仁者必有後二者將安取衷哉
　　吾聞之申包胥曰人衆者勝天天定亦能勝人世
　　之論天者皆不待其定而求之故以天爲茫茫善
　　者以怠惡者以肆盗跖之壽孔顔之厄此皆天之
　　未定者也松栢生於山林其始也困於蓬蒿厄於
　　牛羊而其終也貫四時閲千嵗而不改者其天定
　　也善惡之報至於子孫而其定也乆矣吾以所見
　　所聞所傳聞考之而其可必也審矣國之將興必
　　有世德之臣厚施而不食其報然後其子孫能與
　　守文太平之主共天下之福故兵部侍郎晉國王
　　公顯於漢周之際歴事太祖太宗文武忠孝天下
　　望以爲相而公卒以直道不容於時盖嘗手植三
　　槐於庭曰吾子孫必有爲三公者巳而其子魏國
　　文正公相眞宗皇帝於景德祥符之間朝廷清明
　　天下無事之時享其福禄榮名者十有八年今夫
　　寓物於人明日而取之有得有否而晉公修德於
　　身責報於天取必於數十年之後如持左契交手
　　相付吾是以知天之果可必也吾不及見魏公而
　　見其子懿敏公以直諫事仁宗皇帝出入侍從將
　　帥三十餘年位不滿其德天將復興王氏也歟何
　　其子孫之多賢也世有以晉公比李栖筠者其䧺
　　才直氣眞不相上下而栖筠之子吉甫其孫德裕
　　功名富貴略與王氏等而忠信仁厚不及魏公父
　　子由此觀之王氏之福盖未艾也懿敏公之子鞏
　　與吾遊好德而文以世其家吾是以録之銘曰
　　嗚呼休哉魏公之業與槐俱萌封植之勤必世乃
　　成既相眞宗四方砥平歸視其家槐隂滿庭吾儕
　　小人朝不及夕相時射利遑䘏厥德庶㡬僥倖不
　　種而穫不有君子其何能國王城之東晉公所廬
　　鬱鬱三槐惟德之符嗚呼休哉
　　葉少藴石林燕語　太祖與符彦卿有舊常推其
　　善用兵知大名十餘年有告謀叛者亟徙之鳯翔
　　而以王晉公祜為代且委以宻訪其事戒曰得實
　　吾當以趙普所居位命汝面授旨徑使上道祜到
　　彼察知其妄數月無所聞驛召面問因力為辨曰
　　臣請以百口保之太祖不樂徙祜知襄州彦卿竟
　　亦無他祜後創居第於曹門外手植三槐於庭曰
　　吾雖不為趙普後世子孫必有登三公者巳而魏
　　公果為太保歐陽文忠作王魏公神道碑畧載此
　　語而國史本傳不書余嘗親至其家聞其子弟言
　　之
　　　館
柳林館(在城東之南神岡保宋時/都人逰宴之所後淪于水)
同文館(在大梁門外西北宋/時待高麗使臣之所)
班荆館(在封丘門外之東/宋待蕃使之所)
禮賔館(舊名畨譯院在金梁橋西南汴/河南岸景德三年改為禮賔館)
　　　以上諸館俱燬于金兵今不存矣
　　臺池園苑洞峽渚沜
　　　臺
吹臺(在城東南三里相傳漢之鼓吹䑓一名梁䑓一名/雪䑓俗呼為二姑䑓今改為禹王䑓祀禹于其上)
　(兩廡祀古之善治水者為/河患也詳見後禹廟下)
宴臺(在城東北十五里宋帝春耕籍田于/東郊祀先農畢享胙宴百官于此)
迎秋臺(在固子門外後唐莊宗/築宋人九日于此登高)
靈臺(在城南二十里梁惠/王築一名惠王臺)
百花臺(在固子門外/宋徽宗築)
拜郊臺(在城南十里其東又有/東拜郊臺並宋時築)
沙元臺(在城東南鄭店保臺上有鄭/安平廟元季兵燬惟臺存焉)
奉天臺(洪武元年車駕幸汴駐蹕於河南行省以為行/宫於圎堂後西北築臺以為奉天之所故名後)
　(屢經黄河/入城淤平)
祭封臺(在南薫門外洪武元年車駕幸汴時築/以祀神者以上二臺非宋建附載于此)
　　　池
蓬池(在城東春秋宋之蓬澤也瀰漫逺濶南入尉氏之/境其下有温泉焉漢志引汲冡竹書云梁惠王發)
　(蓬忌之藪以賜民浚儀有蓬陂忌澤是也唐𤣥宗更/名福源池天實初士大夫禊飲于此後累經黄河淤)
　(平今不/見其跡)
金明池(在城西鄭門外西北周廻九里餘周世宗顯德/四年欲伐南唐始鑿内習水戰宋太平興國七)
　(年太宗嘗幸其池閲習水戰徽宗政和中於池内建/殿宇池門内南岸西去百餘歩有臨水殿北去百餘)
　(歩有僊橋朱漆欄楯下排㕍柱中央隆起如飛虹之/狀橋盡處而殿正在池中四岸石甃南有高臺上有)
　(横觀廣百丈許曰寳津樓樓之南有宴殿殿西有射/殿南有横街牙道柳徑乃都人擊毬之所車駕臨幸)
　(觀騎射百戯于/此後燬于金兵)
　　葉少藴石林燕語　金明池龍舟太宗時造每嵗
　　春駕上池必登之紹聖初亦嘗命别造形制有加
　　于前亦號工麗余時正登第在京師初成瓊林賜
　　宴蔡魯公為承㫖中休往登以觀至半輙墜未幾
　　不免相繼哲宗臨幸是日大風晝𠖇池水盡波儀
　　衛不能立竟不能移跬歩自後遂廢不用二事適
　　相似亦可怪也
方池圓池(在南薫門外玉津園之/側宋帝臨幸遊賞之所)
迎祥池(在普濟水門之/西宋眞宗時鑿)
蓮花池(有二一在城北時和保/一在城西北永安保)
凝碧池(在陳州門裏繁臺之東南唐/為牧澤宋眞宗時改為池)
曲江池　　鳳池　　雁池　　平池(俱在艮岳夀/山之下今廢)
　　　園
梁園(在城東南三里許相傳為漢梁孝王遊賞之所李/白梁園吟云平臺為客幽思多對酒遂作梁園歌)
　(却憶蓬池阮公詠因吟渌水揚洪/波一名梁苑孝王築吹臺于苑中)
芳林園(在固子門裏東北宋太宗在晉邸時太祖賜其/地為園即位後號潛龍園内有池沼淳化三年)
　(帝幸其池謂近臣曰昔尹京日無事常飲池上今池/邉之樹巳成喬朩矣因顧教坊使郭守忠等曰汝等)
　(前日以樂童從我今亦皓首矣何光隂易過如此因/登水心亭習射中的者上親斟滿舉大白詔群臣盡)
　(醉後廣其地號奉眞園仁宗天聖七/年改名芳林園金兵燬之今失其處)
玉津園(在南薫/門外)　　　　下松園(在城西/鄭門外)
藥朶園　　　　　　　養種園(俱在城西/水門外)
一丈佛園(在城/西南)　　　　馬季良園(在裏城/外西南)
景初園(在城南/鳳城岡)　　　　奉靈園(在陳州門/内西北)
靈禧園(在陳州門/之東北)　　　同樂園(在固子門内東/北宋徽宗置)
　　　以上諸園皆宋時都人遊賞之所今俱廢
　　　苑
瓊林苑(在城西鄭門外俗呼為西青城宋時建苑為宴/進士之所與金明池南北相對其中松栢森列)
　(百花芬郁苑東南隅政和間創築華觜岡高數丈上/有横觀層樓金碧相射下有錦石纒道寳砌池塘柳)
　(鎻虹橋花縈鳳舸又有明池/梅亭牡丹諸亭不可勝數)
迎春苑(在麗景門外東北舊名東御苑宋初宴進/士之所毎嵗迎春于此後改為富國倉)
宜春苑(有二一在固子門外宋人號西/御園一在麗景門外號東御園)
牧苑(在陳橋之東北宋牧/養馬駝牛羊之所)
　　　以上諸苑俱為金元兵燬今失其故處
　　　洞
老君洞(在艮岳壽山之西北/徽宗供奉道像之所)迷眞洞(亦在艮岳/壽山之下)
桃花洞(在揚州門内西北即上清宫道士/所居之處環植以桃故名桃花洞)
　　　峽
濯龍峽(在艮岳壽山之間/金人展城廢之)
　　　渚
蘆渚　　梅渚(並在艮岳壽山之下徽宗於平池内作/兩洲東為蘆渚西為梅渚金人展城廢)
　(之/矣)
　　　沜
白龍沜(在艮岳壽山之下/為金人展城所廢)
　　　自老君洞以下諸蹟湮廢巳乆莫詳其故處矣
　　　昔召公告成王曰不作無益害有益功乃成至
　　　哉斯言豈非萬世之永監哉
　
　
　
　
　
　
　
　汴京遺蹟志卷八
欽定四庫全書
　汴京遺蹟志巻九　　　　　明　李濓　撰
　　岡堆坡陂關梁井墓
　　　岡
牟駝岡(在城西北十五里宋天駟監牧養御馬駝騾之京/所靖康時金將斡里雅布統鐡騎南馳攻圍汴)
　(屯兵于此後黄河/衝激坍塌平夷矣)
　　丘濬世史正綱　靖康元年春正月癸酉女眞犯
　　京師兵屯牟駝岡按牟駝岡乃宋朝牧馬之所芻
　　豆山積往年郭藥師來朝奉命擊毬于其間至是
　　導金人據之資其芻豆飼馬得以乆屯嗚呼後世
　　積蓄者盍為城守毋為大盗之資乎
鳳城岡(在城西南三里許舊有奉聖寺號奉聖寺岡後/金兵犯汴燬其寺金章宗時有二鳳凰率諸鳥)
　(飛落于此人遂稱為/鳳城岡亦曰鳳凰岡)
望牛岡(在城西南十里汴京城形勢如卧牛/狀登是岡以望之則居然可見故名)
百岡(在城東北三十里有土堆百餘世傳宋文帝元嘉/中檀道濟與北魏戰糧盡而返魏軍襲之道濟夜)
　(唱籌量沙積至百堆以紿之魏/軍見之果退道濟全師而還)
獨樂岡(在城東十五里相傳宋時有一富翁居此男女/婚嫁已畢翁不問家事日邀故舊飲酒為樂徽)
　(宗微行見之羡曰斯人其/獨樂哉後因而名其岡)
鷂村岡(在城南五十里宋時嘗命/獵者養鷹鷂于此因名)
牛尾岡(在封丘門外東一里許俗以汴城/為卧牛城而此岡則牛之尾也)
霍赤岡(在城東北二十里遼主耶/律德光㓕晉嘗屯兵于此)
狼城岡(在城西/三十里)　　　　杏花岡(在城西南十五/里一名青龍岡)
藥局岡(在城西二十里舊/為朝元宫之藥局)長腰岡(在城東北二十五/里一名長葉岡)
僊遊岡(在城東北二十五/里一名牽牛岡)侯家岡(在城南/十八里)
堠子岡(在城南/六十里)　　　　井家岡(在城西南/十五里)
七里岡(在城西/南七里)　　　　八角岡(在城西/三十里)
白墓子岡(在城南/二十里)　　　萬龍岡(在城東南/五十里)
祝岡(在城東南/五十五里)　　　　鍾家岡(在城東南/五十里)
赤倉岡(在城東南四十五/里又名闗頭岡)蘇村岡(在城東/南十里)
毛岡(在城東南/二十五里)　　　　黒岡(在城西北/二十五里)
太平岡(在城東/二十里)　　　　沙窩岡(在城東北/二十五里)
袁家岡(在城東北二十五/里一名北神岡)南神岡(在城東北/二十里)
縮頭岡(在城東二/十五里)　　　角橋岡(在城東/北五里)
邉村岡(在城東/五里)　　　　殷家岡(在城東/十里)
白石岡(在城東二/十五里)　　　胡岡(在城東二/十五里)
𫝊家岡(在城東/二十里)　　　　楊子岡(在城東北/二十里)
槐疙疸岡(在城東北/三十里)　　兎白岡(在城東北/四十里)
蘇家岡(在城西/五里)　　　　獅子岡(在城西二/十五里)
　　　以上諸岡累經黄河衝淤存者無幾而居人猶
　　　能指其遺址焉
　　　堆
青堆(有二一在城東窑務保之東/北一在城西南毛保之西)
申家堆(在城西/永安保)　　　　大營堆(在城西八/角保之東)
王家堆(在城西南南/毛保之東南)
　　　坡
幕天坡(在封丘門外宋將李綱嘗敗/金兵于此後為河水淤平)
胭脂坡(在城西北東和保之西朝暮斜暉/照之宛若胭脂俗呼為紅沙岡)
　　　陂
夏侯陂　　　　　　　好草陂(俱在城西南/朱僊鎭保)
葧臍陂(在宋/門外)　　　　　寒陂(在城西南閙/店保之北)
練子陂(在城西南閙/店保之西北)　　牧兒陂
青頭陂(俱在城西南/閙店保之西)
　　　關
臨蔡關(在城東南赤倉保周世宗顯德中浚閘河入蔡/河命水軍駕戰艦沿潁入淮以伐南唐置闗于)
　(此金季闗廢居人/仍呼此為闗頭)
通津闗(在城東北馬尾墻保埽頭周世宗顯德四年䟽/汴水入五丈河以通齊魯舟楫于此設闗元時)
　(河漲/淤塞)
　　　橋梁
天漢橋(一名/州橋)　　□金梁橋　　　浚儀橋
龍津橋　　　　　青暉橋　　　雲驥橋
宣化橋　　　　　白虎橋　　　雷家橋
馬軍衙橋(以上諸橋在都城内/外汴蔡二河故道上)
陳橋(在城東北四十五里即/宋藝祖為衆擁立處也)
　　　井
海眼井(在安逺門裏上方寺内相傳泉源通/海故名元末寺燬于兵而井失其跡)
義井(在城西金梁橋之南相傳元時邑民劉道源因徃/來人衆造舍于上設汲水之具遇盛暑時則汲以)
　(濟人/故名)
三井(在鼓樓東街之北井/口一石而三眼故名)八角井(在城/西)
甘泉井(在徐府街洪武末河水入城水皆鹹苦飲之者/多感㵼痢之疾永樂癸未夏魏國公徐達宅後)
　(忽涌一泉色潔味甘甲/于汴中教授滕碩有記)
府學新井(在開封府儒學内名賢祠南正德癸酉秋七/月教授榮昌冷宗元開鑿井水清冽飲者甘)
　(之以上二井俱非/宋井也姑附于此)
　　冷宗元撰井記　開封郡學文廟東有名賢祠祠
　　南有隙地東為宰牲所每嵗丁祀㓗牲滌噐水必
　　取于他井甚艱焉是嵗秋七月丙子宗元白於方
　　伯楊公給以脩井之直郡守賀侯乃專人以董其
　　役壬午宗元相隙地之西命匠氏鑿之僅仞許中
　　有一石掲其石遂得故井焉深可四仞其泉冽其
　　味甘而甃砌完整如故於是補甃井口作轆轤旁
　　開小渠西通神庖墻以達於泮池㓗滌牲噐者皆
　　資其用而池之魚藻亦藉以溉之八月丁日釋奠
　　于先師丙申藩臬諸公省牲咸飲而甘之嘆曰異
　　哉井乎其學校之徴邪是月壬戌掲榜門生中者
　　五人而李生濂發觧斯亦異也巳提學僉憲劉公
　　命宗元記其事竊聞孔氏以井喻德孟氏以井喻
　　學畫于易咏于詩散記于史籍盖井體有常而應
　　變不窮學者進德之地也然德者致用之本時者
　　用德之幾有其德而弗遇其時井渫之不食孔孟
　　是已有其德而又遇其時井収之勿幕伊周是巳
　　噫德之脩不脩在我也世之用不用在人也時之
　　遇不遇在天也君子亦惟修其在我者其在天在
　　人則靜俟而順受之耳何容心焉二三子來游來
　　歌挹斯泉而味斯味其於聖門體用之學将黙有
　　所悟者矣豈直資夫滌溉而巳哉楊公名子噐慈
　　谿人劉公名玉萬安人賀侯名銳臨汾人
　　　陵墓
倉頡墓(在城北時和保俗呼為倉王塜是也按禪通紀/倉頡居陽武而塟利鄉所謂利鄉即時和保之)
　(墟/也)
梁王墓(在城西八角保高三丈廣百餘歩無碑文可考/世稱魏陵鄉地名梁固疑即魏梁王之塜也)
信陵君墓(在城東南揚州門之/南公子無忌卒塟此)
朱亥墓(在城西南朱僊鎭/保俗呼為屠兒墓)
扁鵲墓(在大梁門外西北菩提寺之東原在子城内唐/元和十五年宣武軍節度使張𢎞靖徙瘞于此)
張儀墓(在城東北七里儀魏/人也為秦相卒塟此)
趙王墓(在城東北母寺保/乃漢趙王張耳也)
靈昭陵(在城東北四十五里馬尾墻保其地即春秋宋/之黄鄉世傳漢髙祖兵敗于此母因死焉後具)
　(梓宫招䰟塟之有丹蛇出水中自躍入于梓宫其躍/處有遺髪乃號靈昭陵其地曰小黄園因置小黄縣)
　(陵寝累經/河水淤平)
蔡邕墓(在城東北/四十五里)
李衞公墓(在城西南閙店/保唐李靖塟此)
叚志賢墓(在閙店保/之王家莊)
單雄信墓(在仁和門内西北隅/國初為左䕶衛軍營)
王文正公墓(在城東大邉村宋丞/相王文正公旦塟此)
　　歐陽脩撰王文正公神道碑　至和二年七月乙
　　未樞宻直學士右諫議大夫王素奏事殿中已而
　　泣且言曰臣之先臣旦相眞宗皇帝十有八年今
　　臣素又得待罪侍從之臣惟是先臣之訓其遺業
　　餘烈臣實無似不能顯大而墓碑至今無辭以刻
　　惟陛下哀憐不忘先帝之臣以假寵於王氏而朂
　　其子孫天子曰嗚呼惟汝父旦事我文考眞宗叶
　　德一心克終厥位有始有卒其可謂全德元老矣
　　汝素以是刻于碑素拜手稽首出明日有詔史館
　　脩撰歐陽脩曰王旦墓碑未立汝可以銘臣脩謹
　　按故推誠保順同德守正翊戴功臣開府儀同三
　　司守太尉充玉清昭應宫使上柱國太原郡開國
　　公贈太師尚書令兼中書令追封魏國公謚曰文
　　正王公諱旦字子明大名莘人也皇曾祖諱言滑
　　州黎陽令追封許國公皇祖諱徹左拾遺追封魯
　　國公皇考諱祜尚書兵部侍郎追封晉國公皆累
　　贈太師尚書令兼中書令曽祖妣姚氏魯國夫人
　　祖妣田氏秦國夫人妣任氏徐國夫人邉氏秦國
　　夫人公之皇考以文章自顯漢周之際逮事太祖
　　太宗為名臣嘗諭杜重威使無反漢拒盧多遜害
　　趙普之謀以百口明符彦卿無罪故世多稱王氏
　　有隂德公之皇考亦自植三槐于庭曰吾之後世
　　必有為三公者此其所以志也公少好學有文太
　　平興國五年進士及第為大理評事知臨江縣監
　　潭州銀塲再遷著作佐郎與編文苑英華遷殿中
　　丞通判鄭濠二州王禹偁薦其材任轉運使驛召
　　至京師辭不受獻其所為文章得試直史館遷右
　　正言知制誥知淳化三年禮部貢舉遷虞部員外
　　郎同判吏部流内銓知考課院右諫議大夫趙昌
　　言參知政事公以婿避嫌求解職太宗嘉之改禮
　　部郎中集賢殿脩撰昌言罷復知制誥仍兼脩撰
　　判院事召賜金紫乆之遷兵部郎中居職眞宗即
　　位拜中書舍人數日召為翰林學士知審官院通
　　進銀臺封駮事公為人嚴重能任大事避逺權勢
　　不可干以私由是眞宗益知其賢錢若水名能知
　　人常稱公曰眞宰相噐也若水為樞宻副使罷召
　　對苑中問誰可大用者若水言公可眞宗曰吾固
　　已知之矣咸平三年又知禮部貢舉居數日拜給
　　事中知樞宻院事明年以工部侍郎參知政事再
　　遷刑部侍郎景德元年契丹犯邉眞宗幸澶州雍
　　王元份留守東京得暴疾命公馳自行在代元份
　　留守二年遷尚書左丞三年拜工部尚書同中書
　　門下平章事集賢殿大學士監脩國史是時契丹
　　初請盟趙德明亦納誓約願守河西故地二邉兵
　　罷不用眞宗遂欲以無事治天下公以謂宋興三
　　世祖宗之法具在故其為相務行故事慎所改作
　　進退能否賞罰必當眞宗乆而益信之所言無不
　　聴雖他宰相大臣有所請必曰王某以為如何事
　　無大小非公所言不决公在相位十餘年外無夷
　　狄之虞兵革不用海内富實羣工百司各得其職
　　故天下至今稱為賢宰相公於用人不以名譽必
　　求其實苟賢且材矣必乆其官衆以為宜某職然
　　後遷其所薦引人未嘗知冦凖為樞宻使當罷使
　　人私公求為使相公大驚曰將相之任豈可求邪
　　且吾不受私請凖深恨之已而制出除凖武勝軍
　　節度使同中書門下平章事凖入見涕泣曰非陛
　　下知臣何以至此眞宗具道公所以薦凖者凖始
　　愧歎以為不可及故參知政事李穆子行簡有賢
　　行以將作監丞居于家眞宗召見慰勞之遷太子
　　中允初遣使者召之不知其所止眞宗命至中書
　　問王某然後人知行簡公所薦也公自知制誥至
　　為相薦士尤多其後公薨史官脩眞宗實録得内
　　出奏章乃知朝廷之士多公所薦者公與人寡言
　　笑其語雖簡而能以理屈人黙然終日莫能窺其
　　際及奏事上前羣臣異同公徐一言以定今上為
　　皇太子太子諭德某見公稱太子學書有法公曰
　　諭德之職止於是邪趙德明言民饑求糧百萬斛
　　大臣皆曰德明新納誓而敢違請以詔書責之眞
　　宗以問公公請勅有司具粟百萬於京師詔德明
　　來取眞宗大喜德明得詔書慚且拜曰朝廷有人
　　大中祥符中天下大蝗眞宗使人於野得死蝗以
　　示大臣明日它宰相有袖死蝗以進者曰蝗實死
　　矣請示于朝率百官賀公獨以為不可後數日方
　　奏事飛蝗蔽天眞宗顧公曰使百官方賀而蝗如
　　此豈不為天下笑耶宦官劉承規以忠謹得幸病
　　且死求為節度使眞宗以語公曰承規待此以瞑
　　目公執以為不可曰他日將有求為樞宻使者奈
　　何至今内臣官不過留後公任事乆人有謗公於
　　上者公輙引咎未嘗自辨至人有過失雖人主盛
　　怒可辨者辨之必得而後巳榮王宫火延前殿有
　　言非天災請置獄劾火事當坐死者百餘人公獨
　　請見曰始失火時陛下以罪巳詔天下而臣等皆
　　上章待罪今反歸咎於人何以示信且火雖有迹
　　寜知非天譴邪由是當坐者皆免日者上書言宫
　　禁事坐誅籍其家得朝士所與往還占問吉凶之
　　說眞宗怒欲付御史問狀公曰此人之常情且語
　　不及朝廷不足罪眞宗怒不解公因自取嘗所占
　　問之書進曰臣少賤時不免為此必以為罪願并
　　臣付獄眞宗曰此事已發何可免公曰臣為宰相
　　執國法豈可自為之幸於不發而以罪人眞宗意
　　解公至中書悉焚所得書既而眞宗悔復馳取之
　　公曰臣已焚之矣由是獲免者衆公累官至太保
　　以病求罷入見滋福殿眞宗曰朕方以大事託卿
　　而卿病如此因命皇太子拜公公言皇太子盛德
　　必任陛下事因薦可為大臣者十餘人其後不至
　　宰相者李及凌策二人而已然亦皆為名臣公屢
　　以疾請眞宗不得巳拜公太尉兼侍中五日一朝
　　視事遇軍國大事不以時入參决公益惶恐因卧
　　不起以疾懇辭冊拜太尉玉清昭應宫使自公病
　　使者存問日常三四眞宗手自和藥賜之疾亟遽
　　幸其第賜以白金五千两辭不受以天禧元年九
　　月癸酉薨于家享年六十有一眞宗臨哭輟視朝
　　三日發哀于苑中其子弟門人故吏皆被恩澤即
　　以其年十一月庚申塟公於開封府開封縣新里
　　鄉大邉村公娶趙氏封榮國夫人後公五年卒子
　　男三人長曰司封郎中雍次曰賛善大夫冲次曰
　　素女四人長適太子太傅韓億次適兵部員外郎
　　直集賢院蘇耆次適右正言范令孫次適龍圖閣
　　直學士兵部郎中吕公弼公事寡嫂謹與其弟旭
　　友悌尤篤任以家事一無所問而務以儉約率勵
　　子弟使在富貴不知為驕侈兄子睦欲舉進士公
　　曰吾常以太盛為懼其可與寒士争進至其薨也
　　子素猶未官遺表不求恩澤有文集二十卷乾興
　　元年詔配享眞宗廟庭臣脩曰景德祥符之際盛
　　矣觀公之所以相而先帝之所以用公者可謂至
　　哉是以君明臣賢德顯名尊生而俱享其榮殁而
　　長配於廟可謂有始有卒如明詔所褒昔者烝民
　　江漢推大臣下之事所以見任賢使能之功雖曰
　　山甫穆公之詩實歌宣王之德也臣謹考國史實
　　録至於縉紳故老之傳得公終始之節而録其可
　　紀者輙聲為銘詩昭示後世以彰先帝之明以稱
　　聖恩褒顯王氏流澤子孫與宋無極之意銘曰
　　烈烈魏公相我眞宗眞廟翼翼魏公配食公相眞
　　宗不言以躬時有大事事有大疑匪卜匪筮公為
　　蓍龜公在相位終日如黙問其夷狄包裹兵革問
　　其卿士百工以職問其庶民耕織衣食相有賞罰
　　功當罪明相所黜升惟否惟能執其權衡萬物之
　　平孰不事君胡能必信孰不為相其誰有終公薨
　　于位太尉之崇天子孝思來薦清廟侑我聖考惟
　　時元老天子念公報公之隆春秋從享萬祀無窮
　　作為詩歌以諗廟工
　　洪邁容齋隨筆　祥符以後凡天書禮文宫觀祭
　　祀廵幸祥瑞頌聲之事王文正公旦實為參政宰
　　相無一不預公知得罪于清議而固戀患失不能
　　决去及臨終乃欲削髮僧服以歛何所補哉魏野
　　贈詩云西祀東封今已了好來相伴赤松遊可謂
　　君子愛人以德矣歐陽公作神道碑悉隠而不書
　　盖不可書也公持身公清無一可議然獨有此者
　　功名之際人所難耳
李駙馬墓(在城東北南神岡宋駙馬都尉鎭國将軍節/度使贈尚書令許和文公李遵朂塟此)
　　葉少藴石林燕語　祖宗時駙馬都尉宅主薨例
　　皆復納入官或别賜第曹沂王宅髙懐徳舊第也
　　李和文宅亦王貽永舊第自和文始世有之宏麗
　　甲諸主第園池尤勝號東莊和文好賢樂士以楊
　　文公為師友其子孫多守家法一時名公卿率從
　　之遊宣和間復取以為擷芳園後改寜德宫以居
　　寜德皇后云
李留後墓(名端懿乃駙馬遵最之子也官至鎮潼/軍節度觀察留後附塟于父遵朂墓側)
　　歐陽脩撰鎭潼軍節度觀察留後李公墓誌銘
　　嘉祐五年八月某日鎭潼軍節度觀察留後知澶
　　州軍州事隴西李公得暴疾薨于州之正寝其以
　　疾聞也上方宴禁中為止樂命中貴人馳國醫往
　　視未及行而以薨聞詔輟視朝一日賜其家黄金
　　三百兩贈公感德軍節度使巳而又贈兼侍中太
　　常謚曰某即以其年某月某日葬於開封府開封
　　縣褒親鄉先塋之次公諱端懿字元伯開封人也
　　右千牛衛將軍贈太師尚書令兼中書令隴西元
　　靖王諱崇矩之曽孫連州刺史贈太師諱繼昌之
　　孫鎭國軍節度使駙馬都尉贈尚書令兼中書令
　　許和文公諱遵朂之子母曰齊國獻穆大長公主
　　太宗之女眞宗之妹今天子之姑屬親而尊禮秩
　　崇顯其淑德美問彰于内外而和文公好學不倦
　　折節下士喜交名公卿一時翕然號稱賢尉故李
　　氏之盛受寵三朝而天下之士不侈其榮而樂道
　　其德公為冡子於其家法習見安行不待教告少
　　篤學問長而孝友喜為詩工書畫至於隂陽醫術
　　星經地理無所不通七嵗為如京副使歴文思副
　　使供備庫使洛苑使新州刺史康懐二州團練使
　　濟州防禦使坐知冀州失捕妖人降授單州團練
　　使知均州未行改滑州兵馬鈐轄居嵗中遷汝州
　　防禦使蔡州觀察使天子祀明堂推恩徙華州觀
　　察使獻穆大長公主薨起復為鎭國軍節度觀察
　　留後公泣血辭譲願終喪制上不許其譲許其終
　　喪給以全俸服除拜鎮潼軍節度觀察留後累階
　　金紫光禄大夫勲上柱國爵開國公食邑四千四
　　百户實封九百户公為兒時上在東宫眞宗命公
　　侍研席上尤親愛嘗解方玉𢃄賜之稍長出入宫
　　禁禮如家人雖燕見語不及私數為上陳朝廷闕
　　失開說古今治亂多所補益退而未嘗言公既薨
　　得其遺藁之未上者言宋室事甚詳其餘不傳公
　　少自勉勵見士大夫有失節廢義者輙嘆曰士起
　　寒苦以學行自名至牽利欲遂亡其所守况驕佚
　　易習而生長富貴間邪故常惕然痛自刮磨思立
　　名節聞一善士傾身下之而賢士大夫亦樂與之
　　遊以此多得名譽方大長公主在時數欲求外官
　　以自効不可得乆之出知冀州為政循法度檢身
　　束下民以不擾嵗滿召還初在冀捕妖人李校校
　　窮自經死驗得實矣後貝州妖賊王則閉城叛聲
　　言校在以惑衆公坐貶官巳而則誅城開無李校
　　者乃還公防禦使又知鄆州安撫京東之西路是
　　嵗京東水災民饑流亡公為治室廬發倉廩而流
　　人至者如歸咸頼以全活置弓手馬教其馬鬬皆
　　如精兵治汶陽堤百餘里鄆人遂無水患又知澶
　　州發軍吏之姦者去之流其尤者於逺方然後明
　　軍籍均其勞逸軍中稱平而畏其法始下令捕盗
　　有登隣屋取一杓者遽寘之法以徇於市曰是固
　　足以信吾令由是盗賊屏息公雖以公主子自少
　　居京師常領職事其在三班院尤為稱職三班掌
　　諸使臣功過黜陟而主者皆顯官自重或貴家子
　　食俸廩而巳吏得因依為姦而職廢乆不省至公
　　始躬治簿書考覈虗實賞罰必當後人多遵用其
　　法及出為三州又皆有治狀故雖享年不永不究
　　其所施而士君子皆知其非安於富貴者也及聞
　　其喪也莫不痛惜焉公自為鎮潼留後十年不遷
　　上以其乆也以為寜逺軍節度使公懇辭不拜及
　　其薨也遂贈感德軍節度使公享年四十有八娶
　　郭氏封仁壽郡君先公九年卒贈太原郡夫人西
　　京左藏庫使昌州團練使中和之女子男五人長
　　曰詵供備庫副使次曰諲曰詢皆右侍禁次曰諄
　　曰訢尚㓜女四人長適皇姪右屯衛大將軍吉州
　　團練使建安郡公宗保早卒次適秘書丞夏倚次
　　適皇姪左領軍衛大將軍宗景次適皇姪孫右監
　　門衛將軍世逸公平生嘗語其子弟曰吾䝉國厚
　　恩未有以報吾且死宜有遺言毋因以求恩澤及
　　其薨也其家如其言銘曰
　　允矣和文惟時顯人蔚有士譽匪矜帝姻賚其子
　　孫列爵啟國惟公承之克似其德士起寒家驕于
　　滿盈紛其利欲敗節隳名公生盛族赫奕高明都
　　尉之子天子之甥惟謹惟恭其色不懈聞善如貪
　　在得思戒間亦宴見忠言告猷學而從政有惠三
　　州享其多美獨不遐年高旌巨節以賁于泉昌又
　　贈之金璫附蟬寵渥榮名惟有其實刻詩同藏其
　　固其宻
呼延賛墓(在朱僊鎮之東北原上咸寜三年賛/掌䕶元德皇后園陵儀衛還卒葬此)
丹陽伯墓(在城西八角保大營舖南/宋丹陽伯葛景先葬于此)
曹僊姑墓(在城南閙店保/古之新里鄉也)
李總管墓(在城東南赤倉保元南康路/總管李鐸大梁人歸柩葬此)
游平章墓(在朱僊鎭保元江淮行/省平章事游顯塟此)
周令公墓　　　　　　陶令公墓(以上二墓俱/在閙店保)
高左丞墓(在城東南史胡舖之北元河南行/省左丞封梁國武定公高興塟此)
梁國公墓(在朱僊鎮保棗林莊/元梁國公楊澤葬此)
　　程鉅夫撰楊氏先塋記　邃古之初不封不樹中
　　古墓而不墳成周之時始以爵等為丘封之度與
　　其樹數設官掌之漢律列侯墳髙四丈自是以降
　　其制益明天禄辟邪之屬亦各有差等所以辨貴
　　賤定民志也聖天子以仁孝治天下加惠臣鄰無
　　有幽顯孝子慈孫之心咸翼然以奮嗚呼教孝勸
　　忠之政不其美歟梁國楊文懿公之墓在大梁祥
　　符縣魏陵鄉伯俞村先是公之二子敬直元直遵
　　禮經廣兆域至於表羡道識𤣥堂猶有竢也二子
　　既受簡知至大三年秋七月詔推恩其祖禰明年
　　夏四月又賜碑墓道遣將作院使野訥傳㫖集賢
　　大學士李謙為之文冬十有一月又加贈賜謚時
　　敬直以轉運使官两淮元直以太醫院使侍禁中
　　皇慶元年夏六月元直請歸脩治先人塜及樹所
　　賜碑不許乞聴兄離職行事乃許敬直承恩奉詔
　　惟謹明年春正月元直復泣請于興聖宫又不許
　　請至二十餘終不許曰爾為爾親吾為吾子孫也
　　且爾兄在豈必爾其命河南行省給費為爾成之
　　元直曰以公給私不可固辭從之乃賜楮幣萬五
　　千緡仍督行省相其役二月復遣刑部郎中楊某
　　賜河南丞相尚醖二壺以申敇之明年三月壬子
　　丞相身率僚佐共建勅賜神道碑于墓右寓公鄉
　　老及四方來觀者萬數莫不咨嗟歎息曰非盛德
　　之後能若是乎改作祠堂三楹秦國公李孟為榜
　　曰致嚴壙未有銘集賢侍講學士趙孟頫銘之墓
　　前有表參知政事賈鈞書之墓南二丈有石門刻
　　御史中丞郝天挺之字曰楊氏先塋塋前石人獸
　　如制又南去二百五十尺華表雙髙國子祭酒劉
　　𢋫題其衡顔曰梁國公神道有碣路左書曰大司
　　徒梁國公墳則鄂國公史弼書也中以畆計者十
　　五垣以甓外以丈計者六百繚以墻樹榆柳栢松
　　數萬欎欝如屯雲翼翼嚴嚴遼遼極目前臨官道
　　過者竦瞻咸曰此非教忠之原發祥之兆乎盖是
　　舉也金工石工朩工土工凡六千有竒其費上賜
　　之外竭家之有猶不足也冬敬直元直乃圖其成
　　請記於所知程某曰兄弟幸頼先訓歴事累朝被
　　遇兩宫隆恩異數顯寵若此非勒之金石何以表
　　君上示子孫且辱知於子餘三十年矣其為我記
　　之某曰余聞仲尼之言封崇矣有若堂者有若防
　　者有若覆厦屋者有若斧者合葬於防從若斧者
　　焉此足以觀聖人愼終之一節也君子不以天下
　　儉其親聖人亦從事之宜而巳故有其位有其財
　　與其時君子莫不盡心焉非以為泰也非以為觀
　　美也所以勸也所以事君事親也昔有身為冡宰
　　乃家廟之不營而祭於寢司冦劾之者有傷其生
　　無以為養死無以為禮聖人非之者適於宜而已
　　若楊氏兄弟之廉敏端惠孝友敬篤其事君也外
　　則于藩于宣而致其理内則夙夜在公而致其勤
　　其事親也生事葬祭咸致其誠則於事君事親之
　　禮講之亦乆矣宜能位並九卿澤及三世軌物備
　　制遂其所俟嗚呼此忠臣孝子之事也至於啓發
　　人之善心使之思教子思立身以及於事君事親
　　之本其得於觀感羡慕者又不知其幾何人也詩
　　云孝子不匱永錫爾類其是之謂乎是宜有記嗟
　　夫楊氏之子子孫孫毋怠毋荒丕念爾先丕敬厥
　　德其克永世哉公諱澤字潤夫凡再被贈恩階曰
　　榮禄大夫官曰大司徒勲曰柱國梁國其封文懿
　　其謚也其行已載所賜碑敬直今為江西等處行
　　中書省參知政事元直昭文館大學士太醫院使
　　掌醫卿延祐二年十月某記
　　周宻癸辛雜識　趙松雪云北方多唐以前古塜
　　所謂墓誌者皆在墓中正方而上有盖豐下殺上
　　上書某朝某官某人墓誌此所謂書盖者盖底兩
　　叚用鐡局拘之後人立碑於墓道其上篆額後訛
　　為盖非也今世嵗月志乃其家子孫為之非所謂
　　墓碑也古者初無嵗月志之石
　　　自李緫管而下諸墓皆宋以後人姑附于此
　
　
　
　
　
　汴京遺蹟志卷九
欽定四庫全書
　汴京遺蹟志卷十　　　明　李　濂　撰
　　寺觀
　　　寺
相國寺(在縣治東本北齊建國寺天保六年創建後廢/唐爲鄭審宅園睿宗景雲初遊方僧慧雲睹審)
　(後園池中有梵宫影遂募縁易宅鑄彌勒佛像高一/丈八尺値睿宗以舊封相王初即位因賜額爲相國)
　(寺𤣥宗天寳四載建資聖閤東塔曰普滿西塔曰廣/願宋奭宗咸平四年增建翼廊三門前樓迎取潁川)
　(郡銅羅漢五百尊置于閤上神宗元豐中増建東西/兩廂又立八院東曰寳嚴寳梵寳覺慧林西曰定慈)
　(廣慈普慈智海金元兵燬國朝洪武初重脩改賜額/爲崇法禪寺置僧綱寺於内而併南北大黄景福三)
　(寺入焉後累經黃河入城廊廡僧舍多被渰/塌今所存者聖容殿結構竒絶蓋舊殿也)
　　陳后山談叢　相國寺樓門唐人所造國初朩工
　　喻浩曰他皆可能惟不解巻簷爾毎至其下仰而
　　觀焉立極則坐坐極則卧求其理而不得門内兩
　　井亭近代朩工亦不解也寺有十絶此爲二耳
　　沈括夣溪筆談　相國寺舊畫壁乃高益之筆有
　　畫衆工奏樂一堵最有意人多病擁琵琶者誤撥
　　下絃衆管皆發四字琵琶四字在上絃此撥乃掩
　　下絃誤也余以爲非誤蓋管以發指爲聲琵琶以
　　撥過爲聲此撥掩下絃則聲在上絃也益之布置
　　如此其心匠可知
　　郭若虚圖畫見聞誌　治平乙已歲雨患大相國
　　寺以汴河勢高文進等畫惟大殿東西走馬廊西
　　對門廡不能爲害東門之南王道眞畫給孤獨長
　　者買祗陀太子園因縁東門之北李用及與李象
　　坤合畫牢度义鬬聖變相西門之南王道眞畫誌
　　公變相十二面觀音像西門之北高文進畫降魔
　　變相今並存之皆奇迹也其餘四面廊壁皆重脩
　　後復集仝時名手李元濟等用内府所藏副本小
　　様重臨倣者然其間作用各有新意焉
　　又曰大相國寺碑稱寺有十絶其一大殿内彌勒
　　聖容唐中宗朝僧慧雲於安業寺鑄成光照天地
　　爲一絶其二睿宗親感夣於延和元年七月二十
　　七日改故建國寺爲大相國寺睿宗御書牌額爲
　　一絶其三匠人王温重裝聖容金粉肉色并三門
　　下善神一對爲一絶其四御殿内有吳道子畫文
　　殊維摩相爲一絶其五供奉李秀刻佛殿障日九
　　間爲一絶其六明皇天寳四載乙酉歲令匠人邊
　　思順脩建排雲閤爲一絶其七閤内西頭有陳留
　　郡長史乙速令狐公爲功德主時令石抱玉畫䕶
　　國除災變幻相爲一絶其八西庫有明皇先勑車
　　道政徃于闐國傳北方毘沙門天王様來至開元
　　十三年封東嶽時令道政于此依様畫天王像爲
　　一絶其九門下有瓌師畫梵王帝釋及東廊障日
　　内畫法華經二十八品功德變相爲一絶其十西
　　庫北壁有僧智嚴畫三乗因果入道位次圖爲一
　　絶也(宋次道東京記亦載相國寺十絶/乃是後來所見事迹此不具録)
　　宋朝燕翼詒謀錄　東京相國寺乃瓦市也僧房
　　散處而中庭兩廡可容萬人凡商旅交易皆萃其
　　中四方趨京師以貨物求售轉售他物者必由于
　　此太宗至道二年命重建三門爲樓其上甚雄麗
　　宸墨親填書金字額曰大相國寺五月壬寅賜之
　　王君玉國老談苑　王嗣宗爲御史中丞眞宗一
　　日幸相國寺回自北門嗣宗上言曰天子行黄道
　　豈可由後門臣任當風憲詎敢廢職乎上恱其直
　　給内帑三千緡以自罰由是北門不常開
　　程大昌演繁露　世傳相國寺門舊扁題云相國
　　之寺凡四字或以之字爲贅遂命除之别添大字
　　其文曰大相國寺於體既該於文無贅最爲可傳
　　然扁題字數竒不偶者徃徃皆増之字不知起自
　　何時漢武帝太初元年改正朔易服色色尚黄數
　　用五故印文必五如丞相之印章則是四字外添
　　一之字以應五數下及諸卿守相印文凡不及五
　　者亦皆加一之字以足之後世但見太初嘗增之
　　字遂倣效之凡印文以及門堂扁額槩增一之字
　　以求合于古殊失本意
　　周密癸辛雜識　相國寺佛殿後壁有咸平四年
　　翰林高待詔畫大天王尤雄偉殿外有石刻東坡
　　題名云蘇子瞻子由孫子發秦少游同來觀晉卿
　　墨竹申先生亦來元祐三年八月五日老申一百
　　一歲又片石刻坡翁草書哨遍石色皆如𤣥玉
　　蔡絛鐵圍山叢談　藝祖始受命乆之隂計釋氏
　　何神靈而患苦天下有欲廢其教之意一日微行
　　至相國寺將昏黒俄至一小院户旁望見一髠大
　　醉吐穢于道左右方惡罵不可聞藝祖隂怒適從
　　旁過忽不覺爲髠攔胷抱定曰莫發惡心且夜矣
　　懼有人害汝汝宜歸内可亟去也藝祖黙心動以
　　手加額而禮焉髠乃捨之去藝祖還内密召忠謹
　　小璫爾行徃某所覘此髠在否且以其所吐物狀
　　來及至則已不見小璫獨爬取地上所吐狼籍至
　　御前視之悉御香也釋氏教因不廢
　　王銍黙記　李後主手書金字心經一卷賜其宫
　　人喬氏喬氏後入太宗禁中聞後主薨乃自内庭
　　出是經捨於相國寺之西塔院以資㝠薦且自書
　　於後曰故李氏國主宫人喬氏伏遇國主百日謹
　　捨昔時賜妾手書般若心經一卷於相國寺之西
　　塔院伏願彌勒尊前持一花而見佛云云其後江
　　南僧持歸故國置之天禧寺塔相輪中寺後被火
　　相輪自火中墮落而經不損爲金陵守王君玉所
　　得君玉卒子孫不能保之以歸寗鳳子儀家喬氏
　　書在經後字甚整潔而辭甚愴惋所記止此徐鍇
　　集南唐制誥有宫人喬氏出家誥豈斯人邪
　　　余少時嘗讀書相國寺僧舎中見大殿前有古
　　　碑二十餘多可觀者今四十餘年矣昨偶至寺
　　　遊覽止見三二碑剥落漫漶皆不可誦餘不知
　　　所在徘徊其下乆之重爲之憮然
上方寺(在城之東北隅安遠門裏夷山之上即開寳寺/之東院也一名上方院宋仁宗慶厯中開寳寺)
　(靈感塔燬乃於上方院建鐵色琉璃磚塔八角十三/層高三百六十尺俗稱鐵塔寺舊有漆胎菩薩五百)
　(尊并轉輪藏黒風洞洞前有白玉石佛後殿内有銅/鑄文殊普賢二菩薩騎獅象蓮座前有海眼井世謂)
　(七絶元末燬于兵海眼井亦乆失其處/國朝洪武十六年僧祖全募縁重建)
　　周密癸辛雜識　光教寺在汴城東北角俗呼爲
　　上方寺有琉璃塔十三層鐵普賢獅子像甚高大
　　座下有井以銅波斯盖之泉味甘謂通海潮旁有
　　五百羅漢殿又云五百菩薩像皆是漆胎粧以金
　　碧窮極精妙
　　　上方寺塔前有行書碑一題曰大宋東京右街
　　　重修等覺禪院記乃咸平戊戌尚書職方郎中
　　　賜紫金魚袋王嗣宗撰隴西彭太素書字體流
　　　暢頗類西安聖教序汴城石刻惟此爲最耳
開寳寺(舊名獨居寺在上方寺之西北齊天保十年剏/建唐開元十七年𤣥宗東封還至寺改曰封禪)
　(寺宋太祖開寳三年又改曰開寳寺重起繚廊朶殿/凡二百八十區太宗端拱中建塔極其偉麗初釋迦)
　(佛舎利塔在杭州佛書所謂阿育王七寳塔也及吳/越王錢俶歸宋太宗遣供奉官趙鎔取寘寺内度龍)
　(地瘞之時木工喻浩有巧思超絶流輩遂令造塔八/角十三層高三百六十尺其土木之宏壯金碧之炳)
　(燿自佛法入中國未之有也真宗大中祥符六年有/金光出相輪車駕臨幸舎利乃見因賜名靈感塔仁)
　(宗慶厯四年塔燬于火其殿/宇廊廡僧舎俱燬于金兵矣)
　　歐陽修歸田録　開寳寺塔在京師諸塔中最高
　　而制度甚精都料匠預浩所造也塔初成望之不
　　正而勢傾西北人恠而問之浩曰京師地平無山
　　而多西北風吹之不百年當正也其用心之精如
　　此國朝以來朩工一人而已至今朩工皆以預爲
　　法有朩經三卷行于世世傳浩惟一女年十餘嵗
　　毎卧則交手於胷爲結構狀如此踰年撰成朩經
　　三卷今行於世者是也
　　楊文公談苑　帝初造塔於開寳寺得浙東匠人
　　喻浩浩性絶巧乃先作塔式以獻毎建一級外設
　　帷帟但聞椎鑿之聲凡一月而一級成其有梁柱
　　齟齬未安者浩周旋視之持巨槌撞擊數十即皆
　　牢整自云此可七百年無傾動人或問其北面稍
　　高浩曰京城多北風而此數十步乃大河潤氣津
　　浹經一百年則北隅㣲墊而塔正矣浩素不茹葷
　　求度爲僧數月死世頗疑其異(喻浩或作預/浩未知孰是)
　　僧文瑩玊壺清話　郭忠恕畫樓閤重複之狀梓
　　人較之毫釐無差太宗聞其名詔授監丞時將造
　　開寳寺塔浙匠喻浩料一十三層郭以浩所造小
　　様末底一級折而計之至上層餘一尺五寸收殺
　　不得謂浩曰宜審之浩因數夕不寐以尺較之果
　　如其言黎明扣其門長跪以謝
　　道山清話　元祐癸酉九月一日夜開寳寺塔表
　　裏通明徹旦禁中夜遣中使齎降御香寺門已閉
　　既開寺僧皆不知也寺中望之無所見去寺漸明
　　後二日宣仁上僊
　　　按宋史端拱中開寳寺塔成侍御史田錫上疏
　　　曰衆謂金碧熒煌臣以爲塗膏釁血帝亦不怒
　　　繇是觀之太宗輕用民力以作無益固不能免
　　　千古之譏然能容受讜言不罪諌者抑亦可謂
　　　賢已
寳相寺(在大梁門外世傳古鎚和尚證果之處五代唐/明宗長興元年剏建晉高祖天福三年賜額内)
　(有慈尊閤與彌勒佛大像俗名大佛寺寺之内又有/羅漢洞及羅漢塑像五百尊元末俱爲兵燬洪武二)
　(十年都綱善春/因故址重建)
　　周密癸辛雜識　汴城寳相寺俗呼爲大佛寺有
　　五百羅漢塑像甚竒古又噀水石龍鐫刻甚精皆
　　故宫物也
孝嚴寺(在城之西北隅舊金水門内即宋太尉楊業之/家廟也雍熈丙辰五月業死節朔方其子請改)
　(家廟爲寺以薦其父太宗嘉其孝乃俞其請賜額曰/孝嚴宋鼎南遷燬于兵火國朝洪武二十二年已已)
　(僧本福重建三十一年戊寅黄河入城淪/于水正統十二年丁卯僧祖習脩葺完整)
天王寺(在安逺門外前代創建無考後殿畫壁乃/張世禄筆極竒絶歲乆剥落盡矣惜哉)
天清寺(在陳州門裏繁臺上周世宗顯德中創建世宗/初度之日曰天清節故名其寺亦曰天清寺之)
　(内磚塔曰興慈塔俗名繁塔宋太宗太平興國二年/重脩元末兵燹寺塔俱廢國朝洪武十九年僧勝安)
　(重建永樂十三年僧禧/道等復建殿宇塑佛像)
　　王銍黙記　藝祖初自陳橋推戴入城周恭帝即
　　衣白襕乗轎子出居天清寺天清世宗節名而寺
　　其功德院也
國相寺(在天清寺南即天清寺之前樓三間國朝洪武/十七年僧勝安因樓廢址改建佛殿名曰國相)
　(二十一年僧淨慈增建/觀音堂方丈廊廡三門)
白雲寺(在天清寺西北即天清寺之白雲閤廢址也國/朝洪武十九年僧勝安圎眞於其址重建殿宇)
　(佛像仍其舊/名曰白雲寺)
　　李夣陽撰國相寺記　國相寺繁臺前寺也䑓三
　　寺後曰白雲中曰天清塔斷而中立有鸛巢其上
　　戛戛鳴按夣華錄繁臺寺一耳亦不言其地之盛
　　嘗問之老長曰寺一耳而三其教中教之講僧玉
　　色褊衫後教之禪深褐褊衫前教瑜伽淺褐褊衫
　　而寺遂三後有白雲閤於是號白雲寺中有天清
　　殿於是號天清寺前有國相門於是號國相寺寺
　　分勢孤時遷世殊於是崇者頽而下者蕪僧闒教
　　汙庸師惡徒於是樹石盜亡損破鳥鼠穢之徃來
　　羊猪寺非若能主矣又國初剷王氣塔七級去其
　　四崩囓幽窟狐狸魑魅昏嘯隂啼僧席未暖業逃
　　去而善彬者國相僧也乃奮然興曰寺時世廢邪
　　僧廢之邪於是守一清修年七十餘步詣戒壇受
　　戒持之於是寺得不土平者彬之力也汴城以水
　　湮故諸古蹟茫然蕩然獨斯臺巋然存峻峙可遊
　　遊者挈醪榼載吟筆花晨月夕雪驢風馬無不扣
　　彬之門者斯足知彬也正徳間彬葺其寺殿暨伽
　　藍閤山門鐘樓僧房等而睢陽衞百戸趙鉞等實
　　助之涅塑其像設按舊碑寺宋太平興國二年建
　　今洪武初僧古峯者新之相去四百餘年迨彬又
　　百五十年餘矣而空同山人爲之記
觀音寺(在城東南萬龍岡元至正元年僧了/空建國朝宣徳五年僧德廣重脩)
萬夀寺(在城北周八寨國朝洪武元年僧/德浄建天順二年僧眞賢重脩)
隆興寺(在城東北董盆鋪國朝天順元年/僧徳忠建成化十年僧眞果重脩)
清凉寺(在城東梳頭岡國朝景泰元年僧/本朗建天順八年僧眞能重脩)
一軒寺(在巨盈庫西/北元末兵燬)
雲老寺(在儒林街北元末兵燬其/遺址今爲祥符縣儒學)
興國寺(有二一在馬軍橋東北宋太平興國間創建金/季兵燬元改爲文濟王府國朝洪武初爲宋國)
　(公馮勝宅一在城西西和保宣徳元年/僧覺慧建成化十六年僧徳來重脩)
　　楊文公談苑　太平興國寺舊龍興寺也周世宗
　　廢爲龍興倉國初寺主僧屢擊登聞鼓求復爲寺
　　上遣中使持劒以諭之曰此寺前朝所廢爲倉厫
　　以貯軍儲汝何故煩凟帝庭朝命斷取汝首仍戒
　　之曰倘偃蹇怖畏即斬之或臨劒無懼即未可也
　　既諭神色自若引頸就戮上聞之感嘆復命爲寺
　　宋朝㑹要　興國寺乃唐龍興寺也開寳二年詔
　　重脩太平興國元年賜今額
明福寺(在雷家橋西南武成王廟/之西金宣宗時展城廢燬)
慈孝寺(在雷家橋西北故駙馬都尉呉元扆宅也天聖/二年十二月詔建寺奉眞宗神御初議名慈聖)
　(時太后號有此二字改賜今名戒壇院本寺園寳元/初僧文旦創建戒壇慶厯五年賜額戒壇院金末兵)
　(燬/)
報慈寺(在鐘樓東北後/巷燬于金兵)
龜兒寺(在相國寺西北洪武四年改/爲兵馬指揮司而寺隨以廢)
安業寺(在鼓樓東北釘/秤巷燬于金兵)
乾明寺(在安業坊席箔/巷西燬于金兵)
廣福寺(在廣福坊上方寺之西/南後廢爲大梁衞營)
恵安寺(在上方寺之西南俗/名破塔寺元末兵燬)
鐵佛寺(有二一在大梁門外西北金水河堤之南今/廢一在相國寺東相傳亦本寺禪院今見存)
顯聖寺(在大梁門外西北白溝河之南俗名/菩提寺周顯德四年創建金末兵燬)
巴樓寺(在城西金水河/南元末兵燬)
鴻福寺(有二一在城西金水河北元末兵燬一在城東/北沙窩岡宋崇寧元年建國朝成化十六年僧)
　(本資/重脩)
地湧佛寺(在鄭門裏之/南元末兵燬)
法雲寺(在南薫門外雲驥/橋之西元末兵燬)
景德寺(在麗景門外迤東周世宗顯徳五年以相國寺/僧多居隘詔就寺之蔬圃别建下院分處之俗)
　(呼東相國寺顯德六年賜額天夀寺宋眞宗景德二/年改名景德寺後有定光釋迦舍利磚塔累經兵燹)
　(河患今/爲平地)
惠明寺(在仁和門北周太祖廣/徳中剏建金季兵燬)
乾寧寺(在仁和門外/金季兵燬)
太師寺(在縣治西北元太師伯顔宅/也後改爲寺今爲大梁驛)
華嚴寺(在鄭門外西/南金兵燬之)
兩浙寺(在城西金水河/側金兵燬之)
奉聖寺(在城南鳳城岡/之上金季兵燬)
朩魚寺(舊名興國寺在城南閙店保宋時建金季兵燬/元僧滿講主擊朩魚化縁重建因名朩魚寺密)
　(邇朱僊鎭/亦名寺也)
旌德寺(在城東南神岡/上元末兵燬)
母寺(一名保福寺在城北母寺保元于/氏子母二人脩建後淪于河水)
奉先寺(在城西金明池之西宋建/以祭宫人之所金兵燬之)
十八聖寺(在封丘門外之東因有白/塔又名白塔寺元末兵燬)
清鐘寺(在大梁門外/蓮花池之後)
顯靜寺(在陳州門裏周世宗顯/德二年剏建金兵燬之)
普求寺(在白墓子/岡西北)
　　　以上皆僧寺或存或廢然亦有湮没無可考者
　　　矣
慶夀寺(在大梁門外建隆廂元至正間尼僧普謙剏/建後廢國朝洪武五年尼僧洪心等重脩)
永寧寺(在大梁門外慶夀寺西元至正間尼僧普義/剏建後廢國朝洪武三年尼僧盛得重脩)
打瓦寺(在土市子街東北惠和坊始建無考元末/兵燬國朝洪武二十年尼僧義果等重脩)
觀音寺(在上方寺前/周府剏建)
文殊寺(在鼓樓東北釘秤巷之東信國公湯和宅/舊基也國朝永樂十三年尼僧悟善剏建)
彌陀寺(在大寧坊朩塲街之東南國朝/洪武二十年尼僧義慶等剏建)
　　　以上皆尼寺慶夀永寧打瓦三寺俱廢而觀音
　　　文殊彌陀三寺見存
北太黄寺(在城東北陳橋南宋仁宗曹太后勑脩元/末兵燬國朝洪武二十年僧法玉重建)
南太黄寺(在城東北母寺保張耳塚之西元末/兵燬國朝洪武十五年僧本受重建)
景福寺(在城東北馬尾墻保始剏無考元末/兵燬國朝永樂十年僧福寳重建)
　　　以上三寺俱歸併於相國寺
　　觀
延慶觀(在城内汴河之北浚儀橋之西舊爲朝元萬夀/宫齋堂今軍儲倉即朝元萬夀宫之遺址也元)
　(世祖時盤山棲雲道人王志謹建元末僞宋太保劉/福通廢之惟存齋堂耳國朝洪武初爲寳泉局鑄錢)
　(之所後移局於蔡河灣而齋堂悉已頽毁洪武六年/設道紀司於内十年都紀邵惟眞副都紀鄭德柔等)
　(改建正殿奉安三清又建左右高眞之殿及東西兩/廡永樂十年都紀趙德信又建三門煥然一新内有)
　(宋時諸名公石刻甚多/今悉散失無復存者矣)
　　陳頎閑中今古　開封趙宋建都之處予毎追訪
　　古蹟故老僅能道其一二形似而已府學中諸碑
　　刻多宋太學中石經皆磨㓕破碎罕有完者間有
　　徽廟時詩文亦首尾弗全周視齋廡見石礎俱斷
　　碑隱然文字在上學子言不特此耳爲在位之人
　　取爲它用者甚衆後於延慶觀東偏道士房見一
　　石刻乃蘇子美所作詩𤓰果浮沈酒半醺滿牀書
　　史亂紛紛北軒凉吹開疎竹卧看青天行白雲因
　　録於此以見當時士大夫其所著述何可勝數如
　　此詩者不過一時口占尚刻之於石則其他大述
　　作而爲世所珍重者不爲後人柱下之石能幾何
　　哉
　　又曰成化間黄河邊有龍生一卵在葦泊中大如
　　升許漁者得焉一商人以布易之送於官置諸延
　　慶觀居民異之觀者如堵時盧龍周斌知開封府
　　以其惑亂人心擊碎之中包碧水餘無所有數日
　　後俄有大風自觀中起抜庭前兩朩從東北去㧞
　　都司前一大朩又拽去左布政章繪衙内樓後半
　　間未幾繪被原傑侍郎考黜斌擢陜西參政去禍
　　福有定不可惑也併記之
佑聖觀(有二一在城内西南隅馬軍衙橋之西觀前有/積水夙著靈異正德初改爲大道宫一在陳州)
　(門裏普濟水門/西北金季兵燬)
三清觀(在安逺門内東南始創未詳永樂三年/建天順五年淪于水成化十四年重脩)
　　　余少遊是觀見壁上有李獻吉詩云二十年前
　　　走馬地三清臺殿肅清高重來無限春風思不
　　　似劉郎爲看桃今空同集中不載
玉陽觀(有二一在大梁門内即楊六郎宅址也一在城/隍廟後近西街北乃金章宗時汴京之永豐倉)
　(也金季兵燬元世祖時盤山棲雲道人王志謹于其/處建觀以居全眞道人蛻塵子陳志寳元末改爲忠)
　(襄王察罕特穆爾祠堂國朝洪武/初又改爲河南布政司巨盈庫)
建隆觀(初名太清觀在大梁門外西北周世宗所建宋/太祖以建隆改元遂更名爲建隆觀重脩殿宇)
　(廊廡緫一百四十有九區後取杭州昊天上帝銅像/奉安于中眞宗大中祥符元年以唐秘書監賀知章)
　(七代孫道士某住持是觀加葺/昊天上帝殿其後皆燬于金兵)
㑹靈觀(在南薫門外東北普濟水門西北宋大中祥符/五年創建内設延眞獻殿祝禧齋殿西則崇元)
　(殿以奉靈寳天尊二夾殿則奉中茅小茅真君東西/列五岳聖帝五殿左右二夾殿則奉五岳之儲副佐)
　(命之山羅浮括蒼霍山抱犢少室武當等十山眞君/初名五岳觀觀成賜名㑹靈李若谷罷參知政事留)
　(京師以資政殿大學士提舉㑹靈觀事宫觀置提舉/自此始觀南有奉靈園觀東有凝祥池中有崇禧殿)
　(觀西壖有小池中亦建崇禧殿奉扶桑大帝暘谷神/王洞淵龍王等神續又増置明麗及臨水二殿後皆)
　(燬于/金兵)
　　宋朝㑹要　大中祥符八年五月詔會靈觀池以
　　凝祥爲名園以奉靈爲名觀以奉五岳帝仁宗時
　　觀火既重建改名曰集禧
祥源觀(在繁臺東南宋初有人於此地見龜蛇因建眞/武堂眞宗天禧二年泉湧堂側汲之靡竭人有)
　(疾疫者飲之輒愈乃就其地建觀緫殿廡神厨鐘經/樓齋堂道院廨舎凡六百一十三區其正殿曰靈眞)
　(以奉眞武像加號靈慈眞君東聖藻殿以安御製贊/西靈淵殿湧泉之所前廣聖殿西開祥齋殿南有靈)
　(禧園東有凝碧池乃唐汴牧睪改爲/池後皆燬于金兵累經河溢淤平)
　　宋朝㑹要　醴泉觀本拱聖營地也天禧二年閏
　　四月詔拱聖營醴泉所宜立觀以祥源爲名仁宗
　　時觀火既重建改名曰醴泉東水門裏亦有醴泉
　　觀興此不同
萬夀觀(在景龍門西北本玉清昭應宫東偏别殿也天/聖七年夏六月玉清昭應宫灾燔爇殆盡惟存)
　(長生崇夀二殿并章獻太后本命殿後稍脩葺改崇/夀殿名太霄殿徙奉玉皇銅像増繕寳慶延聖二殿)
　(及膺福齋殿崑玉池亭又葺章懿太后/御容殿改名萬夀觀後皆燬于金兵)
　　宋朝燕翼詒謀錄　萬夀觀本玉清昭應宫也宫
　　爲火所焚惟長生崇夀殿存殿有三像聖祖眞宗
　　各用金五千餘兩昊天玉皇上帝用銀五千餘兩
　　仁宗天聖七年詔玉清昭應宫更不復脩以殿爲
　　萬夀觀盖明肅太后尚有脩營之意宰臣猶帶使
　　領至是始去之示不復脩營也眞宗朝盛禮縟儀
　　屢舉費金最多金價因此頓長人以爲病仁宗明
　　道二年正月癸未詔冊寳法物凡用金者並改用
　　銀而以金塗之自此十省其九至今惟寳用金餘
　　皆金塗也
　　林希兩朝寳訓　天聖七年七月(紀年通載/云六月)玉清
　　昭應宫灾上以所存長生崇夀殿爲萬夀觀
天慶觀(大中祥符二年十月詔天下州府軍/監關縣皆建道觀一所以天慶爲名)
醴泉觀(在東水門裏宋眞宗大中祥符元年五月泰山/醴泉出詔於其地建醴泉觀後復建觀於京城)
　(金季/兵燬)
西五岳觀(在南薫門外街西宋時建以奉五岳之神/國朝洪武二年夏五月爲震電雷火所燬)
南山觀(在安逺門裏街西三皇廟/之南始建無考元末兵燬)
四聖觀(在相國寺橋之南始/建無考金季兵燬)
延眞觀(在南薫門裏西南始/建無考元末兵燬)
玉霄觀(在大梁門外今三聖堂之/北始建無考元末兵燬)
　　　以上諸觀皆道士居之自建隆觀而下俱乆廢
　　　無一存者
　　馬端臨文獻通考　宋自眞宗興崇道教置玉清
　　昭應宫景靈宫會靈觀使以宰相爲之副使判官
　　都監及集禧觀醴泉觀東西太一宫提舉則以兩
　　省兩制丞郎及防禦諸司使副爲之掌奉齋醮之
　　事又有譯經潤文使亦以宰相爲之熈寧以後増
　　置祠禄之官以佚老優賢而時相欲以宫觀之禄
　　處不奉行新法之人遂無限貟亦無執事而釋老
　　之事則如歴代領之祠部郎官又屬鴻臚寺至徽
　　宗時改𨽻秘書省
洞源觀(在大梁門外大佛寺迤西宋仁宗景祐二年冨/平郡王姑施氏願入道爲女冠乃以崔懷道私)
　(第八十間改爲道觀賜/名洞源後燬于金兵)
遇僊觀(在仁和門内街南元時建國朝洪武三十二/年淪于河水永樂十年女冠李雲山重建)
逍遙觀(在仁和門内街南元英宗至治三年剏建/國朝洪武十八年女冠李妙方等重建)
　　　以上三觀皆女冠居之俱乆廢無一存者
　
　
　
　
　
　
　汴京遺蹟志巻十
欽定四庫全書
　汴京遺蹟志巻十一　　　明　李　濂　撰
　　祠廟庵院
　　　祠
三賢祠(在吹臺上禹廟之後舊有三龕塑碧霞元君/像正徳丁丑巡按御史毛伯温改塑三賢像)
　　毛伯温撰三賢祠記　三賢祠者祠唐高李杜三
　　賢於吹臺之上也按唐史高適李白杜甫天寳中
　　聚梁宋間共飲吹臺之上酒酣擊歌俛仰今古旁
　　若無人而杜詩亦云憶與高李輩論交入酒壚兩
　　公壯藻思得我色敷腴氣酣登吹臺懷古視平蕪
　　是時白甫皆以讒嫉去國年各四十餘而適則封
　　丘尉耳三人者固蓋世之豪也顧坎坷徘徊行歌
　　古墟榛莽中使其登臺悲嘯望芒碭數雁䳱嗚呼
　　傷哉白梁園歌適古大梁行豈亦其時詩歟詩李
　　杜尚矣適詩慷慨悲壯爲盛唐諸人冠而杜子亦
　　時時推適曰美名吾不及佳句法如何蓋飄然不
　　羣之外推者適一人耳適五十始詩故叙年李杜
　　之上其詩頏二子故並賢之而並祠之吹臺故有
　　禹宫宫之後有空室而棲非其鬼伯温業令撤其
　　鬼而祠三賢矣今年秋偕蜀張子關西袁子李子
　　謁焉登臺四望曠原孤城日涼雲斷風颯颯起黄
　　蘆末搖軒振欞予與三子者灑然驚回思三賢又
　　愴然悲曰適顯矣白甫乃如斯已邪傷哉傷哉
包孝肅公祠(包拯希仁嘗尹開封有異政厥後汴人思/之立祠于府治㕔事之北始建嵗月無考)
　(國朝成化間知府孫瑜徙/建于府治之東隅隙地)
　　胡謐撰包孝肅公祠記　開封府故有宋包孝肅
　　公祠盖祀其知開封時功也前後公知是府者多
　　名人奚獨祀公盖公其尤也公所歴諸官皆有績
　　奚獨祀公知府功盖開封京府其功可以該諸績
　　也惟公之在開封也剛毅不阿貴戚宦臣爲之斂
　　手猶若居御史諫議之所論斥而且開門聽訟吏
　　不敢欺即廣其知天長時斷割牛古訟之明也劾
　　毁勢家侵惠民河園榭即推其轉運河北時請以
　　牧馬地賦民之惠也自奉儉約無異布衣誡子孫
　　不得犯贓罪即充其知端州時歸不持一硯之操
　　也與夫知瀛州而請罷回易在三司而置塲和易
　　以免民供上之物皆由京府以逹諸外郡者也然
　　則公敭歴中外之績舉於是乎該矣故京師爲之
　　語曰關節不到有閻羅包老人以其笑比黄河清
　　童稚婦女亦知其名呼曰包待制云比卒太常乃
　　併其親老不赴調親没廬墓之行諡曰孝肅盖實
　　法所宜祀者此開封所繇以祀公也而當時知是
　　府者前公如陳文惠康肅兄弟繼尹薛簡肅威嚴
　　如之後公如歐陽文忠吕正獻濟以寛簡然皆爲
　　他善所揜其知是府功則莫與公者此開封所以
　　獨祀公也祠在府治㕔事北創始未詳歲月歴金
　　元以迄我朝府列外郡祀事歲脩不廢祠則屢葺
　　乃成化癸已前知府孫侯瑜以址隘宇將壓相得
　　府治巽隅隙地遂徙建焉工未就緒而孫侯卒今
　　知府張侯岫至亟繕完之中爲屋三間左右翼兩
　　廂各三間前䜿門樓周繚以墉肖公像其中黝堊
　　髹漆煥然一新張侯手署其扁曰包孝肅公之祠
　　爰率僚佐落之而告慰公神如禮毎春秋用牲醴
　　致祭著爲儀且裒公遺事奏議載鋟以廣傳焉其
　　尤知慕公者哉僉謂斯舉不可無記以告將來張
　　侯屢以爲請予因述開封所以祀公之意俾人知
　　公之功不獨在開封也
十賢祠(即大梁書院之前堂也在繁臺之上舊名九賢/祠祀濓溪二程張邵司馬朱吕張後復益以許)
　(魯齋爲/十賢祠)
　　莊㫤撰十賢祠記　大梁書院者祠濓溪康節温
　　公明道伊川横渠晦菴東萊南軒魯齋十賢又集
　　天下書以資學者遊學之處也嗟乎書一也有吾
　　心之書有紙上之書吾心之書者吾心之神也吾
　　心之道也而紙上之書者不然不吾之心而吾之
　　心著之於言語也不吾心之道而吾心之道託之
　　於文字也嗟乎聖人貴無言而不貴有言有言則
　　不以心契不以心傳而言徒言矣如六經莫大於
　　易而易言隂陽也方其無言也易具於心渾然而
　　無破及其有言則孰為隂孰爲陽而隂陽之授受
　　皆得之紙上而易始散矣易非散也紙上而易者
　　散也四書莫精於中庸中庸言性道教也方其無
　　言也中庸具於心噩然而無名及其有言則孰爲
　　性孰爲道孰爲教而性道教之授受皆得之於口
　　耳而中庸始亂矣中庸非亂也口耳而中庸者亂
　　也至於詩書禮樂春秋論孟無不皆然故善觀六
　　經者不觀六經而觀吾心之六經善觀四書者不
　　觀四書而觀吾心之四書吾心之書果何書哉不
　　楮墨而文也不文字而見也不誦讀講說而明也
　　秦火雖烈而不可以焚也漢儒雖陋而不可以鑿
　　也不河圖不洛書而九疇八卦之象自形也不詩
　　不禮而温柔敦厚之妙自著也品節防範之等自
　　嚴也不春秋而華衮鈇鉞之賞罰自當也溥之而
　　天地位也推之而萬物育也幽之而鬼神感也微
　　之而神化妙也充之爲聖爲賢爲堯舜爲孔孟爲
　　周程爲張朱也用之爲百姓安爲禮樂和爲人心
　　正爲異端息爲臣不敢以僭其君爲四裔不敢以
　　輕其中國也吾心之書至於如此此豈索之𤣥㝠
　　索之象罔之所得哉此以心授而彼以心領也此
　　以心得而彼以心見也徃年白沙陳先生過余定
　　山論學余以是質之先生不以余言爲謬世之好
　　事者詆陳學爲禪夫禪謂之無然無極而太極静
　　無而動有者吾儒亦不能無無也但吾之所謂無
　　者未嘗不有而不離於有禪之所謂無者未嘗有
　　有而實滯於無禪與吾相似而不同矣嗟夫天下
　　之人豈無眞與僞哉天下之事豈無是與非哉惟
　　有以辨之耳然茍不知夫周行之大者惡知曲徑
　　之是非不知吾儒之眞者安知他道之有僞遊學
　　於是者其亦以余言爲禪否哉將因紙上之書以
　　觀吾心之書而契夫周程張朱諸賢之道則書之
　　所集大矣是役也始於憲副劉公欽謨中於僉憲
　　吳公原明成於開封守張公九雲而唯諾上下則
　　都憲李公文盛趙公守約也既成方伯呉公行驗
　　憲使劉公尚珮暨諸僚佐謂不可無記於是九雲
　　謀之僉憲傅公商佐石公宗海以請於余余於諸
　　公爲先進與商佐九雲爲同年宗海爲同里爲同
　　學而又爲同年皆余友也余所敬慕而請益者也
　　敢書其所謬學者以復之亦未知其是與否也諸
　　公將亦教我乎哉
岳武穆祠(在朱僊鎭武穆舊班師地也居民追思其功/立祠祀之成化二十一年河南布政使呉節)
　(開封知府張岫始/建議恢拓祠宇焉)
許眞君祠(舊在上清儲祥宫内眞君晉人也爲旌陽令/夙著靈異之跡政和二年五月賜號曰神功)
　(妙濟眞君以所遺詩百二十首書諸竹簡載之/筩中令人探取以決休咎名曰聖籖祠今廢)
東岳張太尉祠(在城外東南隅熈寧間百姓共立相傳/神姓張氏淮隂人死爲神𨽻東岳主幽)
　(㝠之事京東州郡徃徃有祠所謂張舎人者是也皆/稱之曰太尉元豐中光獻太皇太后祈請有感始封)
　(嘉應侯/今廢)
庇民祠(舊在城東北數里南神岡以祀巡撫侍郎于公/謙也謙宣徳正統間以兵部侍郎巡撫河南有)
　(經國裕民之績屬黄河水溢侵迫省城公䖍誠致禱/誓以身徇之投以所御公服河遂消縮居民恃公無)
　(恐公乃鑄鐵犀二以鎭河自撰銘于犀背云始公之/巡撫河南也年纔三十有三律身介潔一毫不取諸)
　(民性嚴毅不能媚權貴人其入京議事獨不持土物/賂當路汴人嘗誦其詩曰手帕蘑菇與線香本資民)
　(用反爲殃清風兩袖朝天去免得閭閻話短長公坐/薦參政孫原貞王來代已謫大理左少卿汴民詣闕)
　(乞留乃復命巡撫前後垂二十年汴父老思公之德/又於省城西南隅馬軍衙橋西復立一祠以便香火)
　(蓋即公巡撫時公廨舊址/也汴人呼爲于少保祠)
　　胡謐撰庇民祠記　庇民祠舊在河南開封府城
　　東北數里而近神岡側正統庚申歲黄河徙囓大
　　堤勢薄府城上下驚惶巡撫侍郎于公謙告天誓
　　以身殉投以所御公服躬督築以捍其患遂弭且
　　範鐵爲犀勒銘其背以鎭永遠豫民感公之惠以
　　免墊溺爲建是祠以與土神河神並祀焉蓋閱四
　　紀于今矣而當時故老定興知縣致仕甄鐸輩百
　　數十人合疏公曩撫中州厥績甚夥匪直弭河患
　　而已請建專祠于府城西南隅公之寓廨故址有
　　若公猶存蒞且便遠近奠謁於是藩臬閫諸僚咸
　　是其請遂給材甓洎百需諏日鳩工經始于成化
　　丁未春二月僅五閱月告成中爲屋六楹肖公像
　　其内左右翼兩廂楹各如之前䜿中門大門各四
　　楹周繚崇墉扁仍舊曰庇民之祠從民意也藩臬
　　閫諸僚率甄鐸輩落之而告慰公神如禮歲以公
　　誕諱日用牲醴致祭著爲儀逺近過謁及有祈禱
　　者聴復祥符縣民二戶守之俾藝其旁隙地若干
　　畆以資香火費甄鐸輩仍具前疏謁余請書其事
　　于麗牲之石按公浙之錢塘人繇進士拜監察御
　　史擢兵部侍郎宣徳壬戌以簡命膺兹巡撫重寄
　　始下車㑹官取銀礦將議立課公較得不償費禁
　　採給民孳牧僅用土有芻水十數州縣殺山東北
　　畿什六七境内水可渠可堰者諭民鑿築以資灌
　　溉民多獲利遇歲歉則請寛積逋罷冗征鹻地民
　　苦輸額稅則請折布以紓之存聚倉儲及勸分在
　　在充盈時艱食則平直以糶獲濟甚博教民樹藝
　　田宅桑棗道路榆柳皆蔚然成效興學育材尤加
　　之意其於屬僚務先身率賢者榜其治績以示勸
　　否則按黜不少貸嘗以薦人代已任坐調大理少
　　卿召還朝時豫民千餘人詣闕乞留詔許之尋復
　　原官而所薦之人後皆名位與並人尤服其明於
　　知人云未幾以憂去民復乞留詔公起復盖公撫
　　莅中州前後凡十有八稔厥績歴歴可紀而弭河
　　患尤足以見其感動天地此豫民今昔所爲以建
　　庇民之祠也嗟乎有官在治而人稱頌之崇奉之
　　固其有以得民然非阿則䁥未必皆誠也惟夫既
　　去而猶思既没而益慕不忘者然後見其得民之
　　心之誠且篤耳于公之撫莅中州也兩去而民兩
　　乞留且爲建生祠以並祀土河之神冀與相爲悠
　　乆比既没數十稔而民慕之如一日又請建專祠
　　以事公若生存焉非其得民之心之誠且篤疇克
　　爾哉甘棠之詠清風之碑殆與是祠異世而同符
　　矣乎抑公昔兼巡撫山西績視河南並偉而自去
　　此還朝擢本部尚書至少保其安内攘外有功于
　　社稷尤大以不繫河南不著雖然朝廷議功方將
　　秩公命祀以配享郊廟獨庇民之祠而已哉
　　胡謐撰祭少保于公文　惟公昔以亞卿巡撫河
　　南適値黄河徙溢衝突汴城公爲築堤捍禦俾免
　　墊危且範金爲犀勒銘其背以固永遠既而公被
　　召入朝而汴氓感公之惠思公之德相率建祠堤
　　旁肖公遺像其内以與土神並祀有年蓋冀公之
　　功與茲土相爲無窮焉耳顧有司漫不省所有事
　　誠缺典也仰惟公自去此入擢上卿進位師保以
　　佐聖天子安内而攘外其澤加四海名震四夷既
　　没而褒䘏之典光徹幽壤固非一汴氓之祠爲足
　　以崇報我公也然自古名臣碩輔秩諸命祀以配
　　享郊廟者未有不因其播歌頌于閭閻田野之間
　　而致然也若今汴氓祀公治水之一績殆將以基
　　國家秩公命祀于百世矣乎嗚呼公形雖邈澤則
　　永存黄河之水其流源源某等承乏於斯邇因河
　　患薦臻方規遵公餘軌纉公遺緒仰止高山其思
　　曷已爰謁祠下跽薦一尊矢詞以誄公其有聞伏
　　惟尚饗
　　　廟
三皇廟(在城内東北隅艮岳廢址之/上元人呉炳有記見藝文)
禹廟(在城東南三里許吹臺上舊名二姑臺宋都人建/廟以祀二僊姑𢎞治中改爲碧霞元君祠好鬼者)
　(翕然趨之觀風者毁其像改祀神禹稱禹廟焉又增/建兩廡祀中古以來治水有功者爲河患也余弱冠)
　(時讀書䑓上猶見兩廡朩主比謝政歸里偶一登覽/而朩主無一存者因識于此以俟宦遊君子興復之)
　(庶弗没前人/崇祀之意云)
　　兩廡分祀歴代治水有功者共二十九人
　魏鄴令史起　　　　　秦水工鄭國
　漢淮陽太守汲黯　　　大司農鄭當時
　　水工徐伯表　　　　河堤使者王延世
　　待詔賈讓　　　　　樂浪王景
　　將作謁者王呉
　宋潁川團練使曹翰　　京西轉運使陳堯佐
　　判都水監張鞏　　　戶部副使張燾
　　太師温國諡文正司馬光
　　内侍省副都知張茂則
　　龍圗閤待制河北都轉運使張商英
　元河南河北肅政㢘訪使尚文
　　尚書諾海　　　　　御史劉賡
　　太師恒陽王諡文貞額森布哈
　　河南河北道僉事阿嚕托琳
　　榮禄大夫集賢大學士賈魯
　　太史郭守敬　　　　丞相托克托
　國朝工部尚書安然
　　少保太子太傅兵部尚書諡肅愍于謙
　　戸部尚書諡恭定年富
　　都察院右都御史王暹
　　河南右布政使王亮
𤣥帝廟(有三處一在城西南隅即佑聖觀今改爲大道/宫祀北方𤣥武之神一在安遠門之甕城内一)
　(在朩魚寺之廟兒/岡濓有記見藝文)
樊將軍廟(在仁和門外祀/漢樊噲今廢)
漢夀亭侯廟(有數處一在安遠門迤南街東廣福坊俗/呼爲大關王廟一在大梁驛北隣俗呼爲)
　(小關王廟一在大梁門城下一在西關金梁橋東今/汴城五門皆有關王廟惟安遠門則𤣥帝廟以北方)
　(之神/故也)
城隍廟(在城内新昌坊元河南路都緫管劉福建王秋/澗有記見藝文國朝洪武二年誥封爲承天鑒)
　(國司民顯聖王明年詔天下諸城隍俱革前代封爵/各從本府州縣之名而開封府城隍誥命見存洪熈)
　(元年道士范景新重脩天順五/年淪于水道士蕭守正葺完)
旗纛廟(在都司公署之後祀昭烈武成王而下/歴代諸名將宣武衞以附都司不置)
二相廟(舊在城内祀子游/子夏今失其處)
皮塲公廟(在城内東北隅相傳皮塲土地主瘍疾之不/治者或曰皮塲公即鄭大夫子皮也代父子)
　(展爲上卿執國政鄭饑而未及麥民病子皮以父之/命餼國人粟戸一鍾鄭人德之立廟以祀之而汴城)
　(距鄭不遠故亦廟祀/焉二說未知孰是)
　　宋朝燕翼詒謀錄　京師試於禮部者皆禱於二
　　相廟二相者子游子夏也子游爲武城宰子夏聘
　　列國不知何以得相之名也今行都試禮部者皆
　　禱於皮塲廟皮塲即皮剥所也相傳皮塲土地治
　　瘍疾之不治者徽宗建中靖國元年詔封爲靈貺
　　侯其後累封明靈昭惠王今廟在萬壽觀之晨華
　　館館與貢院爲隣不知士人之禱始於何時舘因
　　何而置廟也
梓潼廟(在蔡河灣即宋太學中之桂香祠太學徙而祠/存乃稱梓潼廟云舊祀文昌司禄宏仁帝君左)
　(右桂禄二籍僊官凡/應試士子祈禱有應)
東嶽廟(在城内東隅祀泰山之神祥符元年十月詔封/爲東嶽天齊仁聖王四年五月尊稱帝號國朝)
　(釐正祀典稱東/嶽泰山之神焉)
二郎廟(在城南之奉神岡即灌口二郎神也正統十三/年戊辰四月汴旱祈雨有感祥符知縣米榮縣)
　(丞朱璟重修殿宇煥然一新開封府儒/學教授三衢吾用溥撰碣記今尚存)
火神廟(在城内鼓樓東祀祝融之神也初宋徽宗建火/星觀于太乙宫側右正言任伯雨有疏止之兹)
　(廟不知立于/何時無所考)
德安公廟(在城北作坊即夷門山神也景德四年十二/月加封德安公詔葺其廟命開封府春秋致)
　(祭今/廢)
崔府君廟(在城北相傳唐滏陽令死爲神主幽㝠事廟/在磁州淳化初民於此置廟後詔修殿宇賜)
　(名䕶國廟及送衣服供具景德元年重修毎歲/春秋命開封府致祭後封䕶國顯應公云今廢)
石靈公廟(在相國寺橋之西汴河南岸相傳汴京之南/有周令公墓墓前二石人頗著恠異之蹟人)
　(或遇之乃稱魯校書石押衙都人/因立廟以祀之故稱之曰石靈公)
金龍四大王廟(在祥符縣治之南汴河北岸州橋之/側祀河神也今爲居民侵占狹小矣)
普濟廟(在城西南隅景福坊即九龍堂也大中祥/符四年夏六月詔令完葺因賜今名今廢)
三官廟(城内外有數處其最著者在西關外二里許宣/德間建正統辛已圮于水殿宇廟貌皆壊成化)
　(壬辰布政司照磨熊剛管修别工有餘材松木百餘/根助葺是廟而開封府知府河東張岫爲之記碑刻)
　(立于殿/前見存)
　　宋濓論三官　按漢熹平間漢中有張脩爲太平
　　道張角張魯爲五斗米道其法畧同而魯爲尤盛
　　盖自其祖陵父衡造符書於蜀之鶴鳴山制鬼卒
　　祭酒等號分領簿衆有疾者令其自首書氏名及
　　服罪之意作三通其一上之天著山上其一薶之
　　地其一沈之水謂之天地水三官而三官之名實
　　昉於此夫至高者天至厚者地水縱大亦兩間一
　　物耳何得與天地抗哉今並稱之爲三吾未知其
　　何說也
玉皇廟(在南薫門外上城内官路之西相傳爲玉清昭/應宫遺址也天聖七年夏六月丁未宫燬于火)
　(僅存長生崇壽二殿詔不復修改爲萬夀觀乃以崇/夀殿更名太霄殿奉玉皇銅像後燬于金兵成化丁)
　(亥道士董道静募縁興建玉皇廟于此地又移五岳/觀中五岳四瀆像于中殿盖五岳觀在教塲之西密)
　(邇此地洪武已酉爲雷火所燬止存諸像/道士董道靜因移寘于是廟中今見存)
　　　庵
觀音庵(在城内大寧坊朩塲街之南國朝/洪武三十年尼僧人栢等剏建)
圎通庵(在仁和門裏宣平坊國朝洪武二十一/年尼僧勝海等剏建汴人呼爲老君庵)
曹僊姑庵(舊名寳籙堂在金梁橋之西南宋徽宗建以/爲曹僊姑所棲之處後姑化去遂爲女冠所)
　(居國朝洪武三十二年黄河入城渰没圮/壊有祠堂記碑乃移置延慶觀内今見存)
　　　以上三庵皆尼庵也今俱廢
　　鄭昻撰希元觀妙先生祠堂記　先生姓曹氏諱
　　道沖字沖之全趙寧晉人贈中書令尚書令保貴
　　之來孫襄悼魏國公利用之族孫也父宗喆故承
　　務郎欽州靈山縣主簿母石氏五代晉之後初魏
　　國公章聖時和戎有大勲賜都城普惠坊第因以
　　居汴奕世忠義冠劒蟬聨同爨者十餘世詔旌其
　　門先生自扶坐能言便解文字五歲賦詩屬文十
　　五歲古今載籍所記博極無遺一經目終身不忘
　　家人患其弄翰墨即登屋賦詠書遍萬瓦諸教洞
　　徹咸得其要妙嘗謂處世居家均在樊籠不願嫁
　　適脫身遯去二十一嵗隱於少室山玉華峯棲神
　　導氣者凡十餘年惟恐一物累已衣糧不齎人自
　　供給若有神助時二親在堂弟妹滿前弗恤也家
　　人蹤跡之則宛轉濳避齊人張公諫議知其異度
　　爲女冠因遙指青州逺遊觀張幾眞爲師欲受籙
　　無資乃足歴四方貨文于市以寓乎所謂道者既
　　而受籙于閤皂山於是四方始知先生之名矣然
　　天資蕭散放曠物外不就繩檢故毁譽幾半天下
　　而先生終無喜愠時或諧謔形于詞章微著其意
　　而已晚入京師大隱于閶闔門之咸寧坊衣足蔽
　　體食僅充腹廕容膝之地混然與猫犬同迹其䑕
　　壤餘蔬不可嚮邇意欲杜絶勢利焉至貧困者有
　　所告則丏以詩使貨鬻度日都人供饋者肩踵相
　　摩多所不納有不能却尋以施予不茹葷血但日
　　市以食猫犬或問其故曰無他救其欲殺者而已
　　或謗其肉食者即取以對食曰於道何害但不欲
　　耳謗者慙焉歲時都人遊賞則放傲先至諷詠以
　　歸或嘉節良辰反杜門不出皆所不可曉也上方
　　以道在宥天下異人並出始以徐神翁言得先生
　　於輦轂之下召對無時仍給金牌二聴赴行在與
　　諸池苑無得禁止其延見異數莫與倫比上嘗曰
　　此眞僊也文華乃其餘事詔加清虚文逸大師先
　　生初名希藴至是始賜今名又加道眞仁靖先生
　　復爲起第乃瀝懇牢辭不得已僅受數楹爲樓以
　　奉三清晨夕焚脩用祝君壽詔復名其室爲寳籙
　　堂又爲營保慶泰寧宫於其側將落成而先生尸
　　解矣上爲之惻然葬於國郊開封縣新里鄉使觀
　　察賈公䕶其事仍給御府錢齋七作黄籙醮以爲
　　資薦贈號希元觀妙先生以誥付其第詔復建宫
　　于順天門瑤華宫中之左方使弟子張居淡以奉
　　其祠居淡清脩人也慕道甚堅早辭家師事先生
　　凡二十年始終如一逮先生之化見其疇昔與先
　　生厚者則泣涕沾襟惟恐師後事之不周因請起
　　祠堂于今宫昊天玉皇上帝清都高邈殿之後質
　　不至陋華不至侈戸牖取具務欲垂乆居淡謂先
　　生初闕銘誌爲終身恨僕告以古今名師大士道
　　行天下名流後世詎可泯邪區區銘勒端無重輕
　　了不以僕言爲然復泣以告僕乆與先生遊且實
　　里人義不得辭因爲叙其畧先生名播四海乆矣
　　初還都邑寓籍于延寧宫而身未嘗徃及保慶泰
　　寧宫成遷延不入終以化去則僕前所謂先生自
　　言以處世居家均在樊籠者意謂是也誥命謂凝
　　情冲和混迹民伍盖盡之矣自遭際未嘗以纎毫
　　私輒冒上聴故恩眷益隆若叙其平生所爲則歌
　　辭備矣知者得之無復覼縷至若聲律書畫厯數
　　方技他人盡智力而能之者先生皆優爲之其尤
　　長者文詞也初若不經思慮人方見其含毫伏紙
　　轉眸之間掀雷抉電而珠玉已粲然矣人所需索
　　無不如意於闤闠宴席岑寂幽隱之地咸無所擇
　　以一物爲題有至百篇者其警策語尤出人意表
　　依隨聲韻立筆賡和愈見其工案無文籍所用事
　　實備無遺謬上至三墳五典八索九丘諸子百家
　　之書下至里巷俳諧方言時謡無不窮貫彼世人
　　徒見先生嘲謔之語而不識先生典麗之文徒見
　　先生典麗之文而不知先生要妙之道吁可恠也
　　如老莊與黄庭西昇清淨經注解性命之説則得
　　之者幾希盖其平生所爲文意之所至目之所覩
　　凡天地範圍之間無不模寫而世或能道之至于
　　微妙希夷之語脩身盡性之說其和者盖寡焉矧
　　其起居動静之間筆端風生著述萬數浩浩如江
　　河沛然莫之能禦頃有詔盡索其篋中所有閤於
　　玉清和陽宫轉輪之藏室既化之日益令收掇其
　　殘稾自是落人間者無幾矣噫先生之遇聖主可
　　謂時矣餘何恤哉嘗謂士子於道未得秋毫之一
　　涸思乾慮於章句之末幸有司一得以取終身之
　　富貴自謂天下莫已若安知先生之所謂浩浩如
　　江河沛然莫之能禦者邪或問先生之道僕嘗見
　　其蓬頭垢面衣結履穿而聲韻清暢眸子瑩徹夷
　　然自得宛若童稚且盡天下無窮之能事而甘舉
　　世不堪之寂寞先生處世之迹概可知矣若先生
　　之道僕又安足以知之姑叙其文詞之能而已矣
　　夫聰明辯知固足以害道而道之至則非聦明辯
　　知之所能害也今有人未嘗與文墨親一有所悟
　　則吐言爲辭咸契至理何則道本無為而無所不
　　通聦明辯知者乃道之用而已逮其源流深遠詞
　　藻華麗則又非一世之習也考諸古今能文之士
　　白首而窮一經十年而工一賦者比比如也其至
　　倚馬七步之敏固已無幾雖然此特窮篇短翰爾
　　若先生之落筆萬言聲律無誤小大不拘眞解鮮
　　儷也抑聞之昔人以太白爲謫僊則文詞之豪非
　　神僊似不能爲白玉樓成必待長吉之文則神僊
　　之於文亦云難矣僕是以樂爲之書先生享年七
　　十有七生于寳元三年二月二十七日化于政和
　　五年七月二十一日塟以其年十月十五日其化
　　也道院産玉芝一本五莖既塟之日天氣晴霽其
　　祖塋魏國公碑泉潤交下如淚落狀衆謂天寒露
　　潤徐視他塋皆所無有始大驚嘆嗚呼先生間氣
　　所鍾其異事難以毛舉云政和丁酉冬十月十有
　　七日
　　　右曹僊姑祠堂記乃宋朝散郎試秘書少監兼
　　　編脩六典鄭昂筆也中有語涉恠誕者余悉刪
　　　之不欲存之以惑世云爾
　　　院
戒壇院(在雷家橋西北舊慈孝寺園宋/仁宗寳元二年剏建元末兵燬)
佑聖院(在䝤劉二隅街之/西北元末兵燬)
寳聖院(在蔡河北寺橋之南宋時僧録重珦/剏建仁宗景祐元年賜額元末兵燬)
等覺院(在安遠門外之西北宋太祖/乾德六年剏建金季兵燬)
兠率院(舊名旌孝院在安遠門外之西北宋/仁宗天聖元年改名兠率金季兵燬)
萬嵗院(在仁和門外之東北周世宗/顯德二年剏建金季兵燬)
福田院(在仁和門外之東北唐太宗/貞觀二年剏建後爲兵燬)
三學䕶國院(在南薫門外之西南宋仁宗/慶厯三年賜額元末兵燬)
報恩院(在戴樓門裏宋眞宗咸/平三年剏建元末兵燬)
鴻禧院(在戴樓門裏之東北宋太宗/端拱二年剏建元末兵燬)
法雲院(在固子門裏金水河灣之西南宋眞/宗大中祥符三年剏建金季兵燬)
開化院(在固子門裏金水河之南白鶻橋之/東宋大中祥符三年剏建金季兵燬)
黄建院(在土市子街東南棺/子巷之西元末兵燬)
浄居院(在大梁門外西北寳/相寺之北元末兵燬)
浄慧院(在大梁門外西北南唐主李煜歸宋/賜第于此煜卒後爲寺元末兵燬)
開聖院(在裏城之西南隅宋仁宗/天聖間剏建元末兵燬)
道者院(在鄭門外五里宋時所建毎歲中元節十月朔/設大㑹道塲焚錢山祭軍陣亡殁孤魂金季兵)
　(燬/)
　　高文虎蓼花洲閒録　五代時有僧某卓菴道邊
　　藝蔬丏錢一日晝寢夢一金色龍食所藝萬苣數
　　畦僧寤驚曰必有異人至已而見一偉丈夫於所
　　夣之處取萬苣食之僧視其狀貌凛然遂攝衣延
　　坐餽食甚勤頃刻告去僧囑之曰富貴無相忘因
　　以所夣告之且曰公它日得志願爲老僧只於此
　　建一寺足矣偉丈夫乃藝祖也既即位求其僧尚
　　存遂命建寺賜名普安都人稱爲道者院
啓聖院(在大梁門内街北即太宗誕生之地晉䕶聖營/也太平興國六年建院雍熈二年成賜名啓聖)
　(元末/兵燬)
　　宋敏求東京記　啓聖院本晉䕶聖營天福四年
　　宣祖典禁兵太宗誕聖其地興國中建院
　　葉少藴石林燕語　啓聖禪院太宗降誕之地太
　　平興國中既建爲寺以奉太宗神御太祖降誕于
　　西京山子營乆失其處眞宗朝嘗遣人訪之或以
　　驍勝營旁馬廏隙地有二岡隱起爲是即其地建
　　應天禪院以奉太祖天聖中明肅欲置眞宗神御
　　其間而難于言太宗因以殿後齋宫並置二殿曰
　　三聖殿慶厯中始名太祖殿曰興光太宗曰帝華
　　眞宗曰昭考
定力院(在蔡河東水門/之北元末兵燬)
　　廖瑩中江行雜録　太祖之自陳橋還也太夫人
　　杜氏方設齋於定力院聞變王夫人懼杜太夫人
　　曰吾兒平生竒異人皆言當極貴何憂也言笑自
　　若是日太祖即位契丹北漢兵皆退
　　趙葵行營雜錄　太祖初受周㓜主命北討至陳
　　橋爲三軍推戴時太后以下眷屬悉在定力院設
　　齋有司來搜捕主僧令登閤而固其扄鑰俄大搜
　　索僧紿云皆散走不知所之矣甲士入寺升梯且
　　發鑰見蛛網布滿其上塵埃凝積若累年不曾開
　　者乃相告曰是安得有人遂皆去有頃太祖已踐
　　阼矣
觀音院(在麗景門裏街/北元末兵燬)
四聖院(在麗景門南/金季兵燬)
淨因院(在金梁橋西汴河/之南元末兵燬)
　　蘇軾撰宸奎閣記略　皇祐中有詔廬山僧懷璉
　　住京師十方淨因禪院召對化成殿問佛法大意
　　奏對稱㫖賜號大覺禪師仁宗與璉答問親書頌
　　詩以賜之凡十有七篇至和中上書乞歸老山中
　　不許治平中再乞堅甚英宗留之不可賜詔許自
　　便璉遂歸老于四明之阿育王山廣利寺四明之
　　人相與出力建大閣藏所賜頌詩榜之曰宸奎時
　　京師始建寳文閣詔取其副本藏焉璉持律嚴甚
　　上嘗賜以龍腦鉢㿻璉對使者焚之曰吾法以壊
　　色衣以瓦鐵食此鉢非法使者歸奏上嘉歎乆之
興德院(在金水門外/金季兵燬)
　　楊萬里揮麈錄　英宗以齊州防禦使入繼大統
　　治平二年改齊州爲興德軍熈寧八年八月詔潜
　　邸爲佛寺以本鎭封之賜名興德禪院仍給淤田
　　三千頃
印經院(太平興國八年置印經院神宗熈寧/末廢其院以諸經印板賜顯聖寺)
傳法院(太平興國五年詔於太平興國寺大殿西度地/作譯經院中設譯經堂東序爲潤文堂西序爲)
　(正義堂自是毎誕節即獻經也八年改爲傳法院按/隋有翻經館唐初亦有翻譯之事元和後廢太宗之)
　(置兹院亦隋翻/經館之遺意也)
　　僧惠洪冷齋夜話　景祐中光梵大師惟淨住京
　　師傳法院以梵學著聞景靈宫鋸匠解朩朩既分
　　有蟲蠧紋數十字如梵書狀因奏進上遣都知羅
　　宗譯潤經文夏英公竦詣傳法院導譯冀得祥異
　　之語以䜟國淨焚香審視逾刻乃曰天竺無此字
　　不能辨譯右璫恚曰大師宜領上意若稍成文譯
　　館恩例不少而英公亦以此意諷之淨曰幸若蠧
　　紋稍可箋譯誠教門光也異日彰謬妄萬死何補
　　富鄭公毎語客曰此人誠可謂佛弟子也使其立
　　朝必能盡節不茍同於人孰謂異教中無人邪
　　　以上皆僧院也今俱廢無一存者
廣慧院(舊名黄姑庵在土市子南街東宣平坊金熈宗/皇統初尼僧妙勝剏建後燬于火國朝洪武五)
　(年尼僧廣/元復脩)
興國院(在大寧坊第五巷即宋將鄭恩之佛堂施/舍爲尼寺國朝永樂元年尼僧義和重脩)
崇眞院(初太宗陳國長公主出家大中祥符二年八月/進封呉國號報慈正覺大師賜名清裕九月出)
　(居是院初在建初坊後以迫隘徙城/西隆安坊即今俗稱七公主院是也)
　　　以上皆尼院也今俱廢無一存者
大梁書院(汴舊有麗澤書院在南薫門内蔡河北岸提/學副使劉昌建也後因改作巡撫治所乃徙)
　(書院于城之東南三里許繁臺之上更名曰大梁書/院草創未完成化間提學僉事呉伯通請于巡撫都)
　(御史李衍檄開封府知府虞鍾/督工繕造明年知府張岫脩完)
　　　按大梁書院乃近時創建者非宋之遺蹟也以
　　　造士之所不可遺姑附于此
　
　
　
　
　
　
　
　
　
　汴京遺蹟志巻十一
欽定四庫全書
　汴京遺蹟志巻十二　　　明　李　濂　撰
　　雜志一
　　　汴宋九帝紀年
宋太祖姓趙氏諱匡𦙍其先涿郡人庚申以殿前都㸃
檢受周禪時年三十三因五代之舊都汴在位十七年
丙子崩壽五十
　　　改元三　(建隆三/開寳九)　　(乾德五/)
太宗諱炅初名匡義太祖之弟賜名光義封晉王丙子
嗣立時年三十七在位二十二年丁酉崩壽五十九
　　　改元五　(太平興國八/淳化五)　(雍熈四/至道三)　(端拱二/)
眞宗諱恒初名元侃太宗第三子丁酉嗣立時年二十
九在位二十六年壬戌崩壽五十五
　　　改元五　(咸平六/天禧五)　(景德四/乾興一)　(大中祥符九/)
仁宗諱禎初名受益眞宗太子壬戌嗣立時年十二在
位四十一年癸卯崩壽五十四
　　　改元九　(天聖九/寳元二)　(明道二/康定一)　(景祐四/慶厯八)
　　　　　　　(皇祐五/)　(至和二/)　(嘉祐八/)
英宗諱曙初名宗實濮安懿王子詔立爲皇子癸卯嗣
立時年三十三在位四年丁未崩壽三十八
　　　改元一　(治平四/)
神宗諱頊英宗太子丁未嗣立時年十九在位十八年
乙丑崩壽三十八
　　　改元二　(熈寧十/元豐八)
哲宗諱煦初名傭神宗太子乙丑嗣立時年十歲在位
十五年庚辰崩壽二十五
　　　改元三　(元祐八/元符三)　(紹聖四/)
徽宗諱佶神宗第十一子封端王庚辰嗣立時年十九
在位二十五年乙已禪位于太子丁未金人陷中原北
狩後九年乙卯崩于五國城夀五十四
　　　改元六　(建中靖國一/政和七)　(崇寧五/重和一)　(大觀四/宣和七)
欽宗諱桓徽宗太子乙已受禪嗣位時年二十五丁未
金人陷中原北狩後三十四年庚辰崩夀六十一
　　　改元一　(靖康一/)
　　一統志　宋太祖永昌陵太宗永熈陵眞宗永定
　　陵仁宗永昭陵英宗永厚陵神宗永裕陵哲宗永
　　泰陵皆在河南府鞏縣西南
　　周密癸辛雜識　徽宗欽宗初葬五國城後數遣
　　祈請使欲歸梓宫凡六七年而後許以梓宫送行
　　在高宗親至臨平奉迎易緦服寓于龍德别宫一
　　時朝野以爲一大事諸公論功受賞者幾人費于
　　官帑者大不貲先是選人楊煒貽書執政以爲眞
　　僞未辨左宣義郎王之道亦上奏乞命大臣斵而
　　視之既而禮官請用安陵故事梓宫入境即承之
　　以槨仍納衮冕翬衣於槨中不改歛遂從之近者
　　楊髠盜發諸陵於二陵梓宫内畧無所有其一止
　　有朽朩一段其一則朩燈檠一事耳當時已逆料
　　其眞僞不可知不欲逆詐亦聊以慰一時之人心
　　耳盖二帝遺骸飄流沙漠初未嘗還也哀哉
　　王鏊讀宋史　宋自建隆至慶厯人主以恭恕爲
　　心宰輔以寛厚稱上意天下稱治至神宗狹小宋
　　家制度欲大有爲而王安石相之凡祖宗之制一
　　切掃去天下騷然遂基一代之亂元祐初召用司
　　馬光凡新法之不便民者一切掃去紹聖間章蔡
　　得志復取元祐之政一切掃去追奪司馬光等官
　　蔡京繼之而元祐元符諸賢竄徙殆盡又倡爲豐
　　亨豫大之說以侈靡蠱惑君心遂致中原淪陷左
　　袵而二帝䝉塵矣悲夫
　　　宋官制沿革
按宋官制沿革各家紀載互有異同惟黄琦元禮論宋
之新舊官制頗爲詳密其畧曰國朝自太祖設官分職
多襲五代之制雖稍有增損大體仍舊唐制省部寺監
之官無所職掌别領内外任使省部寺監别設主判官
員額惟以侍中中書令同中書門下平章事爲宰相乾
德二年始置參政爲宰相副貳初以薛居正吕餘慶為
之宰相所居省謂之中書門下國政所出兵政𨽻樞密
院承五代之制有使副使太宗朝命石熈載以樞密直
學士簽書樞密院事後以張士遜爲知樞密院事冦凖
温仲舒同知樞密院事治平中郭逵以檢校太保同簽
書樞密院事故樞密有使副使知院同知院簽書院員
額與中書號爲二府尚書置判尚書都省一員掌百官
赴省集議及大祀受䄡戒之事六部各有主判率以學
士待制館閤官領之吏部即審官東院掌尚書左選審官
西院掌尚書右選吏部南曹掌侍郎左選三班院掌侍
郎右選流内銓考功郎官之職也戸部郎三司使尚書
之任也其官崇職重乆次者爲使稍輕則爲權使資淺
則爲權發遣使公事度支副使戸部副使鹽鐵副使各
一員此侍郎之任也别置子司判官八員度支判官戸
部判官鹽鐵判官各一員所掌本曹郎官之職也判㑹
案一員掌造器械唐軍器監職也判脩造案一員唐
工部將作少府監職也判磨勘司一員掌勾考唐比部
職也判(闕/)院一員掌審司出納及審覆百官諸司兵級
請俸舊兼禁軍以繁冗别立諸司專計司掌之以分其
職判理欠司一員掌催促諸路遺欠禮部有判部及判
禮部貢院即尚書侍郎之任内兵部事歸樞府工部事
歸三司故此二部不設主判官多以别官兼之刑部則
判審刑院及詳議官掌詳覆諸路奏案是其職也翰林
學士襲唐制以六員爲額其帶知制誥即釐本院職事
其别領省府職任即不帶知制誥内年德俱重者一員
爲承㫖知通進銀臺司兼門下封駁事其任即給事中
也而𨽻樞密院知制誥即中書舎人之職也御史臺雖
有大夫員而不除以中丞爲臺長次侍御史知雜事侍
御史裏行殿中侍御史殿中侍御史裏行監察御史監
察御史裏行已上爲諫官以别官兼領官即爲知諫院
同知諫院亦有正諫議大夫司諫正言者九寺則判太
常寺禮院即卿之任也資輕者爲知院同知院兼掌博
士之職宗正有判寺一員太僕職屬群牧司有制置使
一員以樞府及學士領之有判官一員大理則糾察在
京刑獄是其職也鴻臚歸客省四方館光禄司農太府
其職皆𨽻三司衞尉無所緫轄其職分爲金吾銜仗司
其環衞之任分𨽻三衙皇城司故此五寺别無置司并
主判官員秘書省即昭文館史館集賢院謂之三館與
秘閤同𨽻本省有直館直院直閤校理館閤校勘謂之
館職初除於本省供職一年出補内外任使昭文史館
有直館集賢院有學士脩撰直院校理秘閤有直閤校
理又有判秘書省秘閤一員專掌省事國子監有判其
資淺者爲同知或同管即祭酒司業之任博士轉而爲
直講將作少府軍器三監之職並屬三司而都水無常
員遇興役即差官亦係三司差人迨熈寧興役法水利
方置判司農寺并司農寺丞員闕建大理寺方置權發
遣大理少卿公事二員職掌官外有學士待制等員惟
觀文殿大學士仁宗朝以賈昌朝辭使相特建此職仍
詔非曾任宰相不除觀文殿學士資政殿大學士資政
殿學士端明殿學士翰林侍讀侍講學士龍圖天章寳
文閤學士直學士樞密直學士三閤待制皆爲侍從清
望之選並無職掌多帶職以領在内省府寺監在外藩
方任使自資政以上多以授二府舊臣此國朝舊制如
此元豐初始命置局詳定官制在内設尚書省置令左
右僕射門下省置侍中中書省置令已上爲宰相而兩
令侍中不除人尚書有左右丞門下中書各有侍郎樞
宻院有知樞密院事同知樞宻院事已上爲執政官尚
書六部吏部一尚書二侍郎分掌四選吏部司封司勲
考功屬焉戸部一尚書二侍郎分左右曹而戸部度支
金部倉部屬焉禮部一尚書一侍郎禮部祠部主客膳
部屬焉兵部一尚書一侍郎兵部職方駕部庫部屬焉
刑部一尚書一侍郎刑部都官比部司門屬焉工部一
尚書一侍郎工部屯田虞部水部屬焉毎部郎官二員
知州已上資序及階官朝議大夫已上爲郎官餘員外
惟吏部戸部刑部郎官各置四員以其劇曹也左右司
郎官各二員通糾六部號都司專佐宰相理省事謂之
宰屬翰林學士定以二員爲額乆次者為承直御史臺
官名如舊制而除知雜事及裏行之名門下後省置左
散騎常侍而不除人給事中四員起居即一員左諫議
大夫左司諫左正言寓焉中書後省置右散騎常侍而
不除人中書舎人六員起居舎人一員右諫議大夫右
司諫右正言寓焉號兩省官秘書省有監少監丞郎校
書郎正字著作郎佐郎寓焉號館職罷直館院校理等
員闕惟存脩撰直秘閤號貼職而别領在外任使九寺
太常宗正光禄衛尉太僕大理鴻臚司農太府有卿少
卿丞簿太常復置博士太祝奉禮協律郎大理則置寺
正評事司直四監將作少府軍器置監少監丞簿南外
北外丞已上爲寺監官國子監有祭酒司業丞簿太學
有博士正錄已上爲學官謂職事官罷三司使副及諸
主判官而其職分𨽻諸省部寺監群牧司使名不除而
不命官其職皆屬太僕寺以太師太傅太保爲三師太
尉司徒司空爲三公皆論道之官無專領之職爲宰相
兼官以開府儀同三司易節度使同中書門下平章事
號爲使相以唐文散階換省部寺監官歸釐本職號階
官爲寄禄官而食其俸以領内外任使以特進易左右
僕射金紫光禄大夫易吏部尚書銀青光禄大夫易五
曹尚書光禄大夫易左右丞正議大夫易列曹侍郎通
議大夫易給舎太中大夫易左右諌議大夫中大夫易
秘書監殿中監中散大夫易大卿監朝議大夫易少卿
監朝請朝散朝奉大夫易郎中朝請朝散朝奉郎易員
外郎承議郎易太常國子博士奉議郎易太常秘書監
中丞通直郎易太子中允中舎左右贊善大夫宣德郎
易寺丞宣義即易監丞承事郎易大理評事承奉郎易
太常寺太祝奉禮郎承務郎易寺監主簿自承務郎至
特進爲寄禄官大學士至待制其名皆存以爲二府罷
政省部長貳給舎諫議補外之職集賢殿脩撰直龍圖
閤直秘閤號貼職庶僚領在外繁劇任使者帶之削去
憲銜檢校官留勲十二轉自通直郎以上帶入銜此爲
元豐新制官名即循唐舊典職掌亦倣周禮六官之法
也
　　黄履翁論宋官制　本朝官制有二曰國初舊制
　　曰元豐新制舊制之善者則官職分治脉絡相統
　　禄秩有階遷轉得序也新制之善者則省部諸司
　　各有職掌郎曹等官不寄虚名也盖國初懲藩鎭
　　之弊朝官文臣多領外寄九寺三監皆爲空官特
　　以是寄禄秩班序位而已向所典之事則别有職
　　存也至元豐八年取唐六典與廷臣博議踰二年
　　而法成本末次第歴歴條舉或正而治之或旁而
　　治之或統而治之向者省部寺監之無職今其職
　　舉矣向者郎曹卿監之虚官今其官定矣此元豐
　　新制不爲不善也
　　王鏊震澤長語　宋初承五代三省無專職臺省
　　寺監無定員類以它官主判三省長官不預朝政
　　六曹不釐本務給舎不領本職諫議無言責起居
　　不注記司諫正言非特㫖供職亦不任諫諍以登
　　臺閤禁從爲顯宦不以官之遲速爲榮滯以差遣
　　要劇爲貴途不以勲階爵邑爲輕重名之不正未
　　有如宋之甚者也至元豐間始以唐六典而定官
　　制
　　又曰宋時兩制皆文學名天下者始應其選雖一
　　甲三人亦出知外任然後召試欲其知民事也其
　　餘應試率皆一時有盛名者所謂制科是也故文
　　學之士不至遺棄又通知民間利病以其曾試於
　　外也我朝翰林侍從亦兩制之類率用高科一甲
　　三人終不外任庶吉士毎科或選或不選立法之
　　意本欲使之種學績文以爲異日公卿之儲士既
　　預此選自可坐致清要不復苦心於學又不通知
　　民事天下以文學名者不復得預遺才頗多故不
　　若制科之爲得也
　　　宋登科記總目
太祖建隆元年進士十九人榜首楊礪
　　　　二年進士十一人榜首張去華
　　　　三年進士十五人榜首馬適
　　　　四年進士八人榜首蘇德祥
　　乾德二年進士八人榜首李景陽制科一人
　　　　三年進士一人榜首劉察
　　　　四年進士六人榜首李肅制科二人
　　　　五年進士十人榜首劉䝉叟
　　　　六年進士十一人榜首柴成務
　　開寳二年進士七人榜首安德裕
　　　　三年進士八人榜首張拱賜十五舉未及第
　　　　　人司馬浦等一百六人本科出身
　　　　四年進士十人榜首劉寅
　　　　五年進士十一人榜首安守亮
　　　　六年進士十一人榜首宋凖再試取十六人
　　　　　落一人諸科九十六人
　　　　七年停貢舉
　　　　八年進士三十一人省元王式狀元王嗣宗
　　　　　諸科二十四人
　　　　九年停貢舉
太宗太平興國二年進士一百九人省元(闕/)　狀元吕
　　　　　䝉正諸科二百七人十五舉以上一百八
　　　　　十四人凡五百餘人
　　　　三年進士七十四人省元(闕/)　狀元胡旦諸
　　　　　科八十二人
　　　　四年停貢舉
　　　　五年進士一百二十一人省元(闕/)　狀元蘇
　　　　　易簡諸科五百三十四人
　　　　六年七年停貢舉
　　　　八年進士二百三十九人省元王禹偁狀元
　　　　　王世則諸科二百八十五人
　　雍熈元年停貢舉
　　　　二年進士二百五十八人省元陳充狀元梁
　　　　　灝諸科六百九十九人
　　　　三年四年停貢舉
　　端拱元年進士二十八人諸科一百一人覆試得
　　　　　進士諸科七百人又武成王廟重試得進
　　　　　士三十一人諸科八十九人省元程宿是
　　　　　年不臨軒
　　　　二年進士一百八十六人諸科四百七十八
　　　　　人省元陳堯叟狀元同
　　淳化元年二年停貢舉
　　　　三年進士三百五十三人諸科七百七十四
　　　　　人省元孫何狀元同
　　　　四年五年至道二年三年並停貢舉
眞宗咸平元年進士五十人諸科一百五十人省元孫
　　　　　僅狀元同
　　　　二年進士七十一人諸科一百八十人省元
　　　　　孫暨狀元同
　　　　三年進士四百九人諸科一千一百二十九
　　　　　人省元李庶幾狀元陳堯咨
　　　　四年停貢舉制科七人
　　　　五年進士三十八人諸科一百八十二人省
　　　　　元王曾狀元同
　　　　六年停貢舉
　　景德元年停貢舉
　　　　二年進士二百四十七人諸科五百七十人
　　　　　省元劉滋狀元李迪
　　　　三年停貢舉制科二人
　　　　四年停貢舉制科二人
　　大中祥符元年進士二百七人諸科三百二十人
　　　　　省元鄭向狀元姚曄
　　　　二年親試東封路進士三十一人狀元梁固
　　　　三年停貢舉
　　　　四年親試汾隂路進士三十一人狀元張師
　　　　　德
　　　　五年進士一百二十六人諸科三百七十七
　　　　　人省元(闕/)　狀元孫奭
　　　　六年停貢舉
　　　　七年毫州南京路進士二十一人狀元張觀
　　　　八年進士二百八十人諸科六十三人省元
　　　　　高餗狀元蔡齊
　　　　九年停貢舉
　　天禧元年二年停貢舉
　　　　三年進士一百四十人諸科一百五十四人
　　　　　省元程戡狀元王整
　　　　四年五年乾興元年並停貢舉
仁宗天聖元年停貢舉
　　　　二年進士二百人諸科三百五十四人省元
　　　　　吳感狀元宋郊
　　　　三年四年停貢舉
　　　　五年進士七十七人諸科八百九十四人省
　　　　　元吳育狀元王堯臣
　　　　六年七年停貢舉
　　　　八年進士二百四十九人諸科五百七十三
　　　　　人省元歐陽脩狀元王拱辰制科二人拔
　　　　　萃二人
　　　　九年停貢舉拔萃四人
　　明道元年二年並停貢舉
　　景祐元年進士四百九十九人諸科四百八十一
　　　　　人制科三人拔萃四人省元黄庠狀元張
　　　　　唐卿
　　　　二年三年四年並停貢舉
　　寳元元年進士三百一十人諸科六百一十七人
　　　　　制科二人省元范鎭狀元吕溱
　　　　二年康定元年慶厯元年並停貢舉
　　慶厯二年進士四百三十五人省元楊寘狀元同
　　　　　制科一人
　　　　三年四年五年並停貢舉
　　　　六年進士五百三十八人諸科四百一十五
　　　　　人制科一人省元裴煜狀元賈黯
　　　　七年八年並停貢舉
　　皇祐元年進士四百九十八人諸科五百五十人
　　　　　制科一人省元馮京狀元同
　　　　二年三年四年並停貢舉
　　　　五年進士五百二十人諸科五百二十二人
　　　　　省元徐無黨狀元鄭獬
　　至和元年二年嘉祐元年並停貢舉
　　嘉祐二年進士三百八十八人諸科三百八十九
　　　　　人省元李寔狀元張衡制科一人
　　　　　是年始定間歲一開科
　　　　四年進士一百六十五人諸科一百八十四
　　　　　人省元劉摯狀元劉煇制科二人
　　　　六年進士一百八十三人諸科一百二人省
　　　　　元江衍狀元王俊民
　　　　八年進士一百九十三人諸科十一人省元
　　　　　孔武仲狀元許將
英宗治平二年進士二百人諸科十八人制科二人省
　　　　　元彭汝礪狀元同
　　　　　是年始詔三歲一科舉
　　　　四年進士二百五十人諸科三十六人省元
　　　　　許安世狀元同
神宗熈寧三年進士二百九十五人省元陸佃狀元葉
　　　　　祖洽明經諸科四百七十二人制科二人
　　　　六年進士四百人諸科四十人省元邵剛狀
　　　　　元余忠
　　　　九年進士四百二十二人諸科一百九十四
　　　　　人省元張嵫狀元(闕/)
　　元豐二年進士三百四十八人省元朱浚明狀元
　　　　　時彥
　　　　五年進士四百四十五人明經二人省元劉
　　　　　槩狀元黄裳
　　　　八年進士四百八十五人省元焦蹈狀元同
　　　　　(是歲諒闇/不臨軒)
哲宗元祐三年進士五百二十三人制科一人省元章
　　　　　授狀元李常寧
　　　　六年進士五百一十九人省元鄒起狀元馬
　　　　　㳙制科三人
　　紹聖元年進士五百一十二人省元劉範狀元畢
　　　　　漸制科三人宏詞科八人
　　　　四年進士五百六十四人省元汪革狀元何
　　　　　昌言詞科九人
　　元符三年進士五百六十一人省元李釡狀元同
　　　　　(是歲諒闇/不臨軒)
徽宗崇寧二年進士五百三十八人省元李階狀元霍
　　　　　端友
　　　　五年進士六百七十一人省元吳倜狀元蔡
　　　　　嶷(是科始罷諸州發解併省/試並從學校逐年貢士)
　　大觀三年進士六百八十五人宗室上舎四十二
　　　　　人上舎魁李彌遜狀元賈安宅
　　政和三年進士七百一十三人上舎魁師驥狀元
　　　　　莫儔
　　　　五年進士六百七十人宗子上舎十七人上
　　　　　舎魁傅崧卿狀元何㮚
　　　　八年進士七百八十三人上舎魁何奎狀元
　　　　　王嘉
　　宣和三年進士六百三十人上舎魁宋齊愈狀元
　　　　　何渙
　　　　六年進士八百五人省元楊椿狀元沈晦
　　　　　是年復省試
　　　右汴宋九朝一百六十有七年科塲取士緫目
　　　具載于此名臣碩輔皆由是出亦彬彬乎其盛
　　　矣孰謂科目不足以得士哉
　　　宋戸口緫數
太祖建隆元年戶九十六萬七千三百五十三
　　乾德元年荆南平得戸十四萬二千三百
　　　　　　湖南平得戸九萬七千三百八十八
　　　　三年蜀平得戸五十三萬四千二十九
　　開寳四年廣南平得戸十七萬二百六十三
　　　　八年江南平得戸六十五萬五千六十五
　　　　九年天下主客戸三百九萬五百四
　　　　詔諸州歲奏男夫以二十爲丁六十爲老女
　　　　　口不預
太宗雍熈元年令江浙荆湖廣南民輸丁錢以二十成
　　　　　丁六十入老并身有疾廢者免之
　　至道元年詔復造天下郡國戸口版籍(自唐末四/方兵起版)
　　　　　(籍亡失故戸口賦税莫能/周知至是始命復造焉)
　　　　三年天下主客戸四百一十三萬二千五百
　　　　　七十六
眞宗天禧五年天下主客戸八百六十七萬七千六百
　　　　　七十七口一千九百九十三萬三百二十
仁宗天聖七年天下主客戸一千一十六萬二千六百
　　　　　八十九口二千六百五萬四千二百二十八
　　慶厯八年天下主客戸一千七十二萬三千六百
　　　　　九十五口二千一百八十三萬六十四
　　嘉祐八年天下主客戸一千二百四十六萬二千
　　　　　三百一十七口二千六百四十二萬一千
　　　　　六百五十一
英宗治平三年天下主客戸一千二百九十一萬七千
　　　　　二百二十一口二千九百九萬二千一百
　　　　　八十五
神宗熈寧八年天下主客戸一千五百六十八萬四千
　　　　　五百二十九口二千三百八十萬七千一
　　　　　百六十五
　　元豐六年天下主客戸一千七百二十一萬一千
　　　　　七百一十三口二千四百九十六萬九千
　　　　　三百
哲宗元祐六年天下主客戸一千八百六十五萬五千
　　　　　九十三口四千一百四十九萬二千三百
　　　　　一十一
　　元符二年天下主客戸一千九百七十一萬五千
　　　　　五百五十五口四千三百四十一萬一千
　　　　　六百六
徽宗崇寧元年天下主客户三十萬三千四百九十五
　　　　　口四十萬九千一百六十三而古今戸口
　　　　　之繁無踰于是矣
　　　按馬端臨曰古者戸口少而皆才智之人後世
　　　生齒繁而多窳惰之輩均是人也古之人方其
　　　爲士則務學問及其爲農則勤稼穡及其爲兵
　　　則力戰鬭是以千里之邦萬家之聚皆足以世
　　　守其國後世之民才益乏而智益劣士拘於文
　　　墨而授之介胄則慚農安於犂鋤而問之刀筆
　　　則廢以至九流百工釋老之徒食土之毛者日
　　　以繁夥不足以增重邦國官既無藉於民之材
　　　而徒欲多爲之法以征其身戸調口賦日増月
　　　益而民益窮苦憔悴秪以丁多爲累矣悲夫
　　　宋財賦總數
按文獻通考國初以來四河所運粟未有定制至太平
興國六年汴河歲運江淮米三百萬石菽一百萬石黄
河粟五十萬石菽三十萬石惠民河粟四十萬石菽二
十萬石廣濟河粟十三萬石凡五百五十二萬石非水
旱大蠲民租未嘗不及其數至道初汴河運米至五百
八十萬石自是京城積粟盈溢大中祥符初至七百萬
石天禧末京城所積倉粟一千五百六十萬餘石草一
千七百萬五千餘圍　凡水運自淮南江南荆湖南北
路所運粟於揚真楚泗州四處置倉以受其輸既而分
調舟船泝流而入京師發運使領之荆湖江淮兩浙以
及嶺表金銀香藥犀象百貨亦同之惟嶺表陸運至䖍
州而後水運陜西諸州菽粟自黄河三門㳂流由汴河
而至亦置發運使領之陳潁許蔡光夀等六州之粟帛
由石塘惠民河而至京東十七州之粟帛由廣濟河而
至皆有京朝官廷臣督之凡三水皆通漕運而歲計所
賴者惟汴流焉河北衞川東北有御河達乾寧軍其運
物亦有廷臣主之川陜諸州金帛自劒門列傳置分輦
負擔以至租布及官所市布由水運送江陵自江陵遣
綱吏運送京師咸平中定歲運六十六萬疋分爲十綱
天禧末水陸上供金帛緍錢二十三萬一千餘貫兩端
疋珠寳香藥二十七萬五千餘斤諸州歲造運船至道
末三千三百三十七艘天禧末減四百二十一　景德
中漕東南粟歲不過四百五十萬石後增至六百萬天
聖中發運使請所部六路計民税一石量糴粟二斗五
升歲可更得二百萬石給京師仁宗曰常賦外增糴是
重擾民不許時江南穀貴民貧尚書員外郎吳耀卿以
爲言詔歲減五十萬後是三司奏復增至六百萬然東
南災歉輒減歳漕數或百萬或數十萬又轉移以給他
路者時有焉　慶厯中詔減廣濟河歲漕一十萬石後
黄河歳漕益減耗纔運菽三十萬石而歲創漕船市材
朩役牙前勞費甚廣嘉祐四年詔罷所運菽減漕船三
百艘自是歳漕三河而已
　　葉少藴石林燕語　皇祐治平天下財賦嵗入皆
　　一億萬以上歳費亦一億萬以上出入畧相當景
　　徳官一萬餘員皇祐治平加二萬餘員景徳郊費
　　六百萬皇祐治平加一千萬以上二者皆倍於景
　　德元豐中曾子固嘗請欲推考所從來悉爲裁損
　　使歳入如皇祐治平而禄吏奉郊之費同景德止
　　二者所省已半以類推之歲入以億萬爲率歲但
　　省十之一則三十年當有九億萬可以爲十五年
　　之蓄議格不行此雖論其大約未必盡然要之言
　　節用似當略倣此可得實效愈於毛舉目前瑣碎
　　徒爲裁減之名而訖不能行也
　　沈括夣溪筆談　發運司歳供京師米以六百萬
　　石爲額淮南一百三十萬石江南東路九十九萬
　　一千一百石江南西路一百二十萬八千九百石
　　荆湖南路六十五萬石荆湖北路三十五萬石兩
　　浙路一百五十萬石通餘羨歲入六百二十萬石
　
　
　
　
　汴京遺蹟志巻十二
欽定四庫全書
　汴京遺蹟志巻十三　　　　明　李濓　撰
　　雜志二
　　　宋四京
京大也天子所居謂之京師宋四京者謂東京開封府
(汴/)西京河南府(洛/)南京應天府(歸/德)北京大名府(魏/)
　　宋史　眞宗大中祥符六年以應天府為南京國
　　初因五代之舊以大梁為東京開封府洛陽為西
　　京河南府後以太祖舊藩歸德軍在宋州改宋州
　　為應天府至是建為南京作鴻慶宫以奉太祖太
　　宗御容仁宗慶歴二年五月以大名府為北京契
　　丹聚兵幽薊聲言南下朝議請城洛陽吕夷簡曰
　　此子囊城郢計也使契丹得渡河雖高城深池何
　　可恃邪我聞契丹畏壯侮怯景德之役非乘輿濟
　　河未易服也宜建都大名示將親征以伐其謀帝
　　從之建大名為北京即眞宗駐蹕之所城焉識者
　　韙之
　　葉少藴石林燕語　唐都雍洛陽在闗東故以為
　　東都本朝都汴洛陽在西故以為西都皆謂之兩
　　京祥符七年眞宗謁太清宫于毫州還始建應天
　　府為南京慶歴二年契丹㑹兵幽州遣使蕭英劉
　　六符來求闗南北地始建大名府為北京
　　又曰北京舊不兼河北路安撫使仁宗特以命賈
　　文元故文元薦程文簡為代已只領大名一路後
　　文元再鎮固求兼領乃復命之且召昌朝罷則不
　　置及熈寧初陳暘叔守北京遂以文元故事兼領
　　　宋畿内十六縣
開封(赤/)　　祥符(赤舊浚儀縣也/大中祥符初改)　　尉氏(畿/)
陳留(畿/)　　雍丘(畿/)　　封丘(畿/)　　中牟(畿/)
陽武(畿/)　　延津(畿舊酸棗縣也/政和七年改)
長垣(隋匡城縣也建隆元年/改為鶴丘後又改今名)
東明(畿本東昏縣也/乾徳元年改)　　扶溝(畿/)　　鄢陵(畿/)
考城(畿崇寧四年與太康縣同𨽻拱州大/觀四年廢拱州而二縣復來𨽻云)
太康(畿宣和二年復𨽻拱/州六年仍𨽻京畿)咸平(舊通許鎮𨽻陳留/咸平五年置縣)
　　　宋十衞
左金吾衞上將軍　　　右金吾衞上將軍
左金吾衞大將軍　　　右金吾衞大將軍
左衞上將軍　　　　　右衞上將軍
諸衞大將軍　　　　　諸衞將軍
率府軍　　　　　　　率府副軍
　　　宋二十三路(太宗分天下為十五路/仁宗又分為二十三路)
京東東路　京東西路　京西南路　京西北路
河北東路　河北西路　陜西路　　秦鳯路
河東路　　淮南東路　淮南西路　兩浙路
江南東路　江南西路　荆湖南路　荆湖北路
成都路　　梓州路　　利州路　　䕫州路
福建路　　廣南東路　廣南西路
　　　宋史地理志　當是時東南際海西盡巴僰北
　　極三闗東西六千四百八十五里南北萬一千六
　　百二十里崇寧四年復置京畿路大觀元年别置
　　黔南路三年并黔南入廣西以廣西黔南為名四
　　年仍舊為廣南西路宣和四年置燕山府及雲中
　　府路天下分路二十六京府四府三十州二百五
　　十四監六十三縣一千二百三十四可謂極盛矣
　　大抵宋有天下由建隆初迄治平末一百四年州
　　郡沿革無大增損迨熈寧始務闢土而种諤王韶
　　章惇輩各為拓斥計矣
　　　宋四殿(各置大學士/以大臣為之)
觀文殿　　資政殿　　端明殿　　保和殿
　　　宋六閤(皆累朝增建以/藏宸翰之所)
龍圖閤(藏太宗/御筆)　天章閤(藏眞宗/御筆)　寳文閤(藏仁宗/御筆)
顯謨閤(藏神宗/御筆)　徽猷閤(藏哲宗/御筆)　敷文閤(藏徽宗/御筆)
　　宋史　眞宗景德元年冬十月置龍圖閤奉太宗
　　御製文集及典籍圖畫寳瑞之物與宗正所進屬
　　籍并置待制學士官自是毎一帝崩則置一閤
　　葉少藴石林燕語　祥符中始建龍圖閤以藏太
　　宗御集天禧初因建天章壽昌兩閤於後而以天
　　章閤藏御集虚壽昌閤未用慶厯初改壽昌為寳
　　文仁宗亦以藏御集二閤皆二帝時所自命也神
　　宗顯謨閤哲宗徽猷閤皆後追建之惟太祖英宗
　　無集不為閤
　　　宋四園
瓊林苑　　金明池　　宜春苑　　玉津園
　　葉少藴石林燕語　瓊林苑金明池宜春苑玉津
　　園謂之四園瓊林苑乾德中置太平興國中復鑿
　　金明池於苑北導金水河水注之以教神衞虎翼
　　水軍習舟楫因為水嬉宜春苑本秦悼王園因以
　　皇城宜春舊苑富國倉遂遷于此玉津園則五代
　　之舊也今惟瓊林金明最盛嵗以二月開命士庶
　　縱觀謂之開池至上已車駕臨幸畢即閉嵗賜二
　　府從官燕及進士聞喜燕皆在其間金明水戰不
　　復習而諸軍猶為鬼神戯謂之旱教玉津半以種
　　麥每仲夏駕幸觀刈麥自仁宗後亦不復講矣惟
　　契丹賜射為故事宜春俗但稱庻人園以秦王故
　　也荒廢殆不復治祖宗不崇園池之觀前代未有
　　也
　　　宋五學
國子學　　太學　　武學　　律學　　筭學
　　　宋四舘驛
都亭驛(待遼使/之所)
都亭西驛(待西蕃阿黎于闐/新羅渤海使之所)
懐逺驛(待交阯/使之所)
同文舘(待青唐高/麗使之所)
　　　宋六更
初更　二更　三更　四更　五更　六更(禁中更鼔/毎夜六更)
　　和維愚見紀忘　前代夜俱五更惟宋朝則用六
　　更馮深居詩云春風吹送笑談香玉酒銀燈破夜
　　凉歸去東華聽更漏杏花落盡六更長又云三十
　　六聲更㸃長汪水雲序宋亡事如云亂㸃傳籌殺
　　六更風吹庭燎㓕還明侍臣奏罷降元表臣妾簽
　　名謝道清陳剛中詩云羽袍士尚傳三漏絳幘人
　　誰報六更盖内帳樓五更絶柝鼓便作謂之蝦蟇
　　更禁門方開百官隨入所謂六更者也嘗疑五更
　　古今通用何宋時獨用六更邪近考宋史自太祖
　　建隆庚申至理宗景定元年五庚申又十六年而
　　宋亡盖符太祖卜世于陳摶睡到五更醒時再來
　　問之説庚更同音以此禁中常打六更而外方只
　　謂之攅㸃也
　　　大梁十蹟
夷門　　古城　　吹䑓　　隋堤　　上源驛
愁臺　　陳橋　　艮岳　　青城　　官渡
　　　汴城八景
鐡塔行雲　金池過雨　州橋明月　大河濤聲
繁臺春曉　汴水秋風　隋堤煙柳　相國霜鐘
　　　又八景
艮岳春雲　夷山夕照　金梁曉月　資聖薫風
百岡冬雪　吹臺秋雨　宴臺瑞靄　牧苑新晴
　　　靖康之變
按宋史政和後禁苑多為村居野店又聚珍禽野獸麀
鹿鴐鵝禽鳥數百實其中至宣和間每秋風夜静禽獸
之音四徹宛若深山大澤陂野之間識者以為不祥之
兆宣和末南郊禮畢御郊宫端拱殿天未明百辟方稱
賀間忽有鴞鳴于殿屋若與賛拜聲相應和聞者駭之
時已報女眞背盟未踰月内禪而明年有䧟城之難
政和三年夏至宰臣何執中奉祀北郊有黒氣長數丈
出自齋宫行一里許入壇壝繞祭所皆近人穿燈燭而
過俄又及於壇禮將畢不見人皆異之
政和七年詔脩神保觀俗所謂二郎神者汴人素畏之
自春及夏傾城男女負土以獻掲榜通衢云某人獻土
又有飾形作鬼使廵門催納土者或以為不祥禁之後
金斡里雅布圍京師其國謂之二郎君云
宣和初収復燕山以歸金民來居京師者其俗有臻蓬
蓬歌每扣鼓和臻蓬蓬之音為節而舞人皆喜聞其音
而效之其歌曰臻蓬蓬外頭花花裏頭空但㸔明年春
二月滿城不見主人翁本金䜟故京師不禁然卒有靖
康之變
宣和元年夏雨晝夜凡數日及霽開封縣前茶肆中有
異物如大犬蹲踞臥榻下細視之身僅六七尺色蒼異
其首𩔖驢兩頰作魚頷而色正緑頂有角極長於其際
始分兩岐聲如牛鳴與世所繪龍無異茶肆近軍噐作
坊兵卒來觀共殺食之已而京城大水訛言龍復讐云
宣和五六年間上方織綾謂之遍地桃又名急地綾漆
冠子作二桃様謂之並桃天下效之香謂之佩香至金
兵犯闕無貴賤皆逃避多為擄去亦此䜟也
宣和六年都城有賣青果男子孕而生子蓐母不能收
易七人始免而逃又有豐樂樓酒保朱氏子之妻可四
十餘楚州人忽生髭長六七寸踈秀而美宛然一男子
詔度為女道士
宣和七年秋有狐由艮岳直入禁中據御榻而坐詔毁
狐王廟
　　宋史筆斷論靖康灾異　秦公子鍼曰國於天地
　　有與立焉不數世滛弗能斃也此為諸侯而言也
　　董仲舒曰天人相與之際甚可畏也自非大亡道
　　之世天盡欲扶持安全之此為帝王而言也盖帝
　　王為天之子為鬼神之主為萬民之父母非有桀
　　紂之敗德煬帝之亂常於其政殆國危之際則天
　　必降灾異以警之警之者非所以絶之乃所以愛
　　之也宋之徽宗初無凉德但於即位之始不能率
　　由舊章奉若天命乃信讒説殄行之人用復熈寧
　　紹聖故事廢黜忠鯁登用姦回戎狄之患既萌黨
　　人之獄復起故於建中靖國元年春正月朔有流
　　星光燭地自西南入尾抵距星是夕有赤氣起東
　　北方亘西南方中出白氣二將散復有黑氣在旁
　　此則隂邪致亂之徴夷狄竊發之兆乃天所以先
　　示厥警欲其脩德以弭之也惜乎徽宗荒怠弗敬
　　謂天變不足畏謂國政不足脩謂任伯雨之言不
　　足信乃以趙挺之為御史中丞以吕希純知瀛州
　　解任伯雨陳祐言職范純禮出知潁昌府安燾陳
　　瓘𫝊楫眺補之豐稷罷邢恕吕嘉問路昌衡安惇
　　蹇序辰蔡卞並復宫觀與郡召張商英赴闕遼主
　　洪基死孫延禧立女眞阿固達亦立崇寧元年以
　　蔡確配饗哲宗廟庭命内侍童貫如杭州監造御
　　前生活仍詔司馬光吕公著等四十四人各奪官
　　有差竄鄒浩于永州超拜蔡京為右僕射嗟乎政
　　之錯亂一至於此而可以弭天變乎然而天之眷
　　祐人君惓惓不已故於大觀四年有星孛于中宫
　　長數丈逆入紫宫退而復掃帝座者再此又天意
　　明示金人之禍必欲徽宗保國而防患也奈何天
　　譴雖切而忽之尤甚乃復大興土木窮索珎竒煥
　　臺舘之瓊瑶列綱運之花石舊盟遼主棄之自毁
　　藩籬新結女眞養之若招狼虎委童貫而為大將
　　再敗王師封蔡京而為魯公重汙國典方且樂其
　　臺池鳥獸豈思民欲與之俱亡天知其終不悔禍
　　故不復告戒遂生亡國妖孽以詔之也自是火星
　　如月徐徐南行天裂有聲格格且乆妖狐升於御
　　榻黑𤯝遍於京畿敗亡之徴其可遏乎故雖有智
　　將謀臣亦莫能善其後矣嗟乎徽宗之不畏天故
　　至取敗向使其果能監此脩德以善隣尊賢以去
　　佞咨諏治道一循常典則阿固達雖有假途之謀
　　猖獗之勢亦安敢跨遼海而犯東萊越燕雲而侵
　　中國乎由是觀之非天有負於徽宗而徽宗自負
　　於天也書曰天難諶命靡常常厥德保厥位厥德
　　靡常九有以亡詎不信夫
　　宋史筆斷論汴京難守　汴京之地内無異産之
　　材外無形勝之固其不可為國明矣然太祖都之
　　而能以弱制強以小敵大遂若周公定鼎洛邑而
　　成百六十餘年之基業者何哉盖太祖以仁義而
　　為金湯以禮樂而為干盾柔逺能邇推亡固存故
　　能君主華夷而昌大其邦家也徽宗悉反其道色
　　荒于政酒湎于德棄遼主而隳屏障結女眞而致
　　干戈金人退兵思避其難故白時中請上南幸或
　　勸上西幸洛陽嗟乎以宗廟之重而言國君當死
　　社稷不可輕委而去以太王避狄人而言則當徙
　　而去邠暫逺其害此則去守之兩途也然以徃事
　　而論之昔光武駐兵昆陽莾遣嚴尤等率大兵圍
　　之光武夜與李軼等十三騎突圍而出收衆於外
　　大破莾兵唐𤣥宗遇安禄山之亂力不能支决意
　　幸蜀乃留太子募兵討賊嗟乎向使光武不出昆
　　陽同受圍困𤣥宗不幸西蜀坐守孤城則皆為囿
　　中之物而為賊所擒矣又豈能討平㓂盗而克復
　　故物哉為欽宗者正宜監此分遣義士衞送上皇
　　南幸已與李綱宗澤等大召援兵嬰城固守雖尼
　　堪斡里雅布至未必有腹背受敵之患都城雖甚
　　危弱亦未必旬月而䧟也柰何呉敏李綱執於死
　　社稷之論堅意苦留遂使徽宗父子輿襯䝉塵貽
　　辱千載悠悠蒼天謂之何哉或曰避難出奔策固
　　善矣然不聞李綱有云萬一衞士中道散歸何以
　　能達借使能達而尼堪諸人霆驅電邁雖隔天塹
　　之險可投馬箠而渡事何能濟嗟乎此又無謀之
　　言也盖金人所長者騎射而已焉知艨艟闘艦之
　　利以曹操用兵如神猶尚困於赤壁况尼堪之小
　　醜乎觀其於建炎之間尼堪不敢渡江乃遣烏珠
　　南侵則其技術亦可知矣于時李綱適已竄去使
　　其猶在城䧟之日不知綱為從行歟將死於敵歟
　　愚故曰李綱雖知報國之忠而不知用兵之畧也
　　邵氏聞見後録　宣和殿聚殷周鼎鐘尊爵等數
　　千百種國破金人盡取之其下不禁勞苦半投之
　　南壁池中後世三代彛噐當出于大梁之墟云
　　和維愚見紀忘　徽欽北狩可謂世之大變而詩
　　人感憤見于題詠者皆言其奢縱之過如云萬炬
　　銀花錦繡圍景龍門外軟紅飛凄凉但有雲頭月
　　曾照當時歩輦歸此言當時元宵逰賞之樂不䘏
　　國政而後人徒見凄凉之月色也如云蒼龍觀闕
　　東風外黄道星辰北斗邊月照九衢天似水何人
　　吹笛内門前此言故宫雖在已為金人據守也如
　　云濯龍江上緑成堆半是宣和舊日栽聞説白頭
　　宫女伴倚欄猶待翠華來此詠栁枝以比中原遺
　　民愛戴不忘望其克復而來也元好問云雙鳯簫
　　聲隔綵霞宫鶯催賞玉谿花誰憐利澤門前柳瘦
　　倚東風望翠華此言太平之時奏樂賞花于龍德
　　宫之玉谿靖康之變君臣妃后囚繫漠北惟有都
　　門之柳日望其歸而不可得利澤門汴之水西門
　　也劉後村云初為御筆行中㫖漸取兵權付左璫
　　玉帶解來頒貴倖珠袍脱下賜降羌又云兵來尚
　　恐妨恭謝事去徒知悔夾攻丞相自言芝産第太
　　師頻奏鶴翔空如何直到宣和季始憶元城與了
　　翁盖言徽欽之失非止奢侈淫佚之極亦由罷黜
　　賢臣任用閹宦崇尚祥瑞賞賚無功以致禍變也
　　元城劉公了翁陳公皆以諫官得罪去
　　何喬新論斡里雅布圍京師　斡里雅布之伐宋懸師
　　深入兵家所忌然卒以取宋何也宋之主相非才
　　而不能用善謀也夫完顔氏兵甲之盛雖未易當
　　然張孝純堅守太原金以大衆攻之歴三時而後
　　㧞况京師城郭之固師旅之彊糧餉之豐非太原
　　比使宋有中材之主得救時之相聞金兵南下亟
　　命良將勁卒固守黎陽彼必不敢渡河就令得渡
　　然金兵僅六萬勤王之兵至城下者已二十萬宜
　　命大軍扼牟駝岡以當其前竒兵屯邢相以截其
　　後青齊之兵攻其左襄鄧之兵擊其右雖使韓彭
　　為將賁育為卒良平為謀主懼將潰敗不可支况
　　斡里雅布輩邪當是時非無善謀也种師道請俟
　　彼惰歸扼而殱諸河李綱請俟其食盡力疲縱其
　　北歸半渡而擊之皆䇿之善者也欽宗舉不之從
　　惟李邦彦割地請和之謀是聽盖欽宗隂柔之君
　　邦彦隂柔之輔金固有所侮而動也易曰公弋取
　　彼在穴欽宗之於邦彦是巳嗟夫自古以來違善
　　謀而用邪説以取亂亡者多矣豈獨欽宗也哉
　　王亷論李綱請固守京師之非　宋徽欽時金人
　　入㓂李綱力主固守京師以衞社稷夫死社稷諸
　　侯守土之職非天子之事也李綱不此之悟而欲
　　留二帝固守京師以待勤王之師與金背城一戰
　　以决勝負若綱者賢則賢矣不幾於知常而不知
　　變者乎昔者太王嘗避狄人之逼孟子又嘗以對
　　滕君矣夫太王滕君皆侯國也及其行權聖賢猶
　　許之况於萬乘之尊乎故唐𤣥宗幸蜀以避禄山
　　之禍代宗幸陜以避吐蕃之難德宗幸奉天以避
　　朱泚之亂卒頼勤王之師再造唐祚使當是時三
　　宗皆如李綱之議則安禄山吐蕃朱泚之慘三宗
　　能不震驚乎綱力主其議二帝從之幸而斡里雅布
　　尋以師退京師頼以無虞及綱罷是後朝臣不建
　　行幸之議至冬金復入㓂何㮚又執綱議欽宗以
　　足頓地誓死社稷朝臣乃不復言遂至二帝北廵
　　貽宗廟之羞遺人民之禍實皆綱㮚知常而不知
　　變之罪也當時之計莫若從太王避狄之謀襲三
　　宗出幸之事命康王為元帥李綱為相權之不撓
　　用之不疑詔徴天下勤王之師以衞王室斯善之
　　善者也即有不虞亦無北遷之禍顧乃為守土臣
　　之計以致二帝身亡國削哀哉
　　丘濬世史正綱論二帝北狩　嗚呼宋人以忠厚
　　立國而其敗也受禍乃慘于晉人何哉是非獨天
　　數盖亦人謀之不臧也所謂人謀之不臧柰何曰
　　方金兵之未渡河也拒禦之計莫急於防扼河津
　　可用汪立信沿江之策及金勢不可遏也自全之
　　計莫切於權行避敵可用唐𤣥宗幸蜀之䇿若夫
　　車駕既行京城防守之計又莫要於堅壁清野可
　　用周亞夫斃呉之䇿何也自古立國必據險阻宋
　　都汴梁平原之地而與彊鄰為敵所以限之者一
　　河耳謀國者不知據險以守境危急之際乃以要
　　害之地付之庸腐閹人金之渡河如履平地既渡
　　笑曰南朝可謂無人若以二三千人守此吾豈得
　　渡邪當時誠有能建䇿如汪立信沿江之守盡出
　　内地之兵以實外禦四五十里而為一屯屯有守
　　將十屯而為府府有總督其尤要害處則參倍其
　　數而命一大將領勁兵數萬徃來廵督况河面比
　　江面為不逺用兵不多雖金兵併聚而來然亦可
　　以少延月日而吾之勤王兵日集矣若夫眞宗澶
　　淵之役王欽若勸幸江南陳堯叟勸幸蜀當全盛
　　之時為遷幸之説誠為失䇿靖康之際則非景德
　　比矣盍效有唐乎唐𤣥宗避安禄山之㓂而幸蜀
　　肅宗起於靈武遂復唐祚其德宗幸奉天僖宗幸
　　興元皆用此䇿也况女眞又非唐三㓂比其意在
　　於金幣而不在土地其技長於野戰而不能攻城
　　觀其得汴京既以與張邦昌邦昌不能立又以與
　　劉豫其意盖可見矣使當時謀國者當金兵尚逺
　　之時先請上皇率六宫以幸江南逼近之際繼擁
　　欽宗領禁兵以廵襄鄧二帝在外號召四方之兵
　　以為救援京師之舉京城之守則付之大臣如李
　　綱者使之内堅城壁外清草野屯重兵而不動閉
　　重門以自居彼欲縱兵以逺追慮吾扼其歸路彼
　　欲肆暴以刼掠則又野無所得其勢自然不能乆
　　居而有畏散之心矣然後遣使與之通好或增嵗
　　幣或邀重盟縱有屈抑不至受禍如此之慘矣説
　　者徒以人君死社稷為言且謂天下城池豈復有
　　如都城者嗚呼此老生之常談爾盍量其君曰彼
　　能死社稷否乎都城雖堅孰能守之乎吾之言彼
　　能始終聽之不移乎茍不能然孰若委任一人如
　　漢人之用周亞夫者以守都城雖以九重宣命三
　　軍夜驚略不少動如是則號令出于一人持守定
　　而事功易集以俟機便使凡彼之所以令其下尅
　　期以取效者皆過期而不應其徒衆自然解體後
　　有所言皆不之信而主謀者亦且持議不固矣其
　　心不能以不離其勢不能以不散計不出此乃苦
　　留車駕又併其已出者而返之遂使九族六宫盡
　　遭荼毒嗚呼誰之咎歟迨夫高宗之中興也父母
　　兄弟盡在他人手中為所刼質一舉手動足輙有
　　妨礙遂致不能復不共戴天之讎以貽千萬古之
　　笑恨嗚呼天乎人乎
　　劉定之史論　徽宗失道致㓂事已迫矣而付諸
　　子當是之時非雄才不能有為也况欽宗之孱庸
　　乎父子塊然剪為囚擄父之罹此也宜而子亦可
　　謂不幸已前乎宋者父致㓂而付諸子有若唐之
　　𤣥肅然父尚能西奔至蜀不為人所魚肉子尚能
　　北奔至靈武内挾俶倓二雛為心膂外任郭李諸
　　傑為爪牙以返斾于舊都而徽欽不能焉非獨才
　　愧于𤣥肅而宋都汴亦不若唐都闗洛山河險固
　　可憑仗以緩其傾危可前郤以圖其興復耳夫汴
　　非可都之地宋因五代之舊而都之山河險固不
　　足恃而恃兵以為命然邊敵之兵强中國之兵弱
　　其俗不同也創業之兵彊守成之兵弱其時不同
　　也今以邊敵為隣國以守成期子孫則兵不可恃
　　而宜資于山川之險固明矣宋之都汴豈非失計
　　邪
　　王鏊震澤長語　宋世人才誠非我朝可及然其
　　謀國之踈則不及我朝逺甚靖康之變尼瑪哈以
　　孤軍深入為宋謀者當堅壁清野勿與戰絶其歸
　　路斷其糧道内用李綱外用种師道俟天下勤王
　　之師四集彼自救之不暇何乃遽自張皇不敢發
　　一矢二帝自幸其營為人席巻而去誠可恨也誠
　　可笑也
　
　
　
　
　
　
　
　
　汴京遺蹟志巻十三
欽定四庫全書
　汴京遺蹟志卷十四　　　　明　李濓　撰
　　藝文一
　　奏議
　　　上仁宗論修固京城　　　　宋范仲淹
臣危言孤立久荷聖知當此旰昃之憂豈可循黙自守
雖以言而取罪亦以盡臣子之心臣先於景祐三年五
月初在開封府曾進劄子言西洛帝王之宅絶無儲備
乞聖慈以將有朝陵為名使東道有餘則運而西上西
道有餘則運而東下數年之間庶幾有備太平則居東
京舟車輻輳之地以便天下急難則守西洛山河之宅
以保中原當時臣言西洛可營者以備急難也今北事
既動營洛已晚臣今别有愚見請一一陳之竊聞修建
北京以禦大敵以臣料之可張虚聲未可為倚何哉河
朔地平去邊千里敵馬豪健晝夜兼馳不十數日可及
澶淵陛下乘輿一動千乘萬騎非數日可辦倉卒之間
敵馬已近欲進北京其可及乎此未可一也又承平已
乆人不知戰聞㓂大至羣情憂恐陛下引憂恐之師進
渉危地或有驚潰在𤓰牙之臣誰能制之此未可二也
又北京四面盡平絶無險阨儻乘輿安然到彼而敵馬
旁過直趨河南於澶淵四面乘凍而渡京師無備將何
以支宗廟社稷宫禁府庫皇宗戚里之屬千官百辟之
家六軍萬民血屬盡在無金城湯池可恃無堅甲利兵
可禦陛下行在河朔心存京師豈無回顧之大憂乎此
未可三也假使大河未凍㓂不得渡而直圍守澶淵聲
言向闕以割地㑹盟為請當此之時京師無備邊塵俯
逼陛下能堅守不動而拒請乎唐明皇時禄山為亂舊
將哥舒翰以四十萬兵屯守潼闗請不出戰且以困賊
楊國忠促令進討一戰大敗遂䧟長安今京師無備㓂
或南牧朝廷必促河朔諸將出兵截戰萬一不勝則有
天寳之患朝廷將安徃乎昔煬帝盤遊淮甸違逺闗中
唐祖據之隋室遂傾明皇出幸西蜀非肅宗立于朔方
天下不復為唐矣德宗欲幸益郡李晟累奏乞且幸山
南以繫人心乃知朝廷萬邦根本今陜西河北聚天下
之重兵如京師搖動違逺衆兵則姦雄奮飛禍患四起
臣聞天有九閽帝居九重是以王公法天設險以安萬
國易曰天險不可升地險山川丘陵王公設險以守其
國正在今日矣臣請陛下速修東京高城深池軍民百
萬足以為九重之備乘輿不出則聖人坐鎮四海而無
煩動之勞鑾輿或出則大臣居守九重而無回顧之憂
矣彼或謀曰邊城堅牢不可卒攻京師坦平而可深犯
我若修固京師使不可犯則伐彼之謀而沮南牧之志
矣㓂入之淺則邊壘已堅㓂入之深則都城已固彼請
割地我可弗許也彼請决戰我可弗出也進不能為患
退不能忘歸然後因而撓之返則追之縱有鈔掠可邀
可奪彼衰我振未必不大勝豈非陛下保社稷安四海
之全䇿哉或曰京師王者之居高城深池恐失其體臣
聞後唐末契丹以四十萬衆送石高祖入朝而京城無
備閔宗遂亡石晉時叛臣張彦澤引契丹犯闕而京城
無備少主乃䧟此皆無備而亡何言其失體哉臣但憂
國家之患而不暇顧其失體也若以修築城隍為失體
不猶愈於播遷之禍哉朝廷大臣百官必曉此事但懼
議者謂其失體而不敢言臣任在西陲非當請間而言
此事誠罪人也然臣子之心豈敢忘君親之憂况臣素
愚拙惟知報國不知避謗昔奉春君負販之夫勸高祖
都闗中而張良贊之翌日命駕臣叨預近列而輙建言
比之奉春君之僣未甚為過至於西洛帝王之宅太祖
營修有意在子孫表裏山河接應東京之事勢連屬闗
陜之形勝又河陽據大川之險當河東之㑹要為西洛
之北門又長安自古興王之都天下勝地皆願朝廷留
意常委才謀重臣天下幸甚(慶歴二年八月上時為陜/西四路安撫沿邊招討使)
　　　上仁宗乞罷修京城　　　　　余靖
臣竊聞大臣建議内有修京城置府兵二事者伏以廟
堂謀議天下具瞻帝王言動萬世為法安危所繫舉措
非輕事之幾㣲不可不謹難與慮始人之常情臣願陛
下深思逺圖以安民為本臣請縷陳二事伏望陛下擇
其可否臣聞西賊僣號之初宋庠請修函谷此時闗中
動搖謂朝廷棄闗西而自守今無故而修京城乃是捨
天下之大而為嬰城自守之計四方聞之豈不動搖強
弱之勢正在此矣無戎而城春秋所譏守在四夷義不
如此又前嵗以邊鄙之警而河北諸路揀㸃鄉兵其利
未集而先致其害况今北敵之賂既厚西戎之好既講
雖知信誓不可卒保嗸嗸蒼生咸望帖㤗而都畿之下
先自擾之根本不寧四方何望哉昔魏侯恃險呉起以
為失詞宣王料民山甫談其害政惟是二者皆古今之
所重而安危之所起乞陛下捨此二䇿别議逺圖之術
(慶歴四年五月/上時知諌院)
　　　上哲宗乞罷修京城　　　　　范祖禹
臣伏聞開修汴京城濠日役三四千人雖和雇夫力調
發不及民其錢不屬戸部然財出於民一也豈可不計
校愛惜而枉費用之臣聞開濠深一丈五尺闊二百五
十一歩廣於汴河三倍自古未聞有此城池也新城周
世宗所築太祖因之建都于此百二十年無山川之險
可恃所恃者在修徳在用人在得民心此三者累聖所
以遺後嗣子孫也神宗時宋用臣提舉修京城大興土
功版築過當小人之情惟欲廣用民力多費國財上則
徼幸爵賞次則隱盗官物故役無有不大費無有不廣
此姦臣之所利非先帝意也陛下始政散遣修城役夫
百姓皆歡呼鼓舞今欲終成前功但全之而已可也何
必廣作無益以害有益乎又京城外門正門即為方城
偏門即為甕城其外門皆用純鐡褁之此祖宗時所無
也甕城乃邊城之制非所以施於京師今東西南三面
偏門亦欲為甕城臣不知大臣何見而為此謀必以為
威北敵也使北敵果渝盟南向大臣將坐守此以受敵
乎春秋時囊瓦為令尹城郢沈尹戍曰子常必亡郢茍
不能衞城無益也古者天子守在四夷天子卑守在諸
侯諸侯卑守在四鄰四鄰卑守在四境固其四境結其
四援民狎其野三務成功民無内憂而入無外懼國焉
用城今民是懼而城於郢守已小矣卑之不獲能無亡
乎昔梁伯溝其公宫而民潰民棄其上不亡何待今大
臣不修德政而急於城池此囊瓦城郢之計也唐神龍
中張仁愿為朔方總管築三受降城不置甕門或曰邊
城無守備可乎仁愿曰兵貴攻取賤退守㓂至當併力
出拒敢囬望城者斬何事守備退忸其心哉後常元楷
代為總管始築甕門議者益重仁愿而輕元楷今於京
城為受矢石之備是不如張仁愿之守邊城也自修城
浚池以來議者皆以為無戎而城無㓂而溝公宫此言
不可不畏其北門甕城已就改之重勞臣欲乞降指揮
東西南三面偏門止為方城其濠廣闊可减三分之二
稍正王城之體以惜民力以省國用(元祐四年五月上/時為右諌議大夫)
　　按范文正公之奏深切事情為當時社稷之慮甚
　　周可謂有特見者余范二公之論亦是一説然以
　　靖康之禍觀之則文正之言若筮龜矣
　　　上眞宗乞罷營玉清昭應宫　　　王曾
臣伏聞朝廷設諫諍之官防政治之闕非其官而言者
盖表其忠况當不諱之朝復忝非常之遇茍進思之無
補懼竊禄以貽譏臣伏覩國家誕受殊祥薦膺秘籙祚
洪圖於萬葉超盛烈於百王陛下寅畏寳符陟封名岳
功垂不朽澤浸無垠奉若之心斯為至矣而清衷濬發
成命亟行就嚴城之北隅啓列眞之秘宇式昭丕應特
建嘉名自經始以來庀徒斯廣輦他山之石相屬於道
途伐豫章之材逺周於林麓累土陶甓揮鍤運斤功極
彌年費將鉅萬掩祈年之舊制踰槩日之前聞輟貴近
以董臨假使權而領䕶如此則國家尊奉靈文之意不
為不厚矣崇飾臺觀之規不為不壯矣然而臣之愚懇
或異於斯既有見聞安敢緘黙臣以為今之興作有不
便之事五焉雖鳩僝巳行未可悉罷茍或萬一采芻蕘
之説省其功用抑其制度亦及民之大惠而憂國之逺
圖也所謂五者之目請為陛下陳之且今來所創立宫
規制宏大凡用材朩莫非楩楠竊聞天下出産之處収
市至多般運赴宫尤傷人力雖云只役軍匠寧免煩擾
平民况復軍人亦是黎庶此未便之事一也邇者方畢
封崇頗煩經費今兹興造尤耗資財雖府庫之中貨寳
山積畚築之下工徒子來然内帑費積代之蓄藏百物
盡生民之膏血散之孔易歛之惟難雖極豐盈尤宜重
惜此未便之事二也夫聖人貴於謀始智者察於未形
禍起隱㣲危生安逸今雙闕之下萬衆畢臻暑氣方隆
作勞斯甚所役諸雜兵士多是不逞小人其或䑕竄郊
鄽狗偷都市有一於此足貽聖憂此未便之事三也王
者撫御寰區順承天地舉動必遵於時令裁成不失於
物宜靡崇奢侈之風罔悖隂陽之序臣謹按月令孟夏
無發大衆無起土功無伐大朩今肇基卜築衝冐鬱蒸
俶擾厚坤乖違前訓矧復旱暵卒虐雷電迅風㧞木飄
瓦温沴之氣比屋罹災得非以失承天地之明效歟此
未便之事四也臣竊聆中間符命之文有清净育民之
戒今所修宫閣盖本靈篇而乃過興剖掘之功廣務雕
鎪之巧雖屢殫於物力恐未恊於天心此未便之事五
也伏望遵祖宗之大猷察聖賢之深戒遷思回慮懲徃
念來詔將作之官息勤苦之衆輯寧羣品對越高穹如
此則遐邇宅心人祗快望必若光昭大瑞須建靈宫將
相畢勞聿爰成績則臣敢效愚計亦可必行但能損彼
規模减其用度止崇樸素無取瑰竒惟將之以誠明仍
重之以嚴㓗名數之際加等是宜實費之資節儉為要
俾四海之内知陛下愛重民力之意豈不美歟昔太宗
皇帝建太一上清等宫亦不使窮極壯麗臣請陛下宜
遵而行之取為法制示不敢踰即鳴謙大德光於千古
矣奈何特欲過先帝之制作乎并覩西京造太祖影殿
東岳置㑹眞之宫計其工庸亦皆不啻中人百家之産
然於尊祖禮神則盛矣其於邦國大計猶未足為當時
之急務也臣料陛下必為海内承平邊隅清晏人康俗
阜時和年豐縱或築宫無損於事臣復謂其不然方今
疆場甫定敵廷有姑息之虞民俗茍安倉箱無紅腐之
積况闗輔之地流亡素多近甸之氓農桑失望雖令有
司安慰亦恐未復田廬秋冬之間饑歉是懼亟經營於
神舘慮稍鬱於輿情且徃古廢興之端前王得失之事
布在方冊足為商鍳者陛下覽之詳矣試觀自昔人君
崇尚土木孰若清静無為者之安全乎願陛下留神埀
聽無忽臣言則天下幸甚今雖上下之人皆知事理如
此而人人自愛莫敢輕黷冕旒至於左右大臣則慮計
之不從致見踈之悔中外百執則慮言之難達招妄動
之尤使忠讜之謀未盡良為此也惟臣出自幽隱遭遇
文明特受聖知度越流軰官為侍從身服簮裳粗識安
危之機未申補報之效捐軀思奮今也其時又安敢循
黙茍容不為陛下别白而論之乎是以輙率庸妄輕冐
宸嚴感發於中無所顧避陛下寛其鼎鑊之罪矜其螻
蟻之誠深監古先試垂採擇無謂增建靈宫為一細事
而弗恤臣以為興役動衆尤繫事機不可不察也當使
鄉校之中豪奸之黨無所開竊議之口則微臣之望也
天下之幸也(大中祥符二年六/月上時為知制誥)
　　　上仁宗論玉清宫災　　　　蘇舜欽
臣聞烈士不避鈇鉞而進諫明君不諱過失而納忠是
以懐䇿者必吐上前蓄寃者無至腹誹則上下之情不
鬱教令之出悦隨然言之之難不如容之之難容之之
難不如行之之難有能言之則必容之容之則必行之
如此則欲治之主三代之迹也願陛下留意焉臣伏覩
今歲自春徂夏霖雨隂晦未嘗少止農田被菑者幾於
十九民情嗸嗸如昏墊焉臣謂近位之失人政令之多
僻賞罰弗公之所速也天之降災欲悟陛下陛下反謂
刑獄濫寃之致故肆赦天下以救之殊不念如此則殺
人者不死傷人者不抵罪其為濫寃則又加甚古者决
留獄斷滯訟以平水旱不聞用赦也故赦下之後隂霾
及今前志曰積寃生隂積隂生陽陽生則火災見焉乖
戾之氣發洩於玉清宫震雨雜下烈熖四起樓觀萬疊
數刻而盡誠非慢於禦備乃上天示戒也陛下當降服
减膳避正寢責躬罪已下哀痛之詔罷非業之作拯失
職之民在輔弼無禆國體者去之居左右竊弄威權者
去之精心念政刑之失虚懐収芻蕘之言庶幾變災以
答天意辰浹之間不聞有此告諭竊知陛下將計功役
再謀興修都下之人聞者駭惑徃徃聚首横議咸謂非
宜皆曰章聖皇帝勤儉十餘年天下富庻帑府流衍無
所貯藏乃作斯宫及其畢功而海内為之虚竭陛下即
位未及十年數嵗連遭水潦雖征賦咸入而百姓困乏
若大興土木之功則費用不知紀極財賦耗于内征役
勞于下内耗下勞何以濟矣况天災而已違之是欲競
天無省已之意逆天不祥安已難任欲祈厚貺其可得
乎豈天譴告而陛下弗悟邪豈知而故為之邪豈再造
以祈天之祐邪臣不得不反覆而量也今為陛下計者
莫若來吉士去佞人姑務修德以勤至治使百姓足給
而寛其征税則可以謝天意而民情安矣賢君見變能
修道以除凶亂君無象天不譴告今幸得天見之變是
陛下修道之日豈宜忽哉昔漢宣帝三年茂陵白鶴舘
災下詔曰乃者火災降於孝武園舘朕戰栗恐懼不燭
變異罪在朕躬羣有司又不肯極言朕過以至於斯將
何悟焉夫茂陵不及上都也鶴舘不及此宫也彼尚降
詔四方以求巳過是知古帝王急治如此夫火不炎上
之罰正為是耳臣謹按前漢五行志云賢佞分别官人
有叙率由舊章禮重功勲如此則火得其性矣若信道
不篤或耀虚偽讒夫昌邪勝正則火失其性矣自上而
降濫熖妄起燔宗廟燒宫室雖興師而不能救故魯成
公三年新宫災劉向謂成公信三家子孫之讒逐父臣
之應也襄公九年春宋災劉向謂宋公聽讒逐其大夫
華弱奔魯之應也今宫災豈得亦有是乎願陛下恭黙
而内省之省而既知之願陛下悔過而追革之罷再造
之勞役行古先之典法非惟大光基業亦天下之幸甚
也臣愚妄之言不足益國體之萬一陛下茍容而行之
三代兩漢之風指顧可致也
　　宋龔明之中呉紀聞　蘇舜欽字子美易簡參政
　　之孫慷慨有大志工為古文聲名與歐陽公相埒
　　天聖七年玉清昭應宫灾子美以太廟齋郎詣登
　　聞上䟽謂天以此垂戒願陛下恭黙自省語甚切
　　直時年方二十登景祐元年進士第俄有詔戒越
　　職言事者子美又上書極論其不可時論韙之
　　　按宋史天聖七年六月丁未大雷雨玉清昭應
　　　宫灾翌日太后對輔臣泣曰先帝力成此宫一
　　　火延燔殆盡猶幸一二小殿存爾樞宻副使范
　　　雍度太后有再葺意乃抗言曰不若燔之盡也
　　　太后詰其故雍對曰先朝以此竭天下之力遽
　　　為灰燼非出人意如因其所存又復修葺則民
　　　不堪命非所以祇天戒也宰相王曾吕夷簡亦
　　　助雍言推洪範灾異以諫太后黙然時舜欽年
　　　甚少為太廟齋郎上此奏偉乎壯哉
　　　上仁宗論京師土朩勞費　　歐陽脩
臣近者為京師土朩興作處多乞行减罷尋准勑差臣
與三司公同相度减定續具奏聞次今又聞聖㫖下三
司重修慶基殿及奉先寺屋宇臣伏見近年政令乖錯
綱紀隳頽上下因循未能整緝惟務崇修祠廟廣興土
朩百役興作無一日暫息方今民力困貧國用窘急小
人不識大計不思愛君但欲廣耗國財務為已利恣侵
欺於官物圖酬奬之功勞託名祖宗張大事體况諸處
神御殿當盖造之初務極崇奉棟宇堅固莫不精嚴雖
數百年未必損動近年以來不住修換昨開先殿只因
一柱損遂換一十三柱前後差官檢計朝廷並不取信
只憑最後之言遂至廣張物料盖縁廣張物料即多酬
奬恩澤竊以崇奉祖宗禮貴清净今乃頻有遷徙輕瀆
威靈要其所歸止為小人圖利臣見自古人君好興土
朩者自春秋史記厯代以來並皆書為過失以示萬世
今小人圖一旦之利黷祖宗之威靈致人主於有過之
地誰忍為之臣實痛惜臣因准勑减定於三司畧見大
槩開先殿初因兩條柱損今所用材植物料共一萬七
千五百有零睦親宅神御殿所用物料又八十四萬七
千又有醴泉福勝等處物料不可悉數此外軍營庫務
合行修造者又有百餘處使厚地不生他物惟産朩材
亦不能供此廣費自古王者尊祖宗事神示各有典禮
不必廣興土朩然後為能臣切見累年火災自玉清昭
應洞眞上清鴻慶壽寧祥源㑹靈七宫開寳興國兩寺
塔殿並皆焚燒蕩盡足見天意厭土朩之華侈為陛下
惜國力民財譴戒丁寧前後非一陛下與其廣興土朩
以事神不若畏懼天戒而脩省其已興作者既不可及
則未脩者宜速寢停况睦親神御殿於禮不宜作其事
甚明别無典禮講求乞更不下太常便行寢罷其慶基
殿如的有損漏只令三司差官整補不得理為勞績其
奉先寺乞令寺家自修今垂拱殿是陛下常坐之殿近
聞為無梁朩且止未脩諸皇親自火燒居宅後至今寄
寓他所盖將良材美木俯徇小人並於不急處枉費遂
致合行脩造處却至乏材伏望陛下追思累次大火常
發於土木最盛處凡國家極力興脩者火必盡焚且天
厭土朩而焚之又欲興崇土朩以奉之以此福應未臻
而灾譴屢降也伏乞上思天戒下察人言人言雖狂而
實忠天戒甚明而不逺伏惟陛下聖徳恭儉不樂遊畋
凡所興修皆非嗜好但以難違小人一時之請自取青
史萬世之譏實為陛下惜之伏望聖慈廣賜裁擇(至和/二年)
(上時為翰/林學士)
　　　上仁宗請勿脩上清宫　　　　包拯
臣伏見十一月初二日夜上清宫火謹按春秋傳例曰
人火曰火天火曰災漢書五行志曰人火天火同為災
異皆以朝廷政令參驗得失而勸戒焉説者曰賢佞分
别官人有序則火得其性若信道不篤或耀虛偽則火
失其性自上而降濫熖妄起是為火不炎上上清宫者
乃祖宗脩建以崇無為之德今火燔之者豈焚修之人
不務精㓗以副陛下嚴奉之㫖乎不然其天意埀戒於
陛下乎固宜勵精治道謹脩人事以答天變可也風聞
道路云陛下存留道衆似有繕修之意未辨虚實咸懐
危懼况天下多事調發旁午帑藏未實邊鄙未寧豈可
先不急之務舉無名之役哉且宫觀興於唐室非古制
也若謂先聖眞容理當欽奉則景靈宫㑹靈觀殿宇宏
壯可以奉安陛下推仁慈之德念疲敝之民且務安之
安之之方豈忍重困之也然外議紛紜頗甚惑衆欲乞
特降詔諭以安衆心
　　　上仁宗乞罷寳相禪院剏建殿宇　韓琦
臣竊聞右街寳相禪院見在移拆法堂剏盖大悲殿宇
特命中官監領其事所役兵匠數千百人假以舟車資
其輦運凡百用度悉從官給規模之盛功作甚崇臣計
其興建之因恐非陛下之意也臣伏覩近者興國寺雙
閣災延及大殿長廊俱為煨燼其寺舊安祖殿俯逼都
市衆人之慮再有脩葺而陛下亟降㫖命悉令停寢任
其縁化使自營造斯所以重天戒而愛民力也稽諸載
籍事實難行戴履之倫孰不欣幸何乃遽傷治體有損
邦用起無名之役為不急之務乎所謂恐非陛下之意
斯可明矣又向者陛下崇務本之仁念維城之重即昭
應之遺址建睦親之大第諸邸之聚三千餘間常度不
充侵用南郊材植又且萬計復令出產州郡供補其闕
物役之大從可知矣今者業已成功焯為熈事何則厚
宗枝而隆孝治豈無益之所為乎當時言事者猶比上
封章願寢斯議盖亦重改作而節浮費也臣謂此役既
終即凡土朩不急之事一切宜停以緩財力夫崇采椽
三等之制者唐堯之仁化也惜露臺百金之産者漢文
之儉德也煥在方牘所宜規範伏望陛下俯從愚説逺
紹前徽悟色相之非求本慈仁之足尚躋民壽域永底
太平斯乃奉順祖宗愛養元元之本也其寳相院剏盖
殿宇等臣欲乞詔下有司令悉停罷俾其營求施利得
自修崇盖此殿若成則法堂未立加之廊宇制度悉求
相稱必於間隙漸次申陳事既垂成理須從許如此則
功費之廣倍於初矣利其成而規賞典者其徒亦繁矣
且罷興國而營寳相則是休彼役而勞此功廢置雖殊
耗蠧豈異臣又慮違陛下重天戒愛民力之本意故昧
死陳述冀禆萬一(景祐三年七月/上時為左司諫)
　　　上仁宗乞罷迎開寳寺塔舍利　　余靖
臣伏見開寳寺塔為天火所燒五行之占本是災變朝
廷所宜戒懼以答天意尋聞遣人於塔基掘到舊瘞舍
利内庭㸔畢送還本寺許令士庻燒香瞻禮者道路傳
言舍利在内庭之時頗有光恠臣恐巧佞之人因此推
為靈異惑亂視聽先自内庭外及四方抄歛錢物再圖
營造臣忝備諫職見此事體不可不言臣聞帝王行事
但能勤儉脩徳感動人心則雖有急難後必安濟臣觀
今天下自西陲用兵以來國帑虚竭民間十室九空陛
下若勤勞罪巳憂人之憂則四方之民咸䝉其福矣如
其不恤民病廣事浮費奉佛求福非所望於當今且佛
者方外之教理天下者所不取也割黎民之不足奉庸
僧之有餘且以侈麗崇飾甚非帝王之事或有戒臣者
曰若有營造必不出於府庫但取内庭無用之物凖其
直而與之亦不誅求於民任自僧徒化其願施之者積
歲累月而成之庸何傷哉臣應之曰天下之民皆厭賦
役之煩不聊其生至有父子夫婦携手赴井而死者其
窮至矣陛下若恤民之病取後宫無用之物内帑有餘
之幣出助邊費勿收中民一年田租明降指揮布告中
外此則陛下結天下之心感召和氣雖造百塔無以及
之若作無用浮侈之事民益怨矣又二年以來减省後
宫請給皆言内中煎迫不似徃前今一旦捨施則財物
無紀何以取信四方哉切縁市井之人有知者少既見
内庭崇奉則遽相扇動傾箱竭槖為害滋深若以經火
不壞便為神異則本在土底火所不及若言舍利能出
光恠必有神靈所憑此妄言也且一塔不能自衞為火
所壞又何福可庇於民哉今朽朩腐草皆有光水精及
珠之圓者夜亦有光况舍利本西方恠異之物有光亦
非今日之瑞昔梁武帝造長塔舍利亦常有光及臺城
之敗何能致福視此可以監之矣其開寳寺舍利塔伏
乞指揮更不營造上以見陛下不惑之明下以昭國家
愛民之意仍乞更不迎入内中供養且僧人軍校皆呼
舍利入宫不祥之語尤宜謹之其燃頂爛臂之人亦乞
禁絶(慶歴四年六月/上時為右正言)
　　　上仁宗乞罷脩開寳寺塔　　　蔡襄
臣數日聞迎舍利歸開寳寺臣始疑之以為必無此事
屢以愚言乞賜寢罷不䝉聽納今又聞民間傳言皆謂
陛下欲重脩開寳寺塔伏念陛下必以邊事為憂蒼生
為意豈有枉費施於無用然慮僧徒妄引靈恠以惑聖
聰臣請悉推意而盡言之或以舍利有光引為靈驗臣
謂浮屠舍利之所居不能䕶惜天火所焚一夕而盡豈
可謂之神靈枯朽之物灰燼之餘或有光恠亦妖僧之
所爲也或以此塔太宗皇帝所造理須修復臣謂昭應
宫上清宫皆先朝所置天火一空已不復修孰有非議
若以禁中共出資財不費於官不擾於民臣謂一塔之
費百萬緍一錢之資皆生民膏血當此多事匱之之時
豈可虚費若施於土朩果有福利以之助軍須而寛民
力此豈獨無福利哉况天火所焚大為警戒陛下當修
人事以報之今大興工役是以人力而拒天意也伏惟
陛下聖哲聰明必無此意人言不已臣實憂疑所有開
寳寺塔如有乞脩復者伏望陛下特加深罪以絶欺妄
(慶歴四年六月/上時知諌院)
　　　上仁宗乞罷修寳相寺　　　　　何郯
臣伏聞朝廷近有指揮以寳相寺昨遭焚蕩許令寺僧
縁化修葺盖朝廷重糜府庫之財又不欲遂廢其寺故
有此處分以臣愚心思之其間尚有利害不可不論訪
聞寺僧主事者素豪猾善結託今既開端許其縁化彼
將假朝廷之命以脅誘民庻多求財貨則京師騷然侵
蠧盖其意不惟以修寺為事將圖財用為奉身恣縱之
資或民力不足則將因縁權倖復求朝廷出府庫之財
以畢其事此必然之理也假使民力可辦於國家雖無
所費亦不可許方今公私財力大屈凡起一事興一役
未嘗不取於民外方之民已困數歛惟京師之民幸而
未加横賦緩急有事亦將不免固不可使之輕費家貲
以奉土朩不急之務朝廷頃年脩寺舍佛閣已費累巨
萬一旦遂為煨燼况外議傳云寺僧常以婦人置於佛
閣昨火發之際焚死者數人若傳者果信是朝廷廣費
財以崇奉佛事適足為羣僧淫戯之所近日主首坐遺
火罪止於奪師名紫衣寛假巳甚不可更啓其姦弊重
耗民財也臣按春秋或書災或書火其名雖殊然於變
異之兆其實同歸定哀之間兩觀桓僖宫災漢儒皆謂
天燔其所不當立今寺舍之災豈非以彫靡之過不當
立而立天命燔之亦如兩觀等災以示勸戒乎若有重
議脩之非所以畏上天之譴告伏望陛下追觀前事之
監深究異祥之來無興功以荅天戒其寺舍佛閣欲乞
一切罷脩用示聖懷抑畏之美臣以朴愚誤䝉擢進茍
有聞見不敢不陳惟聖明不以狂妄廢其言則死生幸
甚(皇祐元年上時/為殿中侍御史)
　　　乞罷修壽星觀　　　　　　司馬光
臣等前者伏覩陛下幸壽星觀奉安眞宗御容當是時
臣等不知事之本末未敢進言自後方知本觀舊日止
有先帝時所畫壽星近因本觀管幹内臣呉知章妄有
奏陳稱是先帝御容意欲張大事體廣有興脩自為勞
效别圖恩賞陛下天性仁孝以為崇奉祖宗重違其請
遂更畫先帝御容以易壽星之像改為崇先觀知章既
得御容倚以為名姦詐之心不知紀極乃更求開展觀
地别建更衣殿及諸屋宇將近百間制度宏侈計其所
費踰數千萬向去增益未有窮期臣等竊以祖宗神靈
之所憑依在於太廟朩主而已自古帝王之孝者莫若
虞舜商之高宗周之文武未聞宗廟之外更廣為象設
然後得盡至誠也惟高宗祭祀親廟㣲為豐數故傅説
曰黷于祭祀時謂弗欽禮煩則亂事神則難祖已曰祀
無豐于昵盖規之也後至漢氏始為原廟當時醇儒達
禮者靡不譏之况畫御容於道宫佛寺而又為壽星之
服其為黷也甚矣且又太祖太宗御容在京師者止於
興國寺啓聖院而已眞宗御容已有數處今又益以崇
先觀是亦豐于昵也無乃失尊尊之義乎原其所來止
因知章妄希恩澤乃敢恣為誣罔興造事端致䧟朝廷
於非禮今既奉安御容難以變更若只就本觀舊來已
脩屋宇固足崇奉所有創添屋宇伏乞一切停寢止令
有司以時侍奉所有知章誣罔聖聰依託御容妄有干
請廣興力役乞下所司取勘窮治姦狀明正其罪取進
止(嘉祐七年十/二月三日上)
　　　乞罷脩感慈塔　　　　　　　司馬光
臣伏聞感慈塔巳有聖㫖坼脩五層竊以開封府界京
東京西河北河東陜西西川等路自去冬少雪今春少
雨麥田已無所收昨得五月十三日雨方種秋田自後
又經一月無雨萌芽始生隨復焦槁農民嗷嗷大率無
食棄去鄉里流離道路雇妻賣子以接餱糧縣官倉廪
素無蓄積贍給軍衆猶恐不足固無贏餘可以賑貸陛
下當此之際所宜側身刻意降服損膳以救其患而更
脩此佛塔以費國財臣竊以為失緩急先後之務矣且
此塔傾欹為日已久借使更經數年不脩於僧徒有何
大害若百姓饑窮朝不及夕而國家不能收恤則老弱
轉死溝壑壯者散為盗賊當是之時雖有千塔將安用
之夫府庫之財皆生民膏血茍非事不得已安可輕費
今有司既謟䛕茍且曾不為陛下愛惜陛下又不以介
意一皆聽之使四海蒼生將何所依仰臣愚欲望陛下
親發德音宣諭有司以今嵗旱災且罷脩此塔及其餘
不急之費有似此類者皆令有司條奏以聞一切寢罷
候他年豐稔帑藏有餘然後徐議其事於聖政之初亦
足以彰愛民之意為盛美之一事也取進止(治平元年/五月十五)
(日/上)
　　　乞停寢京城不急脩造　　　　司馬光
臣伏見近日以來脩造稍多只大内中自及九百餘間
以至皇城諸門并四邊行廊及南薫門之類皆非朝夕
之所急無不重脩者役人極衆費財不少此盖陛下纉
極之初禁庭之中誠有破漏不可居者陛下畧命整葺
理亦宜然而左右之臣便謂陛下好興土朩之工遂廣
有經度雖不至損壞之處亦毁拆重脩務以壯麗互相
誇勝外以希㫖求知内以營私規利萬一陛下更因此
賞之則營造之端猝無窮已國財必竭民力必殫臣竊
惟陛下新臨天下惠澤未孚於民而以好治宫室流聞
四方非所以光益聖徳也脩造勞費不可勝數臣請且
言諸州買朩一事擾民甚多衙前皆厚有産業之人毎
遇押竹木綱散失陪填無有不破家者先帝躬履節儉
宫室苑囿無有增飾故諸塲朩材皆有羡餘屢因赦恩
放免買朩以寛民力自頃脩造倍多諸塲材朩漸就耗
减有司於外州科買百端營致尚恐不足而工匠用之
賤如糞土昔漢文帝惜十家之産罷露臺而不作今諸
塲前後所積竹朩何啻十家之産陛下至仁若察其所
從來得不為之愛惜乎况即今在京倉庫踈漏甚多皆
以上件數處興工占使匠人物料未暇脩葺致粟帛之
類大有損敗古者將營宫室宗廟為先厩庫為次宫室
為後今之所脩緩急先後無乃未得其宜乎又皇子生
而富貴年未及冠所宜示以樸素端其所習今聞所脩
三位規摹侈大又復過於祖宗之時皇子所居漢明帝
曰我子何得比先帝子此恐非所以納之於義方也臣
愚伏望陛下特降聖㫖一應大内裏外舍屋即目不至
大段損壞之處及不至要切如南薫門之類並罷興脩
其皇子位只因舊屋夾截脩整早令畢工不得過為宏
壯且令那减匠人物料修倉庫之損壞者所司諸處監
脩之官自是本職更不與减年磨勘及轉官酬賞以塞
㤗侈之源使天下皆知陛下去奢從儉仁民愛物不亦
美乎取進止(治平二年五/月十一日上)
　　　乞罷脩太乙宫　　　　　　文彦愽
臣伏見脩建太乙宫為民祈福臣聞太乙天神之貴者
天道貴質凡所營繕理宜簡質不務雕鏤之巧不事金
碧之華不重費不太勞不日成之神明安之䖍㓗之誠
内充天人之心交感神應之福其理必然臣又見累年
以來禁中營造不已般運木石鳩集丁匠殆無虚日既
有專切提舉脩内司復置都大提舉内中脩造司誠恐
所司各以宏麗取悦上心一作未畢一作復興新舊相
形不極不已國財民力豈易支供臣伏見陛下督責水
官以利農畆必思夏禹卑宫室盡力乎溝洫勵精庻政
勤恤民隱必思漢文罷露臺思百家之産臣伏願陛下
亟勑中外不急營造一切權罷即國用無窮民力稍寛
臣又見繼聖堂祖宗燕射之地今為造弩樁所運斧斤
置鑪鍜喧煩䙝瀆理恐非宜詩云維桑與梓必恭敬止
况祖宗之舊蹟乎乞將製造弩樁移置他所或歸之有
司則重明麗正之廷加之嚴㓗奉先孝思之心益以光
顯臣職在樞筦主調兵匠義當獻納區區下誠伏望采
察(熈寧四/年上)
　　　上徽宗止建火星觀以􁏸赤氣　任伯雨
臣聞天人之交不啻影響災祥之來必有象類故格主
先正厥事而聖人惟能畏天嘗聞脩德以弭災未有因
祈禳而消變者也六經所載百世可知臣風聞近日内
臣打量太乙宫側欲建火星觀以禳赤氣之異臣始聞
之中心不信亦既累日傳者益衆臣為諫官當救其源
聞雖未詳敢不先事犬馬之心誠不能已竊惟陛下即
位以來災異屢降盖天之於人君猶父之於其子愛之
深則教之至數有災異或者欲陛下戒懼以謹厥初歟
陛下固宜小心脩德克已正事謹按洪範以五事配五
福説者謂視之不明是謂不哲時則有赤祥陛下當益
廣聰明判别賢佞攬權綱以信賞罰專威福以察功罪
使皇明赫赫事至必斷則乖異之象轉為休祥昔太戊
有桑楮之妖高宗有鼎雉之異皆能寅畏克正厥事成
中興之功延過厯之年未聞勞人費財留心土朩也若
使脩徳之效不及祈禳則聖人六經何獨不載又或祈
禳有感脩德不應則無私之上天顧可以私禱乎陛下
必若建此臣竊計其費不下萬金將取之有司邪則帑
藏空虚取之内庭邪則括刷巳迫河北一路物貴人饑
前年至今流移滿道與其捐所急以事無用孰若緩所
用以恤所急如此則所費有名所惠成德人人鼓舞天
下相慶皆謂陛下損已便民道光前古人心恱而天意
得矣赤氣之異豈不轉而為祥哉臣伏願陛下逺稽格
王仰測天意畏之以心謹之於事不泥世俗之論罷去
祈禳之役則人情自孚上穹昭答矣(建中靖國元/年正月上)
　
　
　
　汴京遺蹟志巻十四
欽定四庫全書
　汴京遺蹟志巻十五　　　　明　李濓　撰
　　藝文二
　　記
　　　汴州東西水門記(并序/)　　　　唐韓愈
貞元十四年正月戊子隴西公命作東西水門越三月
辛已朔水門成三日癸未大合樂設水嬉㑹監軍軍司
馬賔佐僚屬將校熊羆之士肅四方之賔客以落之士
女龢㑹闐郭溢郛既卒事其從事昌黎韓愈請紀成績
其詞曰
維汴州河水自中注厥初距河為城其不合者誕寘聯
鎻于河宵浮晝湛舟不潜通然其襟抱虧䟽風氣宣洩
邑居弗寧訛言屢騰歴載已來孰究孰思皇帝御天下
十有八載此邦之人遭逄疾威嚚童噭嘑刼衆阻兵懔
懔栗栗若墜若覆時維隴西公受命作藩爰自洛京單
車來臨遂拯其危遂去其疵弗肅弗厲薫為大和神應
祥福五榖穰熟既庻而豐人力有餘監軍是咨司馬是
謀乃作水門為邦之郛以固風氣以閈㓂偷黄流渾渾
飛閣渠渠因而飾之匪為觀遊天子之武維隴西公是
布天子之文維隴西公是宣河之沄沄源于崑崙天子
萬祀公多受祉乃伐山石刻之日月尚俾來者知作之
所始
　　　汳水新渠記　　　　　　宋陳師道
汳句于蕭其闕如玦水經謂河至滎陽莨蕩渠出焉渠
至陽武其下為沙蔡水是也其出為隂溝溝至浚儀其
下為渦别為汳汳至䝉别為獲餘波迤于淮陽東厯蕭
彭城入于泗注謂鴻溝官渡淄獲丹浚與渠一也禹塞
滎澤而通渠于甫田其後河􁇁然入焉即索水也漢書
地理志滎陽既有汴水又有莨蕩而受泲䝉有獲水首
受淄獲至彭城入泗以余考之河渠書云自禹之後滎
陽引河為鴻溝以通宋鄭陳蔡曹衞與濟汝淮泗㑹于
楚而竹書紀年梁惠成王入河于甫田又引而東明非
禹之舊也書曰濟入于河東出于陶丘北者入而復出
也溢為滎者濟之别也滎波既豬障而東之也周官又
謂豫之川滎洛幽兖之川河泲則河南無濟矣其謂莨
蕩受濟禹塞滎澤而用河者皆失之漢志莨蕩無出淄
獲無始盖畧之也余謂與經合而滎水諸書皆不載又
疑渠汳為二而滎有一焉杜佑以經作于順帝之後詭
誕無據而注叙渠源或河或泲或河泲合其説不一次
其所引經紛錯悖戾而志亦闕畧不具辨始末盖皆不
可考也自漢末河入于汳灌注兖豫永平中導汳自滎
陽别而東北至千乘入于海而河復於是故瀆在新渠
之南注所謂絶河而受索自此始隋開皇中因漢之舊
導河入汳大業初合河索為通濟渠别而東南入于淮
而故道竭今始東都受退水為臭河於畿為白溝於宋
為長沙於單為石梁於徐為汳而入於南清南清故泗
也盖自三都而東畿宋亳宿單濟之間千里四來而故
道淺狹春夏不勝舟秋水大至亦不能受也蕭故附庸
之國城小不足居民又列肆於河外毎水至南里之民
皆徙避之廬舍没焉率數嵗一逄民以為病紹聖三年
縣令朝奉郎張惇始自河西因故作新支為大渠合于
東河以導滯而援溺於是富者出財壯者出力日勸旬
勞既月而成邑人相與語曰渠議舊矣更數令不决而
卒成於吾侯孰有惠而不報者乎於是不謀而同欲紀
於石以屬余余謂張侯其居善守行峻而言直以成其
名其任善義不畏不侮以登于治然其可紀者多矣而
諸父兄獨有見於此者何也夫善為治者人知其善而
已至其所善盖莫得而言也渠之興作有迹其效在今
此邑人之所欲書也遂為之書
　　　新脩東府記　　　　　　　　陳繹
中書政事本也宰相三公官也官不必備惟其人匪其
人不居且體貌大臣禮重而莊物采顯庸宜備而稱豈
曰私其人哉盖所與坐而論道不下席而致太平之功
者二三執政而已國朝以來尚襲唐故大臣多不及建
里第而僦居民間至距城數里之外東西南北回逺不
相接也四方奏書緩急報聞吏卒持走徧歴諸第一有
漏露稽違失亡其可逮乎而又暑寒雨風晨趨暮還輿
衞騶呵導從前後搢紳士大夫造請紛馳于里巷坊曲
之隘甚非尊嚴體貌之觀也今禁衞三帥率有公廨庻
官省寺亦或有居而獨大臣不列府舍每朝則待漏闕
門之次入則議政殿上退即㕔事羣有司公見請白可
否少休吏史抱文書環几案左右頡頏以進至日下晝
數刻始歸夫以王城輦轂之大其制度之闕如此乃出
聖畫新剏二府親遣中人度地于闕之西南輪廣方制
旁皇鈎折繪圖以聞即刋定于禁中申命三司飭吏諸
司計工程材役不妨時費不病官自熈寧三年秋七月
興作東西府凡八位總千二百楹明年秋八月東府四
位成詔知制誥臣繹為之記臣拜手稽首以書十月工
實之次謹按三代盛王繇禮義之政至于周而大備文
章典刑物采位叙煒然見于朝廷之表公卿内外居有
室宅上不為過侈下不為茍納出則寵之淑旂龍章鈎
膺之駕入則具之列鼎蒲進粉純之居仰而視其宫則
有榱題之襲宻俯而攝其衣則有衮舄之嚴麗且謂不
如是不足以待其人非其人不足以相天下之政故其
取予屈舒厚薄等衰一謂之天秩先王之澤既竭能道
古人之言者起以其私學蔽尚迷謬世俗雖有志之主
厭然而所慕者不過耳目之所習呴呴而望其下者益
卑西漢去治世未逺開丞相府四出門無䦨不設鈴不
警鼓深大宏逺無有限節郡國守長吏得以嵗上計事
國有大議車駕亦親幸而臨聽焉然其議不過軍功武
爵期㑹督責之故至于東漢仍建公府蒼龍闕東偏其
制度雖存而稱號不復於當時盖用人授位出于一切
其煩文虚噐隆殺存亡者亦無足以繫政事之重輕宋
興之初平定四方烜燿神武遂一宇内頗用戰勲閥閲
將帥之人浸乆而安生民樂嬉百年之間軌蹟運行將
臣相臣夜寐夙興罔敢有懈皇帝臨位躬攬權綱顯白
訓義圖惟先王治理之實置府設屬大放古制文武弛
張名噐有等大小尊卑靡不遵序夫名者禮之分也位
者處其名之噐也名既正然後任責之理得而百事脩
明名不正則任責之理廢而百事隳必使望其噐可以
知其職可以知其人書曰股肱喜哉元首起哉百工熈
哉是繇天子任大臣以道而率作興事罔不喜樂賡歌
卒起乎治功之隆盖君臣㑹遇千載之甚盛德也若乃
聖作物覩宣耀典訓垂萬世之丕則考不磨之斯文其
不在二府之制而在道德之意乎
　　　新脩西府記　　　　　　　　陳繹
唐初典兵禁中出於帷幄之議故以機宻名官開元中
設堂後五房而機宻自為一司其職秘獨宰相得知舍
人官屬無得預也貞元之後藩鎭旅拒重以兵屬人乃
中官分領左右神䇿軍而樞宻之職歸於北司然嘗寄
治省寺廡下延英㑹議則屏立殿西勢猶厭厭傳道宫
省語而已至其盛時其貴者號中尉次則樞宻使皆得
貼黄除吏唐末既除北司并南北軍于樞宻使遂總天
下之兵五代以來多以武人領使而宰相知院事國朝
復置副貳簽書直學士之名大畧文武參用間以宰相
兼領之故得進退大吏預聞機政其任職盖重矣古之
公卿入則相與謀於朝出則相與謀於家冡宰膳夫之
政不至于耳目而天下四方之事每得於燕處之際故
其為之不勞而日常若有餘今未明而入進見請决於
陛席之前退而百執事叩閣禀事吏持書奏周走閭巷
終日不得與二三大臣謀求若古人之舂容有餘勢固
不行也熈寧三年詔營兩府于掖城之南其任樞宻使
者為西府於是有司知上之所以優隆大臣將以脩天
下之政于堂陛之下莫不率職底功士獻其能工致其
才不周嵗而告成臣謹按樞宻司馬之職事而周制屬
於夏官秦漢曰太尉亦冠將軍之號禄比丞相置官屬
掌兵武夫善用兵者使之至於無兵善治兵者治之至
於無事然後天子之威刑震耀偃然憺折於萬里之外
噫非二三大臣曷以哉若夫仰而登則恩見於榱梠俯
而宴則禮見於階陛周旋指顧無非上之致隆於已者
是則其所以享寵而居是者可無思乎
　　　待漏院記　　　　　　　　王禹偁
天道不言而品物亨嵗功成者何謂也四時之吏五行
之佐宣其氣矣聖人不言而百姓親萬邦寧者何謂也
三公論道六卿分職張其教矣是知君逸於上臣勞於
下法乎天也古之善相天下者自咎䕫至房魏可數也
是不獨有其德亦皆務於勤爾况夙興夜寐以事一人
卿大夫猶然况宰相乎朝廷自國初因舊制設宰臣待
漏院於丹鳯門之右示勤政也至若北闕向曙東方未
明相君啟行煌煌火城相君至止噦噦鑾聲金門未闕
玉漏猶滴撤盖下車于焉以息待漏之際相君其有思
乎其或兆民未安思所㤗之四夷未附思所來之兵革
未息何以弭之田疇多蕪何以闢之賢人在野我將進
之佞臣立朝我將斥之六氣不和災𤯝荐至願避位以
禳之五刑未措欺詐日生請脩德以釐之憂心忡忡待
旦而入九門既啟四聰甚邇相君言焉時君納焉皇風
於是乎清夷蒼生以之而富庻若然則總百官食萬錢
非幸也宜也其或私讎未復思所逐之舊恩未報思所
榮之子女玉帛何以致之車馬噐玩何以取之姦人附
勢我將陟之直士抗言我將黜之三時告災上有憂色
搆巧詞以恱之羣吏弄法君聞怨言進謟容以媚之私
心慆慆假寢而坐九門既開重瞳屢回相君言焉時君
惑焉政柄于是乎隳哉帝位以之而危矣若然則死下
獄投逺方非不幸也亦宜也是知一國之政萬人之命
懸于宰相可不愼歟復有無毁無譽旅進旅退竊位而
茍禄備貟而全身者亦無所取焉棘寺小吏王禹偁為
文請誌院壁用規于執政者
　　　河南省左右賛治堂記　　　元許有壬
世皇一區宇河南地大民夥闢宣慰司於汴至元壬辰
改行中書省國制中書總庻政是為都省幅員際天機
務日繁相天下重地立行省而分治焉若稽古制魏晉
有行臺齊隋所管置外州稱行臺尚書省唐以諸道事
繁准齊分置今行省其遺制也官有平章政事左右丞
參知政事丞相則設置不常佐幕有左右司都省分為
二行省則合為一設郎中員外郎都事各二貟一省賛
畫頼焉左右司名昉乎隋唐改郎中為左右承務趙宋
尤重董正六曹彌綸省闥紀綱百司舉正文書之稽失
非昔知臺閣故事不在茲選我朝簡擇尤甚内外不殊
由是而至執政者班班可紀河南佐幕徃者不可悉考
今則刑部郎中觀音努員外郎托音陜西省郎中趙中
為郎中宣文閣鑒書愽士兼經筵譯文官和琳都汴梁
路治中拜特穆爾南臺監察御史范勿為員外郎上都
留守司都事圖們哈雅檢校官羅吉董守成為都事朝
議以用兵供億而溢其貟也其堂舊無扁都事田腹入
為禮部郎中請於承㫖歐陽公扁曰賛治吉走書相下
請記不果作及來承乏鞅掌倥偬亦不暇作一日謁詔
使汴梁府署宻邇省治有間道可不徃適過所謂賛治
堂者憇焉吉輩請曰記乆未得兹躬履其地其有時乎
乃為之説曰字書訓賛曰佐曰助平時之治且資佐助
在今日宜何如簿領鈎稽其常職也非賛也賛亦有説
乎上官之曲而其直之下情之隱而其豁之刑獄之濫
而其平之財粟之出而其節之逃亡未復復不遂農疆
域多戍戍不知兵移病流弊萃於省垣治之不力迤邐
顛危而扶而持竭誠殫智治效有不著乎且稱人之美
亦曰賛世盖有好䛕而樂受欺者茍賛其美不救其惡
治何望焉抑昔人有言上䇿莫如自治斯言雖為它設
敢斷章為諸君獻惟自治而後有以賛吾之治斯不負
堂扁矣
　　　汴梁泮宫脩復石經記　　　　李師聖
宇宙之為宇宙造化之為造化皆一實理主之理之所
寓則斯文而已矣文之所布則六經而已矣凡天之所
以命聖人聖人之所以代天言者方䇿具焉迨吾夫子
出從而刪之正之賛之脩之集羣聖之大成而萬世之
標凖於此乎定其見而知之者若顔若曾若思若孟述
夫子之㣲㫖而六經之藴奥於此乎明所謂賢於堯舜
而不在禹下者其以埀世立教有功於斯文而為言歟
夫文之有六經也尚矣或以五數之盖合禮與樂而撙
其一也或以九數之盖兼周禮論語孝經而附其三也
獨大學中庸則混於禮記諸篇之中孟子一書則雜於
荀卿諸子之列於是表裏經緯不相連屬卒使學者不
得其門而入於聖賢之域亦獨何哉惟汴梁舊有六經
論語孝經石本乃近代辟雍之所樹者陵谷變遷修而
復毁其殘缺漫剥不啻十之五六前政巨僚之賢而有
文者亦不遑䘏將七十餘年於此矣今參政公額森特
穆爾一見而病之慨然以完復為已任義聲所激附和
者衆不數月而復還舊觀奈何孟子七篇猶闕遺焉公
習讀四書而明於大義者也亟欲增置適期㑹拘迫有
司請為後圖公黙然盖有待於後舉也惟四書之著名
於世程子朱子之前未之有也無乃為異議乎噫此正
斯文之緒所以絶而復續也何則六經成於夫子之手
四書出於夫子之徒其同然之與自然殆所謂至妙至
妙者歟我世祖皇帝聰明睿智高出前古雅知崇尚四
書以其聖學精要在是故也嘗語一後生之不檢者曰
曾讀四書否又嘗謂侍臣曰孔子之道三綱也五常也
彼綴緝詩賦者皆浮詞耳大哉言乎眞與二帝三王異
世而同心於六經之大法可謂一言以蔽之矣惜乎不
刋之典為業雕蟲者磔裂而腐爛之也相臣大儒許衡
亦曰小學四書吾敬信如神明其推尊如此亦猶夫子
有從周之語初非外夫二代而不之取也石經既完復
學士大夫咸謂是役也所闗甚重誠不可以無紀且因
而發揮諸經之大義亦不為無益乃以記文屬之不肖
竊惟六經與四書之為教不過去人欲以復天理而已
夫一氣運行於天地之間清者居上濁者居下明者居
内暗者居外芳者居先臭者居後一則主乎生一則主
乎殺天理人欲各有攸屬隂陽淑慝之大分然也天以
生道而福斯民人以生道而福其身有生之族何莫由
斯道也姑即人生日用而觀之如理髪頮面彈冠振衣
灑掃室堂滌濯噐皿凡以致新致㓗附於陽明之㑹而
養之以福耳物之有滓顧所必去而况神明之府得容
私欲之偽而為蠱於中邪茍為去之去之卒盡去之則
天命之性率性之道不逺復而實有諸已矣是理也中
庸一序備言之斯文正傳之統顧不在茲乎此不肖之
所與聞者盖如此覃思累日於是乎書
　　　熈春閣遺制記　　　　　　　王惲
梓人鈕氏者向余談熈春故閣形勝殊有次第既而又
以界畫之法為言曰此閣之大槩也構高二百二十有
二尺廣四十六歩有竒從則如之雖四隅闕角其方數
紆餘于中下斷鰲為柱者五十有二居中閣位與東西
耳構九楹中為楹者五每楹尺二十有四其耳為楹者
各二共長七丈有二尺上下作五檐覆壓其檐長二丈
五尺所以蔽虧日月而却風雨也閣位與平座疊層為
四每層以古座通藉實為閣位者三穿明度闇而上其
為梯道凡五折焉世傳閣之經始有二子掖醉翁過前
將作者曰此即閣之制也取具成體故兩翼旁構俯在
上層欄构之下止一位而已其有隆有殺取其縹緲飛
動上下崇卑之序此閣之形勢所以有瑰偉特絶之稱
也予因念汴自壬辰兵後故苑蕪没惟熈春一閣巋然
獨存昔嘗與客三至其上徙倚周覽雖悵然動麥秀黍
離之感且詫其嶻嶪壯麗如神營鬼構洞心駭目有不
可端倪者至不藉井幹不堦峻址飛翔突起干青霄而
矗上又似夫鰲掀而鳯翥也予厯考秦漢已來宫殿之
制漢不復於秦而唐不及於漢如未央長樂曾何得阿
房之萬一含元華清又奚敢跂兩都之規制也盖天地
氣衰國資民力與林林之材不克取盈而尺度不足其
數焉故也然熈春遺構亦可為近代之傑觀彼騷人詞
客雖稱述賦詠極其偉麗是猶臆説庭章而徒彷像其
千門萬戸而已終非梓匠不能知其規模與勝槩之所
以然閣廢撤已乆及聞鈕氏之説使觚稜金爵上雲雨
飛舞空際者盡在吾目中矣然不文之言不足以達逺
因作記以遺之鈕氏者斯世工師之良者也至元廿三
年冬十月記
　　　汴梁路城隍廟記　　　　　　王惲
汴梁之廟事城隍神其來尚矣壬辰兵後廢撤不存河
南路兵馬都總管劉侯福大懼無以妥靈掲䖍曰事神
治人守吏職也可偏廢乎於是相新昌里爽塏地西南
二方界以通衢劉侯私第隣其東北則抵居民萬氏廣
袤餘七畆繚以崇垣中起正殿像設有儼前敞臺門扄
閟嚴肅左右則環齋構室敦請女冠孟景禮向妙順朱
妙明軰相與住持寅奉香火景禮四元宗獻之女童丱
入道以彤管之懿資膺黄冠之妙選享年八十有五無
疾而逝妙順亦出名家探索𤣥理解屬文辭與孟同年
僊去景禮臨終貽屬妙明曰汝等祗嚴修㓗善守廟祊
毋負劉侯付託妙明唯曰敢不敬承誨音嵗甲辰劉侯
命侍人周氏韓氏披戴禮棲雲王眞人為師訓周曰妙
元韓曰妙温與妙明為徒侣所需衣糧皆出劉侯資給
妙温妙明俱壽臻期頥相繼蟬蛻既而劉侯第四子保
定路總尹某卒夫人徒單氏痛伉儷之中暌感榮華之
易歇聿來栖跡法號妙眞道俗咨嘆祠宇為増重焉妙
元洎妙眞罄刮粧奩刻苦樽節遂重脩正殿臺門創建
獻廡子孫司及道衆寮舎齋厨輪奐一新䝉洞明眞人
稱賞加妙元以純貞素德散人之號今年登七袠日誦
五千𤣥言為課朝夕焚誦祝聖人壽願天下安鶴髪童
顔精健不少衰復慮興建本末不能昭晣於後走書幣
京師求記於秋澗翁予宦逰大梁者屢矣故國遺蹟亦
嘗周覽今雖衰老忍無一言載名其間謹按祀典陽氣
升而天神降地道肅而人鬼出自邦國逹於臣庻祭秩
切近者社稷五祀而已城隍神初未載也世説秦功臣
馮尚見夣於漢高帝曰奉天帝命與王知領城隍隂事
雖儻怳不可致詰然自漢訖今遂為天下通祀社與五
祀雖有常尊當時用事莫城隍若也况汴梁為六代都
㑹四方輳集城池盤礴衢陌交通人物繁夥精英之萃
集晝夜開闔死生變化幽明兩間其有神為之主司也
審矣夫城隍地道也古人求神各以其類今俾女冠主
其祀事宜矣傳曰西子䝉不㓗則人皆掩鼻而過之雖
有惡人齋戒沐浴可以事上帝言誠㓗可以感通神明
也如景禮妙明妙元妙眞等式出於詩禮名家薫膏鼎
族清修道行敬恭神祗以致廟貌完固闔郡瞻仰雖其
誠篤致然亦由神明有以䕶持者哉而推源本自不忘
劉侯經始之勤是可書大德三年十二月吉日記
　　　三皇廟記　　　　　　　　　　呉炳
皇元立制於凡古帝王明聖功德之載祀典者有大詔
令則即其所祭之有司擇日行事其祝幣牲牢之數因
時損益祭巳即去三皇乃因舊制立廟郡縣有常所祀
用莫春之初有常日其祝幣牲牢之數有司恪守不敢
有隆殺焉有常禮豈不以勲被天下與一時之澤視開
天之聖立極於萬世者廣狹不同而國家所以崇德報
功者亦因之有厚薄歟汴梁路去京師千五百里而近
治開封尹故地總州縣數十為大府省憲咸在土地人
民之廣繭絲保障之任不後旁郡其諸神祀崇樓閟殿
峻基宇而凌空虗者逺近相望皆興於私家獨力乘堅
良而擅素封者奔走恐後三皇之祭宫不踰畆在艮岳
廢基之顛如無所于託而姑栖焉者主祠配饗合食一
堂前後尊卑紊無秩叙几筵爼豆不比於禮拜伏薦祼
窘于登陟若是者盖有年矣所司視為故常不屬于意
方以不飭郵傳為大故非所以奉明制而崇聖祀也然
土功之興民亦勞止為之以漸人不告病而功倍常是
一材之積一甓之用有不可少者是為之兆後將有興
起焉若無黍絫之積徒太息于此將無所為計猶病七
年求三年之艾茍不畜之終身無所及矣若李侯者其
有知于此歟李侯之來也能奉宣上命以惠愛為治首
脩儒學顧瞻是廟乃謂然歎曰時尹之責其何敢後乃
買田以拓故址夫土鉶之啜譏于已陋施之古昔似無
大失乃命埏埴之工為登豆簠簋爵坫罍犧象之尊奠
池薌鼎無不具者粥銀五流造用噐命吏籍之分官田
二千五百畆有竒以卑醫學議定代期及之㑹朝廷有
停役之命遂不果就遣掾王國輔請文以記之若有望
于後者侯之用意勤矣君子于義所當為者惟力是視
成否遲速幾不在我侯為是廟先事儲積而張其本者
又豈特一材一甓而巳邪後之來者其才行皆膺選㧞
而尹是邦方將奉行國家崇德報功之意與夫林然以
生羣然以居室處而火食養生以送死與主是廟者仰
視几筵俯食土田之入孰非䝉三皇之澤者哉皆將攘
臂争先趨蹶卒事其孰不曰是廟之脩自李侯始亦何
病其不出於已也侯名信字可復上黨人前為京尹治
有能聲今以正議大夫為總管云副之者朝散大夫同
知崔阿沙奉議大夫治中劉巨源承務郎推官張君謙
賛之者承務郎經歴李獻而董是役者亦王國輔也
　　　開封府重修廟學記　　　　　明于謙
夫子之道天之道也天之道亘萬古而不息夫子之道
歴萬世而無弊刪述六經昭掲宇宙日月之照臨也教
化之澤洽於人心雨露之霑被也所謂生民以來所未
有而三代以降君天下者未有不循此而能治者也我
國家列聖相承咸用此道内而京畿外而郡邑莫不建
立廟學以祀孔子以育才俊所以資化源而崇教本也
開封為中州甲郡故有廟學嵗乆隳圯儀觀弗稱前郡
守黄公瑾有志作新成功僅及一二而以休致去今郡
守舒侯下車之初即以興起斯文為已任遂極力為之
而方牧諸公咸捐俸資以助經費於是増庫而為崇闢
隘而為廣飾陋而為華自禮殿講堂以及諸生肄業會
食之所莫不畢備規制宏麗視昔有加郡愽士黄宗謂
此不可以無記因率諸生來請余言惟夫子之道如天
朝廷作人之化亦如天諸士子生際盛時沐浴清化又
有賢方牧郡守以作興之廟學之新文化之新也儀觀
之盛士風之盛也闗係豈偶然哉為師弟子者朝于斯
夕于斯絃誦于斯㳺息于斯其亦知所本乎茍知所本
則涵養本源砥礪素行學必造其根柢而弗專事乎言
語文字之末異時出而致用得志則行其道于天下事
與志違則求無愧於名節無愧於天地鬼神而後已若
然則無負於聖人在天之靈無負於朝廷作養之化而
亦無負於天矣其於郡守作興之意豈不重有光邪侯
名曈字仲曦浙東姚江人以名進士起家拜黄門郎被
薦出守是邦是舉也足以知其善政云
　　　祥符縣重修儒學記　　　　　　劉昌
祥符即古浚儀縣國朝省開封縣入之其學宫創始無
所考河南左布政使廬陵李昌祺云宋置都于此既設
國子監則縣無縁更置學今學即雲老寺及祥符縣故
址也國朝洪武五年知縣胡聶創建規制粗備而圯於
水永樂四年知縣王春始修復之宣德十年教諭沈轔
求得鐘樓餘材三百因大為理飾又闢道左右表以文
林巍乎煥然士民聳觀暨天順五年盖已二十有六稔
腐蠧相繼比河决郡城遂蕩析無遺矣明年予以按察
副使提學既至則有司巳作禮殿講堂而廊廡齋舍漸
亦就緒未甚宏偉予乃謀於二三寮友寅恭克恊僉議
維同今按察副使安成王公齊首為之作饌堂於是庖
湢庫庾悉還舊列左布政使四明章公繪復即左右故
道表以興賢育才而教諭陳禎又率士民之好義者作
二門其在禮殿之前者曰櫺星在講堂之側者曰禮門
又表其出入所必由曰義路櫺星之南地廣二百弓嘗
為汴渠所經渠雖湮而積水如故人頗病渉按察使建
安劉公福副使泰和歐陽公熈為作石梁于上稍南臨
通衢而王公又作飛樓適視兵商洛不果今按察使闗
中宋公欽甫蒞任即詣學周覽且曰我不可不任厥功
曾未幾時竟登于成所謂巍乎煥然士民聳觀者益有
加于昔諸生相率請記夫求道必以學學必有師孔子
萬世之師也人所以靈承向慕者宜無所不用其心况
學宫乎况浚儀為中州之首邑乎孔子過儀儀封人云
天將以夫子為木鐸晉地道記曰儀封人見孔子即此
浚儀盖在當時其邑人已知靈承向慕如此况我朝列
聖繼作尊崇孔子檢詳學制諸生之所耳濡而目擊者
又生長中州風俗素厚之地惟勤於誦數而務端其本
以如諸公之靈承向慕而持之堅焉則於斯道也不幾
矣乎皆應曰諾遂書以授之俾刻為記
　　　揚州門新造石牐記　　　　　　吕原
汴梁元河南行省治所而其地則所謂天下之樞也肆
我皇明之初嘗建為北京既乃分封周王於此并置河
南都布按三司而附以府縣衞所焉其城周廻二十里
外則繚以堤當宋時近於城者惟汴蔡諸水而黄河流
經城之東北以達於海至元時河始南徙逼城流合汴
泗入淮國朝正統戊辰亦嘗分决張秋口東北入海其
後復東南入淮如故築堤䕶城其來盖已乆矣夫土䟽
固易遷徙而流雜泥沙又易淤澱以其故水載高地堤
日増而城以下也天順五年秋七月四日客水暴至河
溢踰防土城遂决越六日風激浪擁突北門以入平地
水深丈餘王府及官衞儒黌廬井市㕓無慮數萬區盡
浸没摧圯力能結筏者僅以身免而老弱者徃徃溺死
事聞上特命工部右侍郎瓊臺薛公逺徃拯治之璽書
授以事宜公星馳至汴敷宣帝德綏爰衆慼即移粟以
賑其饑躬率三司官僚按視地形商度工用及以緩急
詢之故老乃命左布政使侯臣按察使呉中徴集丁夫
預調塞治之物於所屬委開封府知府魚侃通判蔡保
等管領應役先令右布政使豐慶副使項璁於决口上
流督夫下樁捲埽作截水堤二百四十餘丈浹旬堤就
决口絶流而水趨故道又令副使張諫參議王鉉於土
城東起獨巒岡訖猫兒岡督夫鑿渠二千二百七十八
丈引水東注而城中積水日漸耗减又命參議史敏僉
事高逵於土城東南曰揚州門浚舊渠之湮塞者起太
平岡直抵陳留渠長一萬二千四百八十丈以洩城中
積水使下流逹于黄河自是地稍高者咸得修葺舍宇
凡王府等廨署亦漸可居而軍民蕩析流離者接踵復
業野田堪乂者俱播宿麥矣顧城地最低窪積水莫能
盡出則令參議蕭儼李浩僉事王紹督夫車戽參議何
陞又導而分之閲月水盡乾涸初環城五門俱有潦水
河决後水益瀰漫無津畔徃來者必藉舟楫一遇風濤
莫或敢濟由是米薪之價湧貴數倍則又令項璁等築
道路於大梁仁和等三門以通車馬内外莫不便之且
令李浩修補城垣缺處及剏築各門月堤軍民有貧餒
及缺種子者給以粟麥凡八千餘石有屋居漂蕩無存
者給以榱檩共一萬三千餘株事將竣因念積水全頼
開渠浚導議即揚州門置牐以限外内倘後内水有積
啓而洩之或外水欲入閉而塞之庻為永乆之利適廵
按御史梁公覲董公廷圭至議用克恊即委布政司照
磨金景輝等於鄭之賈峪山採石煉灰勸客舟如期輸
至就令景輝及開封推官劉錡董役未幾牐成盖首事
於是年九月十二日而以明年二月二十六日輟工凡
役丁夫三萬八千四百二十一用樁木三萬一百七十
四芟稍以束計者一十二萬七千四百犍囤以件計者
三千二百麻以斤計者九千七百八十六而牐用石八
百餘片磚二萬餘塊灰三萬餘斤是役也諸公開誠勸
諭人心咸悦故勞雖乆而無怨費雖鉅而易完也及薛
公已還闔城士庻咸謂其仰體朝廷之心既拯民於昏
墊又防患於未然其德宏其慮逺宜有述以告來者而
崇明訓導祥符艾俊為書以求予記嗟夫中原水患惟
河為甚而禹之治河也務多其委以分其勢故當大伾
而下析為二渠大陸而下播為九河今河失禹道治之
固難如能先事為備訪求遺瀆以為委則亦不至臨事
而失措矣穿渠置牐盖知從事於委者然委弗多而泛
溢所當虞也因記夫施工次第并贅以是説云
　　序
　　　送權秀才之汴州序　　　　唐韓愈
伯樂之厩多良馬卞和之匱多美玉卓犖瓌恠之士宜
乎遊於大人君子之門也(恠或/作竒)相國隴西公既平汴州
(西下或/有董字)天子命御史大夫呉縣男為軍司馬門下之士
權生實從之來權生之貌固若常人耳其文辭引物連
類窮情盡變宫商相宣金石諧和寂寥于短章舂容乎
大篇如是者閲之累日而無窮焉愈常觀於皇都每年
貢士至千餘人或與之遊或得其文若權生者百無一
二焉如是而將進於明有司重之以呉縣之知其果有
成哉於是咸賦詩以贈之
　　　送汴州監軍俱文珍序并詩(隴西公董晉為宣/武軍節度使治汴)
　　　　(州俱文珍為監軍愈為觀察推官文珍/將如京作序詩送之時貞元十三年也)
今之天下之鎭陳留為大(陳留屬汴州宣武節度使/所治汴宋毫潁四州𨽻焉)屯
兵十萬連地四州左淮右河抱負齊楚濁流浩浩舟車
所同故自天寳已來當藩垣屏翰之任有弓矢鈇鉞之
權皆國之元臣天子所左右其監統中貴必材雄徳茂
榮耀寵光能俯逹人情仰喻天意者然後為之故我監
軍俱公輟侍從之榮受腹心之寄奮其武毅張我皇威
遇變出竒先事獨運偃息談笑危疑以平天子無東顧
之憂方伯有同和之美十三年春將如京師相國隴西
公飲餞於青門之外謂功德皆可歌之也命其屬咸作
詩以鋪繹之詩曰
奉使羗池静臨戎汴水安冲天鵬翅闊報國劔鋩寒曉
日驅征騎春風詠采蘭誰言臣子道忠孝両全難
　　　送楊凝郎中使還汴宋詩後序　柳宗元
談者謂大梁多悍將勁卒亟就猾亂而未嘗底寧控制
之術難乎中道盖以將驕卒暴則近憂且至非所以和
衆而乂民也將誅卒削則外虞實生非所以捍城而固
圉也是宜慰薦煦諭納為腹心然後威懷之道備聖上
於是撫以表臣(書立政篇藝人叔臣百司表臣表/幹之臣謂董晉為宣武軍節度)賛以
藝人(謂以楊凝檢校吏部郎/中汴宋毫潁觀察判官)參剛柔而兩用化逆順而
同道既去大憝遂室有衆故楊公以謀議之隟對揚王
庭不踰時而承詔復命示信于外諸侯時當朝之羽儀
凡同官之寮屬皆餞焉容受童孺使在末位(子厚時年/二十七)
禮部郎中許公(許孟容/字公)以宏才奥學巳任文字顧唱在
席咸斷章而賦焉謂工部郎中崔公(崔羣字/敦禮)文為時雄
允宜首序謂小子預離觴之餘瀝俾撰後序編以繼之
大凡軍旅之制賛佐之重崔公序之備矣膺命受簡欲
黙不敢故書談者之辭拜手以獻用充餘篇云
　　　蓬池禊飲序　　　　　　　蕭頴士
禊逸禮也鄭風有之盖取諸勾萌發逹陽景敷煦握芳
蘭臨清川乘和蠲㓗用徼介祉厥義存矣晉氏中朝始
參燕胥之樂江右宋齊又間以文詠風流遂逺鬱為盛
集焉若夫華林曲水萬乘之降也蘭亭激湍專城之踐
也而方伯之懽未始前聞以俟乎今辰粤天寳乙未暮
春三月河南連帥領陳留守李公以政成務簡方國多
暇率府郡佐吏二三賔客暢飲於蓬池備祓除之禮也
梁有蓬池尚矣前迄溵潁右匯郛邑𣺌瀰淪漣盪日澄
天舟楫是臨泛波景從其左則遙原縈屬崇岡傑竦嘉
卉異芳雜樹連青即為臺亭登眺斯在爾乃郡曹頒鏹
以給費縣吏領徒而脩頓先夕以定議詰朝而集事是
日方牧乃擁車徒曵旌旃卯出乎北牖辰濟乎南川匪
疾匪閑翼翼闐闐以税駕于東焉然後降春流颺綵舟
羽觴芳羞緩舞清謳援青蘋駭紫鱗㢠廻環中汀𬗟望南
津飫于已酣于未歌樂只賦既醉坐䦨而靡怠日入而
未闋陶陶乎有以表勝境佳辰之具美名公好事之厚
意下客不敏聞於前載曰夫德洽禮成則詠歌繫之梁
故魏也請皆賦詩志焉
　　　相國寺維摩院聽琴序　　　　宋曾鞏
古者學士之於六藝射能弧矢之事矣又當善其揖讓
之節御能車馬之事矣又當善其驅馳之節書非能肆
筆而巳又當辨其體而明其意數非能布䇿而已又當
知其用而各盡其法而五禮之威儀至於三千六樂之
節文可謂㣲且多矣噫煩且勞如是然古之學者必能
此亦可謂難矣然習其射御以禮習其干戈於樂則少
於學長於朝其於武備固脩矣其於家有塾於黨有庠
於鄉有序於國有學於教有師於視聽言動有其容於
衣冠飲食有其度几杖有銘盤杅有戒在輿有和鑾之
聲行有佩玉之音燕處有雅頌之樂而非其故琴瑟未
嘗去於前也盡其出入進退俯仰左右接於耳目動於
四體逹於其心者所以養之至如此其詳且宻也雖然
此尚為有待於外者爾若夫三材萬物之理性命之際
力學以求之深思以索之使知其要識其㣲而齊戒以
守之以盡其材成其德至合於天地而後已者又當得
之於心夫豈非難哉噫古之學者其役之於内外持其
心養其性者至於如此此君子所以愛日而自強不息
以求至乎極也然其習之有素閑之有具如此則求其
放心伐其邪氣而成文武之材就道德之實者可謂易
矣孔子曰興於詩立於禮成於樂盖樂者所以感人之
心而使化故曰成於樂昔舜命䕫典樂教胄子曰直而
温寛而栗剛而無虐簡而無傲則樂者非獨去邪又所
以救其性之偏而納之中也故和鑾佩玉雅頌琴瑟之
音非其故不去於前豈虗也哉今學士大夫之於持其
心養其性凡有待於外者皆不能具得之於内者又亦
皆畧其事可謂簡且易矣然所以求其放心伐其邪氣
而成文武之材就道德之實若豈不難哉此予所以懼
不至於君子而入於小人也夫有待於外者余既力不
足而於琴竊有志焉乆矣然患其莫余授也治平三年
夏得洪君於京師始合同舍之士聽其琴於相國寺之
維摩院洪君之於琴非特能其音又能其意者也予將
就學焉故道予之所慕於古者庻乎其有以自發也同
舍之士丁寳臣元珍鄭穆閎中孫覺莘老林希子中而
予曽鞏子固也洪君名規字方叔以文學吏事稱於世
云
　　　吹臺春逰序　　　　　　　　明劉醇
汴昔輦轂之地名園勝境甲於四方每遇良辰佳節徃
徃為士大夫逰觀之所自中原用武兵燹之餘所存無
幾而又河水湮没若金明池蔡太師湖之類亦泯然無
跡可覩惟城東南僅三里有荒臺故基巍然獨存挺出
風煙之外高廣數丈可登可眺即古之吹臺也䑓西有
寺民廬相接竹木蕭然風景可愛又東行六七里臨水
有村漁舟牧笛野意超絶比之䑓西景物頓殊時方卜
已春光駘蕩草朩争榮鳥哢魚㳺欣然自得友人王庭
璲邀余暨子山艾公體方黄公輩同徃造焉具酒餚設
几席列坐于芳樹之間深杯迭進清歌間作衆賔歡飲
余亦酣暢恍然如在桃源深處不覺世慮之俱忘也盖
景與時㑹事與謀諧主既風流賔亦醖藉昔人所謂四
美具二難并者實兼而有之矣况又嵗屢豐稔人多閑
暇不負疇昔所約得與同逰以踵前賢故事何其幸邪
既而日暮將歸據吟鞍欹醉帽或語或笑前後相續故
老指而嘆曰昔時太平氣象復見於今日矣於是庭璲
乃繪以為圖列次衆賔姓名俾余叙其事用傳于將來
余謂光隂迅速如駒過隙人生幾何乃終日汨没於塵
埃之中而不知止所謂及時行樂秉燭夜逰者必待何
時而可乎詩云今我不樂日月其除斯言也觀者或有
取焉
　　　吹䑓駐節詩序　　　　　　　　劉昌
開封為古蓬池忌澤之藪梁惠王發以賜民因名開封
文獻通攷云今郡城西古城惠王所築也城南有吹䑓
世乃言梁孝王䑓何邪顧謹中輩至指開封為梁園又
何邪夫孝王國于梁自是梁郡在今歸德州睢陽宋城
之間李白所作梁園吟正指此開封在漢為陳留郡非
孝王封内則吹䑓烏得為孝王䑓邪予纂中州勝覽始
據梅聖俞詩而訂正之聖俞之詩曰在昔梁惠王築䑓
聚歌吹笙簫無復聞黄土化珠翠較然有足徴者矣唐
杜甫從李白登吹䑓慷慨悲歌為一時所慕故後世騷
人詩客以不得至開封登吹臺歌嘯為欠事况當明盛
之時挾能賦之才有如吾進士陸君建節過從登臺弔
古以發千載之遐思于中州之地而揚眉吐氣騁其所
欲言者乎此宜見重於開封之大夫士而吹臺駐節詩
所由作也周禮言凡通達於天下者必以節無節則不
達故當時有玉節角節虎節龍節各用於其所宜漢世
用竹今用符以印章合而行事亦即古之所謂璽節也
然節不在物而在人人其有毅然不撓之節斯然後達
於事而無滯故大易有云安節亨陸君之使於開封也
温乎其恭也秩乎其度也凛乎其所持也其心盖欲與
杜甫李白争優劣則豈特登高能賦而已其逺且大固
有能辨之者而為一時所慕又必由今以及後於是祥
符學諭陳君裒今大夫士所作詩將以送陸君以存故
事而授予觀予推本而叙之
　　　欽謨此序謂梁園當在睢陽宋城之間直以吹
　　　臺為梁惠王築而取證於梅聖俞之詩按漢書
　　　梁孝王築東苑三百餘里疑自開封至睢陽皆
　　　其封内也杜甫詩昔我逰宋中惟梁孝王都氣
　　　酣登吹臺云云而本傳云甫嘗從李白及高適
　　　過汴州登吹臺此又何也
　　　中州覽勝序　　　　　　　　　唐寅
吾黨袁臣器少年氣逸温然玉暎盖十室之髦懿也𢎞
治丙辰五月忽翻然理篙檝北亂揚子厯彭城漸于淮
海抵大梁之墟九月來歸乃繪所經厯山川陵陸并衝
隘名勝之處日夕展弄目㳺其中予忝與鄉曲得藉訪
道里宛宛盡出指下盖其知之素而能説之詳也予聞
丈夫之生剡蒿體揉柘幹以麗别室固欲其遠陟遐舉
不齷齪牖下也而愿慤者懷田里没齒不窺闉闍曰世
與我違甘與菑木委灰同棄雖有分寸而人莫之知也
后世因莫之建白也是余固欲自展以異而類然青袍
掩脛馳騖士伍中而身未易自用也雖然竊亦不能乆
落落于此臣器新從魏地來今不知廣陵有中散之遺
聲歟彭城項氏之都也今麋鹿有幾頭歟黄河故宣房
之基在否歟大梁墟中有持盂羔為信陵君祭與無也
臣器其為我重陳之余他日當㕘驗其言
　
　
　
　
　
　
　
　
　
　
　
　
　
　
　汴京遺蹟志巻十五
欽定四庫全書
　汴京遺蹟志巻十六　　　　明　李濓　撰
　　藝文三
　　碑
　　　上清儲祥宫碑　　　　　　　宋蘇軾
元祐六年六月丙午制詔臣軾上清儲祥宫成當書其
事於石臣軾拜手稽首言曰臣以書命待罪北門記事
之成職也然臣愚不知宫之所以廢與興凡材用之所
從出敢昧死請乃命有司具其事以詔臣軾始太宗皇
帝以聖文神武佐太祖定天下既即位盡以太祖所賜
金帛作上清宫朝陽門之内旌興王之功且為五代兵
革之餘遺民赤子請命上帝以至道元年正月宫成民
不知勞天下頌之至慶厯三年十二月有司不戒于火
一夕而燼自是為荆棘瓦礫之塲凡三十七年元豐二
年二月神宗皇帝始命道士王太初居宫之故地以法
籙符水為民禳禬民趨歸之稍以其力修復祠宇詔用
日者言以宫之所在為國家子孫也乃賜名上清儲祥
宫且賜度牒與佛廟神祠之遺利為錢一千七百四十
七萬又以官田十四頃給之刻玉如漢張道陵所用印
及所被冠佩劔履以賜太初所以寵之者甚備宫未成
者十八而太初卒太皇太后聞之喟然嘆曰民不可勞
也兵不可役也大司徒錢不可發也而先帝之意不可
以不成乃敇禁中供奉之物務從約損斥賣珠玉以巨
萬計凡所謂以天下養者悉歸之儲祥積㑹所賜為
錢一萬七千六百二十八萬而宫乃成内出白金六千
三百餘兩以為香火𤓰華之用召道士劉應真嗣行太
初之法命入内供奉官陳衍典領其事起四年之春訖
六年之秋為三門兩廡中大殿三旁小殿九鐘經樓二
石壇一建齋殿于東以待臨幸築道館于西以居其徒
凡七百餘間雄麗靚深為天下偉觀而民不知有司不
與焉嗚呼其可謂至徳也己矣臣謹按道家者流本出
於黄帝老子其道以清凈無為為宗以虚明應物為用
以慈儉不爭為行合於周易何思何慮論語仁者靜夀
之説如是而己自秦漢以來始用方士言乃有飛僊變
化之術黄庭大洞之法太上天真木公金母之號延夀
赤明龍漢開皇之紀天皇太乙紫微北極之祀下至於
丹藥竒技符籙小數皆歸於道家學者不能必其有無
然臣嘗竊論之黄帝老子之道本也方士之言末也修
其本而末自應故仁義不施則韶濩之樂不能以降天
神忠信不立則射鄉之禮不能以致刑措漢興葢公治
黄老而曹參師其言以為治道貴清靜而民自定以此
為政天下歌之曰蕭何為法講若畫一曹參代之守而
勿失載其清靜民以寕壹其後文景之治大率依本黄
老清心省事薄歛緩獄不言兵而天下富臣觀上與太
皇太后所以治天下者可謂至矣檢身以律物故不怒
而威捐利以予民故不藏而富屈已以消兵故不戰而
勝虚心以觀世故不察而明雖黄帝老子其何以加此
本既立矣則又惡衣菲食卑宫室陋器用斥其贏餘以
成此宫上以終先帝未究之志下以為子孫無疆之福
宫成之日民大和㑹鼓舞謳歌聲聞于天天地喜答神
祇來格祝史無求福禄自至時萬時億永作神主故曰
脩其本而末自應豈不然哉臣既書其事皇帝若曰大
哉太祖之功太宗之徳神宗之志而聖母成之汝作銘
詩而朕書其首曰上清儲祥宫碑臣軾拜手稽首獻銘
曰
天之蒼蒼正色非邪其視下也亦若斯也我作上清儲
祥之宫無以來之其肯我從元祐之政媚于上下何修
何營曰是四者民懷其仁吏服其亷鬼畏其正神予其
謙帝既子民維子之視云何事帝而瘠其子允哲文母
以公滅私作宫千柱人初不知於皇祖宗在帝左右風
馬雲車從帝來狩閲視新宫察民之言佑我文母及其
孝孫孝孫來饗左右耆耉無競維人以燕我後多士為
祥文母所培我膺受之篤其成材千石之鐘萬石之簴
相以銘詩震于四海
　　　汴梁廟學碑　　　　　　　元姚燧
自魯哀公十六年當周敬王四十一年壬戌孔子卒厯
六國秦漢至孝武即位之年辛丑為三百四十年其聞
知者纔司馬遷一人而止耳既編其年與夫言行出處
之槩為世家又為弟子傳識其居里問對與夫經事何
君又考知其少孔子幾何嵗皆孔門弟子與孟氏所未
著其有功聖門真非淺淺哉然猶有一二可疑者其説
世家弟子葢三千焉身通六藝者七十二人而弟子𫝊
則曰孔子曰受業身通者七十有七人皆異能之士也
夫既曰身通六藝矣雖未盡合聖人為教之本然而猶
有所指名也其曰受業身通竟不發為所通何業又曰
皆異能之士聖人為教于以脩叙彛倫而容異能者于
其間乎孔子自言七十有七人則七十二人者誰後是
五人邪其為傳先顔囘曽參而後無繇蒧固己戾於明
人倫其甚誤至以闞止子我為宰予又曰孔子之所嚴
事者於周則老子於衛蘧伯玉於楚老萊子於鄭子産
於齊晏平仲於魯孟公綽孔子於公綽止稱其不欲與
優為趙魏老子産有君子之道四其他不足者亦多也
老萊子書今存其為道術尚黄帝老子為聖人所與者
不經見子入太廟每事問况老子周守藏室之史問禮
則有之使及見其書曰失道而後徳失徳而後仁失仁
而後義失義而後禮夫仁義禮根於人心之固有而眎
為世降之不同未必不見黜於孔子况為其道乎哉惟
蘧伯玉寡過未能為不悖於聖學故與之特深至漢文
翁圖石室列之七十二人中亦可灼其非師而實弟子
云晏平仲者如遷之言足以暴其人賊聖賢之罪何也
夫人既嚴事乎己茍於學術之僻歸宿之差何害於明
告當欲封孔子尼谿之田乃説其君景公曰儒者滑稽
不可軌法倨傲自順不可為下崇喪遂哀破産厚𦵏不
可為俗游説乞貸不可為國盛容飾繁登降累世不能
殫其學當年不能究其禮非所以移齊俗而先細民也
報人嚴事之道者固如是乎哉先儒嘗疑晏子尚儉墨
子欲貴其道取必於晏子之言不然何為亦見墨子之
書而遷辨之不明也又自叙曰儒者不能通其學當年
不能究其理愽而寡要勞而少功由是知二語者非必
一出晏子乃遷薄儒素定於胷中者也杜預春秋傳叙
曰子路欲使門人為臣孔子以為欺天而云仲尼素王
丘明素臣又非通論也其享配諸位善乎柳完元序道
州廟碑曰從於陳蔡亦各有號言出一時非盡其徒也
于後失厥所謂妄意科等坐祀十人以為哲豈夫子志
哉况祀無繇蒧鯉於庭其失至於崇子而抑父又非遷
之為傳矣夫為是學宫将以明人倫於天下而倒施錯
置於數筵之地如此奚以為訓又在在之廟皆泥像其
中北史敢以造泥人銅人者門誅則泥人固非中立為
主以祀聖人法也後世莫覺其非亦化其道而為之郡
異縣殊不一其状長短豐瘠老少美惡惟其工之巧拙
是隨就使盡善亦豈其生盛徳之容甚非神而明之無
聲無臭之道也曰是溺習之己然若何而變曰人臣有
見上布是區區則可若夫議禮也制度也考文也天子
司之亦幸一旦遑於稽古之事學禮之臣必有能䇿其
一二得所當議者矣至元庚寅汴梁新廟成學録劉元
佐為状以其府諸公之意求記其由故燧首之以此
　　　河南省城脩五門碑　　　　明李夢陽
河南省城者宋之内京城也是城也起自五代至宋而
益飭神宗時則更築新城於外今曰土城者是也宋亡
入金厯元外城毁而内城存我髙皇帝定天下也蹕於
汴駐焉但遣将北伐於是升汴為京設衞十有六填實
之守焉是故是城也繕之視他城堅甃皆磚也然又重
磚而城根磚若石入之地又數尺天順辛巳河灌城乃
獨其北門䧟而是城也自降而為省也置王府三司又
調十五衛去遂空其四隅斥鹵水國又今百五十年故
其城若門雖大勢巍壮而中損蝕者不少矣嘉靖元年
太監吕公來鎮茲土登城躡樓俛仰者久之乃嘅然而
嘆曰諺有之曰些小不補直至尺五是城也及今脩之
費猶省也夫門者城之喉樓者門之冕也城脩宜自門
始於是集三司長暨庶尹羣吏議城事已又謀之撫按
之臣乃僉罔恊於厥廸於是吕公則毅然任曰天子勑
憲之來也若曰城池軍馬汝飭汝覈今之舉固費省而
功倍者乃僉罔恊於厥廸僉曰動大衆者占之人舉大
事者審乎時事莫大於城城非大動衆不集今兵饉疫
癘我民未和記有之曰因天事天因地事地度時未若
占人靡和其何城之為吕公曰嗟天下不有惠而不費
勞而弗怨者乎是城也先其五門及西關土城若門計
費萬金耳今無碍帑金若干斤更稍稍益之便足矣夫
汴舊京也游食者夥饉則歸之盗兵城之役誠計日傭
之菜色可活而亡命可收也如是則不動衆而大事集
矣僉曰竊又聞之事無巨細人存則行是城也前脩之
者屢矣然上侵而下漁費倍而效寡又土木之役破除
易而稽察難吕公曰嗟利弊由人者耳茍子之不欲雖
賞之不竊予嘗奉命脩京之東門矣人無玩心工無耗
財是城也舉度不中厥惟予咎於是廵撫都御史何公
廵按御史王公清軍御史喻公暨三司長稔知吕公賢
又計帑金得十之六七㑹又有東冦閉城而門之樞朽
鐡葉爛脱於是僉議始同而城之役興矣是役也始於
東門程能計日經費節力奨勤黜惰勾稽有簿大持小
維工傭稱事執信布義聴其自來凡城之材礪鍛磚堊
木石槱炭膠角顔采皆公市平取官靡告困民罔知勞
一門既一門繼五門既土城若門繼行之有序匪棘匪
紓革之仍之各適厥中於是撤朽剜蝕植頽築虚凸凹
完齾濬淺䟽塞逺而望之樓櫓翬赫粉堞煥如堅者屹
屹深者鬱鬱直者嵂嵂横者翼翼廹而察之石楣鐡樞
虹梁臥衝隍塹縈輸葢一夫當關萬夫莫前者也登而
覽之嵩行失險大河奪色俯而視之司府填委倉庫充
實旌棨甲胄周廬是嚴足以域民威暴壮氣助武然計
之則費省要之則功倍斯何也所謂事無巨細人存則
行者也廵撫王公廵按俞公清軍戴公之來頗亦異同
於斯城及見吕公賢乃亦咸相于厥成乃吕公則愈心
於城事時時出督勞之曰嗟爾官爾工爾傭毋欺毋玩
毋自阱爾躬是故一門成則盡徙其餘于他門即拳石
塊礫寸鐡尺朩敝杵壞畚無妄棄者汴之為水也出城
則甘於是吕公周覽而嘆曰嗟設卒有冦至小門扄大
門鑰乗障之士瞭陴之子守麾之吏渇也奚救之矣乃
黙禱於卜門穿一井五井皆甘是時布政左使劉公右
使宋公實經厥費按察使張公都指揮徐公贊畫為力
乃僉議伐石為碑樹之南薰門月城亭焉以紀實詔來
且張城大脩之本也城門故各有廟是役也亦各新之
而嚴其祀或問李子曰先王之建邦也必城焉急然孟
子則云固國不以山蹊之險何也李子曰斯惡夫專事
地者也非天不生非地不形非人不成是故先王之為
治也内外交飭本末具脩順時豫防設嶮為固人心雖
和守戰是憂故曰重門擊柝以待暴客故城者民之扞
也障内而嚴外者也雖然詩有之矣赳赳武夫公侯干
城又曰宗子維城故不天則悖不地則害不人則空故
人者本也孟子所謂地利不如人和者也善為治者本
末外内交飭而具修可也
　　　禹廟碑　　　　　　　　　　李夢陽
李子游于禹廟之臺覽長河之防孤城古宫平沙四漫
遐睇故流北盡碣石九𣲖湮淤雲草浩浩於是愴然而
悲曰嗟乎予於是知王霸之功也霸之功驩久之疑王
之功忘久之思昔者禹之治水也導川為陸易􁀜為寕
地以之平天以之成去巢就廬而粒而耕生生至今者
固其功也所謂萬世永賴者也然問之耕者弗知粒者
弗知廬者弗知寕者弗知陸者弗知故曰王之功忘譬
之天生物而物忘之泳者忘其川栖者忘其枝民者忘
其聖人非忘之也不知之也不知自忘及其菑也號呼
而祈恤於是智者則指之所從來而廟者興矣河盟津
東也蹙曠肆悍勢猶建瓴堤堰一决數郡魚鼈於是昏
墊之民匍匐詣廟稽首號曰王在吾奚溺而防丁堰夫
樁户草門輸築困苦則又各詣廟稽首號曰王在吾奚
役斯所謂思也故不忘不大不思不深深莫如地大莫
如天王之道也伯者非不功也然不能使之不忘而不
能使之不疑何也不忘者小小則近近則淺淺則疑如
秦穆賜食善馬肉酒是也夫天下未聞有廟桓文者也
故曰予觀禹廟而知王霸之功也或問湯文不廟李子
曰聖人各有其至堯仁舜孝禹功湯義文王之忠周公
之才孔子之學是也夫功者切乎菑者也大梁以菑故
是故獨廟禹是時監察御史澶州王子㑹按河南登臺
四顧乃亦愴然而悲曰嗟乎予於是而知功之言徴也
吾少也覽嘗躡州城眺滄渤南目大梁之墟乃今厯三
河攬淮泗極洪流而盡滔滔使非有神者主之桑而海
者乆矣尚能粒邪耕邪廬邪能􁀜者寕邪川者陸邪嗟
乎予於是而知功之言徴也所謂微禹吾其魚者邪所
謂美哉勤而不徳者邪於是飭所司葺其廟而屬李子
碑焉王子名溱以嘉靖元年春按河南明年秋代去乃
李子則為迎送神辭三章俾祭者歌之侑神焉其辭曰
天門兮顯闢赫赤赤兮雲吐窈黄屋兮陸離靈總總兮
上下羗若來兮儵不見不見兮奈何望美人兮徒怨苦
横四海兮怒波(右迎神/)
絙絃兮鏜鼓神不來兮誰怒執河伯兮顯戮飭陽侯兮
清路靈□靄兮來至風泠泠兮堂户舞我兮我醑尸既
飽兮顔酡惠我人兮乃土乃粒日云暮兮尸奈何(右降/神)
風九河兮濤暮雲曀曀兮昏雨王駕鳳兮驂文魚龍翼
翼兮兩旟悵佳期兮難屢心有愛兮易離愛君兮思君
肴芳兮酒芬君歸來兮庇我民兮(右送神/)
　　　少保兵部尚書于公祠碑　　李夢陽
開封城馬軍衙橋西故有于少保祠云初公以定傾保
大之功居無何而死於是天下人聞公死咸驚而疑而
涕泣語曰鷺鷥氷上走何處尋魚嗛而公前廵撫河南
時實廨馬軍衙橋西而梁父老於是聞公死則咸涕泣
日相率潜謁公故廨為位哭奠焉㑹純皇帝立詔曰少
保謙寃宥其家而遣祭其墓乃梁父老則又咸涕泣相
率私起祠故廨旁祠公伏臘忌梁父老則把香曵笻趿
履若少壮咸翼如不期至稽首祠下哭填門塞户矣㑹
又敬皇帝立詔曰少保謙贈特進光禄大夫柱國太傅
謚肅愍立祠嵗春秋祠之而曰旌功祠於是梁父老則
又咸涕泣相率數百千人詣闕門伏訴少保謙前兵部
侍郎時廵撫功云願梁立祠如杭祠不報而梁父老歸
伏臘忌嵗仍聚哭公于私祠今三十年餘矣正徳十年
監察御史廵按張君清軍許君並謁公祠下見其門屋
三門僅存堂欹漏欲頽矣鴿雀擾擾栱棟䑕走鴟嘯周
垣盡圯羊猪外來於是悄然思俯而悲也已仰而欷曰
嗟斯非梁地邪宋不此都哉靖康之事千載銜焉二帝
不南矣夫定傾者世保大者食澤流者思故祠之言思
也血食使之世者也於是下令曰少保祠撤故易腐扶
欹植頽起圮新而繪堊而級而隅而榮而序備矣曰謁
者奚止也則重而堂器奚貯也則翼而廊而道士𤣥林
守焉西北隅其房也望之栗栗而巉巉枚枚焉嚴嚴是
使之世者之道也李夢陽曰予觀今人論肅愍公事未
嘗不酸鼻流涕焉葢傷為臣不易云夫事莫大於君出
敵入排遷主戰四者旦夕之勢而存亡之判也乃今人
議則異是或見鮑荘事輒曰夫葵猶能衛其足然獨不
思勇士不忘喪其元乎孟子曰所欲有甚於生者故生
而有所不用也然将軍蠡留侯良功成身抽天下兩髙
焉此又何焉於乎難言乎難言乎豈所謂計免者非忠
貪盛者違智歟而方額森擁太上皇大同城下勒降也大
同人登城謝曰賴天地宗社之靈國有君矣至宣府城
下宣府人登城謝曰賴天地宗社之靈國有君矣至京
城下京城人又謝曰賴天地宗社之靈國有君矣於是
公颺言曰豈不聞社稷為重君為輕斯言也事以之成
疑以之生者歟且太子之易南宫之錮二者有能為公
恕者否邪公有不如意輒拊膺忿曰此一腔血竟灑何
地聞其言孰非酸鼻流涕者而獨咎予也於乎傷乎傷
乎雖然宗澤岳飛非下於人者艱難百戰卒愠衂而死
若公者死可矣死可矣公廵撫諸所業載傳状乃今不
復述第述其終始若是亦大者云祠脩於是年春越夏
告成張君名淮南皮人許君名完丹徒人事祠事者開
封知府賀君鋭也系之詩曰
於鑠旋運曷平不陂康屯傾否哲者斯利於維哲英鑒
精含貞匪時曷徴匪猷曷興靡疑靡驚厥伐用成厥育
是輕委躬於誠蛇何盤社龍何在野乾樞卼□日月易
舎惷爾乃賊乃奰國邑之亂之訌陵廟岌岌公丁其時
矢身以殉山仡排議不戁不震僉曰和宜公曰有戰四
方之事譬絲游刃帝畀弗疑公泣視師義激六軍如虎
如羆惟直斯壮人心干城肅肅我壘悠悠我旌羯奴喙
突疆埸載清載清載寕皇歸於京古曰荷難今謂曰癡
忠古爰嘉今胡嫉而何讒非名何毁非功孰讒靡和孰
毁弗同彼巧彼荏厥膚斯厲古則曰直今曲自為於乎
少保時晦時昭古誰無死死有榮褒峩峩廟祠棟隆崇
基神之遊之斾斾其旗白馬朱衣有風凄其歘其有光
若徃若來即而罔見跂望漣洏茲邦哿居氓實爾思
　　　𤣥帝廟碑　　　　　　　　　李濓
汴城南三十八里曰陶村其地葢曰陶令公墓云元至
正間名大張村仁夀鄉今名木魚寺縁寺建而號厥地
也寺之後故有𤣥帝廟土人稱其地曰廟兒岡岡存而
廟廢矣正徳辛已六月鄉民張鵬募縁王守定倡率重
脩之乃築崇基起立神殿三間繚以周垣樹以嘉木左
碑右鐘兩亭翼然規制視昔加閎焉逾年告成乃屬濓
紀其事刻之樂石以垂永久夫𤣥帝者北方之神也傳
曰北宫黒帝其精𤣥武是故在天為虚危之宿在地託
龜蛇之靈在五行為水在五色為𤣥而其數則一也神
理不言應以象類故見其象類神可徴矣夫神之在天
下如風之嘘谷所觸皆通如水之行地無徃弗逹榔梅
之蹟五龍之異非其彰彰顯著者乎濓汴人也㓜聞長
老言宋天禧初有龜蛇見於繁臺之東南因建真武堂
於其地無何泉涌堂側汲之靡竭負疾疫者㪺飲輒愈
詔建祥源觀凡六百一十餘區以祠神茲地茲廟其建
於斯時邪祭法曰聖王之制祭祀也能禦大菑則祀之
能捍大患則祀之自唐貞觀以來神之禦菑捍患圖冊
不可勝紀若渥雨應姚簡之禱雪晴濟戴䕫之軍其在
國朝尤著靈響然則廟而祀之者禮也祀之孔䖍者誠
也禮以逹誠誠以歆㝠闔境之民将庇神之休雨暘時
若百榖嵗登永躋仁夀之域則神有功於民而民非諂
於神矣乃若出貲脩廟者之姓名悉載之碑隂
　　　河南省城重脩鼓樓碑　　　　　李濓
夫樓奚以鼓稱也貯壺漏戒昏曉嚴晷度敬人時王政
之所必先者也古之聖人配天作則仰釐七曜俯順五
辰乃建日官俾典壺漏籌無停刻枹無紊舉晝夜聿分
節序靡忒是故堯欽厯象舜在璣衡周專挈壺其道一
也曽謂更鼓非王政之先務乎河南省城宋之京都也
舊有鼓樓傾圮弗治景泰庚午嘗修之適霪雨而罷天
順辛已再脩之適河决而罷人皆曰無葺鼓樓葺必有
水患故日就頽廢久無議脩之者嘉靖元年内官監太
監陽信吕公憲來鎮是邦矚樓之敝憮然而嘆曰樓以
藏鼓鼓以傳漏凡我出作入息之氓咸聴此以從事顧
可使傾圮如此哉乃咨於撫按臺臣暨藩臬郡庶尹咸
是之或有以雨潦河漲沮者公颺言於衆曰霪雨者隂
陽之愆也河决者地道之變也夫何預於樓吾茍役民
以時動民以道不侈財不妨稼則隂陽和而地道順矣
夫何雨河之慮乎於是選吏董工鳩徒獻力程藝稽勞
賞勤作怠公日臨臺趾以勸相之是故財無耗竊工無
簡畧不踰年而告成亦竟無雨河之患是役也經始於
丁亥之春基築於夏臺畢於秋樓完於冬更漏分明四
境遐聞形勢岧嶤一方壮觀葢百餘年因循未舉者而
一旦舉之非公識治體重民時得人心服衆口而能若
是乎汴之卿大夫里居者謂公排浮議以脩廢墜吾民
宜百世思之乃買石樹碑謁余文以紀其事余聿嘉厥
功之有成也輒敢原王政以為説如此嗚呼登斯樓者
其尚知所自哉
　
　
　
　
　
　
　
　
　
　
　
　
　
　汴京遺蹟志巻十六
欽定四庫全書
　汴京遺蹟志巻十七　　　　明　李濓　撰
　　藝文四
　　墓碑
　　　清邊郡王楊燕竒碑文　　　　唐韓愈
公諱燕竒字燕竒𢎞農華隂人也大父知古祁州司倉
烈考文誨天寶中實為平盧衙前兵馬使位至特進檢
校太子賔客封𢎞農郡開國伯世掌諸蕃互市恩信著
明夷人慕之禄山之亂公年幾二十進言於其父曰大
人守官宜不得去王室在難某其行矣其父為之請於
戎帥遂率諸将校之子弟各一人間道趨闕變服詭行
日倍百里天子嘉之特拜左金吾衛大将軍員外置賜
勲上柱國寶應二年春詔從僕射田公平劉展又從下
河北大厯八年帥師納戎帥勉于滑州九年從朝于京
師建中二年城汴州功勞居多三年從攻李希烈先登
貞元二年從司徒劉公復汴州十二年與諸将執以城
叛者歸之于京師事平授御史大夫食實封百户賜繒
綵有加十四年年六十一五月某日終于家自始命左
金吾大将軍凡十五遷為御史大夫職為節度押衙右
廂兵馬使兼馬軍先鋒兵馬使階為特進勲為上柱國
爵為清邊郡王食虚邑自三百户至三千户真食五百
户終焉公結髪從軍四十餘年敵攻無堅城守必完臨
危蹈難歔欷感發乗機應㑹捷出神怪不畏義死不榮
幸生故其事君無疑行其事上無間言初僕射田公其
母隔於冀州公獨請徃迎之經營賊城出入死地卒致
其母田公徳之約為父子故公始姓田氏田公終而後
復其族焉嗣子通王屬良禎以其年十月庚寅𦵏公于
開封縣魯陵岡隴西郡夫人李氏祔焉夫人清夷郡太
守祐之孫漁陽郡長史獻之女柔嘉淑明先公而殂有
男四人女三人後夫人河南郡夫人雍氏某官之孫某
官之女有男一人女二人咸有至性純行夫人同仁均
養親族不知異焉君子於是知楊公之徳又行於家也
銘曰
烈烈大夫逢時之虞感泣辭親從難于秦維茲爰始遂
勤其事四十餘年或禆或專攻牢保危爵位已隮既明
且慎終老無隳魯陵之岡蔡河在側烝烝孝子思顯勲
績斵石于此式垂後嗣
　　墓誌
　　　故貝州司法㕘軍李君墓誌　　　韓愈
貞元十七年九月丁卯隴西李翺合𦵏其皇祖考貝州
司法㕘軍楚金皇祖妣清河崔氏夫人于汴州開封縣
某里昌黎韓愈紀其世著其徳行以識其𦵏其世曰由
梁武昭王六世至司空司空之後二世為刺史清淵侯
由侯至于貝州凡五世其徳行曰事其兄如事其父其
行不敢有出焉其夫人事其姒如事其姑其於家不敢
有專焉其在貝州其刺史不悦於民将去官民相率讙
譁手瓦石胥其出擊之刺史匿不敢出州縣吏由别駕
己下不敢禁司法君奮曰是何敢爾屬小吏百餘人持
兵仗以出立朩而署之曰刺史出民有敢觀者殺之朩
下民聞皆驚相告散去後刺史至加擢任貝州由是大
理其𦵏曰翺既遷貝州君之喪于貝州殯于開封遂遷
夫人之喪于楚州八月辛亥至于開封壙于丁已墳于
九月辛酉窆于丁卯人謂李氏世家也侯之後五世仕
不遂藴必發其起而大乎四十年而其兄之子衡始至
户部侍郎君之子四人官又卑翺其孫也有道而甚文
固於是乎在
　　　徐文質墓誌銘　　　　　　宋穆脩
進士徐孝山喪其父執喪之三日以其友張生道卿所
録父事拜且泣復授之張生并繼以語俾來請曰孝山
未即殞生尚惟喪事不可緩将卜𦵏以某日期日且廹
敢迹其實託銘於先生用刻而納之以光永幽穸予既
受而閲其始卒乃謂曰是𦵏也葢得其禮矣比是今貴
家富族将𦵏其先必惑𦵏師説拘以嵗月畏忌大至違
禮過時久而不克𦵏者多矣生能𦵏以其道正合士禮
踰月之制此獨可尚又安得拒請而勿銘也按君諱文
質字處中其先祖父嘗寓籍并土之文水逮君之考氏
既而復㑹朝廷以兵取太原太原平大徙并民入處之
京輔考於時與其族來至京師遂家焉自是得遊太學
為生徒治春秋經傳前後四舉有司竟不及禄而終考
始娶潁川陳氏女亡再娶清河張氏生男子二人女子
二人次子文蔚少卒獨君為前室陳氏所生二女子今
皆適京師良族由君而下始為京師里人凡并人其俗
剛厚而勤嗇能節損以立衣食諸來徙之户初雖貧極
者居久而皆為富室矧其宿有齎者葢可知故考亦用
是而殖其家考之歿貽其規法於君君於此益為之善
守者也君嘗念陳氏早世又傷父之不逮故事後親彌
盡其力無何數年母張氏又終初君亦嘗授經於儒官
馬龜符有慕仕進心至悼親之繼喪顧門中時無彊子
弟可任懼覆先人遺業則為不肖子因刻力事生於家
非時慶弔大事不出門如此者葢有年天聖八年適五
十忽得疾醫累月弗愈以是年七月十七日卒於居君
凡四娶室輒有喪有四男五女初室李氏無子長子孝
山出次室李氏景山徳山皆未及娶五女子亦幼在室
孝山有諸弟妹合族謀𦵏得其年八月之二十一日藏
君於東京之祥符縣開封鄉西韓村先墓之次以次室
李氏為合初李氏次苗氏李氏三室皆同穴而異棺斯
實禮也銘曰
惟古之𦵏等殺異宜日月有數舉無越斯末代不然惑
於𦵏師隂陽拘忌率常過時其孰警此伊徐氏子以時
而𦵏順禮之軌既合既祔有銘有紀如君之藏民亦鮮
矣
　　　張子野墓誌銘　　　　　　歐陽脩
吾友張子野既亡之二年其弟充以書來請曰吾兄之
喪将以今年三月某日𦵏于開封不可以不銘銘之莫
如子宜嗚呼予雖不能銘然樂道天下之善以傳焉况
若吾子野者非獨其善可銘又有平生之舊朋友之恩
與其可哀者皆宜見於予文宜其來請於予也初天聖
九年予為西京留守推官是時陳郡謝希深南陽張堯
夫與吾子野尚皆無恙於時一府之士皆魁傑賢豪日
相徃來飲酒歌呼上下角逐爭相先後以為笑樂而堯
夫子野退然其間不動聲氣衆皆指為長者予時尚少
心壮志得以為洛陽東西之衝賢豪所聚者多為適然
耳其後去洛來京師南走夷陵並江漢其行萬三四千
里山砠水厓窮居獨遊思從曩人邈不可得然雖洛人
至今皆以謂無如嚮時之盛然後知世之賢豪不常聚
而交游之難得為可惜也初在洛時已哭堯夫而銘之
其後六年又哭希深而銘之今又哭吾子野而銘於是
又知非徒相得之難而善人君子欲使幸而久在於世
亦不可得嗚呼可哀也已子野之世曰贈太子太師諱
某曽祖也宣徽北院使樞密副使累贈尚書令諱遜皇
祖也尚書比部郎中諱敏中皇考也曽祖妣李氏隴西
郡夫人祖妣宋氏昭應郡夫人孝章皇后之妹也妣李
氏永安縣太君子野家聨后姻世久貴仕而被服操履
甚於寒儒好學自力善筆札天聖二年舉進士厯漢陽
軍司理參軍開封府咸平主簿河南法曹參軍王文康
公錢思公謝希深與今參知政事宋公咸薦其能改著
作佐郎監鄭州酒税知閬州閬中縣就拜秘書丞秩滿
知亳州鹿邑縣寶元二年二月丁未以疾卒于官享年
四十有八子伸郊社掌坐次從次㓜未名女五人一適
人矣妻劉氏長安縣君子野為人外雖愉怡中自刻苦
遇人渾渾不見圭角而志守端直臨事敢决平居酒半
脱冠垂頭童然秃且白矣予固已悲其早衰而遂止於
此豈其中亦有不自得者邪子野諱先其上世愽州髙
堂人自曽祖已來家京師而𦵏開封今為開封人也銘
曰
嗟夫子野質厚材良孰屯其亨孰短其長豈其中有不
自得而外物有以戕開封之原新里之鄉三世于此其
歸其藏
　　　集賢院學士劉公墓誌銘　　　歐陽脩
公諱敞字仲原父姓劉氏世為吉州臨江人自其皇祖
以尚書郎有聲太宗時遂為名家其後多聞人至公而
益顯公舉慶厯六年進士中甲科以大理評事通判蔡
州丁外艱服除召試學士院遷太子中允直集賢院判
登聞鼓院吏部南曹尚書考功於是夏英公既薨天子
賜謚曰文正公曰此吾職也即上疏言謚者有司之事
也且竦行不應法今百司各得守其職而陛下侵臣官
䟽凡三上天子嘉其守為更其謚曰文荘公曰姑可以
止矣權判三司開圻司又權度支判官同脩起居注至
和元年九月召試遷右正言知制誥宦者石全彬以勞
遷宫苑使領觀察使意不滿退而愠有言居三日正除
觀察使公封還詞頭不草制其命遂止二年八月奉使
契丹公素知敵山川道里敵人道自古北口囘曲千餘
里至柳河公問曰自松亭趨柳河甚直而近不數日可
至中京何不道彼而道此葢敵人常故迂其路欲以國
地險逺誇使者且謂莫習其山川不虞公之問也相與
驚顧羞媿即吐其實曰誠如公言時順州山中有異獸
如馬而食虎豹敵人不識以問公曰此所謂駮也為言
其形狀聲音皆是敵人益歎服三年使還以親嫌求知
揚州嵗餘遷起居舎人徙知鄆州兼京東西路安撫使
居數月召還糺察在京刑獄脩玉牒知嘉祐四年貢舉
稱為得人是嵗天子卜以孟冬祫既廷告丞相用故事
率文武官加上天子尊號公上書言尊號非古也陛下
自寶元之郊止羣臣毋得以請迨今二十年無所加天
下皆知甚盛徳奈何一旦受虚名而損實美上曰我意
亦謂當如此遂不允羣臣請而禮官前祫請祔郭皇后
於廟自孝章以下四后在别廟者請毋合食事下議議
者紛然公之議曰春秋之義不薨于寝不稱夫人而郭
氏以廢薨按景祐之詔許復其號而不許其謚與祔謂
宜如詔書又曰禮於祫未毁廟之主皆合食而無帝后
之限且祖宗以來用之傳曰祭從先祖宜如故於是皆
如公言公既驟屈廷臣之議議者已多仄目既而又論
吕溱過輕而責重與臺諫異由是言事者亟攻之公知
不容于時矣㑹永興闕守因自請行即拜翰林侍讀學
士充永興軍路安撫使兼知永興軍府事長安多富人
右族豪猾難治猶習故都時態公方發大姓范偉事獄
未具而公召由是獄屢變連年吏不能决至其事聞制
取以付御史臺乃决而卒如公所發也公為三州皆有
善政在揚州奪發運使冒占雷塘田數百頃予民民至
今以為徳其治鄆永興皆承旱歉所至必雨雪蝗輒飛
去嵗用豐稔流亡來歸令行民信盗賊禁止至路不拾
遺公於學愽自六經百氏古今𫝊記下至天文地理卜
醫數術浮圖老荘之説無所不通其為文章尤敏贍嘗
直紫微閣一日追封皇子公主九人公方将下直為之
立馬却坐一揮九制數千言文辭典雅各得其體公知
制誥七年當以次遷翰林學士者數矣久而不遷及居
永興嵗餘遂以疾聞八年八月召還判三班院太常寺
公在朝廷遇事多所建明如古渭州可棄孟陽河不可
開樞密使狄青宜罷以保全之之類皆其語在士大夫
間者若其規切人主直言逆耳至於從容進見開導聰
明賢否人物其事不聞于外廷者其補益尤多故雖不
合於世而特被人主之知方嘉祐中嫉者衆而攻之急
其雖危而得無害者仁宗深察其忠也及侍英宗講讀
不專章句解詁而指事據經因以諷諫每見聴納故尤
竒其材己而復得驚眩疾告滿百日求便郡上曰如劉
某者豈易得也復賜以告上每宴見諸學士時時問公
少間否賜以新橙五十勞其良苦疾少間復求外補上
悵然許之出知衛州未行徙汝州治平三年召還以疾
不能朝改集賢院學士判南京留司御史臺熈寕元年
四月八日卒于官舎享年五十嗚呼以先帝之知公使
其不病其所以用之者豈一翰林學士而止哉方公以
論事忤於時也又有構為謗語以怒時相者及歸自雍
丞相韓公方欲還公學士未及而公病遂止於此豈非
其命也夫公累官至給事中階朝散大夫勲上輕車都
尉開國彭城爵公邑户二千一百實食者三百曽祖諱
琠贈大理評事祖諱式尚書工部員外郎贈户部尚書
考諱立之尚書主客郎中贈工部尚書公再娶論氏皆
侍御史程之女前夫人先公早卒後夫人以公貴累封
河南郡君子男四人長定國郊社掌座早卒次奉世大
理寺丞次當時大理評事次安上太常寺太祝女三人
長適大理評事韓宗直二尚幼公既卒天子推恩録其
兩孫望旦一族子安世皆試将作監主簿公為人磊落
明白推誠自信不為防慮至其屢見侵害皆置而不較
亦不介于胷中居家不問有無喜賙宗族既卒皆無餘
財與其弟攽友愛尤篤有文集六十巻其為春秋之説
曰𫝊曰權衡曰説例曰意林合四十巻又有七經小𫝊
五卷弟子記五卷而七經小𫝊今盛行於學者二年十
月辛酉其弟攽與其子奉世等𦵏公於祥符縣魏陵鄉
祔于先墓乃為之銘曰
嗚呼惟仲原父學彊而愽識敏而明坦其無疑一以誠
見利如畏義必爭觸機履險危不傾畜大不施奪其齡惟
其文章粲日星雖欲有毁知莫能惟古聖賢皆後亨有
如不信考斯銘
　　神道碑銘
　　　馬正惠公神道碑銘　　　　　　王安石
推忠保順同徳翊戴功臣彰徳軍節度觀察留後特進
檢校太尉使持節相州刺史兼御史大夫正柱國扶風
郡開國公食邑六千六百户食實封二千二百户正惠
馬公以天禧三年十月戊戌𦵏開封祥符縣某鄉某里
至嘉祐七年公孫慶崇始來請銘以作公碑序曰馬氏
故扶風人至公髙祖而徙處雲中贈太師諱某者於公
為曽祖贈太師中書令諱某者於公為祖龍㨗左廂都
指揮使江州防禦使贈太師中書令尚書令蔡公諱某
者於公為父蔡公從太祖定天下力戰有功當是時雲
中已為契丹所得故馬氏又徙處浚儀今開封府祥符
縣也公諱知節字子元蔡公之終也年七歳太祖召見
禁中有司言例當補殿直特授西頭供奉官而賜以名
開寶五年年十八監彭州兵馬以嚴飭見憚如老将太
平興國三年領兵戍秦州清水姦人李飛雄乗驛稱詔
捕公及秦隴廵檢劉文裕等将繫之秦州因盗庫兵以
反公辨其詐與文裕執飛雄治殺之五年監潭州兵馬
改東頭供奉官雍熈二年又監愽州兵馬劉延讓敗於
君子驛而契丹歸矣公方紏丁壮集芻糧繕城治械如
冦至吏民初不悦其生事也已而契丹果至度不可攻
乃去四年改西京作坊副使将屯于冀州端拱元年移
知定逺軍時議發河南十三州之民轉饟河北公告轉
運使樊知古此軍聚兵少而積粟多簸其腐尚可得十
七知古用此得粟五十萬斛以罷河南之役事聞朝廷
太宗嘉之二年深州新蹂於契丹城郭廬舎多壞而流
民衆乃移公知深州公至數月則壞者完流者復舉州
忘其冦戎之故而以公為能撫我㑹保州不治移徃代
之淳化二年又移知慶州羗萬人以怨程徳元來冦公
誘其渠帥諭以威信即皆引去四年遷西京作坊使知
梓州五年李順為亂於蜀之西川以公徃討又以為先
鋒平劒州召還至三泉而復以公與王繼恩討賊繼恩
怒公抗直使守彭州盡收其軍而與之羸卒三百賊率
其衆至號十萬公力戰一日亡其卒大半乃夜獨出招
救兵復入賊終不能得城而以敗去除成都府兵馬鈐
轄遷洛苑使五年除蜀漢九州都廵檢使已而又兼成
都府兵馬軡轄真宗即位改内苑使蜀卒劉旰聚黨數
千人為亂所攻數州至輒取之公以卒三百追至蜀州
與戰旰走卭州而招安使上官正召公歸成都計事公
為正畫曰賊破卭州必乗勝刼掠度江薄我既息而戰
我軍雖倍未易敵也不如迎其弊急擊破之必矣遂行
次方井與正合殺旰等無噍類真宗賜書奨諭賞以錦
袍金帶咸平元年加登州刺史知秦州諸羗質子有三
十年不釋者公悉歸之諸羗徳公訖公去無一人犯塞
小泉銀坑久不發掌吏盡産以償嵗課而責之不已公
奏得釋而歸其産四年就除西上閤門使知成都府兼
本州兵馬軡轄有告龍騎士謀為變者所引以千數公
捕殺其首七人而置其餘無所問自乾徳後歳漕蜀物
以富人為送多坐漂失籍其家公奏釋三班使臣及三
司軍大将代之而課其漕事為賞罰至今便之六年移
鄜延路駐泊兵馬都總管兼知延州蜀人於公去皆環
以泣公至延州羗方以兵覷邊㑹上元開門張燈示以
無為而羗卒不能為冦又移知鎮州兼本州兵馬都總
管景徳元年契丹入邊民入保城公與之約盗一錢者
死有盗錢二百者公即殺之於是自澶以北城郭皆晝
閉詔使過公輒留之而募人間行送詔皆得其報以聞
又以便宜使所至受諸漕輓給邊之物故契丹欲敵掠
無所得車駕次澶州大将王超提卒數十萬逗留不赴
公屢趣之不為動移書譙讓乃始出師猶辭以中渡無
橋至則公先已度材一夕而橋就上聞手詔褒之且知
公果可以屬大事也二年移知定州又除東上閤門使
樞密院都承㫖三年遂以檢校太保簽書樞密院事祥
符元年東封泰山以為行宫都總管自此行幸必以公
為都總管而皆許之專殺公部分明約束審出令肅然
而未嘗輒戮一人於是邊将言契丹近塞大臣議皆請
發兵以備公獨議使邊将移書問状從之契丹解去遷
檢校太傅四年加宣徽北院使五年除樞密副使當是
時契丹已盟中國無為大臣方言符瑞而公每不然之
獨嘗從容極言天下雖安不可忘戰去兵之意及他爭
議甚衆真宗多以公言為是七年除潁州防禦使知潞
州州之税賦常移以輸邊公為論其害自是所輸不過
鄰州而己天禧元年移知大名府兼駐泊兵馬都總管
使中貴人勞問賜白金二千兩居頃之遂以為宣徽南
院使知樞密院事檢校太尉有足疾時詔内朝别為一
班免其蹈舞二年疾病賜告求去位真宗不許而數使
中貴人勞問又幸其第賜白金三千兩已而度公實病
不可强以事乃罷以為彰徳軍節度觀察留後而公固
求外鎮終不許居久之稍間入謁真宗輒使閤門祗候
二人伺公至即扶以入因掖其拜起數屏左右問事常
聴用三年又求外鎮乃以公知貝州兼本州兵馬都總
管将行矣召見又将付以政公固辭謝久之乃已而更
以公為本鎮至六月公疾作詔使公子洵美将太醫徃
視而魏潞二鎮之人亦皆奔走來問為公請禱已而公
疾革真宗又使公弟之子成美馳𫝊召公歸京師而公
以八月壬寅不起矣享年六十五真宗為之震悼罷朝
詔贈侍中録其子孫賻賜皆加等公前夫人丁氏某郡
君後夫人沈氏某郡夫人子男二人洵美終西京作坊
使英州刺史之美終内殿承制閤門祗候孫十六人其
十四人皆已卒而慶宗今為右班殿直慶崇今為文思
使知恩州公少忼慨以武力智謀自喜又能好書賔友
儒者所與善必一時豪傑有集二十巻其文長於議論
自始仕以至登用遇事謇謇未嘗有所顧憚王冀公丁
晉公用事每廷議得其不直輒面詆之真宗初或甚忤
然終以此知公而天下至今稱其正直銘曰
在浚西南誰封誰樹有宋正惠馬公之墓公當太宗真
宗之時暨暨諤諤謀行計施以羸擊强以少捕衆以賤
抗貴維公之勇雖貴雖衆雖强必克維公之敏亦維公
直帝曰直哉汝予良弼見國而已不知家室内朝十年
典掌機密暨予一心綱紀庶物元功宗謀莫汝敢匹公
曰孤臣敢曠于榮讒説不用是維帝明士或困窮莫知
其有既榮以位正或見醜公於可願兩得其尤不訖大
耄天為不謀徳歉於年孰云耉老有賚後世公為夀考
刻趺篆首作此銘詩陳之隧道永矣其貽
　
　
　
　
　汴京遺蹟志巻十七
欽定四庫全書
　汴京遺蹟志巻十八　　　　明　李濓　撰
　　藝文五
　　雜文
　　　河隄謁者箴　　　　　　　　漢崔瑗
伊昔鴻泉浩浩滔天有夏作空(書伯禹/作司空)爰奠山川導河
積石鑿于龍門䟽為砥柱率彼河滸大陸既礙播于北
野濟漯咸順沂泗從流江淮湯湯而冀宅乃州澹菑濺
濺東歸于海九野孔安四隩不殆爰及周衰夏績陵遲
導非其導堙非其堙八野填淤水髙民居湓溢滂汨屢
决金堤瓠子潺湲宣房作歌使臣司水敢告執河(謂掌/河渠)
(之/官)
　　　汴河銘　　　　　　　　　唐皮日休
夫垂後以徳者當時逸而後時美垂後以功者當時勞
而後時利若然者守道之主惟恐徳不美後時逸於己
民也夸力之主帷恐功不及當時勞於己民也故天下
也不逸不足守不勞不可去故其利害生於賢愚之主
自古然邪則隋之䟽淇汴鑿太行在隋之民不勝其害
也在唐之民不勝其利也今日九河外復有淇汴北通
涿郡之漁商南運江都之轉輸其為利也博哉不勞一
夫之荷畚一卒之鑿險而先功巍巍得非天假暴隋成
我大利哉尚恐國家有淇汴太行之役因獻纎誡是為
汴河銘
惟河瀰瀰循禹之軌厥有暴隋鑿通津泗書泣疲民夜
哭溺鬼似赭流川如松貫地龍舟未故江都己弑陳迹
空存逝波不止在隋則害在唐則利嗚呼聖王守此而
已
　　　鐡犀銘　　　　　　　　　　明于謙
百鍊𤣥金鎔為真液變幻靈犀雄威赫奕鎮厥堤防波
濤永息安若泰山固如磐石水怪潜形馮夷歛迹城府
堅完民無墊溺雨順風調男耕女織四時循序百神效
職億萬閭閻措之枕席惟天之休惟帝之力亦爾有庸
𫝊之無極
　　　侯嬴　　　　　　　　　　　宋鄒浩
語有之曰夏則資皮冬則資絺夫皮豈當暑之急而絺
豈禦寒之具哉葢無事而備之者所以待有事也是以
昔之君子有竄身海濵日以漁釣為事淡若忘情於世
者及投竿而起論天下之務如此則治不如此則亂如
此則安不如此則危累數十萬言皆古今之秘策興王
之所汲汲而未獲者也故其功名卒與日月俱而莫之
朽彼侯嬴者豈亦有得於此歟何其謀奪魏兵談笑而
辦如探懷中物邪夫虎符所在至深至密所謂如姬者
亦未必知其處也况敵國國人諸大夫左右乎而嬴獨
何以知之晉鄙嚄唶宿将提十萬兵之衆於閫外功罪
未决而信陵遽以單車至其不肯授兵萬萬無疑矣顧
朱亥之賢殆非荆卿所擬固足以辦大事方且陸沉於
鼓刀之肆舉國莫知也而嬴獨何以知之嬴既無數家
射覆占候之術以探賾而索隱徒以抱關之賤謀奪其
兵以成信陵之髙義有始有卒不差毫釐非其講之有
漸處之有素而能若是乎余故曰無事而備之者所以
待有事也惟其信陵之初折節下之而不以貴自驕也
久居於市不以市人竊罵為之動也引之上座不以将
相賔客改其禮也是至誠而不倦者也是真喜士者也
是可與有為者也其欲郤秦而救趙而不以平日之所
養者斷然成之則非人也嬴不為也故余嘗以謂無信
陵則亦無侯嬴雖然嬴於信陵固忠矣於魏得為忠乎
秦㧞趙必移擊魏無乃賈禍於國乎是不然其為信陵
謀者乃所以為魏謀也何則秦有并吞六國之心久矣
六國不滅其心不己趙魏與國也唇亡則齒寒皮朽則
毛落其勢然也其㧞趙而必擊救之者秦之虚聲也不
敢救趙而坐視其㧞者魏之實禍也葢秦伐魏趙㧞亦
伐不㧞亦伐㧞趙而伐其伐亟其禍大不㧞而伐其伐
遲其禍小由是言之殺晉鄙以奪其兵特鄙一身之不
幸而魏國之幸也然則使嬴不輕用其死王能任之或
止助信陵以相魏魏其興乎賀長雄者将不在秦而在
魏乎是又不然其輕用其死余是以知其無能為也何
則方嬴之時士知死名以為義而不知死義以為義者
紛紛自以為莫己若也非惑歟葢可以死而死義以成
仁者也不死則無勇不可以死而不死仁以成義者也
必死則傷勇嬴於是二者不為管仲之不死而必為田
光之必死果何謂哉且士之所以不能有為於世者有
物以累之也死生亦大矣而嬴不以動其心以之有為
烏徃而不暇奈何功名分止此耳嗚呼其戰國之竒士
而名教之罪人乎
　　　擬梁惠王送衛鞅還秦文　　元楊維禎
将軍吾故相公孫痤之中庶子也痤嘗薦将軍於寡人
又勸寡人不用必殺之寡人不殺意有以用将軍也未
幾将軍西入秦遂忘寡人寡人将徼福於将軍而将軍
獻策伐魏豈宗國之望於将軍者乎公子卭與将軍素
昆弟交将軍遺書於卭将與卭面盟以解兩國之兵卭
信将軍将軍刼盟而執卭大破吾魏将軍亦豈竒男子
哉楚子䖍重幣甘言以執蔡侯春秋疾其傾危也書誘
執以垂百世之惡将軍立丈朩之信以治秦己而賣信
執卭書之史策不示惡百世乎夫馭人以欺者人亦欺
於我公子䖍杜門不出者八年固将有間於将軍吾已
知将軍必反魏矣将軍反魏是将軍送府腦於寡人而
寡人不忍也納之它國它國又将軍仇仍納諸秦将軍
可以死生惟将軍自審處之魏人送鞅於秦秦人殺鞅
車裂以殉盡滅其家云
　　　梁惠王𦵏議　　　　　　　　楊維禎
惠王𦵏有日天大雨雪至於牛目為棧道而𦵏羣臣多
諫沮太子不聴犀首問諸惠施施引文王更𦵏事太子
㢮期而𦵏余怪惠子通古學而不及訂諸禮春秋何也
春秋於宣公八年書已丑𦵏敬嬴雨不克𦵏庚寅日中
而克𦵏定公十五年書丁已𦵏我君定公雨不克𦵏戊
午日下昃乃克𦵏榖梁以為雨不克𦵏喪不以制左氏
以為雨不克𦵏禮也二説何從士喪禮有潦車蓑笠之
具而王制謂庶人𦵏不為雨止則先王亦慮及於此而
為之先備矣然或雨雪之甚泥潦之深治𦵏之臣子㑹
𦵏之諸侯備有所不給則豈可以逺日為拘比於庶人
而必狼籍以𦵏乎説禮者謂庶人不為雨止則諸侯大
夫宜為雨止而春秋書克𦵏者實與其以雨止而成乎
𦵏也梁襄之𦵏其父不幸天大雨雪必欲治棧道以𦵏
羣臣之諫不能止而止於惠施之言施所引楚山之事
以為文王之義此市井之論而施本之以為義此戰國
之士不學之陋也然其説也亦能使其君㢮期而更𦵏
則亦合禮於人情而以為義法文王則吾未知也
　　　或問夷門監者　　　　　　　楊維禎
或問夷門監者比四豪之客為何人其不臣乎天子不
友乎諸侯如薛公之所敬上客者三人乎不然何公子
虚左以迎監者上車不遜公子執轡而愈恭乎抱遺老
人曰咈哉夷門監者乃刺刼之魁耳何上客之有哉矯
令奪兵於趙則有功於魏則不忠公子師不忠之人何
以為公子余獨取信陵之客一人焉公子有自功之色
客説公子曰人有徳於公子公子不可忘公子有徳於
人願公子忘之吾以上客歸其人而史氏不以姓名書
惜哉
　　　擬漢為公子無忌置守冡五家詔
　　　　　　　　　　　　　　　明李濓
昔者武王克商封比干之墓表商容之閭所以褒賢聖
風四海也朕過大梁聞魏安釐王時有公子無忌者謙
恭禮士不耻下交執轡監門枉駕屠市卒頼士力郤秦
救趙威震于諸侯既成大伐益敦退讓而趙之君臣感
徳服義口不忍言獻五城可謂一世之雄豪矣閲代寖
逺風槩猶存今冡墓荒凉鞠為茂草朕甚愍之特命郡
國為公子置守冡五家俾世世以嵗時奉祠公子仍復
其家亡與它事庶得專守塋域防禁樵採以慰公子于
九原所司其欽承之勿忽
　　　安都　　　　　　　　　　　宋秦觀
臣聞世之議者皆謂天下之形勢莫如雍其次莫如周
至於梁則天下之衝而己非形勢之地也故漢唐定都
皆在周雍至五季已來實始都梁本朝縱未能逺觀長
安盍亦近卜於洛陽乎而安土重遷眷眷於開封之境
非所以為萬世計也臣竊以為不然何則唐漢之都必
於周雍本朝之都必於梁而後可也夫長安之地左殽
函右隴蜀襟憑終南太華之山縈帶涇渭洪河之水地
方數千里皆膏腴沃野卒有急百萬之衆可具形勢便
利下兵於諸侯如建瓴水四塞之國也故其地利守自
古號為天府開封地平四出諸道輻輳南與楚境西與
韓境北與趙境東與齊境無名山大川之限而汴蔡諸
水參貫巾車錯轂蹄踵交道軸轤銜尾千里不絶四通
五達之郊也故其地利戰自古號為戰塲洛陽左瀍右
澗表裏山河扼殽澠之隘阻成臯之險直伊闕之固廣
袤六百里四面受敵以守則不如雍以戰則不如梁然
雍得之可以為重自古號為天下之咽喉凡天下之形
勢無過此三者也故彼蜀之成都呉之建業皆霸據一
方之具而楚之彭城特盗賊之窟耳易曰天險不可升
也地險山川丘陵也王公設險以守其國所謂險者豈
必山川丘陵之謂哉在天而不可升在人而不可奪則
皆為險矣夫雍為天府梁為戰塲周為天下之咽喉而
臣以謂漢唐之都必於周雍本朝之都必於梁而後可
者漢唐以地為險本朝以兵為險故也漢髙祖曰吾以
羽檄召天下兵莫有至者武帝曰吾初即位不欲出虎
符發兵郡國葢漢踵秦事郡國背道材官有變則以符
檄發之京師惟有南北兩軍有期門羽林孤兒以備扈
從唐分天下為十道置兵六百三十四府其在關中者
惟二百六十有一府府兵廢始置神策為禁軍亦不過
數萬人以此見唐漢之兵皆在外也故非都四塞之國
則不足以制海内之命此所謂以地為險者也本朝懲
五季之弊舉天下之兵宿於京師名挂於籍者號百餘
萬而衣食之給一毫已上皆仰縣官又非若府兵之制
一寓之於農也非都四通五達之郊則不足以養天下
之兵此所謂以兵為險者也夫以兵為險者不可以都
周雍猶以地為險者不可以都梁也而昧者乃以梁不
如周周不如雍嗚呼亦不達於時變矣夫大農之家連
田阡陌積粟萬斛兼陂池之利并林麓之饒則其居必
卜於郊野大賈之室歛散金錢以逐什一之利出納百
貨以收倍稱之息則其居必卜於市區何則所操之術
殊則所託之地異也今梁據天下之衝嵗漕東南六百
萬斛以給軍食猶恐不贍矧欲襲漢唐之迹而都周雍
之墟何異操大賈之術而欲託大農之地也由是言之
彼周雍之地者漢唐之險耳本朝何賴焉
　　按少游此議葢附㑹本朝而為之説非中正之見
　　也余嘗著論駁之漫録于左
　　　宋都汴論　　　　　　　　明李濓
余每見世之君子喜誦呉起在徳不在險之語以為千
古名言竊謂起之言信美固不可以人廢但失内外交
脩之意耳何則徳與險可相有而不可偏廢也是故為
國者徳為本而險次之蔑徳而恃險弗可也有徳而無
險亦弗可也不觀諸易與周禮乎易坎之象曰天險不
可升也地險山川丘陵也王公設險以守其國險之時
用大矣哉周禮司險掌九州之圖以周知山林川澤之
阻故自古帝王必依險以立國固常嚴乎内治之脩而
亦不少弛乎外患之慮若文王邑豐武王遷鎬成王宅
洛漢唐都關中皆為長治乆安之畫者也宋因五代之
舊而建都於汴可謂失計之甚矣夫汴平原曠野無險
阻可守張儀謂其地四平無名山大川之限固戰塲也
酈生説漢髙亦曰陳留天下要衝四通八達之郊厯稽
往牒古無建都於此者魏本都安邑苦秦侵伐不得已
東徙大梁厥後秦使王賁引河灌城王􁒈就擄滿城魚
鱉矣朱全忠之簒唐也居汴不過五六年耳唐荘宗舉
兵伐之其禍烈於王􁒈石敬瑭因之耶律長驅少帝被
執視全忠之禍則尤烈焉藝祖英武振世創業之賢君
也覆轍如此乃不之鑒而襲周都汴遂貽子孫北狩之
耻使中原淪於金人卒不可復推厥禍原由其忽逺圖
而昧大計也尚誰咎乎末年西幸洛陽有留都之意而
羣臣弗從太宗時為晉王扈從力言其非便藝祖曰遷
洛尚未也終當居長安耳晉王引呉起在徳不在險之
語以諷藝祖不答由是知藝祖之智非不知汴之不可
都也特沮於衆論少獨斷耳夫既安於都汴當思慎固
根本之地以伐外冦之謀可也矧燕薊接壤相去不逺
一旦敵馬南牧何以禦之曽不是慮而君臣上下以為
宴然無事故景徳中契丹入冦朝議欲為太王避狄之
謀冦萊公力主親征郤之然猶増嵗幣數十萬慶厯中
又肆無厭之求富鄭公以彊詞折之然亦増嵗幣數十
萬靖康復入冦廟堂援故事請和金人不許乃括京城
内外金賂之不滿其欲青城之邀倉卒無策以應而國
勢遂不可支矣嗚呼使當時蚤從藝祖之言西遷於洛
豈有二帝䝉塵中原陸沉之禍哉憶在仁宗之朝范文
正公時為陜西安撫使上疏曰天有九關君有九重請
修京城以壮帝居營洛陽以備廵幸太平則居汴京水
陸都㑹之地以便天下急難則守洛陽山河表裏之宅
以保中原且關中自古興王之地百二天險亦宜留意
仁宗将從之而沮于余靖之言其議遂寝范公之髙見
逺識實與藝祖合誠非在廷諸臣可及朱子稱其為宋
室第一流人物豈溢美哉或曰國之廢興天也非人之
所能為也是故天運茍在丘墟金湯天運已去何險足
恃陽九遘厄厥數否塞人欲以區區智力挽回於其間
抑難矣曰天道逺人事邇何謂天道運數是也何謂人
事脩徳恤民用賢去奸凡可以壮吾國勢銷患於未萌
者皆是也茍不盡力於人事而一聽於天數則将坐俟
危亡而莫之自强矣詩曰其何能淑載胥及溺有天下
國家者其尚懋於圖治以祈天永命慎勿惑於茫不可
稽之天數哉
　　　讀宋史　　　　　　　　　　何喬新
元祐初宣仁臨朝司馬光吕公著在政府蘇轍劉安世
孔文仲在諫臺蘇軾程頥范祖禹之屬居侍從羣賢恊
心取熈豐病民之法一切更之而主其法者悉從貶逐
蔡確章惇吕惠卿之徒或竄炎荒或黜散秩天下拭目
想見太平及宣仁崩章惇相熈豐羣邪唾掌而起布在
朝著於是賢人君子一日充塞嶺南而凡以正直自名
者無一得脱于禍延及宣和之末士氣消人心去外患
啓而宋事不可為矣君子曰元祐諸賢之禍葢生於激
也水之激也覆舟矢之激也傷指天下之事過於激者
其禍必至於不可救古之君子處變故之際以忠恕之
心行寛平之政故卒免於報復之禍惜夫諸賢不審于
此也熈豐之法固多病民然其間亦有一二可行者不
問是非一切紛更之則過矣熈豐用事之臣固多狡佞
大者均逸外藩小者斥居州縣亦可以已矣而任言責
者滌瑕索瘢攻擊不少恕典制命者擿微發隱惟恐其
罪之不昭不亦甚乎孔子曰人而不仁疾之已甚亂也
諸賢之於羣小疾之亦已甚矣彼熈豐小人惴惴無所
容則其恊以謀我求逞其毒以快其忿者将無所不至
矣一旦主心既移乗隙而動諸賢欲自全於世其可得
邪夫主人攻盗也猶有怛心焉盗之攻主人也凡可以
剚刃者極其力而後已故始也陳瓘劉安世紏劾羣奸
終也楊畏來之邵掊擊善類始也蘇軾草制過於抑揚
終也林希草制極其醜詆始也貶死瘴江者蔡確一人
耳終也劉摯吕大防之屬死于嶺海不知其幾豈非禍
生於激邪賢人君子之受禍固不暇計國勢陵夷至于
不可復振不亦悲乎嗚呼世之君子當其時而遇其事
尚以元祐諸賢為監哉
　　　汴説　　　　　　　　　　宋王安石
古者卜筮有常官所諏有常事若考步人生辰星宿所
次訾相人儀状色理逆斥人禍福考信於聖人無有也
不知從何許人傳宗其説者澶漫四出抵今為尤蕃舉
天下而籍之以是自名者葢數萬不啻而汴不與焉舉
汴而籍之葢亦以萬計予嘗眎汴之術士善挾竒而以
動人者大抵宫廬服輿食飲之華封君不如也其出也
或召焉問之某人也朝貴人也其歸也或賜焉問之某
人也朝貴人也坐其廬旁厯其人之徃來肩相切踵相
籍窮一朝暮則已錯不可計竊異之且竊歎曰吾儕治
先聖人之言而脩其術張之能為天子營太平歛之猶
足以禔身正家顧未嘗有公卿徹官若是其即之勤也
或曰子知乎渇者期於漿疾者期於醫治然也子誠能
為天子營太平禔身正家彼所存勢與位爾勢不盈位
不充則熱中熱中則惑勢盈位充矣則病失之病失之
則憂惑且憂則思决以彼為能决子亦能乎不能則無
異其即彼䟽此也因寤不復異久之補吏淮南省親江
南有金華山人者率然相過自言能逆斥禍福噫今之
世子之術奚適而不遇哉因以汴説諗之
　　　辭權知開封府劄子　　　　　歐陽脩
臣伏聞内出誥勑各一道付閣門除臣兼龍圖閣學士
權知開封府臣以庸拙久塵侍從初無勞效以伸補報
日夕循省常愧心顔今者曲䝉聖慈誤加選用豈可茍
避繁劇輒希辭免葢臣有不得已者須至縷陳臣自前
嵗已來累有奏列乞一外任差遣葢以臣久患目疾年
齒漸衰昏暗愈甚又自今年春末忽得風眩昨於韓絳
入學士院勑設日衆坐之中遽然昏踣自後徃徃發動
縁臣所脩唐書已見次第欲俟書成便乞補外豈期聖
造委以治繁臣素以文辭專學治民臨政既非所長加
以早衰多病精力不彊竊慮隳官敗事上誤聖知兼所
脩唐書不過三五月可畢置局多年官吏拘留糜耗供
給今已垂成若别差人轉成稽滯欲望聖慈矜臣衰病
才非所長欲乞别選才能許臣且仍舊職候唐書成日
乞一外任差遣以養衰殘取進止(嘉祐三年/六月上)
　　　翰林侍讀學士右正言馮京改翰林學士知制
　　　　誥權知開封府制　　　　　王安石
勑學士職親地顯而開封典治京師非夫忠厚仁恕而
有文學政事之能孰可以任此具官某造行直方受材
愽敏踐更中外休顯有稱論思禁林尹正畿甸詢謀惟
允其徃懋哉可
　　　翰林學士知制誥權知開封府馮京轉官加勲
　　　　邑制　　　　　　　　　　王安石
先帝以盛徳成功克終天禄眇然在疚水念嗣訓非左
右之良孰與濟此哉具官某秉哲蹈義士民所望尹正
京邑善聲流聞邦有大賚當由貴始徃膺榮禄無替厥
脩可
　　　開封府羣見致辭　　　　　　　林希
臣希等伏以聖人在上首善始於京師天下脩文貢士
興於甽畆此乃伏遇皇帝陛下仰稽古道下育人材發
明詔於多方命興賢於列郡臣等謬當詔㫖輒與能書
雖為草野之臣得奉天庭之貢
　　　代開封知府諸廟謝雨文　　　　韓琦
粤自凉秋以來嘉㴻未洽雖宸衷之在念顧穡事以為
虞式是靈祠奠茲神壤奉吉蠲而致禱冀聰直以垂休
上符宵旰之懷下慰編齊之望㑹風期於少女驅雲族
於太山曽未崇朝遽均和澤壤父輟耕而相賀祠官霑
服以言旋濟旱嵗以作霖畢蘇民瘵兆豐年而為瑞協
助聖猷爰被詔於禁中俾涓辰而報貺用陳馨薦祗答
蕃釐諒精意之攸歆固嘉應之斯在尚饗
　　　祭河神文二首　　　　　　　明于謙
曩者河水為患薄近城邑脩築堤岸勞費財力建祠妥
靈水患乃息大雨時行民事當憂希神黙相降祉垂休
隄防鞏固河道安流今特遣官祭以牲醴誠意感孚災
患消弭戴神之惠曷其有已
　　　二
惟神毓秀隂陽或流或峙成象在天成形在地相順則
為生成相反則為克制惟城惟隍以屏以蔽祀典攸崇
生民依庇茲者河水為患民勞財費垂成厥功乃值乖
異水不由北而反南至意者或祀缺於事神或冒犯乎
禁忌今特遣官牲醴以祭惟神垂休除害興利北河則
順遵乎洪流南岸則増崇乎地勢民無久勞事乃克濟
萬古千秋戴神之惠
　　于肅愍之廵撫河南也其為吾民經畫建百世之
　　利者甚多而捍禦黄河厥績尤著觀祭河神文二
　　篇亦可見其用心之懇惻矣謹録之以為後之君
　　子告
　　　景靈宫脩葢英宗神御殿上梁文
　　　　　　　　　　　　　　　宋王安石
天都左界帝室中經誕惟僊聖之祠夙有神靈之宅嗣
開宏構追奉睟容方将廣舜孝於無窮豈特尚漢儀之
有舊先皇帝道該五泰徳貫二儀文摛雲漢之章武布
風霆之號華夏歸仁而砥屬蠻夷馳義以駿奔清蹕甫
𫝊靈輿忽徃超然姑射山無一物之疵邈矣夀丘臺有
萬人之畏已𦵏鼎湖之弓劔将游髙廟之衣冠今皇帝
孝奉神明恩涵動植纘禹之服期成萬世之功見堯於
羮未改三年之政乃眷熏脩之吉壤載營館御之新宫
考協前彛述追先志廟廊列峙寝門可象於平居門壁
旁開輦路故存于陳迹官師肅給斤築隆施揆吉日以
庀徒舉脩梁而考室敢申善頌以相歡謡
抛梁東聖主迎陽坐禁中明似九天升曉日恩如萬國
轉春風
抛梁西瀚海兵銷太白低王母玉環方自獻大宛金馬
不須齎
抛梁南丙地星髙每嵗占千障滅烽開嶺徼萬艘輸賮
引江潭
抛梁北邊城自此無鳴鏑即㸔呼韓渭上朝休誇竇憲
燕然勒
抛梁上彷彿神遊今可想風馬雲車世世來金輿玉斚
年年享
抛梁下萬靈隤祉扶宗社天垂嘉種已豐年地産珍符
方極化
伏願上梁之後聖躬樂豫寶命靈長松茂獻兩宫之夀
椒繁占六寝之祥宗室蕃維之彦朝廷表幹之良家𫝊
慶譽代襲龍光肩一心而顯相保饋祀之無疆
　　　開封府上梁文　　　　　　　　楊億
受三靈之眷命開百世之丕基居中土以制四方坐明
堂而朝萬國上觀𤣥象設路寝而闢應門下鑒黄圖定
神州而分赤縣玉帛駿奔而薦至舟車輻湊以交馳居
民最處於浩穰寰宇共瞻於表式伏遇皇帝陛下道光
上聖仁洽普天性堯舜之聰明體禹湯之勤儉垂衣裳
而布政懸法象以授時旰食視朝但精求於理本臨軒
遣使常散採於民謡物情而煦育如春王道而坦平若
砥故得五兵不試邊陲無金革之聲四序由康隴畆起
倉箱之詠敦淳反朴黎民盡致於可封獻賮輸琛異域
曽無於後至混車書而一統頒正朔於四夷卜年遠過
於成周拓土更逾於彊漢乃眷京畿之千里旁連魏闕
之九重包括諸華儀刑列郡疆理既推於廣斥閭閻最
號於便蕃豈惟俠少之塲所謂帝王之宅爰求控壓實
在元良皇太子道契黄離位隆蒼震問安視膳素彰周
寝之勤主鬯承祧爰踐漢儲之貴自春宫而育徳鎮天
邑以分憂誕揚慈惠之風廣布神明之政緑林屏息絶
吠犬以堪驚玉燭均調無喘牛而可問於是决斷簿書
之暇經營土木之功廣棟宇之新規集班輸之絶藝揮
斤者成市荷鍤者如雲度楩柟杞梓之材召丹雘圬墁
之匠百堵皆作不日而成梁横螮蝀以蜿蜒瓦疊鴛鴦
而迤邐堂皇有煒㕔事斯嚴廊囘合以四周庭清虚而
中敞制度迭彰於壮麗形容備極於巍峩足以明東朝
副貳之尊表南府鎮臨之盛今茲吉日将畢竒功爰自
抛梁式申犒勞散金錢而滿地堆餅餌以如山巵酒彘
肩盈樽滿案極量而飲應不羡於單醪實腹而飡固如
填於巨壑既醉以飽式舞且歌同承渙汗之恩共樂昇
平之化
抛梁東三韓百粤慕華風毛車遠涉浮天浪歡呼鼓舞
未央宫
抛梁西雪嶺金河路不迷萬里玉關皆我土葡萄苜蓿
徧髙低
抛梁南跕鳶浪泊聖恩覃大貝明珠盈帑藏崔嵬銅柱
拂煙嵐
抛梁北匈奴逃遁空沙磧茫茫絶漠净無塵待上隂山
重刻石
抛梁上非煙顥氣何蕭爽厯厯天邊種白榆亭亭雲際
峩僊掌
抛梁下萬井繁華堪大訖家家樓閤倚晴空處處絃歌
樂皇化
伏願抛梁之後風調雨順時和年豐聖夀靈長與大椿
而難老邦家鞏固将磐石以無窮少海長浮於厚載前
星永耀於𤣥穹濟濟宫庭之僚屬森森天府之賔從盡
預商山之羽翼咸依儉幕之芙蓉将吏奔趨而有幸軍
民撫育以皆同悉傾心而奉上並竭節以向公路絶冦
攘夜户而從茲不閉人無爭訟圜扉而自此常空百姓
咸躋於夀域八方悉被於仁風然後我皇帝之千秋萬
嵗長端拱以居中
　　　奏汴州得嘉禾嘉𤓰状　　　　唐韓愈
右謹按符瑞圖王者徳至於地則嘉禾生伏惟皇帝陛
下道合天地恩霑動植邇無不協逺無不賔神人以和
風雨咸若前件嘉禾等或兩根並植一穗連房或延蔓
敷榮異實共蔕既叶和同之慶又標豐稔之祥感自皇
恩微莖何極於造化親逢嘉瑞小臣喜遇於休明
　　　䟦學士院題名記後　　　　宋歐陽脩
余鄉在翰林七年嘗以謂宰輔有任責之憂神僊無爵
禄之寵既都榮顯又享清閒而兼有人天之樂者惟學
士也自頃以來叨被恩私俾參政論力疲矣而勤勞不
得少息心衰矣而憂患浩乎無涯却思玉堂如在天上
偶因發篋閒覽題名不覺慨然遂書於此嘉祐八年中
秋日也
　　　䟦夷門市㕓圖後　　　　　　元王惲
孫樵讀開元雜報至生恨不為太平人豈聲明文物矯
首拭目聞可喜而觀可樂乎近閲夷門市㕓圖其風物
氣習備見政和間流宕浮靡之俗然非盛極無以臻此
予生長汴梁及見百年遺老徃徃尚能談當時風物令
人不覺有孫氏之嘆但二帝播遷已兆朕於此所謂治
亂之迹接踵相尋也畫品則穠纎巧麗出内供奉手無
疑正可與夢華録互為之覽耳至元丙子二月觀於平
陽寓舎夏六月重見於汴京試院中明年夏六月立秋
後一日連雨中靜坐偶書於燕東開陽坊李黄門之故
堂
　　　䟦汴京留守兼開封尹宗澤誥後
　　　　　　　　　　　　　　　　蘇伯衡
謹按公元祐六年年三十六進士及第調館陶尉厯龍
游膠水趙城令政和二年改官知掖縣差通判登州道
士髙延昭恃勢犯法公窮治之不少假延昭至京師因
林靈素訴公改建神霄宫不當公既乞祠而歸猶坐削
奪羈置鎮江實宣和元年以四年郊恩叙復就差監鎮
江酒官此則當時所被誥也六年除通判巴州事靖康
二年御史中丞趙過庭等薦公可臺職召赴闕假宗正
少卿充和議使公奏名不正改計議使議者以公剛方
難合必不屈徒死無益乃不遣行㑹選易河朔帥守擢
公直秘閣知磁州加河北義兵都總管就遷秘閣脩撰
髙宗以親王奉使過磁公力止之朝廷即授以天下兵
馬大元帥公為副元帥暨髙宗即位南京命公以龍圖
閣直學士知襄陽府俄徙知青州又用尚書左僕射李
綱薦知開封府遂以延康殿學士為京城留守兼開封
尹陞資政殿學士建炎二年秋薨於汴有㫖除公門下
侍郎御營副使依舊留守而遽以訃聞詔贈觀文殿學
士謚忠簡先是公上休致之請特授朝散大夫後恤典
行累進其階由通議大夫至開府儀同三司詩不云乎
無競維人若公者非所謂命世之大材歟方公盛年置
之散地且踰三紀一忤權幸坐廢四年及河北事勢危
急始舉磁以授之公年已六十八矣其授任居守也二
帝北狩髙宗南廵於斯之時岌岌乎如以一縷之線引
千鈞之石而臨萬仭之淵尚賴公雖老奮然自以身任
恢復之事夫何規模甫定功業垂成而時宰見忌遇事
輒從中沮之公不勝憂憤疽發于背而死茲非有志之
士所為太息流涕者邪公既薨而宋竟失中原矣豈人
之無禄而天不憗遺也将未欲混一而遽奪之也於戲
䘮亂之來必生弭亂之材以擬其後公材畧不世出天
固生之徽宗固不用之髙宗雖用之又不免以小人間
之是則公之吞志以沒宋之偏安於一隅者豈天運哉
抑亦有人事焉覽是誥者未可直以為足見一代故事
也此誥行於宣和四年壬寅後二百八十二年為今洪
武六年癸丑公七世孫經重加装池且請其表兄蘇伯
衡識公削奪之由并官伐之槩以便觀者而伯衡輒以
所素慨者繫之實是嵗之十月二十日也
　　按宗忠簡公出處實繫汴京存亡平仲之䟦是誥
　　也頗悉公之平生故録之
　　　䟦東京夢華録後　　　　　　明李濓
幽蘭居士孟元老東京夢華録一冊十巻凡宋之京城
河渠宫闕官府寺觀橋巷市井勾肆大而朝賀典禮小
而口味戲劇無不詳備可謂勤矣元老不知何人觀是
録纂述之筆亦非長於文學者大抵是録擬宋敏求東
京記而作東京記上中下三巻上巻為宫城周五里唐
宣武節度治所建隆三年廣城之北隅用洛陽宫殿之
制修之中卷為舊城周二十一里唐汴州城也號闕城
亦曰裏城下巻為新城周四十八里周世宗所築羅城
也號國城亦曰外城敏求嘗撰長安河南二志其學閎
博元老不逮也元老自序自徽宗崇寕二年癸未入京
師至靖康元年丙午避兵南徙葢寓京師者二十有三
年故紀載時事極為詳備但是時艮嶽已成梁臺上方
寺㙮俱在而録内無一言及之不知何也由是觀之則
元老之所遺漏者抑多矣嗟乎自靖康丙午迄今五百
餘年兵燹之所燔爇黄河之所衝淤都城勝蹟湮没殆
盡覽是録者能無黍離之悲乎
　　　䟦空同子觀燈行後　　　　　　李濓
宋都元夕燈火之盛至政和宣和之間極矣是時嵗榖
屢登四方無事天子方樂于宴安勌于治理不復加意
于紀綱法度之間而憸夫小人務悦其君者又倡為豐
亨豫大之説以逢迎之於是縱意肆欲大起鰲山之戲
煙花火樹照耀城闕而生民膏血為之枯竭今觀東京
夢華録暨宣和遺事所載令人驚怛惻惋不能自已嗚
呼不作無益害有益召公明訓也徽宗豈懵于此邪顧
乃優游娯嬉以坐致靖康之亂實人事舛錯為之惡可
獨歸之于天數哉空同李獻吉先生為余書其所撰觀
燈行于巻盖自喜其得意之作也竊觀空同此篇實擬
唐李嶠汾隂行而作雄渾古朴雖不逮嶠然其詞采煥
發亦一代之傑作也暇日偶展閲一過漫書其後
　
　
　
　
　
　
　
　
　
　
　
　
　
　
　汴京遺蹟志巻十八
欽定四庫全書
　汴京遺蹟志巻十九　　　　明　李濂　撰
　　藝文六
　　賦一
　　　梁王菟園賦　　　　　　　　漢枚乗
脩竹檀欒夾池水旋菟園並馳道臨廣衍長冗坂故徑
於崑崙貇觀相物芴焉子有似乎西山西山隑隑䘏焉
□□㟟􁘏崣􁘐崟巖□嵸巍􁖾焉暴熛激揚塵埃蛇龍
奏林薄竹逰風踊焉秋風揚焉滿庶庶焉紛紛紜紜騰
踊雲亂枝葉翬散摩來幡幡焉谿谷沙石涸波沸日湲
浸疾東流連焉轔轔隂發緒菲菲誾誾讙擾昆雞蝭蛙
倉庚宻切别鳥相離哀鳴其中若乃附巢蹇□之𫝊於
列樹也欐欐若飛雪之重弗麗也西望西山山鵲野鳩
白鷺鶻桐鸇鶚鷂鵰翡翠鴝鵒守狗戴勝巢枝穴藏被
塘臨谷聲音相聞喙尾離屬翺翔群熙交頸接翼闒而
未至徐飛翋䎓往來霞水離散而沒合疾疾紛紛若塵
埃之間白雪也予之幽㝠究之乎無端於是晚春早夏
邯鄲襄國易陽之容麗人及其燕飾子相予雜遝而往
欵焉車馬接軫相屬方輪錯轂接服何驂披銜跡蹶自
奮增絶怵惕騰躍水意而未發因更隂逐心相秩奔隧
林臨河怒氣未竭羽葢繇起被以紅沫濛濛若雨委雪
髙冠扁焉長劒閑焉左挾彈焉右執鞭焉日移樂襄逰
觀西園之芝芝成宮闕枝葉榮茂選擇純熟挈取含苴
復取其次顧賜從者於是從容安步鬬雞走兔俛仰釣
射煎熬炮炙極樂到暮若乃夫郊采桑之婦人兮袿裼
錯紆連袖方路摩□長□便娟數顧芳溫往來接神連
未結已諾不分縹併進靖儐笑連便不可忍視也於是
婦人先稱曰春陽生兮萋萋不才子兮心哀見嘉客兮
不能歸桑萎蠶饑中人望奈何
　　按菟園梁孝王之苑名也梁孝王武漢文帝子景
　　帝之同母弟竇太后之少子太后甚愛之賞賜不
　　可勝計孝王築東苑方三百里為複道自宮連屬
　　於平臺二十餘里此賦始終鋪敘苑囿之盛略無
　　規警之辭乗正直人也或非其真筆而子臯素善
　　詼諧為賦疾而不工宋人章樵亦嘗疑此篇為臯
　　作其知言哉
　　　忘憂館柳賦　　　　　　　　　枚乗
梁孝王逰於忘憂之館集諸逰士各使為賦枚乘為柳
賦其辭曰
忘憂之館垂條之木枝逶遲而含紫葉萋萋而吐緑出
入風雲去來羽族既上下而好音亦黄衣而絳足蜩螗
厲響蜘蛛吐絲階草漠漠白日遲遲于嗟細柳流亂輕
絲君王淵穆其度御群英而翫之小臣瞽聵與此陳詞
于嗟樂兮於是罇盈縹玉之酒爵獻金漿之醪庻羞千
族盈滿六庖弱絲清管與風霜而共雕鎗鍠啾唧蕭條
寂寥雋乂英旄列襟聨袍小臣莫効於鴻毛空銜鮮而
𠻳醪雖復河清海竭終無增景於邊撩(邊撩言栁之邊/梢也自喻無細)
(微之補報徒/竊飲食而巳)
　　　大河賦　　　　　　　　　晉成公綏
覽百川之宏壯兮莫尚美於黄河潛崑崙之峻極兮出
積石之嵳峩登龍門而南逰兮拂華隂與曲阿凌砥柱
而激湍兮踰洛汭而揚波體委蛇於后土兮配靈漢於
穹蒼貫中夏之畿甸兮經朔狄之遐荒歴二周之北境
兮流三晉之南鄉秦自西而啟壤兮齊據東而畫疆殷
徒涉而永固衞遷濟而遂强趙决流而却魏嬴引溝而
滅梁思先哲之攸歎何水徳之難量
　　　雪賦　　　　　　　　　　宋謝惠連
嵗將暮時既昏寒風積愁雲繁梁王不恱逰於菟園乃
置㫖酒命賓友召鄒生延枚叟相如末至居客之右俄
而微霰零宻雪下王乃歌北風於衞詩詠南山於周雅
授簡於司馬大夫曰抽子秘思騁子妍辭侔色揣稱為
寡人賦之相如於是避席而起逡巡而揖曰臣聞雪宮
建於東國雪山峙於西域岐昌發詠於來思姬滿申歌
於黄竹曹風以麻衣比色楚謠以幽蘭儷曲盈尺則呈
瑞於豐年袤丈則表沴於隂德雪之時義逺矣哉請言
其始若乃𤣥律窮嚴氣升焦溪涸湯谷凝火井滅溫泉
冰沸潭無湧炎風不興北户墐扉裸壤垂繒於是河海
生雲朔漠飛沙連氛累靄掩日韜霞霰淅瀝而先集雪
紛糅而遂多其為狀也散漫交錯氛氲蕭索藹藹浮浮
瀌瀌弈弈聯翩飛灑徘徊委積始縁甍而冒棟終開簾
而入隙初便娟於墀廡末縈盈於帷席既因方而為珪
亦遇圓而成璧眄隰則萬頃同縞瞻山則千巖俱白於
是臺如重璧逵似連璐庭列瑤階林挺瓊樹皓鶴奪鮮
白鷴失素紈袖慙冶玉顔掩嫮若乃積素未虧白日朝
鮮爛兮若爥龍銜燿照崑山爾其流滴垂冰縁霤承隅
粲兮若馮夷剖蚌列明珠至夫繽紛繁騖之貌皓汗皦
潔之儀迴散縈積之勢飛聚凝曜之竒固展轉而無窮
嗟難得而備知若乃申娛翫之無已夜幽靜而多懐風
觸楹而轉響月承幌而通暉酌湘吳之醇酎御狐狢之
兼衣對庭鵾之雙舞瞻雲鴈之孤飛折園中之萱草擿
陌上之芳薇踐霜雪之交積憐枝葉之相違馳遙思於
千里願接手而同歸鄒陽聞之懣然心服有懐妍唱敬
接末曲於是乃作而賦積雪之歌歌曰携佳人兮披重
幄援綺衾兮坐芳縟燎薰鑪兮炳明燭酌桂酒兮揚清
曲又續而為白雪之歌歌曰曲既揚兮酒既陳朱顔酡
兮思自親願低帷以昵枕念解珮而褫紳怨年嵗之易
暮傷後㑹之無因君寧見階上之白雪豈鮮耀於陽春
歌卒王乃尋繹吟翫撫覽扼腕顧謂枚叔起而為亂亂
曰白羽雖白質以輕兮白玉雖白空守貞兮未若兹雪
因時而滅𤣥隂凝不昧其潔太陽曜不固其節節豈我
名潔豈我貞憑雲升降從風飄零值物賦像任地班形
素因遇立汚隨染成縱心皓然何慮何營
　　此賦本惠連作而假梁王鄒枚司馬以為辭其曰
　　授簡於司馬大夫葢設言也抑亦賦之變體者歟
　　　學梁王菟園賦　　　　　　　梁江淹
或重古輕今者僕曰何為其然哉無知音則已矣聊為
古賦以奮枚叔之製焉
碧山倚巘﨑兮象海水碣石朝日晨霞兮赩紅壁仰望
泬寥兮數千尺􁯷□嵺􁭍汨淈成岫􁡏呼而窟竇哮碻
􁯀確紫蕪丹駮苔㸃綺縟若斷若續如此者百有十處
奔水激集瀴溟絜渠潏湟吐吸跳波走浪濺沫而相及
□漾長驚澆灌遠注無時息焉青樹玉葉彌望成林亦
有輪囷磥硊一枝百頃萬葉共隂縹草丹蘅江離蔓荆
酷郁交布原滿隰平於是金塘湎演緑竹被坂繚繞青
翠近而復逺白砂如積雪者焉碧石如圓玦者焉水鳥
鴐鵝􁭛鳿鶵鴈上飛衡陽下宿沅漢十十五五忽合而
復散乃有綺雲之館頳霞之臺其樂足以棄國釋位遺
死忘歸也若夫墨翟商瞿之倫學兼師術才叅道真方
駕連軫于沼之濵乃射宿餌魴前繳鷫鷞青黏黄粱曤
鼈胾羮臑㹠柘漿窮嬉極娛雲翺兮煙翔超然左覽蒼
梧右睨鄧林崩石梧岸崱屴藏隂逮至山頂丹壁四平
靈木夾道神草列生俯瞰太一下視流星既投冠而棄
劒亦扤魄而盪靈於是大夫之徒稱詩而歸春陽始映
朱華未希卒逢邯鄲之女蕙色玉質命知其麗攢連映
日綺裳下見錦衣上出雖復守禮令人意失遂謠曰碧
玉作椀銀為盤一刻一鏤化雙鸞乃報歌曰美人不見
紫錦衾黄泉應至何所禁妃因别曰見上客兮心歴亂
送短詩兮懐長歎中人望兮𧖟既饑躞蹀暮兮思夜半
　　　明堂賦　　　　　　　　　宋范仲淹
臣聞明堂者天子布政之宮也在國之陽于已之方廣
大乎天地之象髙明乎日月之章崇百王之大觀揭三
宮之中央昭壯麗於神州宣英茂於皇猷頒金玉之宏
度集人神之丕休故可祀先王以配上帝坐天子而朝
諸侯者也粤自蒼牙開極黄靈耀徳巢穴以革棟宇以
植徹太古之弊明大壯之則風雨攸止宮室斯美將崇
髙乎富貴之位統和乎天人之理乃聖大造明堂肇起
明以清其居堂以髙而視壁廓焉而四達殿巋焉而中
峙禮以潔而儉必表之以茅教以清而流故環之以水
暨二帝之述焉合五府而祭矣逮夫夏禮秩秩奉以世
室商祀穆穆制以重屋神禹卑宮階以一尺之崇成湯
受命革以三尺之盛赫赫周堂制度景彰七筵兮南北
之廣九筵兮西東之長堂并包於五室室辨正於五方
左青陽而右總章靣明堂而背北室耽然太室儼乎中
黄都徽名之在南取盛徳之向陽或謂厥堂惟一厥室
惟九闢闔其三十六户疏達兮七十二牖亦規上而天
覆復矩下而坤厚近郊之宮廣而能受通天之宇髙而
弗偶八方象其幅貟九陛參其前後肅肅焉聽政之廟
應辰而周彰趪趪焉承天之柱列宿而相望環林兮葱
葱圎海兮泱泱既方舟而經梁復素飾其迴墻陳位序
以有嚴議法象而必臧示邦域之景鑠期人神之樂康
左有辟雍天子學宮墳籍浩以明備文物森其㑹同奉
三夀以朂天下之孝設三乏以勸諸侯之風右有靈臺
庶民子來若經始於神明廼占候於昭回天之道也惟
黙黙以有象聖之心也葢惕惕而無災此三雍之大者
故百世以欽哉若夫約周之禮禀夏之正天子升青陽
之位體大徳之生彼相協謀有司奉行慶賜必均歴象
必明布農事於準直習舞徳於和平止伯益之伐木禁
蚩尤之稱兵惟倉廪兮賑天之窮惟幣帛兮禮邦之英
無隱不彰無濳不亨蒙蕩蕩之至仁浸灝灝之醇精此
明堂之春也萬物為之榮又若炎以繼天羲以永日始
於仲呂之管復于清宮之律天子乃登諸明堂暨夫太
室命盛樂以象徳致大雩以祈實升髙明而有豫定心
氣而無逸靜百官之事驅五榖之疾無縈於關無難於
門止北伐之威以助養於生生導南風之和以飾喜於
元元此明堂之夏也萬物為之繁爾乃象正火位徳王
金行羽漸于以南嚮穀萬斯而西成天子乃居總章之
奥奏清商之聲圖有功而專任詰不義而徂征脩法制
以謹收藏之令養衰老以惻搖落之情同我度量平予
權衡人社以崇厚兆民報本之志神倉以秘示萬邦致
孝之誠此明堂之秋也天下為之清及夫蟲介時分虎
威夕永詩人發其凉之詠日官賔可愛之景天子乃北
堂以居南靣而省錫飲烝之慶從祀寒之請於是戒門
閭備邊境勞三農於休息警百辟於恭靖關市必易宮
室必整無用之器斯徹無事之官必省飭國典以俟來
嵗之宜講武經以肅萬邦之屏此明堂之冬也天下為
之靜斯乃順其時與物咸宜適其變使民不倦者也稽
夫宗祀之文大享之辰上儀乎皇皇盛節兮彬彬比於
郊也我則取文之勝方其廟也我則取質之純損益其
禮尊嚴其親五天之座曄曄以陳五帝之席弈弈而倫
惟太室之位乃上帝之神作配者先王從祀者五臣樽
斚離離玉幣莘莘牲牢之舉既遵於夏后蔬果之薦復
本於周人禮無不當誠無不臻聖人於是出齋宮而肅
肅被法服而循循酌一獻以從質躬百拜以表寅司儀
實相樂正攸賔進爼豆之吉蠲羅簨虡之輪囷六樂咸
在統美乎列皇八風相盪同和乎大鈞下舞上歌蹈德
詠仁非常之祭駿及者萬國莫大之孝蟻懐者兆民於
是神醉其徳人樂而極太史書於策大夫頌於國頌曰
明堂崇之明王祀之禮以成之樂以歌之光天之下教
以化之若夫元朔㑹同群后對越穆穆乎舜門之闢晰
晰乎宣燎之發帝時待旦而久求衣以先紆黄組冠通
天建日月服乾坤佩干將升崑崙進山嶽之圭當雲龍
之軒正聖人之大寶示天下之有尊巍巍焉負扆而立
濟濟焉辨色而入太常正其等衰九賔序其名級中階
之前三公屹然應門之外九采察焉阼階之東諸侯以
同西階之西諸伯以齊門東北靣者子之位門西東上
者男之次東門之外則有樂浪蟠木九夷之國西靣而
北上西門之外則有蒙氾大秦六戎之屬南上而東向
南門之外則有朱垠越裳八蠻之族惟北是望北門之
外則有葷粥幽陵五狄之種惟東是尚於是兟兟旅進
鏘鏘肆覲嚮明者盖取諸離觀光者受之以晉君臣之
位定禮樂之道振雅韶以奏文鐸以狥皆望雲而就日
必歌堯而頌舜上和而下樂金聲而玉潤况乎晨光赫
曦天顔弗違冕紱兮霞集玉帛兮川歸盛乎王庭之聲
明煥乎天象之光輝若北辰之㑹衆星咸粲粲而在共
如太陽之臨多露普湛湛而將晞莫不君三揖于上臣
載拜于下行典禮揚風雅訪俊良議窮寡人曷幽而覆
盆賢曷惻而遺野于以盛名器于以休宗社署聖法於
圎闕馳神教於方夏皇哉耀今昔之榮觀至哉敷億兆
之純嘏故曰揖讓而治天下者明堂之謂也惜乎三代
以還智者間間諸儒靡協議者喋喋而皆膠其增損忘
禮樂之大本泥於廣狹廢皇王之大業使朝廷茫然有
逾逺之嘆惘然有中輟之議殊不知五帝非沿樂而興
三王豈襲禮而至為明堂之道不必尚其奥行明堂之
義不必盡其制適道者與權忘象者得意大樂同天地
之和豈匏竹而己矣大禮同天地之節豈豆籩之云爾
自漢魏之下暨隋唐之際堂或三五之上道非三五之
世葢不取其厚而取其薄不得其大而得其細享配之
文或然未分政教之烈斯焉弗聞是則帝道不施胡取
乎總期皇德不隆胡取乎合宮故夫明堂之設也天子
居之日敬日思思之何也萬微存乎消息敬之何也兆
靈繋之安危繇是惟克念以作聖思堯舜之齊名懼巍
巍之弗逮廼孜孜於雞鳴惟至平之休代思阜財於吾
民懼四維之有艱尚瘡痍而百辛故聖人之寶儉弗下
剥而上侈思寡費薄索民庻㡬于格耻惟下武之太寧
亦省躬于干戈取諸豫於四方慨風雲以長歌惟知人
其古難思濟濟乎賢者葢舉一於臯陶廼連茹于天下
惟好生之至徳思與物而為春懼幽陋之靡及常咨命
于仁人惟及人之一徳始若晦而彌彰故三五之君子
騰茂實而無疆惟皇極之大範思天下而與平懼萬物
之或差持我心於誠衡然後見天下齊於無體和於無
聲厖眉而夀吾何仁之有含哺而嬉吾何力之為但淵
淵綿綿無反無偏浸淳澤以咸若樂鴻化於自然此明
堂之道也葢無徳而稱焉我國家凝粹百靈薦馨三極
東升禋於岱首西展琮於汾側未正天神之府以讓皇
人之徳祖考來格俟配天之儀諸侯入朝思助祭之職
豈上聖之謙而愚臣之惑也臣請考列辟之明術塞處
士之横議約其制復其位儉不為其陋奢不為其肆斟
酌乎三王擬議乎簡易展宗祀之禮正朝㑹之義廣明
堂之妙道極真人之能事以至聖子神孫億千萬期登
於斯念於斯受天之禧與天下宜而已乎
　　　圓丘賦　　　　　　　　　　　宋祁
若夫天地之區既奥而腴王者所以作京焉神明之隩
匪攻而築上帝所以定位焉我朝之擁歸運也譏函鎬
保界之陋鄙周雒渟瀯之淵乃据梁之芒芒偵河之渾
渾畫邦畿之千里于以宅天子之尊然後翼翼乾乾作
邦孚先禘其祖之所自出兮遂有事乎昊天占國南之
七里得髙丘之崛然自乾㝢之初闢保坤靈而不遷藏
偉兆於遐葉震元符於兹年此烈祖所以裒神之對神
宗所以旅物之蠲真考之所陟降丕后之所周旋藹列
聖以烝衎總萬靈而賔筵翕降鑒之厚福焯巍巍而亡
原則晉考卜乎委粟漢肹飾乎甘泉曾不得望我之末
光絶炎况並驅而齊肩哉敢問圓丘之狀也其何如矣
廣矣大矣畧可詳矣上崔嵬以鬱律兮外博敞而神麗
遡朱鳥以髙蟠兮槩瑤魁而邪峙休氣回復乎其椒兮
滎泉滋滲乎其止魑魅不若泯伏於其逺兮神明肅然
離衞乎其邇於是攘之辟之其菑其翳脩之平之其坎
其畷上三陔以積髙外四門而疏陛列道糊頳重營界
紫無縮板以作勞不藉罽而昭侈因天質之自然非人
力之攸致崒兮似髙山之在周邦嶻焉若隆脽之亘汾
澨及夫涓日肇祀于郊之宮陶匏尚質金石有容璧奠
褥以蒼蒼兮鼎歊雲而隆隆百神服食蔓衍乎坎間兮
有司守燎粲爛乎壝中穆穆天子相維辟公咸盛氣以
彊力相升降兮穹崇披大紫之莫莫招翠黄之雍雍合
蕭薌於欽柴曳髙煙乎璇穹塞天淵以隤祉奮光明於
亡窮踆乎已事罔有不恭若乃自内出者無匹不行自
外至者無主不止故我率乎祖而推本正乎位而升配
使禮動乎上則神饗樂交乎下而人喜畢九州以獻力
罄一純以盡意君子曰觀天下之物無以稱其徳所以
因天事天取至誠之為貴則斯丘也實國家集福之清
場事神之寶畤國聽之所馮厚靈心之所翔㑹駐魄寶
於飈歘賁黄圖之方志彼草棲列僊之館像設梵王之
廬豚蹄種祠之託鱗長九淵之居皆祠官之細祀族之
餘尚且落成者鼓吻而極嘆乞靈者䑛筆而争書叛宣
父以語恠溺丘明而好巫獨圓丘巋而遺美寧儒者佁
儓而未之思歟遂作頌曰屹圓壇赫昈昈大盤盤兮君
之升帝是饗鞏而安兮禮無違福不回委如山兮聖繼
聖萬斯年長監觀兮
　　　右史院蒲桃賦　　　　　　　　宋祁
癸酉之仲夏予授詔脩書寓於右史院紬繹多暇裴回
堂除有蒲桃一本延蔓疎瘠垂實甚寡予且玩且唶以
為省户凝切禁廷敞閑人不夭摧禽不棲啄與平原槁
壤有間匪灌叢宿莽所干而條悴葉芸不為時珍何邪
得非地以所宜為安根以屢徙為危封殖浸灌信美非
願因為小賦代其臆對云
昔炎漢之遣使道西域而始通得蒲桃之異種偕苜蓿
以來東矜所從以至逺遂徧殖乎離宮去葱雪之寒鄉
託崤函之福地並萬寶以均載歴千古而舒粹玩之可
使蠲煩食之足以平志不由甘而取壊廼因少而獲貴
鄙柚苞之輕□賤蔗境之塵滓粤何人斯殖我於兹託
深嚴之秘署切轇轕之文榱培孤莖以膏壤引柔蔓乎
褾枝泉石渠以蒙浸露金莖而泫滋布凉影於月宮獵
重葩於禁颸蔽風廬之岑寂隱肅唱而逶遲彼得地而
逢辰宜欣欣以茂遂奚敷華而委質反慘慘而兹瘁乏
磊砢於當年讓紛華於此世是必野荄非曾掖之翫菲
實異太官之味困枳橘之屢遷嘆匏𤓰之徒繋亦猶鬱
柳有性不願桮棬之華海鳥取容非榮觴酒之饋胡不
放之巖際歸之壠隂上敷榮於樛木外結庇於緇林蒙
煙沐霧跨野彌岑豐茸大徳之谷棲息無檎之禽保深
根以庇本誡繁實之披心窮天年以善育奚斤斧之可
尋亂曰階藥衒華堂萱争麗枝以萬年為名木以五衢
稱瑞是皆託中涓以進熟荷鈎盾之為地結賞心以自
如非孤生之所冀
　　　五鳳樓賦　　　　　　　　　梁周翰
伊京師之權輿也遐哉邈乎驗河圖之象按輿地之書
宅禹貢豫州之域距天文辰馬之墟因四履建侯之地
為六代興王之居城浚而都𣲖河而渠結坤之絡振乾
之樞星甍櫛堵我民之廬海漕山廥我田之租勢雄跨
胡氣王吞吳茫茫萬國魚貫而趨惟聖皇之受命應期
運而握符光潛躍於龍徳踐元亨於帝衢道徳何師尊
盧赫胥揖讓何比陶唐有虞英略神武威殫八區封豕
必誅長鯨盡刳虎皮包刃鵠板搜儒墜典皆索闕政咸
鋪成天下之大務若雷奮而風驅乃顧京室時行聖謨
陋宸極之非制稽紫垣之舊圖且曰不壯不麗豈傳萬
世禹之卑宮葢勿暇之計堯之茅茨非經久之制矧象
魏之縣法伊億兆之所視况我力如天我貲如地不漁
爾民不牟爾利一毫之費差足為易乃詔共工度景之
中因舊謀新庀徒僝功臺卑者豐棟易而隆椽斵而礱
去地百丈在天半空五鳳翹翼若鵬運風雙龍蟠首若
鼇載宮丹楯霞繞神光何融朱楹虹植晴文始烘繡楣
焜燿彫栱玲瓏椒壁塗赭綺窓暈紅雙闕偶立突然如
峰平見千里深映九重奔星墜而交觸靈景互而相逢
門呀洞缺若天之裂縱舉百武横駕六轍金鋪爍人光
景明滅舞陽之力莫得而排叔梁之力胡可以抉其下
則冠葢葳蕤劒佩陸離車如流水待漏而馳駕肩排踵
兼蠻渾夷萬衆紛錯魚龍尊卑咸去來之由此競奔湊
於玉墀亶皇風之無外豈朝盈之有時三事庶尹乃拜
表蕭墻謁帝未央以落大壯登謌永昌曰元聖明兮帝
道昌威四海兮君萬方峙髙闕兮冠百常赫宋徳兮垂
無疆瞻天顔兮獻夀觴願君王兮長樂康帝曰俞哉爾
觴且置當聽朕言庻曉朕意頃於戎馬之暇詳窺歴代
之紀乃知乎夏徳之衰璇室自庇商政之壊瓊宮太侈
楚王章華一身何寄秦皇阿房二世而棄漢武栢梁孽
火隨熾陳后三閣義師尋至豈非乎禍生於漸欲起於
恣亦如崇飲不已必至昏醉嗜色不已必至乏瘁遷怒
不己必絶人祀窮兵不己必暴人胔甘諛不已必杜忠
義溺讒不已必斥賢智亡國之君未嘗不爾朕皆知之
得以趨避淫於土木雅不如是美其成功良以為愧不
舉君觴恐驕朕志其大者天地所重者神器尾虎足冰
終日惴惴當共重之勿使顛墜謹謝公卿無忘納誨群
臣乃退咸呼萬嵗
　
　
　
　
　
　汴京遺蹟志卷十九
欽定四庫全書
　汴京遺蹟志巻二十　　　　明　李濂　撰
　　藝文七
　　賦
　　　皇畿賦　　　　　　　　　　宋楊侃
有賦家者流欲馳名於當世思著詠於神州忽念前古
深懐景慕誦二京於張衡覽兩都於班固於是輟巻意
慙閣筆心伏讓而謂臣請書簡牘臣辭不獲已而謂之
曰子讀二子之賦而知兩漢都邑之制宮殿之麗而未
知大宋畿甸之美政化之始也予幸得職採風謠官參
儒雅千里之郊圻是巡八使之軺車斯假若夫大邑名
城神臯沃野畫地可記濡毫可寫至於宮禁之深嚴予
未聞也都城之浩穰衆所覩也是故彼述其内子言其
外葢萬分之舉一難盡述而備載昔者唐綱不振國鼎
將遷俄梁室之革命啓浚都而應天既觀法於左崤右
隴亦取則於西澗東瀍大矣雄圖昭然聖謨謂陳留天
下之衝要謂大梁海内之膏腴漢祖得之則齊楚之敵
敗亡相繼咸就擒而即誅梁王守之則七國之師不敢
西向盡為馘而為俘實王氣之長在宜萬世而作都也
莫不廣封溝設險固襄平割宋之美田戴邑裂曹之沃
土滑分屬邑之二城陳減太康之萬户潁川之鄢陵扶
溝滎陽之中牟陽武咸命落編民於州籍升地圖於天
府故得雄臨九州陋視三輔經營歴於五代法則垂於
萬古皇宋之受命也太祖以神武獨斷太宗以聖文誕
敷平江表破蜀都下南越來東吳北定并汾南取荆湖
是故七國之雄軍諸侯之陪臣隨其王公與其士民小
者十郡之衆大者百州之人莫不去其鄉黨率彼宗親
盡徙家於上國何懐土之不聞甲第星羅比屋鱗次坊
無廣巷市不通騎於是有出居王畿掛户縣籍興産樹
業出賦供役者矣豈比夫秦選户口於咸陽漢徙豪傑
於陵邑魏將實於河南驅冀民而是入也今聖上之在
東宮也尊以皇儲尹兹京邑視政之初民訟雲集莫不
察之以情偽辨之以曲直發伏禁姦親剸繁劇既而桴
鼓不鳴豪右斂迹吏不敢欺民用懐徳若乃龍樓曉出
奉法謹身教民以事父也親拜師傅降禮國儲教民以
事師也公退則侍講在前出入則四賔是翼尚老尊學
與民為則是時王畿之内易俗移風以至正南靣居域
中由内及外化行令從是君上徳惠素立而正教早崇
也若乃銳旅百營髙城千雉孫武教陣吳起撫士其齊
如林其猛如虎手撃利劍足張彊弩躍馬奪槊投石拔
距入則訓練出無征戰身閒賞厚家有餘羡是故擁彊
兵衞近甸如大郡雄藩為屏為翰者且有九縣(尉氏咸/平陳留)
(雍丘襄邑太康考/城東明陽武也)天設二渠曰蔡曰汴通江㑹海縈畿
帶甸千倉是興萬庾是建杜預主計劉晏司漕何貢何
輸吳粳楚稻月致百萬猶責其少漢之太倉積粟紅腐
使彼粒而計之未及我斗量之數成王之庾萬箱以供
未若我千艘往來運江淮而無窮是故備九年之儲充
六軍之給當津處要山積雲入者復有五邑(陳留雍丘/襄邑尉氏)
(咸平/也)若乃總戎者貴領專城宰邑者上應列星簿既資
髙尉亦秩清率兵守戍者五鎮(建雄義聲園城馬欄萬/勝鎮皆置甲士防守有)
(使臣掌/領之)統騎分廵者兩路(府界東西兩路各/置都同廵檢二人)城隍之外
遊徼四布(京城四靣巡/檢各一人)桓桓八臣是警是護(謂東西兩/路洎京城)
(四靣巡檢使/臣共八人也)郊原膴膴春草萋萋邊烽不警牧馬争嘶
厩空萬櫪野散千蹄陂閑牧南(汴河已南縣邑長陂/廣野多牧放之地)沙
平走西(中牟已西地廣/沙平尤宜牧馬)一飲空川一齕空原去如霧散
來若雲連地廣馬多古未有焉若乃任土出於民心獻
芹比於古俗園茄早實時果先熟𤓰重南門笋宜脩竹
鬻於市兮利既兼倍進於君兮恩必霑沐時或戴勝降
桑螻蟈未鳴野人登麥以先至蠶婦貢絲而已成别有
襄陵之桃楊夏之柿朱櫻宜於谷林丹杏出於尉氏其
或陽鄉千樹之梨扶樂千樹之栗比封千户之侯亦何
讓於昔日鹹壤宜北鄉之羊野蓑美東邑之豕魚鼈鳬
鴈之盛西有陂兮萬頃菱芡蓮藕之美東沿堤兮百里
其或仲冬之月禮尚進鮮介麋素出於逢澤狡兔復多
於梁園乃命萊田於虞人選徒於司馬四校畢陳六飛
夙駕何千乘萬騎之馳騁滿四通五達之郊野西或過
於圃田之藪東或出於平臺之下乃有孟賁之徒烏獲
之類袒裼而來叱咤而至搏虎兕撃熊豕𤣥豹逆曳白
狐生致復有負羽從獵之人控弦伏獸之士落孤鴈於
馬首貫雙鵰於雲裏然猶示之以三驅之仁寬之以一
靣之網不使獸殫於下禽盡於上何長楊之獵自謂於
禽多雲夢之畋敢誇其地廣哉圖書載詳境土斯見開
封則漢志之名邑今二赤之首冠祥符則天書之降年
易新名於舊縣□秸之入斯為近甸若乃百萬衆之分
營十二市之環城囂然朝夕異彼郊坰其東則有汴水
之陽宜春之苑向日而亭臺最麗迎郊而氣候先暖鸎
囀何早花開不晚曕太一之清宮壯先朝之命工構宇
煙霞之外出俗囂塵之中效僊人之樓居慕老氏之𤣥
風青青道邊千畝何田端拱之初藉于此焉黛耜一執
青史千年登蓼隄以東望見髙臺之百尺居道之南在
岡之北下有廣場可馳可逐我皇帝初即寶位大閱軍
旅親乗戎輅習戰于此士馬秋勁甲胄晨整止憑軾以
將觀衆無譁而是聽列八陣之形申三令之語肅將帥
嚴部伍頗牧授之以方略韓彭進之以旗鼓失軍容者
戮以狥衆有勇敢者賞而裂土彼上林之馳射驪山之
講武豈可同日而語哉其南則有崇崇清壇肅肅齋宮
卜是吉土龜從筮從永奉禋祀郊見昊穹燔柴展禮萬
世無窮别有景象僊島園名玉津珍果獻夏竒花進春
百亭千榭林間水濵珍禽貢兮何方恠獸來兮何鄉郊
藪既樂山林是忘則有麒麟含仁騶虞知義神羊一角
之祥靈犀三蹄之瑞狻猊來於天竺馴象貢於交趾孔
雀翡翠白鷴素雉懐籠暮歸呼侶曉去何毛羽之多竒
罄竹素而莫紀也忽斷苑墻又連池籞介族千狀沙禽
萬類盡游泳而往來或浮沈而出處柳籠隂於四岸蓮
飄香於十里屈曲溝畎髙低稻畦越卒執手吳牛行泥
霜早刈速春寒種遲舂紅粳而花綻簸素粒而雪飛何
江南之野景來輦下以如移雪擁冬苗雨滋夏穗當新
麥以時薦故清蹕而親至輦從千官郊陳萬騎既觀穫
以云罷亦宴犒而後已其西則有池鑿金明波寒水殿
鷁首萬艘而壓浪虹橋一道而通輦太液無濫湯之深
靈沼有潢汙之淺時或薰風微扇晴瀾始暖命樓船之
將軍習昆明之水戰天子乃駐翠華開廣宴凭欄檻於
中流瞰渺茫於四靣俄而旗影霞亂陣形星羅萬棹如
風而倏去千鼓似雷而忽過則有官名佽飛將號伏波
驤江中之龍避船下之戈黄頭既衆文身之卒且多類
虬龍而似蛟蜃駭鯨鯢而走黿鼉勢震動於山嶽聲沸
騰於江河别有浮泛傀儡之戲雕刻魚龍之質應樂鼓
舞隨波出沒鑾輿臨賞以盡日士庻縱觀而踰月波池
之南有苑何大既瓊林而是名亦玉輦而是待其或桂
折天庭花開鳳城則必有聞喜之新宴掩杏園之舊名
於是連鑣上苑列席廣庭葢我朝之盛事為士流之殊
榮一𣲖如飛通漕架虛越廣汴湍流之上轉皇城西北
之隅貫都注御溝之口轉漕通廣濟之渠京索導源而
于彼金水名河而在兹其北則瑞聖新名含芳舊苑四
方異花於是乎見百囀好鳥於是乎聞十洲移景三島
分春延厩之設是名天駟伐大宛以新求涉渥洼而逺
致群驅八騎隊數十驥雖輓粟之千車乃嘗秣之一費
彼沙臺之崔嵬聳佛刹之千尺岡阜連延於西南原田
平坦於東北何沙海之飛揚忽到此而止息莫不地多
賢士代出異人何干旄之孑孑向浚郊而雲臻雖梁多
於長者非安國而不聞過信陵之祠宇想英風而若存
何侯嬴之白首尚抱關於夷門遇公子之好賢忽枉駕
而咨詢既同載而過市謁隠屠而駐輪果嘉謀之斯得
救邯鄲而義伸奪晉鄙之十萬終自將而却秦設守冡
而奉祀值漢皇之東巡若乃過陳留之故邑訪地名之
所因葢二留之分别彼彭城而此陳昔赤帝之起義㑹
子房而于此始錫賢於上天終受封於兹地既萬户以
建侯亦千年而崇祀千屯北縣之郛郭三月南河之鄽
市何飛梁之新遷患横舟之觸柱今之雍丘古曰杞國
民厚風俗土繁貨殖縣之西郊山曰谷林其或花迎野
望煙禁春深景當妍麗俗重登臨移市景日傾城賞心
幄幕蔽野軒葢成隂暮而忘歸樂不絶音既同歡於萬
室罔惜費於千金厥篚織文出於襄邑池濯錦以為名
蜀有江而焉及復有咸平大縣我宋新建因紀年以命
號詔將作而營繕公宇之制甲于畿甸中有大川通闤
帶闠貫都邑而北來走江湖而南㑹何客棹之常喧聚
茶商而斯在千舸朝空萬車夕載西出玉關北越紫塞
徵尉氏之名本大夫之邑葢鄭國之上田俾獄官而世
襲何彼樂郊今為畿地爰有仁朩應乎嘉瑞二棠合生
雙榆連理槐獨秀而通枝木異類而同氣良宰畫圖而
來聞大尹飛章而奏異莫不召虎殿之宿儒集麟閣之
名士驗彼祥經考乎信史表六合之一家而帝徳之光
被也加以地多藪澤利有蒲魚晴澗望皛陂之色山水
觀惠民之渠乃有檝師炭商交易往復素衣化緇漆身
同色行舟則憂瞻雲雨售貨則冬禱雪霜經宋樓而關
征既薄歴朱曲而市稅有常潺潺洎溝渙渙洧水入鄢
陵而碧截原田過扶亭而清映閭里珍貨奔馬欄之道
豪俠聚建雄之市彼東昏之舊城易美號於新室似興
廢之有時而圖讖之預出何以明而代昏符作畿於聖
日考城之人舊俗剛毅鄉出勇夫里多壯士椎埋為姦
任俠尚氣睚眦必報盃間刃起今為畿民禮束化被暴
虎之徒聞義則畏南徂太康淮陽甚邇地宜琅玕家有
蒼翠城過兩扶溝踰二備地既成於工田人不趨於末
利桑成隂而春繁棗結實而秋美問中牟之耆民歎魯
恭之仁宰何三異之善政有千年之遺愛遇我后之盛
明西朝拜於園陵瞻路隅之靈廟想前史之嘉名祭以
上公之禮爵以太師之榮若夫八澤(圖經有八澤清口澤/管澤鴈澤蓼澤淳澤)
(卑澤龍/澤滑澤)九溝(九溝謂醋溝鸛鳥溝青陽溝泥蓼溝/渡沒溝丈八溝浮家溝白馬溝也)二池
(青陽/蓮藕)三固(潘固朱固鄭固也按/圖經取髙阜堅固也)周流原野表界境上宿
萬勝以遙觀見斗門之雙注吸驚浪以横來絶長隄而
可懼其始也患彼決溢利其塡閼溉萬頃之陂澤變千
古之舄鹵盡若膏腴咸通耒耜有若決漳灌鄴旁之田
鑿涇沃關内之土然後疏導入白溝之流㑹同為漕渠
之助彼梁固之在東亦𣲖分於波勢(梁固斗門在萬勝/鎮東三十里景徳)
(四年/置)沿流有一舍之遙則水無寸差之異何一啓而一
閉常若合於符契始注陂而雷聲終入渠而駟逝散濁
浪以澄沙廣良田而濟世指陽武以北邁涉博浪之長
沙岡斷續以千疊塵飛揚而四遮人迷途而莫辨鳥投
樹以何賒策不進兮我馬輪欲埋兮何車過户牖之名
鄉乃曲逆之舊里何分社之稱平已宰國而有志經計
相之里中思張蒼之善筭屈柱史以事秦榮列侯而佐
漢宜二賢之靈祠歴千古而輝煥西望河流經帶二邑
髙岸山立回灣箭急蟻壤夏漏衝决莫救基根相扶萬
柳千榆輿稍畚土常設備禦建營置卒轉粟實庾堅彼
金隄鑒乎前古秋防夏扞守以朝暮冬計春脩役均編
户岸艤連航兵屯兩渡阻浩浩之波抳憧憧之路北棹
謳晨南帆落暮惟姦是防非利是務右倚太行横絶雲
霧夫雍阻二崤之險洛憑九河之固方之於是彼若平
路過濮水之長渠經封國之舊域寥落兮桐牢之亭湮
沒兮黄池之跡何昔也明誓重重諸侯於此以會同今
也京邑翼翼四方於此以取則涉長垣之塗歴古衞之
境城有婦姑之名人恭孝慈之行嘉孔子之入蒲先宰
予以觀政美大家之東征復農田而發運若乃南瞻潘
里北指蘭岡樹新文於二碑易美號於兩鄉因東封之
行幸感瑞應之非常忽有鳴唳降于穹蒼丹頂未辨於
煙際玉羽己穿於仗旁九其數象君道之體陽再而降
符帝運之重光何徳動於上天而道盛於前王也如是
哉客既聞臣之說而知漢以宮室壯麗威四夷宋以畿
甸風化正萬國彼尚侈而務奢此歌道而詠徳乃曰使
孟堅可作平子再生讀子之賦不敢復談于漢京也
　　　汴都賦　　　　　　　　　　周邦彦
臣邦彦頓首再拜曰自古受命之君多都於鎬京或在
洛邑惟梁都於宣武號為東都所謂汴州也後周因之
乃名為京周之叔世統微政缺天命蕩杌歸我有宋民
之戴宋厥惟固哉奉迎鑾輿至汴而止是為東京六聖
傳繼保世滋大無内無外涵養如一含牙帶角莫不得
所而此汴都髙顯宏麗百美所具億萬千世承學之臣
弗能究宣無以為稱伊彼三國割據方隅區區之霸言
餘事乏而三都之賦磊落可駭人到于今稱之矧皇居
天府而有遺美可不愧哉謹拜手稽首獻賦曰
發微子客游四方無所適從既倦遊乃﨑嶇邅廻造於
中都觀土木之妙冠葢之富煒􁇵煥爛心駴神悸□䁨
而不敢進於是夷猶於通衢彷徨不知所屆適遭衍流
先生目而招之執其袪局局然嘆曰觀子之貌神采不
定狀若失守豈非蔽席隱茅未游乎廣厦誅草鉏棘未
擷乎蘭蔎披褐挾蘊未曳乎綺縠微邦陋邑未覩乎雄
藩大都者乎發微子姡然有赧色曰臣翺翔乎天下東
欲究扶桑西欲窮虞淵南欲盡反户北欲徹幽都所謂
天子之都則未嘗歴焉今先生訊我誠有是也然觀先
生類辯士其言似能碎崑崙而結溟渤鏤混沌而形罔
象試移此辯原此汴都可乎臣固不敏謹願承教先生
笑曰客知我哉於是申喙據牀虛徐而言曰噫子獨不
聞之歟今天下混一四海為家令走絶徼地掩鬼區惟
是日月所㑹隂陽之中據要總殊揭鍵制樞拱衞環周
共安乗輿而此汴都禹畫為豫周封鄭地觜觽臨而上
直實沈分以為次惟逢澤之固境昔合縻之所至芒碭
渙渦截其靣金隄玉渠累其脊雷夏灉沮繞其脇罍丘
訾婁夾其胰梁周帝據而麋沸唐漢尹統而寧一故此
王國襲故不徙恢圻甸域尊崇天體司徒制其畿疆職
方辨其土地前千官而㑹朝後百族而為市分疆十同
提封萬井舟車之所輻輳方物之所灌輸宏基融而壯
址植九鼎立而四嶽位仰營域而體極立土圭而測晷
蜀險漢坌荆惑閩鄙推此中峙不首不尾限而不廹華
而不侈環睎睋於郡縣如岣嶁之迤邐觀其髙城萬雉
埤堄鱗接繚如長雲之方舒屹若崇山之䃳􁯁坤靈因
贔屓而跼蹐土恠畏榨壓而妥貼靡胥不可縋而登爵
䑕不可噣而穴利過百二嶮踰四塞鄙秦人之踐華陋
荆州之却月須捷步與超足矧蹣跚與蹩躠闞城為門
二十有九瓊扉塗丹金鏞鏤獸列兵連卒呵夜警晝異
物不入詭邪必究城中則有東西之阡南北之陌其衢
四達其塗九軌車不理轚互人不争險易劇驂崇期蕩
夷如砥雨畢而除糞夷茀穢行者不馳而安步遺者惡
拾而恣棄跨虹梁以除病涉列佳木以安怵惕殊異羊
腸之詰曲或踠蹏而折轊顧中國之闤闠叢貲□而為
市議輕重以奠賈正行列而平肆竭五都之瓌富備九
州之貨賄何朝滿而夕除蓋趨贏而去匱萃駔儈於五
均擾販夫於百隧次先後而置叙遷有無而化滯抑彊
賈之乘時摧素封之專利售無詭物陳無窳器欲商賈
之阜通乃有廛而不稅銷卓鄭猗陶之殖貨禁乗堅策
肥之擬貴道無游食以無為矧敢婆娑而為戲其中則
有安邑之棗江陵之橘陳夏之漆齊魯之麻薑桂藳穀
絲帛布縷鮐鮆鯫鮑釀鹽醯豉或居肆以鼓鑪槖或鼓
刀以屠狗彘又有翳無閭之珣玕㑹稽之竹箭華山之
金石梁山之犀象霍山之珠玉幽都之筋角赤山之文
皮與夫沉沙棲陸異域所至殊形妙狀目不給視無所
不有不可殫紀若夫帝居安麗人所未聞南有宣徳北
有拱辰延亘五里百司雲屯兩觀門峙而竦立罘罳遐
望而相吞天河群神之闕紫微太一之宮擬法象於穹
昊敞閭閻而居至尊樸桷不斵素題不枅上圓下方制
為明堂告朔朝歴頒宣憲章謂之太廟則其中可以敘
昭穆謂之靈臺則其髙可以觀氛祥後宮則無非員無
録之女佞倖滑稽之臣陋甘泉與楚宮繆延夀與阿房
信無益於治道徒竭民而怠荒故今上林僊籞不聞乎
鳴蹕瓴甋嵗久而苔蒼其西則有寶閣靈沼巍峩泛灧
繚以重垣防以回隄雲屋連簃瓊欄壓墀池水則溶溶
沄沄洋洋湜湜涵潣滉瀁瀟㵾浩溔微風過之則瀾泦
瀺灂漫散洄淀㵫㵫漣漪大風過之則汨湧湁潗􁠏渿
湢㳁掀鼓渼溢不見津□儛櫩景以斷續漾金碧而陸
離恍湡浯與方壺帝令鬼鑿而神移其中則有菰蒻萑
蘆菡蓞蓮蕸薲蘋蘮蒘其魚則有鱣鯉鯊鮀鮤鮅鰋鮧
魴鱒鰼鰝鱖鯞王鮪科斗魁陸鼃鼉鼈蜃含螿巨螯容
與相羊䕃藻衣蒲其鳥則有鵯鵊鵜鶘鵝鷺鳬鷖􁢿􁣀鵁
鶄鶤鴸鷴鶴鶬鶊楚雀鸛□揮霍□□雥雥群􁉜孴喙
其木則有檆檟栟櫚楩楠栴樅欞橒㯽榔檿柘桑楊梓
杞豫章句科扶疏蔽芾竦尋集弱椅施挐枝刺條條幹
蟠根矯躩鱗□其下則有申葉蘭茝芸芝荃蓀髪布絲
勻馥郁清芬其氣襲人上方欲與百姓同樂大開苑圃
凡黄屋之所息鸞輅之所駐皆得窮觀而極賞命有司
無得彈劾也於是則有絶世之巧凝神之技恍人耳目
使人忘疲是故宮旋室浮􁘝艦移也蛟螭蜿蜒千橈渡
也虓虎䖜□角觝戲也曐流電掣弄丸而揮劍也鸞悲
鳳鳴纖麗歌也鴻驚燕居綽約舞也霆震雷動鈞天作
也犇驫䮋驋群馬闖也□輷􁢩□萬車轍也灑天翳日
揚𡋯􁦬也杭山蕩海歡聲同而和氣浹也震委虵而唬
罔象出鮫人而舞馮夷者濳靈幽恠助喜樂也若迺豐
廩貫廥既多且富永豐萬盈廣儲折中順成富國星列
而棊布其中則有元山之禾清流之稻中原之菽利髙
之黍利下之稌有虋有芭有秠有秬千箱所運億廩所
露入既夥而委積食不給而紅腐如砥如京如崗如阜
野無菜色溝無損瘠攟拾狼戾足以厭鰥夫與寡婦備
凶旱之乏絶則有九年之預又將敦本而勸稼開帝耤
之千畝良農世業異物不覩播百榖而克敏應三時而
就緒蹠鏄鎧鬨灌畷雨霔孰任其力侯彊侯以千耦其
耘不怒自力疏遫其理狼莠不植奄觀堅早與與薿薿
溝塍畹畦亘萬里而連繹醜惡不毛磽陿荒瘠化為好
畤轉名不易惟彼汴水貫城為渠並洛而趨昔在隋葉
禩丁大業欲為流連之樂行幸之游故鑿地導水南抵
乎揚州生民力盡於畚鍤膏血與水而争流鳳榻徒見
於載籍玉骨已朽於髙丘顧資治世以為利迄今抗筏
而浮舟桃花候漲竹箭比駛洶湧淈㶠㵯渱沸□揈防
嶏岸湱瀥迅邁匪江匪海而朝夕舞乎滂湃掀萬石之
巨□比坳堂之一芥舵艣不時而相值篙師鼯拱而俟
敗智者不敢睥睨而興作綿千禩而為害豈積患切病
待聖人而後除邪厥有建議導河通洛引宜禾之清源
塞擘華之渾濁蹙廣隄而節暴紆直行而殺虐其流舒舒
經炎凉而靡涸於是自淮而南邦國之所仰百姓之所
輸金榖財帛嵗時常調舳艫相銜千里不絶越舲吳艚
官艘賈舶閩謳楚語風帆雨楫聯翩方載鉦鼓鏜鉿人
安以舒國賦應節若夫連營百將帶甲萬伍控弦貫石
動以千數其營則龍衞神勇飛山雄武奉節拱聖忠靖
宣効吐渾金吾擲颺萬勝渤海廣備雲騎武肅材能蹶
張力能挾輈投石超距索鐵伸鉤水執黿鼉陸拘羆貅
異黨之寇大邦之讎電鷙雷擊莫不繋纍而為囚於是
訓以鸛鵝魚麗之形格敵撃刺之法剖微中虱貫牢徹
札揮鉈擲鏼舉無虛發人則便捷器則犀利金角丹漆
脂膠竹木以時取之遴棄惡弱割蛟革以連函剫兕觡
以為弭剸魚服以懐鍔百工備盡鋥磨鍥削其成鑒鋼
而鋹鏸植之霜凝而電爍故有彊衝勁弩雲梯䡴車脩
鍛延鏦銛戈兊殳繁弱之弓肅慎之矢谿子之弩夫差
之甲龜蛇之旐鳥隼之旟軍事蚤正用戒不虞其次則
有文昌之府分省為三列寺為九殊監為五左選為文
右選為武曰三十房二百餘案二十四部黜隋之陋更
唐之故補弊完罅剔朽焚蠧人夥地溥事若織組滋廣
莫治亹亹成蠱纖弱不除將勝戕斧雖離婁之明目迷
簿書而莫覩豪胥倚文以鬻獄庸吏瘝官而受侮各懐
茍且以逃責孰肯長慮而却顧官有隠事國有遺利紛
訟牘於庭戺縶纍囚於囹圄此浮彼沉甲可乙否操私
議而軋沕各矛盾而齟齬於是合千司之離散儼星羅
於一宇千梁負棟萬楹鎮礎誅喬松以為煤空奥山而
斸楮官有常員取雄材偉器者以充其數上維下制前
按後覆譬如長虵扶其脊膂而首尾皆赴闔户而議飛
檄乎房闥應答乎秦楚披荒榛而成徑繹□䋦而得緒
崇善廢醜平險除穢纖悉不遺乎一羽於是宣其成式
變亂易守者刑之所取貽之後昆永世作矩至若儒宮
千楹首善四方勾襟逢掖褒衣博帶盈仞乎其中士之
匿華鏟采者莫不拂巾袵褐彈冠結綬空巖穴之幽邃
出郡國之遐陋南金象齒文旄羽翮世所罕見者皆傾
囊鼓篋羅列而願售咸能湛泳乎道實沛然攻堅而大
叩先斯時也皇帝悼道術之沉鬱患詁訓之荒繆諸子
騰躪而相角群言駘蕩而莫守黨同伐異此妍彼醜挈
俗學之蕪穢詆淫辭而撃掊滅□突之熒燭仰天庭而
覩晝同源共貫開天發蔀於是俊髦並作賢才自厲造
門闈而臻壼奧騁辭源而馳辯囿術藝之塲仁義之藪
温風扇和儒林發秀宸眷優渥皇辭結糾榮名之所作
慶賞之所誘應感而格駒行雉呴磨鈍為利培薄為厚
魁梧卓行□鋒露穎不驅而自就復有珮玉之音籩豆
之容絃歌之聲盈耳而溢目錯陳而交奏煥爛乎唐虞
之日雍容乎洙泗之風誇百聖而再講曠千載而復覯
又有律學以議刑制算學以窮九九舞象以道幼穉樂
徳樂語以教世胄成材茂徳隨所取而咸有若夫㑹聖
之宮是為原廟其制則般輸之所作其材則匠石之所
掄萬指舉築千夫運斤揮汗飛霧吁氣如雲鼛鼓弗勝
靡有諗勤赫赫大宇有若山踊而嶙峋下盤黄壚上赴
北辰蘂珠廣寒黄帝之宮榮光休氣朣朧往來葱葱鬱
鬱而氤氲其内則檐橑榱題杗檻楹栭閍拱闈闥屏宇
□閽聳張矯踞龍征虎蹲延樓跨空甬道接陳黝堊備
昈燦爛詭文菱阿芙蕖之流漫驚波迴連之瀷淢飛僊
降真之縹緲翔鵷□鶠之􁯂􁜡地必出竒土無藏珍球
琳琅玕璠璵瑤琨流黄丹砂玳瑁翡翠垂棘之璧照夜
之蠙鵠象觷角剒犀剫玉鍥刻雕鏤其妙無倫焜煌煥
赫璀錯輝映繁星有爛彤霞互照軒廡所繪功臣碩輔
書太常而銘鼎彞者環列而趨造龍章鳳姿瑰形瑋貌
文有伊周武有方召猶如蹇諤以立朝圖寧社稷指斥
利害踟蹰四顧而不撓其殿則有天元太始皇武儷極
大定輝徳熙文衍慶美成繼仁治隆之名重瞳隆準天
日炳明皇帝步送百寮拜迎九卿三公挾輈扶衡儀仗
衞士填郛溢城于時黔首飇集百作皆停地震嶽移波
翻海傾足不得旋耳不得聽神既安止窮閭微巷惟聞
咨嗟嘆異之聲於是山罍房爼犧樽竹篚踐列於兩楹
瞽史陳辭宰祝行牲案芻豢之肥臞視物色之犁騂登
降祼獻百禮具成至於天運載周甲子新歴受朝萬方
大慶新闢于時再鼓聲絶按稍收鏑儼三衞與五仗森
戈矛與殳㦸探平明而傳㸃趣校尉而唱籍千官騖列
以就次然後奏中嚴外辨也撞黄鐘以啓樂合羽扇以
如翼佽飛導駕以臨座千牛環帝而屏息爐煙既升寶
符奠瑞聆乾安之妙音仰天顔而可覿羌夷束髮而蹈
舞象胥通隔而傳譯宣表章以上聞奏靈物之充斥群
臣乃進萬年之觴上南山之夀太尉升奠尚食酌酒樂
有嘉禾靈芝和安慶雲舞有天下大定盛徳升聞飲食
衎衎燔炙芬芬威儀孔攝而中度笑語不譁而有文故
無族譚錯立之洞衆躐廣布武之紛紜葢天子以四海
為宅有百姓而善群廷内不灑掃而行禮則天下雲擾
而絲棼故受玉而惰知晉惠之將卒執幣以傲知若敖
之不存聞樂而走者為金奏之下作雖美不食者為犧
象之出門賦湛露彤弓而武子不敢答奏肆夏大明而
穆子不敢聞葢禮樂之一缺則示亂而昭昏是以宣王
享士貴以殽蒸而刑三晉之法髙祖因叔孫之制而知
為帝之尊豈治朝之禮物尚或展翳而沉湮此所以舉
墜典而定彛倫者也其樂則有咸池承雲九韶六英采
齊肆夏簫韶九成神農之瑟伏羲之琴倕氏之鐘無句
之磬鏗鏗鍠鍠和氣薰蒸于以致祖考之格于以廣先
王之聲昔王道既弱淳風變澆樂器遭鄭衞而毀矇瞽
適秦楚而逃朝廷慢金石之雅正諸侯受歌管之敖嘈
文侯聽淫聲而忘倦桓子受齊樂而輟朝季子始無譏
於鄶仲尼乃忘味於韶故使制度無考中聲浸消非細
則摦非庳則髙惟今也求器得耕野之尺吹律有聽鳳
之簫或灑或離或鼖或毊或鏞或棧或䇾或筊衆器俱
舉八音孔調鸑鷟離丹穴而來集鳴嗈喈而舞脩□又
有寶旅巴渝之舞僸□狄鞮之倡逺人面内而進技踰
山海而梯航故納之廟者周公所以廣魯觀之庭者安
帝所以喜其來王若其四方之珍以時脩職取竭天産
發窮人迹砥其逺邇陳之藝極厥材竹木厥貨龜貝厥
幣錦繡厥服絺綌斿貢羽毛祀貢祭物嬪貢絲枲物貢
所出器貢金錫礪砥砮丹鈆松恠石惟金三品惟土五
色泗濵浮磬羽畎夏翟龍馬千里神茅三脊方箱隋棐
肆陳乎殿陛豐苞廣匱亟傳乎騎驛連檣結軌川咽塗
塞邪歈終嵗而不息至於羌氐僰翟儋耳雕腳獸居鳥
語之國皆望日而趨累載而至懐名琛拽馴獸以致於
闕下者旁午乃有帛㲲罽氍蘭干細布水精琉璃軻蟲
蚌珠寶鑑洞膽神犀照浦山經所不記齊國所不覩者
如糞如壤軨積乎内府或致白雉於越裳或得巨獒於
西旅非威靈之遐暢孰能出瑰竒於深阻葢徼外能率
夷種來以修好則中土當有聖人出而寧宁然皇帝不
寶逺物不尚殊觀抵金於嶃巖之山沉玉於五湖之川
洞鄂之劒乃入騎士之鞘齧䣛之馬或服鼓車之轅至
於乾象表貺坤維薦址靈物仍降嘉生屢起暈適背鐍
􁅫蜺抱珥鳴星隕石恠飇變氣垂白鮐背者不知有之
况能言孺倪豈獨此而己也復有穹龜負圖龍馬載文
汾陽之鼎函徳之芝肉角之獸簫聲之禽同穎之禾旅
生之榖游郊栖庭充畦冒畤非煙非雲蕭索輪囷映帶
乎闕角葱蔚乎城壘鷙鳥不攫猛獸不噬應圖合牒窮
祥極瑞史不絶書嵗有可紀發微子於是言曰國家之
有若是歟意者先生快意於吻舌而及此邪先生曰國
家之盛烏可究悉雖有注河之辯折角之口終日危坐
抵掌而譚猶不能既其萬一此特汴都之治迹耳子亦
知夫所以守此汴都之術古昔之所以興亡者乎客曰
願聞之先生曰繄此寰宇代狹代廣更張更弛黄帝都
涿鹿是為幽州少昊都窮桑乃今魯地伏羲都陳帝
嚳都亳堯都平陽乃若昊天而授人時舜都蒲阪乃覲
群后而輯五瑞公劉處豳而兆王業之所始太王徙邠
以避狄人之所利文王作酆方蒙難而稱仁武王治鎬
復戎衣而致乂葢周有天下三百餘年而刑措不用及
其衰也亦三百餘年而五伯更起星離豆割各據榖兵
以專列彊侯脇帶於弱國不領人君之經費天下日蹙
而日裂中國所有者無㡬當時權謀為上雌雄相噬孰
有長距孰有利觜兵孰先選糧孰夙峙孰有翹關之卒
孰有憑軾之士孰有素徳孰有彊倚孰欲報惠孰欲雪
恥或奉下邑以賂讎或舉連城而易器骸骨布野介胄
生蟣肘血丹輪馬鞍銷髀勢成莫格國墟人鬼噫彼土
宇凡㡬吞而㡬奪㡬完而㡬弛秦中形勢之國加兵諸
侯如髙屋之建瓴水神臯天邑以先得者為上計其他
或左據函谷右界褒斜號為百二之都東有成臯西有
崤澠定為王者之里以至置舂陵之俠客興泗上之健
吏扼襟控咽屏藩表裏名城池為金湯役諸侯為奴隸
拓境斥地輮轥荒裔東包蟠木西卷流沙北繞幽陵南
裹交趾厥後席治滋永泰心益侈或慢守以啓戎或朋
淫而招宄横調無藝而垂竭游役不時而就斃盧令日
縱而不紲鷺翿厭觀而常值睚眦則覆尸而流血愉恱
則結纓而珮璲粉墨雜糅賢才逆曵腫微□狧而竊肉
食賊臣迴穴而圖大器郡國制節侯伯方軌或為大尾
而不掉或為重膇而屢踕室有丹楹城有百雉朝廷無
用於揚燎冠冕不杌於執贅天維披裂地軸杌􁂟群生
□㸐而殄瘁雖有城池周以鄧林縈以天漢曵輦可以
陟崇巘設泭可以濟深水故武侯浮西河而下自哆其
地而進戒於吳起葢秕政肆於廟堂之上則敵國起於
蕭墻之裏奚問左孟門而右大行左洞庭而右彭蠡發
微子曰天命有徳主此四方如輻之拱轂如桷之㑹極
其硈鞏者天與之昌其□砢者天與之亡且非易之所
能壊亦非險之所能藏非愚之所能弱亦非賢之所能
彊故將吞楚也白虵首斷於大澤將繼劉也雄雉先雊
於南陽龍漦出櫝而檿弧隠亡周之語蓐收襲門而天
帝貽刑虢之殃人力地利信不能偃植而支仆而皆聽
乎彼蒼故鯨鯢㔥解決一死於吻血兕虎□□踐巍嶽
為平崗蹂生靈如蹋塊簸天下如揚糠其敗也抉目而
扸骨其成也頂冕而垂裳由此觀之土地足以均沛澤
而施靈光而己易險非所較賢否亦未可議也先生曰
以易險非所較者固己乖矣以賢否非所議者烏乎可
哉客不聞王公設險以守其國有徳則昌者乎地欲得
險勢欲參徳迫隘卑陋則無以容萬乘之扈從供百司
之廩餼據偏守隅則無以限四方之貢職平道理之逺
邇膴原申區割宅制里走八極而奔走正南面而負扆
舉天下於康逵力士䪆(缺/)而不敢取貪夫汗縮而不敢
睨者恃徳之險也襟馮終南太華之固背負清渭濁河
之注搤人之吭而拊人之脊一日有變而萬卒立具然
而布衣可以窺隙而試勇匹夫可以争衡而號呼彼天
府之衍沃適為人而保聚此以地為險者也地嚴徳暢
然後為神造之域天設之阻大哉炎宋帝眷所矚而此
汴都百嘉所毓前無湍激旋淵呂梁之絶流後無太行
石洞孤飛句望浚深之岩谷豐樂和易殊異四方之俗
兵甲士徒之須好賜匪頒之用廟郊社稷百神之祀天
子奉養群臣稍廩之費以至五榖六牲魚鼈鳥獸闔國
門而取足甲不解纍刃不離韣秉鉞匈奴而單于奔幕
抗旌西僰而冉駹螘伏南夷散徒黨而入質朝鮮畏菹
醢而修睦解編髮而頂文弁削左袵而曵華服逆節躑
躅而取禍者折簡呼之而就戮耽耽帝居如森鍉利鏃
之外向死士逡巡而莫觸仁風冒於海隅頌聲溢乎家
塾伊昔天下阽危王猷失度皇綱解紐嘷豺當路帝懐
寶歴未知所付可受方國莫越藝祖圖緯協期謳謠扇
孺赤子雲望而風靡英雄螽趯而蠅附玉帛駿奔者萬
國冠冕充塞乎寰宇絶塞稅鎧而免䩜障壘熄􁛆而摧
櫓拜檻神威有此萬旅奕世載徳蔑聞過舉髮櫛禾耨
子携稚哺撃菓懋穗拔惡鑒嫵鈋觚角之磣刻刜欃槍
而牧圉爰暨皇帝粉飾朴質稱量纖矩鍠鍠奏廟之金
玉璨璨夾楹之簠簋訓典嚴宻財本豐阜刑罰糾䖍布
施優裕田有願耕之農市有願藏之賈草竊還業而斂
迹大道四通而不􁆕車續馬連千百為群肩輿捆載前
卻而後阻搏壤歌咢者萬井未聞欭嚘而告瘉雖立壝
為界其誰敢㩱膊以批捭况此汴都者乎抑又有天下
之壯客未嘗覩其奧也且宋之初營是都也上睇天時
下度地制中應人欲測以聖智建以皇極基以賢傑限
以法士垣以大師屏以大邦扞以公侯城以宗子以義
為路以禮為門鍵鑰以柄開闔以權掃除以政周裹以
恩乃立室家以安吾君有庭其桓社稷臣也有梴其桷
衆材㑹也有闈孔張通厥明也有牖孔陽達厥聰也其
檻如衡前有憑也其壁如削後有據也其陛則崇止陵
踐也其極則隆帝居中也邑都既周宮室既成於是上
意自足乃駕六龍乗徳輿光警蹕由黄道馳騁乎書林
下觀乎學海百姓欣躍莫不從屬車之塵而前邁妙技
皆作見者膽碎乃使力士提挈乎隂陽摶捖乎剛柔應
乎成器方圓微碩或粉或由隨意所裁上方咀嚼乎道
味斟酌乎聖澤而意猶未快又欲浮槎而上窮日月之
盈昃尋天潢之流𣲖操執北斗之柄按行二十八曐之
次奪雷公之枹收風伯之鞴一瞬之間而甘澤霶霈囚
孛彗於幽獄敷景雲而黯靄統攝隂機與帝唯諾而無
閡如此淫樂者十有七年疲而不止諫而不改吾不知
天王之用心但聞夫童子之歌曰孰為我已孰釐我載
茫茫九有莫知其界客乃覤覤然驚拳拳然謝曰非先
生無以刮吾之矇藥吾之聵臣不能究皇帝之盛徳謹
再拜而退
　　按黄文獻公曰周都官為汴都賦至使人不能讀
　　雖以樓宣獻公之博洽而為之音釋其弗知而闕
　　焉者蓋多矣余觀是篇鈎竒摭隠誠如黄公之言
　　讀者細考韻書可也
　
　
　
　
　
　
　
　
　
　
　
　
　
　
　汴京遺蹟志巻二十
欽定四庫全書
　汴京遺蹟志巻二十一　　　明　李濂　撰
　　藝文八
　　五言古詩
　　　詠懐詩　　　　　　　　　　魏阮籍
徘徊蓬池上還顧望大梁緑水揚洪波曠野莽茫茫走
獸交横馳飛鳥相隨翔是時鶉火中日月正相望朔風
厲嚴寒隂氣下微霜羈旅無疇匹俛仰懐哀傷小人計
其功君子道其常豈惜終憔悴詠言著斯章
　　　效阮公體　　　　　　　　　梁江淹
昔余登大梁西南望洪河時寒原野曠風急霜露多仲
冬正慘切日月少光華落葉縱横起飛鳥時相過搔首
廣川隂懐歸思如何常願反初服閒步潁水阿
　　□遣懐　　　　　　　　　　　唐杜甫
昔我遊宋中惟梁孝王都名今陳留亞劇則貝魏俱邑
中九萬家髙棟照通衢舟車半天下主客多歡娛白刃
讎不義黄金傾有無殺人紅塵裏報答在斯須憶與髙
李軰論交入酒壚兩公壯藻思得我色敷腴氣酣登吹
臺懐古視平蕪芒碭雲一去鴈鶩空相呼先帝正好武
寰海未凋枯猛將收西域長㦸破林胡百萬攻一城獻
捷不云輸組練棄如泥尺土負百夫拓境功未已元和
辭大鑪亂離朋友盡合沓嵗月徂吾衰將焉託存殁再
嗚呼蕭條益堪愧獨在天一隅乗黄已去矣凡馬徒區
區不復有顔鮑繋舟臥荆巫臨餐吐更食常恐違撫孤
　　按唐書本傳云甫嘗從李白及髙適過汴州酒酣
　　登吹臺慷慨懐古人莫測也公作是詩時髙李已
　　沒末句撫孤蓋謂髙李之後也
　　　宋中四首　　　　　　　　　　髙適
梁王昔全盛賔客復多才悠悠一千年陳跡惟髙臺寂
寞向秋草悲風千里來
　　　二
朝臨孟諸上忽見芒碭間赤帝終已矣白雲長不還時
清更何有禾黍徧空山
　　　三
梁苑白日暮梁山秋草時君王不可見脩竹令人悲九
月桑葉盡寒風鳴樹枝
　　　四
登髙臨舊國懐古對窮秋落日鴻鴈度寒城砧杵愁昔
賢不復有行矣莫淹留
　　　大梁行　　　　　　　　　　唐堯客
客有成都來為我彈鳴琴前彈别鶴操後奏大梁吟大
梁傷客情荒臺對古城版築有陳跡歌吹無遺聲雄哉
魏公子疇昔好羅英秀士三千人煌煌象列星金槌奪
晉鄙白刃刎侯嬴邯鄲救趙北函谷走秦兵君王闇且
昧忠信莫之明間諜忽來及雄圖靡克成千齡萬化盡
但見秋水清舊國多狐兔夷門荆棘生蒼梧彩雲沒汳
浦緑池平聞有東山去蕭蕭班馬鳴河洲搴宿莽日夕
淚沾纓因之唁公子慷慨歌此行
　　　汴州離亂後憶韓愈李翺　　　　孟郊
㑹合一時笑别離三斷腸殘花不待風春晝各飛揚歡
去收不得悲來難自防孤門清館夜獨臥明月牀忠直
血白刃道路聲倉皇食恩三千士一日為豺狼海島士
皆直夷門士非良人心既不𩔖天道亦反常自殺與彼
殺未知何者臧
　　　寄大梁諸友　　　　　　　　韋應物
分竹守南譙弭節過梁池雄都衆君子出餞擁河湄燕
謔始云洽方舟己解維一為風水便但見山川馳昨日
次睢陽今夕宿符離雲樹愴重疊煙波念還期相敦在
勤事海内方勞師
　　　大梁亭㑹李四栖梧作　　　　韋應物
梁王昔愛才千古化不泯至今蓬池上逺集八方賔車
馬平明合城郭滿埃塵逢君一相許豈要平生親入仕
三十載如何獨未伸英聲久籍籍臺閣多故人置酒發
清彈相與樂佳辰孤亭得長望白日下廣津富貴良可
求朅來西入秦秋風旦夕起安得客梁陳
　　　汴州别韓愈　　　　　　　　孟郊
不飲濁水瀾空滯此汴河坐見遶岸氷盡為還海波四
時不在家敝服斷線多逺客獨顦顇春英落婆娑汴水
饒曲流野桑無直柯但為君子心歎息終匪他
　　　黄河　　　　　　　　　宋梅堯臣
積石導淵源沄沄瀉崑閬龍門自吞險鯨海終涵量怒
洑生萬渦驚流非一狀淺深殊可測激射無時壯常苦
事隄防何曽息波浪川氣迷逺山沙痕落秋漲槎沫夜
浮光舟人朝發唱洪梁畫鷁連古戍蒼崖向浴鳥不知
清夕陽空在望誰當大雪天走馬堅冰上
　　　汴渠　　　　　　　　　　梅堯臣
我實山野人不識經濟宜聞歌汴渠勞謾綴汴渠詩汴
水源本清隨分黄河支濁流方已盛清𣲖不可推天王
居大梁龍舉雲必隨設無通舟航百貨當陸馳人肩牛
騾驢定應無完皮茍欲東南蘇要省聚歛為兵衛詎能
削乃須雄京師今來雖太平盡罷未是時願循祖宗規
勿益群息之譬竭兩川賦豈由此水施縱有三峽下率
皆麤冗資慎莫尤汴渠非渠取膏脂
　　　劉原甫觀相國寺淨土楊惠之塑像吳道子畫
　　　　又越僧鼓琴閩僧寫真予解其詫
　　　　　　　　　　　　　　　梅堯臣
吾儕來都下將踰三十春不聞此畫塑想子得亦新兹
寺臨大道常多車馬塵設如前日手晦昧己惑人曷分
今與古曷辨偽與真閩緇圖鳳姿越釋彈龍唇但知五
彩爛徒謂五音淳孰識商聲髙孰驚眸子神不能評譜
品索玉翻成珉二君才調髙言若羽翮振將令尋常工
千嵗傳不泯
　　　同次道游相國寺買得翠玉罌一枚
　　　　　　　　　　　　　　　　梅堯臣
古寺老栢下叟貨翠玉罌獸足面以立𤓰腹肩而平虛
能一勺容色與藍水并我獨何為者忽見目以驚家無
半鍾畜不吝百金輕都人莫識寶白日雙眼盲
　　　汴堤鸎　　　　　　　　　　梅堯臣
古堤多長榆落莢鵝眼小其下迅黄流其上鳴黄鳥安
知舟中人黑鬢日已少千里歸大梁玉笙聞䆗窕終朝
不成曲幽響在林表莫羨沙路行金鞭馳裊裊
　　　過開封古城　　　　　　　　梅堯臣
荒城臨殘日雞犬三四家豈復古阡陌但問新桑麻頽
垣下多穴所窟狐與虵漢兵墮銅鏃青血為土花
　　　同江鄰㡬龔輔之登吹臺有感　梅堯臣
在昔梁惠王築臺聚歌吹笙簫無復聞黄土化珠翠當
時秦兵强今亦歸厚地我與諸賢良舉酒莫言醉曾誰
問孟軻空自有仁義
　　　聞子美次道師厚登天清寺塔　梅堯臣
二三君少壯走上浮圖巔何為苦思我平步猶不前茍
得從而登兩股應已攣復想下時險喘汗頭目旋不如
且安坐休用窺雲煙
　　　送逐客王勝之不及遂至屠兒原
　　　　　　　　　　　　　　　　梅堯臣
犯霜出國門送客客已去猶意行未逺策馬過寒戍川
長不見人沙沒前岡路始聞雲木深忽逢朱亥墓金鎚
一報恩義烈垂竹素何須文學為寄語長沙傅
　　　和公達過潘樓觀七夕市　　　司馬光
織女雖七襄不能成報章無巧可乞汝世人空自狂帝
城秋色新滿市翠帟張偽物踰百種爛熳侵數坊誰家
油壁車金碧照面光土偶長尺餘買之珠一囊安知杼
軸勞何物為蠶桑紛華不足恱浮侈真可傷
　　　牟駞岡閱馬　　　　　　　　江休復
牧馬散近坰閱視乗髙秋駞岡似沙苑堆阜帶川洲坡
陁故梁城縈薄西南陬連棚映林樾星羅倚層丘回風
吹陣雲奔騰歘來游野性脫羈􁁌飲齕遂所求腹幹頗
肥張鬱怒何彪休群敺驟麋鹿逸勢凌蛟虬軍戎選輕
捷和鑾御調柔毛物有千名衆美歸驊騮梁王愁思臺
佛刹居上頭朅來一憑聎遺墟莽悠悠信陵骨已朽巖
穴誰見收當時英豪輩事逐東波流置酒臨風軒聊以
紓煩憂
　　　介亭　　　　　　　　　　　孫覺
真人昔未起奔鹿駭四方連延天目山兩乳百里長有
地跨江海無種生侯王中霄燎穹旻列石表壇塲朱旗
大梁野英氣吞八荒寥寥百年後故物亦已亡所餘彼
巉巖峯巔屹相望主人承明老星斗工文章築亭紫霄
上坐客蒼株旁攀雲弄明月曉星生扶桑禹山隔波濤
簡書永埋藏願逢希夷使水土還故常
　□　朱亥墓　　　　　　　　　　　蘇軾
昔日朱公子雄豪不可追今來遊故國大塚稱屠兒平
日輕公相千金棄若遺梁人不好事名字寄當時魯史
盜齊豹求名誰復知慎無怨世俗猶不遭仲尼
　　　曉放汴舟　　　　　　　　　黄庭堅
秋聲滿山河行李在梁宋川塗事雞鳴身亦逐群動霜
清魚下流橘柚入包貢又持三十口去作江南夢
　　　汴河雨後呈同行馬秘書　　　陳師道
雨霽晚虹收河堤浄如掃清隂拂人樹翠色垂流草漢
漕走王都華言雜夷䝤時方同馬生野泊聊論道
　　　汴水斗減舟不能進因寄彦國舍人
　　　　　　　　　　　　　　　陳師道
朝落㡬寸水暮長㡬寸沙深灘鰲背出淺浪龍鱗斜秋
風忽又惡越舫嗟初閣坐想掖垣人猶如在寥廓
　　　八角井　　　　　　　　　　　劉敞
誰鑿八角井不方亦不圓此地饒美水此井獨苦泉泉
甘常不渴泉苦更永年浪得世上名對之還慨然
　　　信陵館　　　　　　　　　　金雷琯
閒過信陵館有懐信陵君君去日已逺誰憐抱關人徑
携一壺酒往酹公子墳墳科久已平其木㡬為薪泉扉
鎻長夜千載不復晨昔為賢俊游今為狐兔隣豪貴竟
安在念之心如焚有生㑹歸盡但恐後無聞此意不可
必且醉梁園春
　　　大梁懐古　　　　　　　　明劉基
昔有信陵君乃在大梁城親為貴介弟位冠諸侯卿傾
家待國士倒屣延豪英詣門謁朱亥虗左上侯嬴袖鎚
奪兵符救趙蜚英聲河外走蒙驁宗社賴扶傾于今不
可見寂寞傷人情
　　　二
在昔信陵君勞謙實宏度好士天下稀賔客逺傾慕救
趙奪兵符掃清邯鄲霧歸來全大梁秦甲讋東顧魏王
木偶人朽心自成蠧讒言一以入危石不可據日落西
河隂歌章怨零露
　　　落日汴隄上　　　　　　　　汪廣洋
落日汴隄上奄忽浮雲馳草樹遍原野茫茫天四垂上
有鳥嚶嚶下有塚纍纍世故念衰絶焉知埋者誰孤隋
昔撫運恃安忘險危乃以耳目私遂令骨肉疲骨肉日
以疲耳目日以虧平陸變滄海中途歌黍離持此鬱冲
襟涕下莫能揮
　　　青城　　　　　　　　　　　李禎
炎宋尚簡質郊丘布為墻九門謹闔闢萬卒嚴周防暫
置弗勞杵權施豈須隍緜延逮宣政驕盈更典章版築
易縷制墉壕固金湯衮龍狩沙磧泥馬奔錢塘奢侈諒
宜戒播辱尤所傷陶匏薦明水維馨仰前王
　　　登大梁故城　　　　　　　李夢陽
登髙與處卑由來慮多端登髙尚寡悰處卑焉能懽以
兹歴荆榛褰衣躡巑岏土壕帶隂風樓櫓危急湍崖岸
苦崩奔葭葦何漫漫周望鮮故物俯察多憂嘆濳魚葺
其鱗驚鳥無停翰雲浮誠不任淵沉諒何難終附岩穴
棲斯地非我安
　　　艮嶽十六韻　　　　　　　李夢陽
城北三土丘揭􁯅對堤口黄蘆莽瑟瑟疾風鳴衰柳云
是宋家嶽豪盛今頽朽我聞帝王富東京實罕有鑿池
通嵌竇移山媚户牖岌嶪樓觀合歘吸風雷走崖隂翡
翠吟海窟蛟鼉吼燕趙矜麗人搜剔充妃后君臣互沉
湎斯道詎能久嗚呼花石費銖錙盡官取北風卷黄屋
此地竟誰守迢迢五國城二龍回其首向使任忠良邦
國得滅否余來值寒暮悲歌坐林藪狐狸竄古壘破瓦
沒藜莠孤城峙我前蒼蒼日將酉
　　　正徳四年七夕上方寺作　　李夢陽
逸人厭囂俗達士樂閒勝乃兹城中林而非車馬徑積
雨豁新霽雲石掩秋映微陽下孤塔潦水夾明鏡巳疑
塵寰隔况覩蓮方淨豈惟慕真覺亦以叩詮證𤣥蟬共
西夕浮雲本無定
　　　戊寅早春上方寺　　　　　　李夢陽
逾年罔涉兹過之門巷疑匪畏霜露辰肯與春事期徑
蘭芊故叢苑松發新蕤陟丘念廢居升危眺回漪抱以
幽曠豁情縁悽愴移驚風遞虛塔振振空廊悲得遣復
安較勞生良爾嗤
　　　梁臺懷古五首　　　　　　　　李濂
晨出南薫門駕言登吹臺鄒枚骨已朽梁王安在哉吁
嗟歌舞地樵牧令人哀
　　　二
世運㡬興廢宮殿皆蕪沒汴水無停波嵗月去超忽不
見古時人荒臺上新月
　　　三
梁苑久云廢梁臺亦已頽當日脩竹園寂寞狐兔馳秋
風吹禾黍異代使人悲
　　　四
我登梁王臺臺平臨古陌夷門一夜雨秋草滿川碧不
聞歌吹聲孤遊旅愁積
　　　五
柳色古臺煙遺宮今作田梁州三月暮楊花飛白綿載
酒登遊日猶疑賦雪天
　
　汴京遺蹟志巻二十一
欽定四庫全書
　汴京遺蹟志巻二十二　　　明　李濂　撰
　　藝文九
　　七言古詩
　　　夷門　　　　　　　　　　唐王維
七國雄雌猶未分攻城殺將何紛紛秦兵益圍邯鄲急
魏王不救平原君公子為嬴停駟馬執轡逾恭意逾下
亥為屠肆鼓刀人嬴乃夷門抱關者非但慷慨獻竒謀
意氣兼將身命酬向風刎頭送公子七十老翁何所求
　　　古大梁行　　　　　　　　　髙適
古城莽蒼饒荆棘駐馬荒城愁殺人魏王宮觀盡禾黍
信陵賔客隨灰塵憶昨雄都舊朝市軒車照耀歌鐘起
軍容帶甲三十萬國步連營五千里全盛須臾那可論
髙臺曲池無復存遺墟但見狐狸跡古地空餘草朩根
暮天搖落傷懐抱撫劒悲歌對秋草俠客猶傳朱亥名
行人尚識夷門道白璧黄金萬户侯寶刀駿馬填山丘
年代淒涼不可問往來惟見水東流
　　　梁園吟　　　　　　　　　　李白
我浮黄雲去京闕挂席欲進波連山天長水濶厭逺涉
訪古始及平臺間平臺為客愁思多對酒遂作梁園歌
却憶蓬池阮公詠因吟渌水揚洪波洪波浩蕩迷舊國
路逺西歸安可得人生達命豈暇愁且飲美酒登髙樓
平頭奴子搖大扇五月不熱疑清秋玉盤楊梅為君設
吳鹽如花皎白雪持鹽把酒但飲之莫學夷齊事髙潔
昔人豪貴信陵君今人耕種信陵墳荒城虛照碧山月
古木盡入蒼梧雲梁王宮闕今安在枚馬先歸不相待
舞影歌聲散緑池空餘汴水東流海沉吟此事淚滿衣
黄金買醉未能歸連呼五白行六博分曹賭酒酣馳輝
歌且謠意方逺東山髙臥時起來欲濟蒼生未應晚
　　　梁園歌送河南王說判官　　　　岑參
君不見梁孝王脩竹園頽墻隠轔勢仍存嬌娥曼臉成
草蔓羅帷珠簾空竹根大梁一旦人代改秋月春風不
相待池中㡬度鴈新來洲上千年鶴應在(梁園中有/鶴洲鴈池)梁
園三月梨花飛却似梁王雪下時當時置酒延枚叟肯
料平臺狐兔走萬事翻覆如浮雲昔人空在今人口單
父古來稱宓生秖今為政有吾兄(家兄時/宰單父)輶軒若過梁
園道應傍琴臺聞政聲
　　　梁臺古愁　　　　　　　　　李賀
梁王臺沼空中立天河之水夜飛入臺前鬭玉作蛟龍
緑粉掃天愁露濕撞鐘飲酒行射天金虎蹙裘噴血鮮
朝朝暮暮愁海翻長繩繫日樂當年芙蓉凝紅得秋色
蘭臉别春啼脉脉蘆洲客鴈報春來寥落野篁秋漫白
　　　汴州亂二首　　　　　　　　韓愈
汴州城門朝不開天狗墜地聲如雷健兒爭誇殺留後
連屋累棟燒成灰諸侯咫尺不能救孤士何者自興哀
　　　二
母從子走者為誰大夫夫人留後兒昨日乘車騎大馬
坐者起趨乘者下廟堂不肯用干戈嗚呼奈汝母子何
　　按唐史汴州自大歴後多兵劉元佐死子士寧代
　　之無度其將李萬榮逐而代之萬榮死董晉寔代
　　之晉卒軍司馬陸長源總留後八日而軍亂殺長
　　源愈是時已從晉喪出汴四日實貞元十五年也
　　觀愈二詩葢譏當時姑息之政云
　　　㑹飲金明池書事　　　　宋司馬光
日華駘蕩金明春波光浄緑生魚鱗煙深草青遊人少
道路苦無車馬塵石渠諸君職事簡載酒擷花畏花晚
浮舟逐勝任所之箕踞狂歌叩舷板眼花耳熱氣愈豪
擲杯撃案聲嗷嗷驚沙颯颯繞洲渚魚龍遷去避我曹
人生大料無百嵗貴賤賢愚同一致在家殽䔩餘㡬何
一日風光不宜棄
　　　汴河　　　　　　　　　　　黄庶
汴都峩峩在平地宋恃其徳為金湯先帝始初有深意
不使子孫生怠荒萬艘北來食京師汴水遂作東南吭
甲兵百萬以為命千里天下之腑腸人心愛惜此流水
不啻布帛與稻粱漢唐關中數百年木牛可以腐太倉
舟楫利今百於古奈何益見府庫瘡天心正欲醫造化
人間豈無鍼石良窟穴但去錢榖蠧此水何必求桑羊
　　　弔故宮　　　　　　　　　　元杜瑛
月上觚稜椒壁濕饑烏啄碎琅玕石刼灰飛盡海揚塵
廢殿荒臺土花碧洛陽書生汴梁客一夜春風頭欲白
尊中賴有酒如泉醉倚寒窓破愁寂
　　　信陵公子行　　　　　　　　　王惲
春風獵獵吹輕裘聮鑣來作夷門遊令人逺憶魏公子
徑上吹臺臺上頭却秦存趙震九土誰憶抱關老吏能
此帷幄之良籌饑腸自古出竒策功成何害屠沽流髙
皇布衣重公賢大梁城邊㡬遲留一朝龍驤開漢業舉
功不復詢來由豈非慕藺承餘休嘗讀太史公今日把
酒酹墓周當時朱門滿歌舞此日野草荒山丘醉歌信
陵行碧雲日暮寫我憂英雄割據雖已矣髙義凛凛横
清秋追攀逸駕那復得落日倚劒看神州
　　　大梁行　　　　　　　　　明髙啓
大梁四面平如砥西去咸陽一千里魏王此地昔為都
宮闕中天碧雲起車聲輷輷夜未休帶甲十萬名蒼頭
撞鐘列鼎宴上客奉金走幣連諸侯信陵真是賢公子
富貴不驕天下士已訪侯嬴到里門復迎朱亥經屠市
傾身折節世莫同緩急竟賴斯人功邯鄲秦軍一椎破
七國震動聞英風古城重過為搔首㡬度秋風落楊柳
沼上應無鴻鴈來苑中只有狐狸走立馬塵沙日欲昏
悲歌感慨向夷門豪華多少同銷歇獨有髙名今尚存
　　　題汴城八景總圖　　　　　　于謙
天風吹我來中州光隂荏苒春復秋民安物阜公事簡
目前景物隨冥搜梁園花月四時好日落夷山映芳草
大河滔滔湧地來騰波起浪如奔雷隋堤煙柳翠如織
鐵塔摩空數千尺隂晴晦明各異態對此令人感今昔
畫圖彷彿得真趣醉墨淋漓寫長句詩成掉筆向蒼空
滿袖天風却歸去
　　　梁園歌　　　　　　　　　李夢陽
朝發金臺門夕度博浪關黄河如絲天上來千里不見
淮南山淮南桂樹弄婆娑掛席欲進阻洪波我今亦作
梁園歌梁園昔有信陵君名與岱華爭嵳峩三千珠履
不動色屠門執轡來相過功成不顯涕滂沱青蠅白璧
一何多我為梁園客不登梁王臺錦帆揚州門一去何
時迴荒煙白草古城沒登臺望之令心哀令心哀歌且
謠迷塗富貴苦不足寧思白骨生蓬蒿人生三十無少
年積金累玉空煎熬獨立天地間長嘯視今古城隅落
落一堆土千年誰繼白與甫攬淚浮雲灑煙莽灑煙莽
風吹卷波濤沉吟投箸不暇食蹴天濁浪何滔滔君不
見昔人然諾一相許黄金斗印如秋毫
　　　觀燈行(詳見夢/華録)　　　　　　李夢陽
宋家累葉全盛帝寬大實皆稱令主百姓牛馬徧阡陌
太倉米粟憂紅腐宣和以來遂多事嗚呼爛費如沙土
海石江花湧國門離宮别殿誰能數群臣諛佞秖自計
天下騷然始怨苦正月十四十五間有勑大駕觀鰲山
萬金為一燈萬燈為一山用盡工匠力不破君王顔此
時上御宣徳門樂動簾開見至尊奔星忽經於御榻明
月初上堆金盆傾城呼譟聲動地可憐今夜鰲山戲窈
冥幻巧百恠聚金蛾翠管堪垂淚借問幸臣誰云是李
師師外有蔡京與蔡攸夾樓錦幄羅公侯丞相之幄當
前頭奚兒腰帶控紫騮如花少女擎綵毬但聞樓上喚
樓下黄帕籠盤賜玉羞月髙鳴鞭至尊起幄中環珮如
流水爭道齊驅輦路窄寺橋窈窕塵埃白火樹龍燈又
一時千光萬焰天為赤常言晏安成禍基從來樂極還
生悲君看二帝蒙塵日數月東京荒蒺藜
　　　大梁行　　　　　　　　　何景明
朝登古城口夕藉古城草日落獨見長河流塵起遙觀
大梁道大梁自古號名區富貴繁華代不殊髙樓歌舞
三千户夾道煙花十二衢合沓輪騶交紫陌鳴鐘暮入
王侯宅紅妝不讓掌中人珠履皆為門下客片言立賜
萬黄金一笑還酬雙白璧帶甲連營殺氣寒君王推轂
將登壇彎弧自信成功易拔劒那知報怨難已見分符
連楚越更聞飛檄救邯鄲一朝運去同衰賤意氣雄豪
似驚電楊花飛入侯嬴館草色淒迷魏王殿萬騎千乘
空雲屯綺構朱甍不復存夜雨人歸朱亥里秋風客散
信陵門川原百代重回首宋寢隋宮亦何有遊鹿時銜
内苑花行人尚折繁臺柳繁臺下接古城西春深桃李
自成蹊朝來忽見東風起薄暮飛花滿故堤
　　　梁苑歌三首　　　　　　　　王廷相
君不見梁王已破六國壘苑中便起文園臺黄金白玉
架樓閣綺榻延賔四向開清泠池上三尺雪相如新賦
傾鄒枚臨卭美人鬭花朶挑以琴心禮豈那漢庭賣賦
得千金白首遊梁計亦左今人空怍古人風抱策為儒
嘆不逢嗚呼古來文士不檢豈足病且覽詞彩如長虹
　　　二
梁苑東連孟諸野舊國山髙水彌下黄金觸斗不作樂
徒使千年笑達者君不見漢天子愛弟侈賜空大盈梁
王受之不一驚合沓金根車宛轉玻瓈軿突然馳道流
日星千乘萬騎敵鹵簿貴熖豪華傾九瀛百年之後君
為誰有酒莫惜千金揮不信試看梁王苑狐兔草馳鬼
火吹
　　　三
黄河東來沙填海陳留十山㡬山在梁王古苑九地深
嵗嵗龍蛇窟穴改我田在苑苑在東灌園鑿井當其中
應門兩黄鶴抱琴雙玉童行歌曳杖如遊龍前身恐是
河上公君不見七十二帝如旋蓬惟有堯舜流髙風人
生百年電閃閃何必希時釣譽攀援日月獨為功子雲
草𤣥恒不調虞卿著書仍固窮我懐欲附沙洲鴻
　　　夷門歌　　　　　　　　　　李濂
秦兵譟振長平瓦趙人肝腦塗原野邯鄲一夕陷圍中
魏軍不敢屯城下當時獨有信陵君門前劒舄多如雲
不有夷門抱關者誰知屠肆鼓刀人臥内虎符初入手
壯士胷中血一斗北救邯鄲西卻秦五霸之功今復有
平生志氣何雄豪功成刎頸如拔毛秋風弔古夷門道
惆悵荒城空緑蒿
　　五言律詩
　　　晚入汴水　　　　　　　　唐崔顥
昨晚南行楚今朝北泝河客愁能㡬日鄉路漸無多晴
景搖津樹春風起棹歌長淮亦已盡寧復畏潮波
　　　汴路即事　　　　　　　　　王建
千里河煙直青槐夾岸長天涯同此路人語各殊方草
市迎江貨津橋稅海商因看故宮柳憔悴不成行
　　　汴路水驛　　　　　　　　　王建
晚泊水邊驛柳塘初起風蛙鳴蒲葉下魚入稻花中去
舍已云逺問程猶向東近來雖怨别不與少年同
　　　汴上暮秋　　　　　　　　　許棠
獨立長堤上西風滿客衣日臨秋草廣山接逺天微岸
葉隨波盡沙雲與鳥飛秦城寧有素志意自知歸
　　　汴河路有感　　　　　　　白居易
三十年前路孤舟重往還繞身新眷屬舉目舊鄉關事
去惟留水人非但見山啼襟與愁鬢此日兩成斑
　　　送開封盧少府　　　　　　韋應物
雄藩車馬地作尉有光輝滿席賔常侍闐街獨夜歸關
河征斾逺煙樹夕陽微到處無留滯梁園花欲稀
　　　春日遊金明池　　　　　　宋李昭玘
日有江湖思坐無車馬塵横橋自照水啼鳥不驚人輦
路晴飛絮宮墻暗鎻春多情老園吏灑地喜相親
　　　宜春苑　　　　　　　　　王安石
宜春舊臺沼日暮一登臨解帶行蒼蘚移鞍坐緑隂樹
疎啼鳥逺水靜落花深無復增脩事君王惜費金
　　　出善利門　　　　　　　　陳師道
十載都城客孤身冒百艱一饑非死所萬里有生還去
國吾何意歸田病不關共看雙白鬢似得半生閒
　　　夏日汴中作　　　　　　　陳師道
倚棹望平野低雲宻未收黄鸝度髙柳歸燕拂行舟濁
水不堪照清江空憶遊晚晴蒸潤劇喘月見吳牛
　　　中書省宿齋偶作二首　　　文彥博
齋潔奉祠事深嚴宿禁扃露盤雲表見鈞奏夢中聽慎
獨䖍君命清心重禮經顧慚溫室樹忽此集鷦螟
　　　二
鳳閣容棲集心無外慮侵夜凉秋氣早人靜禁門深大
政慚無補微才恐不任欹眠聽宮漏蘭熖照青衾
　　　景靈宮宿齋謝雨　　　　　　韓琦
邃寂敞僊扃心齋物外清滂沱今應禱肹蠁此通誠月
殿栖真境風梧醒睡聲如何謝靈貺至道本難名
　　　正月三日與廣淵同出南薰門分趨齋宮塗中
　　　　成　　　　　　　　　　司馬光
並轡出都門葱蘢日欲昕野寒餘宿雪樹闇濕春雲稍
望郊宮近先愁馬首分一朝猶戀戀可復久離群
　　　同樂園　　　　　　　　元金師拓
晴日明華構繁隂蕩緑波蓬丘滄海逺春色上林多流
水時雖逝遷鶯暖自歌可憐歡樂極征鼓散雲和
　　　登相國寺樓　　　　　　明釋宗泐
冬日大梁城郊原四望平雲開太行碧霜落蔡河清欲
問征西路兼懐弔古情夷門名尚在無處覓侯嬴
　　　繁臺春望　　　　　　　　李夢陽
野曠孤煙靜髙臺獨望時地殘隋氏苑天濶禹王祠晚
日雲爭白隂崖花自遲目斷南來鴈蕭然故國思
　　　上方寺鐘樓　　　　　　　李夢陽
臺上一鐘鳴登臺萬里平蒹葭天正逺雲氣暮還生饑
雀喧空澤黄蒿斷古城不堪臨眺屢况是感秋情
　　　春日大梁東郭　　　　　　李夢陽
桃柳清沙晚悵然悲逺春葉明深坐鳥花劇轉愁人少
小追歡地乾坤放逐臣已看共如此何惜醉遊頻
　　　繁臺歸興　　　　　　　　李夢陽
萬里竟何事三年違此都短墻殘菊在别業古臺孤冬
日低簷塔霜風靜野蕪但看頭盡白莫恡酒重沽
　　　吹臺訪川父讀書處　　　　　李夢陽
李生梁國彦少小事沉冥落日古臺上獨行楓樹青苔
侵映雪壁鳥下草𤣥亭野濶看無際浮雲似洞庭
　　　吹臺酬空同子見訪之作　　　　李濂
古臺讀書處長者命車來偶踐看花約因扳聽雨盃川
原餘戰伐文藻憶鄒枚並眺平蕪迥斜陽首重回
　　　秋日吹臺讀書酬客過訪　　　　李濂
斜日梁王苑西風古吹臺閉門秋思苦走馬故人來對
酒談丹訣哦詩步緑苔知君有髙興凉夜不須迴
　　　古臺秋望　　　　　　　　　李濂
何處看秋色城南登古臺憑髙一以望幽思若為裁客
昔乗雲去人今聽鴈來浮生易衰白把酒重徘徊
　　　春逰繁塔寺二首　　　　　　李濂
少小曾逰地重來感慨深稚僧今老大落日更春隂廢
殿蒼苔合頽垣紫燕吟空餘舊時塔蔓草故蕭森
　　　二
古臺白雲寺雲裏塔珠光春日停車客登遊樂未央題
詩留竹院醒酒坐松堂浪跡真堪笑招提亦醉鄉
　　　登上方寺塔二首　　　　　　李濂
寶塔憑虛起登遊但㡬重中天近牛斗平地涌芙蓉牖
入黄河氣簷低少室峯妙髙無上境臥聽下方鐘
　　　二
塔影午氤氳名香八面聞盤梯失白晝絶頂俯層雲外
見蓮花色中藏貝葉文髫逰今不倦為喜出塵氛
　　　登汴故城有懐宋事　　　　　李濂
無險難為國云何此帝州圖燕真失策徙洛是良謀花
石傾邦日金繒啖敵秋二龍生不返故國黍離愁
　　　夷門　　　　　　　　　　　李濂
不聽侯生計胡收晉鄙軍卻秦功絶世存趙譽流芬故
址留殘礎遺墳鎻暮雲千秋豪俠氣吾愛馬遷文
　　　繁臺春望　　　　　　　　　李濂
出城融雪盡觸目暖煙饒不到古臺上那知春色遙鄉
園仍節序身世且漁樵腸斷南天鴈群飛過洛橋
　　　泛黄河　　　　　　　　　　陸深
淼淼望不極連天送濁流浮沈經塞外淘洗向中州鷗
弄千帆雨沙明兩岸秋靈槎頻訊問乘興欲遨遊
　
　
　
　
　
　
　
　
　
　
　汴京遺蹟志巻二十二
欽定四庫全書
　汴京遺蹟志巻二十三　　　明　李濂　撰
　　藝文十
　　七言律詩
　　　同陳留崔司户早春宴蓬池　　唐髙適
同官載酒出郊圻晴日東馳鴈北飛隔岸春雲邀翰墨
傍簷垂柳報芳菲池邊轉覺虛無盡臺上偏宜酩酊歸
州縣徒勞那可度後時連騎莫相違
　　　黄河　　　　　　　　　　　羅隠
莫把阿膠向此傾此中天意固難明解通銀漢應須曲
纔出崑崙便不清髙祖誓功衣帶小僊人占斗客槎輕
三千年後知誰在何必勞君報太平
　　　汴河　　　　　　　　　　　羅隠
當時天子事閒遊今日行人特地愁柳色縱饒粧故國
水聲何忍到揚州乾坤有意終難㑹黎庻無情豈自由
應笑秦皇用心錯謾驅神鬼海東頭
　　　秋日汴河客舍酬友人　　　　　羅隠
梁宋追遊蚤嵗同偶然違别事皆空年如流水催何急
道似危途動即窮醉舞且欣連夜月狂吟還聚上樓風
煩君更枉騷人句白鳳靈蛇滿袖中
　　　隋堤柳　　　　　　　　　李山甫
曾傍龍舟拂翠華至今凝恨倚天涯但經春色還秋色
不覺楊家是李家背日古隂從此朽逐波疎影向南斜
年年只有晴風便遙為雷塘送雪花
　　　又　　　　　　　　　　　秦韜玉
種柳開河為勝遊堤前常使路人愁隂埋野色萬條思
翠束寒聲千里秋西日至今悲兔苑東波終不返龍舟
逺山應見繁華事不語青青對水流
　　　下第後夷門乗舟至永城驛題　　薛能
秋賦春還計盡違自知身是拙求知惟思曠海為休處
忽喜孤舟似去時連浦一程兼汴宋夾堤千柳雜唐隋
從來此恨皆前達敢負吾君作楚辭
　　　寄汴州令狐相公　　　　　　　王建
三軍江口擁雙旌虎帳長開自教兵機鎻惡徒狂寇盡
思驅老將壯心生水門向晚茶商閙橋市通宵酒客行
秋日梁王池閣好新歌散入管絃聲
　　　約張處士遊梁　　　　　　譚用之
莫學區區老一經夷門關吏舊書生晉朝滅後無中散
韓國亡來絶上卿龍變洞中千谷冷劒横天外八風清
好携長䇿干時去免逐漁樵度太平
　　　送髙别駕歸汴州　　　　　　韓翃
信陵門下識君顔驄馬輕裘正少年寒雨送歸千里外
東風沉醉百花前身隨玉帳心應愜官佐銅符勢又全
久客未知何計是參差去借汶陽田
　　　汴河亭　　　　　　　　　　許渾
廣陵花盛帝東遊先擘崑崙一𣲖流百二禁兵辭象闕
三千宮女下龍舟凝雲鼓震星辰動拂浪旗開日月浮
四海義師歸有道迷樓還似景陽樓
　　　中秋夕寄大梁劉尚書　　　　　許渾
汴人迎拜洛人留虎豹旌旗擁碧油刁斗嚴更軍耳目
戈鋋長控國咽喉柳營出號風生纛蓮幕題詩月上樓
應念散郎千里外去年今夜醉蘭舟
　　　彭門用兵後經汴路三首　　　　吳融
長亭一望一徘徊千里關河百戰來細柳舊營猶鎻月
祁連新塜已封苔霜飛緑野愁無際燒接黄雲慘不開
若比江南更牢落子山詞賦莫興哀
　　　二
隋堤風物已淒涼堤下仍多古戰塲金鏃有苔人拾得
蘆衣無土鳥銜將秋聲暗促河聲急野色遙連日色黄
獨上寒城更愁絶戍鼙驚起鴈行行
　　　三
鐵馬雲旗夢渺茫東來無處不堪傷風吹白草人行少
月落空城鬼嘯長己見紛争驚宇宙可憐蕭索絶煙光
曾為塞北閒遊客遼水天山未斷腸
　　　駕幸西太乙宮遇雨　　　　宋韓琦
曉蹕聲乾下九重西郊岑寂欵琳宮驕陽尚作三春旱
多稼期霑一雨豐恤物致虔歸上徳應誠為答即神聰
從來聖感無旋日不在商巖傅說功
　　　從駕過金明池　　　　　　　韓琦
帳殿深沉壓水開㡬時宸輦一逰來春留苑樹隂成幄
雨漲池波色染苔空外長橋横螮蝀城邊真境闢蓬萊
匪朝侍宴臨雕檻共看龍艘奪錦回
　　　駕幸金明池　　　　　　　　韓琦
西池風景出塵寰春豫方乗禁座閒庻俗一令趨夀域
從官齊許宴蓬山樓臺金碧交輝外舟楫笙歌浩渺間
與衆盡歡宮漏促萬花叢裏屬車還
　　　丙午上已瓊林苑賜筵　　　　韓琦
春光濃簇寶津樓樓下新波漲鴨頭嘉節難逢真上已
賜筵榮入小瀛洲僊園雨過花遺靨御陌風長絮滚毬
禊飲不須辭巨白清明來日尚歸休
　　　西歸日瓊林苑賜宴即席賦此　文彥博
竊禄叨榮四紀餘退思僥倖亦無如趨朝再覩新宮省
解紱還歸舊草廬報國丹心明皎皎戀軒疲足去徐徐
群公盡出都門祖盛事光於漢二疏
　　　上元夜從駕至集禧觀　　　　文彦博
順時同樂慰邦民協氣和風應早春斗運帝車遵大路
雲從天步絶纖塵民瞻玉色欣逰豫岳峙琳宮望省巡
回御端闈張鎬飲蘭燈桂魄耀星津
　　　赴集禧宮祈雪追憶從先皇駕幸泫然有感
　　　　　　　　　　　　　　　　歐陽脩
琳闕岧岧倚瑞煙憶陪遊豫入新年雲深曉日開宮殿
水濶春風颺管絃千騎清塵回輦路萬家明月放燈天
一朝人事淒涼改惟有靈光獨巋然
　　　崇政殿試賢良晚歸　　　　　歐陽脩
槐柳依依禁籞長初寒人意自淒涼鳳城斜日留殘照
玉闕浮雲結早霜老負漁竿貪國寵病須樽酒送年光
歸來解帶西風冷衣袖猶霑玉案香
　　　車駕朝謁景靈宮　　　　　歐陽脩
琳館清晨藹瑞氛玉旒朝罷奏韶鈞緑槐夾道飛黄蓋
翠輦鳴鞘向紫宸金闕日髙猶泫露綵旌風細不驚塵
自慙白首追時彦行近儲胥忝侍臣
　　　景靈宮致齋　　　　　　　歐陽脩
攝事衰年力不强誰憐岑寂臥齋房青苔㸃㸃無人迹
緑葉隂隂覆砌凉玉宇清風來處逺僊家白日靜中長
却視九衢車馬客自然顔鬢易蒼蒼
　　　景靈宮奉迎仁宗皇帝御容有感
　　　　　　　　　　　　　　　　歐陽脩
行殿峩峩出緑槐琳宮芝闕聳崔嵬管絃飄落人間去
幢節疑從天上來基業百年傳聖子黔黎四紀樂春臺
孤臣不得同鍼虎未死心先冷若灰
　　　和王景彛學士紫宸早謁　　　梅堯臣
朝開閶闔九重深望拜朱旒照玉簪霜氣稍迴龍陛峻
日光微轉鳳樓隂庭中綵仗穿旗脚案外薰爐對殿心
我預千官少裨補欲將歌頌播堯音
　　　和宋次道學士紫宸早謁　　　梅堯臣
陸生聲譽在雲間來預簪裾謁帝顔冠劒有容夔與卨
文章全盛馬兼班耽耽玉宇龍纏棟藹藹金鋪獸齧環
却出常衙殿前過㦸衣風動自相攀
　　　和宋中道觀車駕朝謁景靈宮　梅堯臣
都人夾望禁槐旁閶闔初來旭日光彫玉翠鞍牽騕褭
盤龍朱輦爛文章焚香閟殿開嚴帳汲水寒溝灑廣莊
一見天顔萬人喜却迴宮禁樂聲長
　　　和王景彛正月十六夜省宿過景靈街
　　　　　　　　　　　　　　　　梅堯臣
官街不閉東城月圎影纔虧夜色春自躍金羈來宿省
從他錦帳欲誇人燈光逺近疑爭晝歌韻髙低競起塵
我老都無逰樂意似君清枕睡侵晨
　　　愁臺　　　　　　　　　　　王安石
頽垣斷塹有平沙老木荒榛八九家河勢東南吹地坼
天形西北倚城斜傾壺語罷還登眺岸幘詩成却嘆嗟
萬事因循今白髮一年容易卸黄花
　　　金明池　　　　　　　　　王安石
宜秋西冠碧參差憶著鄉人禊飲時斜倚水開花有思
緩隨風轉柳如癡青天白日春長好緑鬢朱顔老自悲
跂馬未堪塵滿目夕陽偷理釣魚絲
　　　又　　　　　　　　　　　王安國
霓旌逺逺拂樓船滿地春風錦繡筵三島路深浮閬苑
九霞觴滿奏鈞天仗歸金闕浮雲外人望瑤臺落日邊
最引平生江海趣波瀾一段草如煙
　　　又　　　　　　　　　　　王立之
遊絲隨絮惹行人酒肆歌樓駐畫輪鳳管遏回雲冉冉
龍舟衝破浪𥻘𥻘日斜黄繖歸馳道風約青帘認别津
朝野歡娛真有象壺中要看四時春
　　　遊玉津園　　　　　　　　　蘇軾
承平苑囿雜耕桑六聖臨民計慮長碧水東流還舊𣲖
紫壇南峙表連岡不逢遲日鶯花亂空想疎林雪月光
千畝何時窮帝耤斜陽寂歴鎖雲莊
　　　和宋次道大慶殿上元迎駕　　司馬光
鳳律年華到尚新九重氣象已成春曉雲低拂羽林仗
宿雨先清紫陌塵玉殿鳴鞘傳警蹕彤庭委珮集簪紳
闕前無復魚龍戲自有驩謠億萬人
　　　汴岸置酒贈黄十七　　　　　黄庭堅
吾宗端居叢百憂長歌勸之肯出游黄流不解涴明月
碧樹為我生涼秋初平群羊置莫問叔度千頃醉即休
誰倚柁樓吹玉笛斗杓寒挂屋山頭
　　　幸太學倡和(篇什繁多不能盡/載畧録七八首耳)　呂大防
清曉金輿出建章祠宮轉仗指虞庠三千逢掖裾如雪
十萬勾陳錦作行再拜新儀瞻魯聖一篇古訓贊周王
崇儒盛世無云補扈蹕空慚集論堂
　　　　　　　　　　　　　　　　　蘇頌
聖主恢儒率舊章首冬鳴蹕下膠庠師生褒博趨鱣序
文武端嚴列鴈行承詔敷陳商戊甲執經環立晉袁王
三千學者多才秀定有同升孔子堂
　　　　　　　　　　　　　　　韓忠彦
恢崇儒教頓生光天子親來幸上庠星弁煌煌環帝座
霜袍宻宻綴周行廟祠稽首尊先聖書義終篇勸嗣王
學道深慙非入室此辰榮事預升堂
　　　　　　　　　　　　　　　劉奉世
聖典垂精及表章曠儀親舉自宗庠縱觀橋擁浮雲盖
待問庭充振鷺行首舉儒風隆上國増光帝業掩前王
太平榮遇慚多幸重見虞歌起廟堂
　　　　　　　　　　　　　　　范純禮
四十餘年舊典章聖君今復幸虞庠虎賁萬騎森羅列
鴈序諸生儼綴行已見重華同舜帝不須無逸戒成王
祖宗基構隆三代統業相承是肯堂
　　　　　　　　　　　　　　　吳安持
翰林墨客奏封章天子欣然幸國庠綵仗六龍初擁路
青衿三舍已重行隆儒共慶賢堯舜訪道誰知應帝主
附鳳騫淵皆法從獨慙由也亦升堂
　　　　　　　　　　　　　　　　豐稷
鳳幄雲開日月光九霄鳴蹕下虞庠朝元進士鴻成列
拱極名臣玉照行問道賈生稱五學乞言戴聖美三王
上心夙悟周公戒天下安危自一堂
　　　　　　　　　　　　　　　李格非
日月天回十二章詔移清蹕幸膠庠六龍穩轉橋門曲
多士横穿錦仗行俎豆威儀瞻闕里東西風教自周王
太平誰謂初無象四海形容在一堂
　　　過龍徳故宮　　　　　　　　毛麾
萬里鑾輿去不還故宮風物尚依然四圍錦繡山河地
一片雲霞洞府天空有遺愁生落日可無佳氣起非煙
古來國破皆如此誰念經營二百年
　　　讀靖康僉言　　　　　　金元好問
浚郊沙海浩茫茫河廣纔堪一葦航顛沛且當懲景徳
規模何必罪朱梁滄溟不掩蛟龍窟天地同歸雀䑕鄉
三百年間㡬降擄長星無用出光芒
　　　汴堤懐古　　　　　　　　王良臣
迷僊樓觀鬱連空一日都歸鬼唾中奢則兆亡天聽邇
去而不返水流東鎻煙弱柳愁蛾緑閣雨幽花淚臉紅
總為錦帆歸不得至今啼鳥怨西風
　　　龍徳宮　　　　　　　　　　雷琯
紫簫吹斷碧雲歸十二樓空盡玉梯綵仗竟無金母降
僊裾猶憶化人携千年洛苑銅駝怨萬里坤維杜宇啼
莫倚危欄供極目斜陽更在露盤西
　　　汴梁雜詩三首　　　　　　　李汾
琪樹明霞五鳳樓夷門自古帝王州衣冠繁㑹文昌府
旌㦸森羅部曲侯美酒名謳陳廣座凝笳咽鼓送華輈
秦州王粲何為者憔悴囂塵嘆白頭
　　　二
樓外風煙隔紫垣樓頭客子動歸魂飄蕭蓬鬢驚秋色
狼籍麻衣涴酒痕天塹波光搖落日太行山色照中原
誰知滄海横流意獨倚牛車哭孝孫
　　　三
寥落關山對月明客窓遙夜夢魂驚三年岐下音書絶
八月河南風露清冉冉暮愁生草色迢迢秋思入蟲聲
誰知廣武英雄嘆老却窮途阮步兵
　　　資聖閣登眺　　　　　　　李獻甫
髙閣凌雲眼界寬野煙碧樹有無間天邊孤鳥飛無盡
陌上行人去不還魏國㡬回時事改汴堤千古夕陽閒
愁來重倚欄干望崧少西頭是故山
　　　汴梁懐古　　　　　　　　元傅與礪
汴上荒城繞故宮山頭危石墮秋風夷門市起聞嘶馬
梁苑樵歸見斷鴻鬭草尚餘殘後碧進花無復盛時紅
欲登髙處腸先斷滿目閒愁賦未工
　　　又　　　　　　　　　　　　雅勒呼
花石岡前麋鹿過中原秋色動關河欲詢故國傷心事
忍聽前朝皓齒歌蔓草有風嘶石馬荆榛無月泣銅駝
人間富貴皆如夢不獨興亡感慨多
　　　又　　　　　　　　　　　元明善
天荒地老禁垣低草滿丹墀徑路迷金水河枯龍已去
蓬萊島圮馬空嘶當時何處安青𤨏今日無門降紫泥
舉目山河增感慨英雄何在日還西
　　　朝元宮留宿　　　　　　　　李準
宋家天子朝元閣南内宮中太乙壇五夜星辰金榜動
九天風露玉階寒朱衣魚鬛迎笙鶴絳節龍光引佩鸞
八駿不歸遼海月步虛空遶紫雲端
　　　登汴梁城　　　　　　　　　李準
天上曾聞玉輦過金城千里帶黄河鳳凰一去蓬萊苑
鴈鶩群飛太液波燈火樓臺空市井風雲冠葢盡丘阿
惟餘畫角聲中調猶是流沙磧裏歌
　　　雲驥橋　　　　　　　　　　湯鼎
橋頭車馬鬧喧闐橋下帆檣見畫船弦管隔花人似玉
樓臺近水柳如煙地連秦晉通三市路入淮濠接九天
獨倚䦨干望宮闕翠微髙映五雲邊
　　　汴京懐古　　　　　　　　李兩山
滄海成田艮岳荒誰能行役不徬徨青城北狩隔萬里
花石南來知㡬綱土暗塵昏天水碧風輕雨過女真黄
無人可語宣和事九些陳留酹一觴
　　　登熙春閣　　　　　　　　　王惲
封丘門外故宮旁天閣空餘内苑荒瀛海夢空三島沒
帝城煙慘五雲蒼石鯨照水鱗猶動金鳳凌雲勢欲翔
竒貨梁園當日盡為誰留在閱興亡
　　　哀故宮　　　　　　　　　　王惲
掖庭依約粉垣丹行入荒宮重黯然華表忽驚人世換
昆明重見刼灰寒石龍委地埋秋草湖玉臨池倚暮煙
滿目悲風吹酒醒東華門外淚䦨干
　　　宿開封府後堂同陳侯話舊且及包范二公事
　　　　業予耳疾止酒談噱間暮雨大作
　　　　　　　　　　　　　　　　王惲
使軺南下入京華滿眼交親笑語譁共訝老螭蟠北海
自憐賤子宿南衙關河痛别襟期豁風雨翻空夜氣嘉
負殺清尊三百爵胡牀相對看簷花
　　　汴上龍徳故宮　　　　　　　陳孚
書來海上勸休兵已見金輿逐火精醮絶絳樓無鶴唳
朝空丹扆有狐鳴羽袍士尚傳三洞金幘人誰報六更
一代興亡真大夢陳橋驛畔見青城
　　　登相國寺資聖閣　　　　　　陳孚
大相國寺天下雄天梯縹緲凌虛空三千歌吹燈火上
五百纓縵煙雲中洛汭已掩西墜日漢津空送南飛鴻
䦨干倚遍忽歸去颯颯兩鬢生秋風
　　　又　　　　　　　　　　　許有壬
傑閣當年瑞靄氤亂餘金碧半塵昏豈知象教移中土
猶揭雄名護國門法界冷沉梁苑月寶香難返汝陽魂
傷心五嶺騰煙語舉世從風莫與論
　　　遇僊樓　　　　　　　　　　劉祁
倚天突兀聳髙樓樓上人家白玉鈎落日笙歌迷汴水
春風燈火似揚州僊人已去名空在豪客同登醉未休
獨倚朱䦨望明月鸞旌依約認重游
　　　夷門
七國爭雄古戰塲千年遺蹟已銷亡信陵謾有空名在
壯士猶聞俠骨香霜落大荒秋草白風生逺道暮塵黄
停車且醉夷門酒莫動悲歌易慨慷
　　　隋堤　　　　　　　　　眀釋宗泐
搔首隋堤落日斜已無遺柳可栖鴉岸傍昔道牽龍艦
河底今來走犢車曾笑陳家歌玉樹却從后土看瓊花
四方正是無虞日誰信黎陽有鼓笳
　　　讀靖康遺事　　　　　　　甘彦初
杜鵑啼老洛城東烽火郊畿縱犬戎廟略合收淝水戰
約盟誰定渭橋功銅駝故陌迷秋草黄屋驚塵捲朔風
一自鼎湖龍去後小臣何地泣遺弓
　　　汴京弔古　　　　　　　　　顧禄
北狩龍沙帝業空詞人猶解弔遺蹤野煙蔓草咸寧殿
秋雨荒臺艮岳峯一代已遷亡國鼎六更誰報早朝鐘
我來正值開天運真主曾經駐六龍
　　　陳橋驛觀黄河　　　　　　　顧祿
浩浩黄流自古今晚停征騎發孤吟水痕新漲桃花滿
河脉元通瓠子深三月魚龍爭變化四時鷗鳥任浮沉
誰能一駕僊槎去萬里靈源亦可尋
　　　登相國寺藏經閣　　　　　　顧禄
金碧稜層炫曉霞梵王髙閣壯中華上摩絳闕三千界
下瞰紅塵十萬家伏虎神僧翻貝葉乗鸞僊女散瑤花
何因證得無生果來向雲中駕鹿車
　　　遊上方寺　　　　　　　　　劉醇
重尋兜率路非遙柳外鳴珂散早朝鳥送好音風乍息
池添新水雪初消斷碑剥落生蒼蘚古塔峥嶸倚絳霄
珍重老僧相送逺笑談不覺度危橋
　　　梁園　　　　　　　　　　　　于謙
自古梁園佳麗地于今寂寞減繁華日長野店聞啼鳥
春暮山城見落花綠柳兩行侵洛逺黄河一帶入淮賒
欲將尊酒舒髙興錦帳風流愧党家
　　　駐蹕堂(即布政司/之圎堂)　　　　　　　劉咸
先帝當年幸汴都六龍曾此駐鑾輿詞臣經進雲門樂
父老爭呈地理圖想像鎭旗成往事傷心遺詔載嘉謨
恭尋聖跡降臨處哭斷天涯望鼎湖
　　　鄭門古城　　　　　　　　　　劉咸
乗騘偶出鄭門西一上髙城四望迷千里雲霞山逺近
萬家煙火屋髙低青城日落鴉爭聚白塔風髙鳥亂啼
回首可憐梁苑地繁臺荒草冷淒淒
　　　吹臺春日懐古　　　　　　　李夢陽
廢苑迢迢入草萊百年懐古一登臺天留李杜詩篇在
地歴金元戰陣來流水浸城隋柳盡行宮為寺汴花開
白頭吟望黄鸝暮瓠子歌殘無限哀
　　　元日繁臺寺集　　　　　　李夢陽
臘凍雲黄海岳愁春青日白快吾遊隂坡氣觸姢姢雪
暖澤氷分細細流晨起探梅穿野寺晚來移席傍鐘樓
無端四望風煙起燈火煌煌滿汴州
　　　雪後上方寺集　　　　　　李夢陽
雪罷園林出碧梧上方樓殿靜虛無日臨曠地冰先落
雲破中天塔自孤爛熳此堂人醉散一雙何處鶴來呼
邀留更待松門月今夜同君坐玉壺
　　　河發秋望　　　　　　　　李夢陽
七月七日河水發康王城邊秋可憐買魚沽酒此村口
打鼓鳴鑼何處船白晝蛟龍時一鬭中流日月晚雙懸
紛紛估客休回首漁子清歌㑹𣺌然
　　　汴京懐古二首　　　　　　　李濂
渠花堤柳舊京都九帝承平王氣徂巢鳳閣空誰駐馬
臥牛城在自啼烏金繒不博燕雲地顦顇猶傳鄭俠圖
最恨翠華南渡日春風歌舞醉西湖
　　　二
謾指黄河說宋朝繁華都向暮煙消遷都自祖曾謀洛
問鼎何人只伐遼忍見故宮皆碧草愁聞新法是青苗
當時誰倡和戎策鳳駕徒悲五國遙
　　　艮岳懐古二首　　　　　　　李濂
宋帝平川起碧山綺甍瑤殿綵雲間秖矜花石來江艦
詎料金兵入漢關北狩竟隨雙鴈去中原無復二龍還
傷心一掬青城淚灑向遺宮草樹斑
　　　二
誰言此地協堪輿詔築峯巒十里餘(宣和初道士劉混/康言汴城東北地)
(協堪輿宜增築髙阜當/有多男之祥遂起艮嶽)朱勔自能移閬苑道君何必夢
華胥千夫石至籠黄帕萬嵗山成切紫虛謾向舊都尋
舊蹟絳霄樓觀總丘墟
　　　吹臺懐古　　　　　　　　　李濂
梁王昔日築髙臺鼓吹華筵動地開五岳雲煙千里見
三川風雨半空來綺羅春色今何在枚馬文章去不回
空有斷碑并廢苑秋風秋草使人哀
　　　禹廟　　　　　　　　　　　李濂
神禹祠堂水國潯古臺落日樹鳴禽石門自有白雲宿
輦道空餘秋草侵四載巡遊天下計九州粒食帝王心
憑髙一望河流穩滿地桑麻聖澤深
　　　春日遊大道宮二首　　　　　李濂
僊闕岧嶤紫氣分洞天縹緲玉笙聞嵩山道士留丹竈
南嶽夫人駐綵雲瑤草石壇春漠漠桃花谿路水沄沄
徘徊不盡尋真意徙倚松門對鶴群
　　　二
海上神僊十二樓中原平地有丹丘春壇風度鈞天曲
石壁雲開聚窟洲絶粒飡霞空復想吹笙騎鶴向來逰
憑君再訂花宮約莫待西城碧樹秋
　　　春日上方寺集二首　　　　　李濂
城裏招提此最幽石壇晴日似丹丘因看碧竹逢僧話
重惜青陽與客遊積雪洞門春寂寂閒雲塔院晚悠悠
淹留撃鉢成詩去慙愧文通擬惠休
　　　二
古寺春寒花放遲春遊恐負看花期老無健足慵登塔
座有髙賢喜賦詩蓮社舊容彭澤宰蒲團新識道林支
年來頗覺浮生幻欲扣旃檀細問師
　　　秋日遊吹臺　　　　　　　　李濂
古臺落木晚蕭蕭與客登臨旅思遙白日浮雲還自散
小山叢桂許誰招且將詞賦供秋興只恐疎慵負聖朝
回首不堪人事異碧山何處有漁樵
　　　夏逰上方寺作　　　　　　　李濂
上方臺殿迥虛無避暑朝來坐日晡片片凉雲侵杖屨
悠悠疎梵出松梧徘徊塔院生秋思放浪乾坤有故吾
暫臥石牀聊一醉更於何地覓蓬壺
　　　梁王臺　　　　　　　　　　李濂
梁王臺下春草生梁王臺上春霞明兔園積雪有詞賦
鳧渚廢榭無歌笙百花雙燕且對飲碧海黄塵空復情
落日為誰吟思苦千秋城闕暮雲平
　　　夷門即事答童太史　　　　　李濂
十年澤國嘯墟煙黄帽青鞵野興偏踏雪過村縁貰酒
隔溪遊寺為參禪信陵亭畔花爭發梁孝臺前月正圎
誰念夷門樗散客白頭猶著紫霞編
　　　延慶觀　　　　　　　　　　李濂
曾聞汴水橋邊觀宋代朝元萬夀宮千樹碧桃今絶種
九光丹閣舊浮空傷心莫問飡霞事謀國誰攄捧日忠
惆悵二龍終不返三清臺殿夕陽中
　　　秋日王别駕邀酌天王寺　　　李濂
野寺邀賔發斾遲杖藜出郭赴幽期尊開竹院秋聲合
袂把松門暝色悲别駕功名君勿薄醉鄉日月我偏宜
相逢感慨無窮意盡付東林碧玉卮
　　　過汴梁有感　　　　　　　王雲鳳
霸主荒臺還突兀隋堤殘柳正蕭疎耕夫不識市朝處
野寺猶存宮殿餘士慣悲歌豪俠地土含腥血戰争墟
抱城濁浪勞宸慮漢策今慙總不如
　　　行經隋堤有感　　　　　　　陸深
端委猶堪致太平龍舟錦纜竟何成空餘細水縁堤曲
别有垂楊帶晚晴社燕歸來如有恨閒花開遍不知名
行人誰管興亡事但說揚州接汴京
　
　
　
　
　
　
　
　
　
　汴京遺蹟志巻二十三
欽定四庫全書
　汴京遺蹟志卷二十四　　　明　李濂　撰
　　藝文十一
　　五言排律
　　　天章閣觀御書飛白十韻　　宋韓琦
内閣開清曉中天對邇臣唐虞遺典在河洛奥書陳二
聖勤勞舊千齡矩法新帝暉方咫尺宸翰復躬親鸞拂
宮綃舞花隨御筆春奎光連璧府劒影動龍津今古神
功絶頒宣上意均玉峯羅爼豆黼座拱星辰魚藻符亨
㑹蓬瀛寄此身流霞僊飲罷又賜一杯醇
　　　黄河八韻寄呈聖俞　　　　　歐陽脩
河水激箭險誰言航葦逰堅冰馳馬渡伏浪捲沙流樹
落新摧岸湍驚忽改洲鑿龍時退鯉漲潦不分牛萬里
通槎漢千帆下漕舟怨歌今罷築故道失難求灘急風
逾響川寒霧不收詎能窮禹迹空欲問張侯
　　　和歐陽永叔黄河八韻　　　　梅堯臣
少本江南客今為河曲遊嵗時憂漾溢日夕見奔流齧
岸侵民壤飄槎閣鴈洲峻門波作箭古郡鐵為牛目極
髙飛鳥身輕不及舟寒冰狐自聽源水使嘗求宻樹隨
灣轉長罾刮浪收如何貴沉玉川興是諸侯
　　　金明池遊　　　　　　　　梅堯臣
三月天池上都人袨服多水明搖碧玉岸響集靈鼉畫
舸龍延尾長橋霓飲波苑花光粲粲女齒笑瑳瑳行袂
相朋接游肩與賤摩津樓金間采幄殿錦文窠挈榼車
旁綴歸郎馬上歌川魚應望幸㡬日翠華過
　　七言排律
　　　汴州令狐相公新於郡内栽竹百竿坼壁開軒
　　　　旦夕對翫偶題七言五韻　唐白居易
梁王脩竹舊傳名久廢年深竹不生千畝荒涼尋未得
百竿青翠種新成墻開乍見重添興窓靜時聞别有情
煙葉蒙蘢侵夜色風枝蕭颯弄秋聲更登樓望尤堪重
十萬人家無一莖
　　　五日蔡河廢津泛舟　　　　眀李夢陽
當年錦纜帝王州此日荒津競渡遊賔客未銷梁苑氣
江山聊寫汨羅愁流金赤日偏輸浪似葢輕雲故翼舟
漁聽歌鐘沉復躍燕窺舞袖去還留調冰雪藕佳人並
斷艾分蒲上客酬出溜只疑天上轉泝洄真在鏡中浮
隂隂暝色鳧鷖岸嫋嫋風香杜若洲醉裏驚聞催住漿
别船追進夕筵羞
　　　早春相國寺雪集　　　　　　　李濂
冒雪尋幽入梵宮凍雲臺殿暫停驄飛花撲面諸天外
素影侵盃浩刼中亂㸃袈裟堪作畫宻隨錫杖故翻風
飄殘柳絮春猶淺開遍梅花景不同郢客歌腔知獨妙
梁園賦筆許誰工寒天拉友瞻龍象塵世勞生嘆蓼蟲
酒半詼諧嘲佛印詩成匆遽和天童自憐淨社攢眉客
元是康衢鼓腹翁坐濕巾袍吟更苦起登樓閣興何窮
須臾席上雙缾盡轉覺人間萬事空清逼塔光還􁍝􁍝
潤宜麥秀定芃芃無須泛艇尋安道且聽鳴鐘謁逺公
日暮醉歸誇勝㑹青蓮回首玉玲瓏
　　五言絶句
　　　倉頡造字臺　　　　　　　　唐岑參
野寺荒臺晚寒天古木悲空堦有鳥跡猶似造書時
　　　登相國寺閣　　　　　　　　　劉商
晴日登臨好春風各望家垂楊夾城路客思逐楊花
　　　都門路　　　　　　　　　宋司馬光
紅塵晝夜飛車馬古今迹獨憐道旁柳慘淡少顔色
　　　汴上送客　　　　　　　　　梅堯臣
朝辭都城裏暮止汴堤頭滿目非相親寂黙對河流
　　　舟中夜聽汴河水聲　　　　　梅堯臣
夏雨漲黄流夜鳴隣舩柁乗危冒險人不識西山餓
　　　過廢牧苑　　　　　　　　元趙子昂
一片中原地紛紛㡬戰爭至今將不去留與後人耕
　　　録汴梁宮人語十首　　　　　　楊奐
一入深宮裏經今十五年長因批帖子呼到御牀前
　　　二
嵗嵗逢元夜金蛾鬧簇巾見人心自怯終是女兒身
　　　三
殿前輪值罷偷去賭金釵怕見黄昏月殷勤上玉階
　　　四
仁聖生辰節君王進玉巵夀棚兼夀表留待北還時
　　　五
邊奏行臺急東華夜啟封内人催步輦不候景陽鐘
　　　六
駕前雙白鶴日日候朝回自送鑾輿去經年更不來
　　　七
為道圍城久粧奩犒鬭軍入春魂斷絶饑苦不堪聞
　　　八
别殿弓刀響蒼黄接鄭王尚愁宮正怒含淚强添粧
　　　九
一向傳宣喚誰知不復還來時舊鍼線記得在窓間
　　　十
北去遷沙漠誠心畏從行不如當日死頭白若為生
　　　上方寺　　　　　　　　明李夢陽
飲罷塔廊坐塔深蘿葉垂欲枕石頭臥待有清風吹
　　　繁臺書院　　　　　　　　李夢陽
書院今人蹟繁臺古代名樓花翻入燕塔樹不巢鶯
　　　夷門懐古二首　　　　　　王廷相
鬭雞纏紫羅彈箏住流水不見盛時人重過繁華市
　　　二
華園明積雪上客艷新詞何處梁王苑秋風蔓草迷
　　　汴州懐古五首　　　　　　　李濂
落日夷門道惟餘古堞雲猶懐抱關叟談笑卻秦軍
　　　二
鄒枚不可見辭賦至今傳何處偏懐古梁臺日暮煙
　　　三
出郭翠煙重遙聞野寺鐘堤邊逢父老閒說宋仁宗
　　　四
近郭無山水春遊上吹臺平蕪猶自迥載酒獨徘徊
　　　五
花石今何在孤城涕淚中金梁橋上月偏照宋遺宮
　　七言絶句
　　　汴口懷古　　　　　　　　唐杜牧
錦纜龍舟隋煬帝平臺複道漢梁王遊人還起前朝念
折柳孤吟斷殺腸
　　　夷門　　　　　　　　　　　胡曾
六龍冉冉驟朝昏魏國賢才杳不存惟有侯嬴在時月
夜來猶自照夷門
　　　汴河　　　　　　　　　　　胡曾
千里長河一旦開亡隋波浪九天來錦帆未落干戈起
惆悵龍舟更不廻
　　　又　　　　　　　　　　　　羅鄴
煬帝開河鬼亦悲生民不獨力云疲至今嗚咽東流水
似向清平怨昔時
　　　又二首　　　　　　　　　皮日休
萬艘龍舸緑絲閒載到揚州盡不還應是天教開汴水
一千餘里地無山
　　　二
盡道隋亡為此河至今千里賴通波若無水殿龍舟事
共禹論功不下多
　　　楊柳枝詞　　　　　　　　劉夢得
煬帝行宮汴水濵數枝殘柳不勝春晚來風起花如雪
飛入宮墻不見人
　　　汴河曲　　　　　　　　　　李益
汴河東流無限春隋家宮闕已成塵行人莫上長堤望
風起楊花愁殺人
　　　汴州聞角　　　　　　　　武元衡
何處金笳月裏悲悠悠逺客夢先知單于城上關山曲
今日中原總解吹
　　　黄河　　　　　　　　　　　宋邵雍
誰言為利多于害我謂長渾未始清西至崑崙東至海
其間多少不平聲
　　　集禧宮謝雨　　　　　　　　歐陽脩
十里長街五鼓催泥深雨急馬行遲臥聽竹屋蕭蕭響
却憶滁州睡足時
　　　初春登興國寺塔　　　　　　司馬光
雨過風清露氣勻林花變色柳條新為君作意登髙處
試望皇州表裏春
　　　九日賜宴瓊林苑作　　　　　王安石
金明馳道柳參天投老重來聽管絃飽食大官還惜日
夕陽臨水意茫然
　　　題中書壁　　　　　　　　　王安石
夜開金鑰召詞臣對御抽毫布帝綸須信朝家重儒術
一時同榜用三人
　　　樊樓(即豐樂樓汴京/酒樓也在城内)　　　　　劉子翬
梁園歌舞足風流美酒如刀解斷愁憶得承平多樂事
夜深燈火上樊樓
　　　玉津園　　　　　　　　　　劉敞
垂楊冉冉籠清籞細草茸茸覆白沙長閉園門人不入
禁渠流出雨殘花
　　□過朱亥墓　　　　　　　　　黄庻
枯林寒草墓丘墟等是當年一丈夫地下若知應笑死
衣冠今日有屠沽
　　　和江鄰㡬送客回同過金明池二首
　　　　　　　　　　　　　　　梅堯臣
送别西亭車馬塵天池回傍欲迷津畫舩龍尾何時發
丹杏稍頭漏泄春
　　　二
風光猶未老於人獸口泉聲瀉碧津一洗塵襟無俗慮
柳條開眼共看春
　　　京師逢賣梅花三首　　　　梅堯臣
北土只知看杏蘂大梁亦復賣梅花此心還似庾開府
不惜金錢買取誇
　　　二
驛使前時走馬迴北人初識越人梅清香莫把荼􁊈比
只欠溪頭月下盃
　　　三
此去吾鄉二千里不看素蕚兩三年移根種子誰辛苦
上苑偷來直㡬錢
　　　過仁宗陵　　　　　　　　劉信叔
干戈消弭嵗豐登邊將無功吏不能四十二年那忍說
西風吹淚過昭陵
　　□梁臺　　　　　　　　　金完顔璹
汴水悠悠蔡水來秋風古道野花開行人驚起田間雉
飛上梁王鼓吹臺
　　　相國寺鐘　　　　　　　　　祝簡
寒雞縮頸未鳴晨已聽舂容入夢頻未必佛徒知警悟
秖能喚起利名人
　　　龍徳故宮　　　　　　　　　　辛愿
蛇分鹿死已無秦五十年來漢苑春問著流鶯無一語
柳條依舊拂墻新
　　□梁園春三首　　　　　　　　元好問
雙鳳簫聲隔綵霞宮鶯催賞玉谿花誰憐利澤門前柳
瘦倚東風望翠華
　　　二
暖入金溝細浪添津橋楊柳緑纖纖賣花聲動天街逺
㡬處春風揭繡簾
　　　三
上苑春濃晝景閒緑雲紅雪擁三山宮墻不隔東風斷
偷送天香到世間
　　　雪香亭雜詠八首(亭在故汴宮/仁安殿西)　元好問
落日青山一片愁大河東注不還流若為長得熙春在
時上髙層望宋州
　　　二
金縷歌辭金屈巵百年人事鬢成絲重來未必春風在
更為梨花住少時
　　　三
滄海横流萬國魚茫茫神理竟何如六經管得書生下
濶劒長鎗不信渠
　　　四
羅綺深宮二十年更持桃李向誰妍人生只合梁園死
金水河邊好墓田
　　　五
萬户千門盡有名眼中歴歴記經行賦家正有蕪城筆
一片傷心畫不成
　　　六
暮雲樓閣古今情地老天荒恨未平白髮纍臣㡬人在
就中愁殺庾蘭成
　　　七
琵琶心事曲中論曾笑明妃負漢恩明日天山山下路
不須回首望都門
　　　八
爐薰裊裊帶輕隂翠竹髙梧水殿深去去旃車雪三尺
畫羅休縷麝香金
　　　黄河　　　　　　　　　　元陳孚
千載金湯擁上流只今惟有荻花秋江南客子笑無語
閒看黄河繞汴州
　　　朱僊驛　　　　　　　　　　陳孚
城郭重來事已非南薰不掩柳依依當時大慶蒼虬礎
留與田家夜搗衣
　　　汴學　　　　　　　　　　洪焱祖
朝元競詫新宮麗相國猶存古寺雄璧水枯荷人不到
石經零落臥秋風
　　　題萬嵗山圖　　　　　　　元明善
萬嵗綱船出太湖九朝膏血一時枯阿誰種下中原禍
猶自昂藏入畫圖
　　　徽廟走馬溝中得古銅燈盞
剥盡金銅土色如㡬經溝底引鑾輿君王無復重逰幸
留與山人照讀書
　　　汴城士人家翫小石峯
天星何代隕虚空化作玲瓏一小峯自是宣和殿中物
上頭銘刻護雙龍
　　　觀宋徽宗宸翰
宋家宗社已丘墟萬里中原百戰餘玉輦不知何處去
人間留與瘦金書
　　　題宋故宮　　　　　　　　　郝經
國是當時已盡非强將商鞅作臯夔莫言天變渾無畏
不見雷轟黨籍碑
　　　艮岳　　　　　　　　　　李孝光
一沼何堪役萬民一峯將使九州貧江山假設方成就
真箇江山已屬人
　　　龍徳宮　　　　　　　　　　王惲
當年陸海駭珍藏此日繁華墮𣺌茫春草不隨人事換
依然分翠入宮墻
　　　汴梁故宮寒食　　　　　　　王惲
人家賣酒繞宮池爭插青旗曲作圍簫鼓漸多寒食近
一樽先為典春衣
　　　熙春閣　　　　　　　　　　王惲
傑閣當年宴御頻鼎煙未盡慘兵塵土堦三尺茅茨底
人自熙熙物自春
　　　梁園對月　　　　　　　　　王惲
兒時曾住汴梁城二十年來重此行一片鳳凰池上月
向人還似舊時明
　　　宿開封後署　　　　　　　　王惲
拂拭殘碑覽徳輝千年包范見留題驚烏繞匝中庭栢
猶畏霜威不敢棲
　　　詠鎮旗　　　　　　　　　眀顧禄
　　按河南總志國初皇祖駐蹕開封駕回勑留大旗
　　卓于行宮之髙臺以鎮中原
禁闕重重鎻不開當年曾駐六龍來鎮旗留在人瞻仰
髙颺宮中百尺臺
　　　黄河舟中　　　　　　　　　　于謙
順風吹浪片帆輕頃刻奔馳十數程舵尾吹煙猶未熟
船頭已見汴梁城
　　　宋宮　　　　　　　　　　　　于謙
龍樓髙處綵雲飛艮岳纔成事已非寂寞長門金鎻合
中州無復二龍歸
　　　春日逰三山陂　　　　　　　李夢陽
崔嵬艮岳他年笑寂寞三山後代思湖色春光浄滿眼
古城風暮㡬人悲
　　　登臺　　　　　　　　　　　李夢陽
梁孝臺前白杏花眼看風落散晴沙黄鸝恰恰誰為侶
紫燕飛飛自作家
　　　夷門十月歌　　　　　　　李夢陽
小麥青青水半陂半落不落楊柳枝回風忽送天南鴈
恰似春江二月時
　　　汴中元夕四首　　　　　　李夢陽
花燭沉沉動玉樓月明春女大堤遊空中騎吹名王過
散落天聲滿汴州
　　　二
中山孺子倚新粧鄭女燕姬獨擅場齊唱憲王春樂府
金梁橋外月如霜
　　　三
四海煙花逢上元中州行樂競千門大江不辨魚龍夜
珊瑚寶玦是王孫
　　　四
細雨春燈夜色新酒樓花市不勝春和風欲動千門月
醉殺東西南北人
　　　汴州懐古四首　　　　　　　李濂
黄河迴繞宋神州聒耳濤聲日夜流堤柳似知朝代改
半含煙雨半含愁
　　　二
宋室南遷王氣收千秋遺恨大河流可憐五國城頭月
一片清光照汴州
　　　三
保甲青苗淚滿衣金陵相業竟全非傷心不見蓬萊殿
寂寞春風燕子飛
　　　四
寒煙漠漠宜春苑孤月朧朧萬嵗峯回首二龍沙塞逺
故宮無復六更鐘
　　　登吹臺有感二首　　　　　　李濂
臺邊草色苑邊雲挈酒來遊白日曛富貴可憐成一夢
疎花冷雨信陵墳
　　　二
五柳先生盡日閒登臺一醉當登山仰天長嘯無人識
苦憶夷門老抱關
　　　遊大道宮八首　　　　　　　李濂
塵海茫茫兩鬢霜暫依丹竈惜流光誰堪世上風波惡
獨愛壺中日月長
　　　二
路入蓬萊紫翠多松間雙鶴舞婆娑逢碁莫看僊人著
王質當年己爛柯
　　　三
𤣥都樓觀碧霞明與客登臨坐晚晴緑幘僊童歌勸酒
白頭道士臥吹笙
　　　四
青鳥翩翩去不迴白雲寂寂鎻丹臺閒來讀罷瑤池記
始信昆明有刼灰
　　　五
載酒尋春度石梁陶然酣臥白雲房情知鶴夢非塵夢
直把僊鄉作醉鄉
　　　六
羽客不飡煙火食夜禮瑤壇覲宸極天風吹散步虚聲
萬里雲霞分五色
　　　七
采藥名山志未酬偶來松院愜春逰金丹口訣真難遇
㡬向風塵嘆白頭
　　　八
出世何須躡彩虹扶桑莫問海天東人間要識真僊境
汴上來看大道宮
　　　于少保祠　　　　　　　　　李濂
使君嘉績遍三河汴土遺民墮淚多無限頌勛懐徳意
春風吹入降神歌
　　六言四句
　　　題西太乙宮壁二首　　　宋王安石
楊柳鳴蜩緑暗荷花落日紅酣三十六陂春水白頭想
見江南
　　　二
三十年前此路父兄持我東西今日重來白首欲尋陳
迹都迷
　　　次介甫韻題西太乙宮壁二首　黄庭堅
風急啼鳥未了雨來戰蟻方酣真是真非安在人間北
看成南
　　　二
晚風池蓮香度曉日宮槐影西白下長干夢到青門紫
曲塵迷
　　詞
　　　賀新郎　汴京懐古　　　　　明李濂
四野平如掌上荒城憑髙騁望秋容蕭爽廢殿遺宮何
處是極目風煙莽蒼艮岳下牧兒來往一代興亡真大
夢恨當時京勔貪天賞興土木斥忠讜　宋都往事增
悲慷更愁聞青城邀駕括金空帑二帝蒙塵沙漠去回
首中原板蕩聽滿路胡笳哀響汴水東流還似昔問鑾
輿何日還華壤悲舊蹟動遐想
　　　沁園春　艮岳弔古　　　　　李濂
十里青山百道流泉艮岳巧哉羨芙蓉城闕飛亭灑雪
海棠臺榭絶壑鳴雷萬態竒峯百花窈洞一片平原錦
作堆真如畫有巖巖紫翠樹樹琪瑰　東京舊事堪哀
恨誤國姦臣釀禍胎昔道君開苑毒痡四海蔡京入相
濁亂三台巢鳳樓前濯龍峽口鉦鼓喧天動地來煙塵
起慨鑾輿不返弔古徘徊
　　　滿江紅　謁于少保祠　　　　　李濂
少保祠堂汴水上千秋廟食紛屢舞鐘鼓娛神英靈降
陟遺愛百年留里巷清風兩袖朝京國磨嵩山千丈翠
芙蓉書勲徳　日正午金輪昃彗忽見鑾輿北獨擎天
不墜伊誰之力身後寵褒公論白向來寃憤愁雲黑嘆
鷺鷥冰上索魚嗛何由得(諺云鷺鷥冰上/走何處尋魚嗛)
　　　臨江僊　夷門懐古　　　　　李濂
落日夷門思往事抱關白首侯嬴信陵虚左自來迎側
身親執轡賔客四筵驚　臥内兵符初入手鐵椎俠客
功成邯鄲圍解鼓鼙聲卻秦馳救趙五霸與齊名
　　□柳稍青　梁苑懐古　　　　　　李濂
落日平川梁王廢苑衰草寒煙羅綺香銷歌鐘聲散臺
殿春殘　當年賔客駢闐賦雪地空留麗篇往事淒其
辭人亡矣風景依然
　　　西江月　汴秋懐古二首　　　　李濂
公子祠前春草屠兒墓上秋雲偶來堤口坐斜曛往事
令人悲憤　執轡髙風如在竊符竒策曾聞抱關老叟
信陵君百世芳名不隕
　　　二
五代古城殘角三山廢壘寒葩南薫門外亂啼鴉暝色
秋林瀟灑　艮岳遺宮荆棘繁臺斷塔雲霞傷心二帝
狩龍沙落日平原駐馬
　　　浣溪沙　汴州元夕　　　　　　李濂
火樹嶙峋夜放花一天星斗爛晴霞春城月出樂無涯
　蕩子陌遊歌不斷諸王輦過鼓頻撾賞心誰忍負年
華
　　　憶王孫　秋日登吹臺二首　　　李濂
魏侯城外古時臺雲澹天空載酒來登臨懐古興悠哉
醉金罍帽插黄花躍馬迴
　
城南霜樹晚扶疎秋滿荒臺一嘯舒坐待林稍月挂初
興何如醉墨淋漓壁上書
　
　
　
　
　
　
　
　汴京遺蹟志巻二十四
