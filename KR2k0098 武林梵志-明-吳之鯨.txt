#+TITLE: 武林梵志-明-吳之鯨
#+DATE: 2016-06-11 12:22:13
#+SOURCE: github.com/kanripo/KR2k0098 master eafe9da1                
欽定四庫全書　　　　　史部十一
　武林梵志　　　　　　　地理類七(古蹟之屬/)
　　提要
　　　　(臣/)等謹案武林梵志十二巻明呉之鯨撰之
　　　　鯨字伯裔錢塘人與呉大山稱江皋二俊萬
　　　　厯中舉於鄉數上春官不第謁選得浮梁知
　　　　縣卒於官是編以杭州梵刹盛於南宋至明
　　　　而殘廢者多恐遺蹟漸湮乃博考乗牒分城
　　　　内城外南山北山及諸屬縣凡得寺院四百
　　　　二十六所俱詳誌創置始末及其山川形勝
　　　　後為天朝寵錫宰官䕶持古徳機縁厯代勲
　　　　績四門分紀名流勝蹟髙僧支派各編小傳
　　　　序録井然頗有條理其中採輯宋元人詩文
　　　　如仙林崇先二寺記見曹勛松隠集智果寺
　　　　記見徐一蘷始興集而志俱失載不免稍有
　　　　漏脫又如宋張敦禮捨鐘者非杭之法雲寺
　　　　而以名同誤入又撰法相寺碑記者前作范
　　　　楷後作沈楷亦為參錯失檢然搜剔幽隠無
　　　　㣲不至實多武林舊事西湖逰覽志所未載
　　　　如明逺堂詩次於蘇軾諸作之後而東坡集
　　　　無之張九成喻彌陀塔銘亦不見於横浦集
　　　　張伯雨天池樓詩與本集互異可以參攷遺
　　　　文軼事俱足為談藝之資正不徒為伽藍増
　　　　故實也乾隆四十五年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)　陸　費　墀
欽定四庫全書
　武林梵志巻一
　　　　　　　　　　　　明　吴之鯨　撰
　　城内梵刹
　按舊志三種俱以仙林寺為首今仍之依次分派一
　自南至候潮門一自北至鳯山門以便觀覽
仙林慈恩普濟敎寺在安國坊宋紹興三十二年洪濟
　大師智卿建賜額隆興元年孝宗改賜額曰隆興萬
　善戒壇淳祐三年理宗賜額曰飛天法輪寶藏又製
　鐘銘賜之　銘曰大塊嚂噓震薄蓋輿眷此洪鐘以
　實出虛欒銑其角十分其鼓豈有鑄鼎收金遺禹博
　大闡繹厚薄和均上開天閫下徹地垠乃警聾聵乃
　割昏曉咨爾有聞孰不心皎以為有聲匪撞不鳴以
　為無聲如雷如霆作鎮梵宫法音無際鞏我神皋萬
　有千禩元至正間張士誠據為軍器局洪武四年重
　建置僧綱司有司即其鐘樓為郡城昬昕之節正徳
　間徙其鐘更鑄置朝天門仁和縣歲造土牛迎春於
　此
天長浄心寺在仁和北壁後洋街晉天福四年錢氏建
　南渡後析其地為軍寨咸淳元年興復元季燬景㤗
　間重建　聶大年送僧日福聽講還山詩云歸去深
　居逺俗譁莫敎巢燕汚袈裟從今悟了三生話高倚
　瓊臺看雨花　寺内有龍華寶閣宋理宗時捲簾使
　許禎建宋亡禎挈三子居之學佛自晦名出塵菴元
　延祐元年有僧講法華經天華紛降遂名龍華其時
　寶閣穹壯冠絶郡城歸併於此者曰清修院正定菴
　保福院九曲法濟院　宋高宗幸天長賜僧廣寶詩
　云大界宜春賞禪門不掩關宸遊雙闕外僧引百花間
　車馬喧長路烟雲淨逺山觀空復觀俗皇鑑此中閒
壽聖寺在虎林山上舊名長壽在東青門外淳祐間僧
　無住光隱重建永樂十三年潮壊徙建今所即夀聖
　院故址遂名壽聖山上古樸一株為風雨所掣内有
　大井銀杏皆宋物也殘碑龍鳯御書之寶篆額尚存
　俗稱祖山寺　虎林山在武林門内一里而近有小
　土阜高可三丈廣不滿百歩宋太乙宫元大青蓮寺
　在其下宋為雜造局局廢山之陽舊有此長壽寺後
　易名今額
吉祥律寺在仁和縣之安國坊宋乾徳三年睦州刺史
　薛温捨地為寺立今額治平二年改曰廣福南渡初
　以其地為文思院軍頭司其寺界于兩間仍扁以吉
　祥之額舊傳其地多牡丹熙寧間名人巨公常賞之
　寺有觀空閣　蔡端明吉祥寺賞牡丹對月詩花未
　全開月未圓看花賦月思依然明知花月無情物若
　使多情更可憐　蘇東坡詩銘跋八首賞花人老簮
　花不自羞花應羞上老人頭醉扶歸路人爭笑十里
　珠簾半上鈎　花將落而述古期不至今歲東風巧
　剪裁含情只待使君來對花無語花應恨直恐明年
　便不開　述古期明日同至因用前韻仙衣不用剪
　刀裁國色初酣卯酒來太守問花花有語為君零落
　為君開　惜花吉祥寺中錦千堆前年賞花真盛哉
　道人勸我清明來腰鼓百面如春雷打徹凉州花自
　開沙河塘上挿花囘醉倒不覺吳兒咍豈知如今雙
　髩摧城西古寺没蒿萊有僧閉門手自栽千枝萬葉
　巧剪裁就中一叢何所似瑪瑙盤盛金縷盃而我食
　菜方清齋對花不飲花應猜夜來雨雹如李梅紅殘
　緑暗吁可哀　自跋云錢塘吉祥寺花為第一壬子
　清明賞會最盛金盤綵籃以獻于座者五十三人夜
　歸沙河塘上觀者如山爾後無復繼也今年諸家園
　圃花亦極盛而龍興僧房一叢亦竒但衰病牢落自
　無以發興耳昨日雨雹如此花之存者有幾可為嘆
　惜也　冬至遊寺詩井底㣲陽囘未囘蕭蕭寒雨濕
　枯荄何人更似蘇夫子不是花時肯獨來　後十餘
　日復至東君意淺著寒梅千朶深紅未暇裁安得道
　人殷七七不論時節遣花開　觀空閣銘過眼榮枯
　電與風乆長那得似花紅上人宴坐觀空閣觀色觀
　空色即空
大中祥符律寺在祥符橋畔梁大同二年邑人鮑侃捨
　宅為寺舊名發心唐貞觀中改衆善神龍初改中興
　宋真宗時改大中祥符其廣九里子院有千佛閣諸
　天閣戒壇院内有鐵塔一石塔四錢王所鑿九十九
　眼井實靈芝大智律師受經之地金人南㓂燬于兵
　南渡初斥為軍器所元初仍建寺至正末燬洪武間
　重建其傍地盡為軍民之居　蘇子瞻祥符寺上元
　觀燈詩紗籠擎燭迎門入銀葉燒香見客邀金鼎轉
　丹光吐夜寳珠穿蟻閙連宵波翻焰裏元相激魚舞
　湯中不畏焦明日酒醒空想像清吟半逐夢魂銷
　曽子固詩月明如晝露華濃錦帳明廊笑語同金地
　夜寒消美酒玉人春困倚東風紅雲燈火浮滄海碧
　水樓臺浸逺空白髪蹉跎歡意少强顔猶入少年叢
　　可乆師上元詩門前燈火鬬分明一室清風冷欲
　冰不把瑠璃閒照佛始知無盡本無燈
長壽庵　放生池記西湖古放生池也法乆而敝實亡
　名存敝之乆而安焉恒産乎水族併迷其名若罔聞
　者歲在乙未予演圓覺于佛國山之南屏南屏故有
　池當其三門一時主㑹諸名公捐資贖而出之植蓮
　其中斷漁業人由是知放生池為武林舊事既而予
　復鑿池上方既而北門有園園有池復贖之園距上
　方南北相望者半拘廬舎而城之内有二放生池矣
　頃予碑上方謂以是為之兆兆且引而蔓延之顧予
　徳㣲年衰不足以風未知繼此而興起者更幾池也
　上方苦隘僅為池餘少叢竹羽蟲之獲逭其生者聊
　以依止兹頗閒曠池聮比擴之則濊然成浸水涵而
　土山壘之則􁯸然成山循而界之則幽然成徑相其
　宜而樹之竹木則鬱然䕃而成林將使嚶嚶洋洋樂
　而相忘雖無繇擬飛泳亭之萬一而猶冀想像其遺
　踪則上方所不逮也園以東為興福禪院旋而南為
　養濟院又旋而西為得一道院養濟昔號悲田聖主
　賢臣哀㷀民之顛連而無告者設也今之困矰餌伏
　質于刀砧必不可迯而待烹其無告尤甚貿而畜之
　池縱之林俾終保殘壽慈孰加焉佛示三福云慈心
　不殺而五福千箕疇亦壽為其最瀕殺而重壽之福
　孰加焉天地之大徳曰生舜之徳曰好生徳一而已
　上清下寧侯王所以配兩間之乆長貞萬物之壽命
　者恒於斯徳孰加焉儒道釋三聖人之偉蹟鼎峙夫
　三方若環拱然而園介乎其中是曲阜之仁里摩竭
　之慈室西華長生葆真之靈宅天合而㝠隣也豈偶
　然之故歟夫救生之滅也而有生求其生而未嘗生
　也而無生無生然後無不生則生滅一生滅一則福
　興于無相悲濟于無縁福不可得悲不可得一亦不
　可得唯法性常住不斷不續同于虚空彼梵網以放
　生為常住法常住者金剛身無量壽也廼菴其園曰
　長壽而園有荒廬數楹飭治之為供接引導師及當
　來慈氏尊像蓋津梁所放一切含靈先生安養息輪
　廻苦後于龍華而得授記也廬止是無増多以淨戒
　僧守之守之之方具如上方記中語時里之父老聞
　予言前執予手歔然太息曰園之源吾弗知之矣吾
　猶及見二禪人居焉向稔其古為伽藍而業己蔬圃
　莫返厥初吾何圖重睹今日也是役也始其事者予
　與化卿宋君而諸上善人樂助而成斯美利者例得
　書碑左云袾宏記
青蓮寺在車橋北宋隆徳間錢氏建祥符中改淨戒院
　先是宋元豐中吳處厚以皇嗣未立上書乞立程嬰
　公孫杵臼廟詔封嬰為成信侯杵臼為忠智侯廟食
　於絳後又以韓厥存趙孤三人皆以春秋祠于祚徳
　廟紹興二十年建祚徳廟于院内以春秋二仲祭之
　至正末張氏據聖壽青蓮二寺為府而廟亦廢
崇福庵在平安坊石晉開運三年僧義宣敎厚法師建
　宋元兵火因仍入國朝復興嘉靖間僧苦徭役乞
　庇于總戎萬鹿園稱萬氏宗祠幾為所據萬厯乙酉
　僧能惠等募贖鼎新殿刹宏偉緇侶雲集稱十方禪
　院馮夢禎沈楩虞淳熙為之記
法輪寺在觀橋南五代長興中龜法師建於城東湯鎮
　額曰觀音後改安國宋大中祥符間改法輪洪武間
　立為叢林永樂十八年潮嚙殿基僧至恂改建今所
棲禪雪洞院在平安坊吳越王建於艮山門外名觀音
　院建炎間改棲禪院至正十二年僧時俊作雪洞于
　今處移請舊額為棲禪雪洞院今併慧雲寺　僧泐
　季潭詩洞雪團團白飄來不自風恍疑雲母室如在
　水晶宫大暑翻愁冷深春未覺融不須燈照夜定起
　月朦朧　祥止庵禪室虛生白居之最吉祥了經何
　待月上髩不知霜宿恐雲來借寒愁火有妨老禪棲
　息穩無復夢華陽
興福寺在斜橋南宋紹興丁夘左丞薛昻以花藥圃施
　僧慧觀築菴名曰擇勝尋建佛刹請龍山廢興福院
　額表之國初定為叢林
止止菴在羲同安谷坊萬厯三十年僧如玉重建
廣壽慧雲禪寺在三撥營畔宋淳熙十四年張循王之
　孫鎡捨宅建寺紹熙元年賜額俗稱張家寺有留雲
　亭白蓮池元至正間燬洪武十七年僧文副重建永
　樂九年永忠宣徳間廣睿𢎞治元年福海相繼重建
　萬厯間旁地侵為賽西湖辛亥復原額　僧梵𤦺留
　雲亭詩云人家十萬繡成堆未抵南湖一叚竒象輦
　不來春草緑小亭雲鎻紫珉碑　僧徳祥白蓮池詩
　云念念西池道路賒東池今已種蓮花他時若到西
　池上應念東池是故家　吳用先重復慧雲寺建宣
　義張公祠碑慧雲者張宣義所捨南湖園宅紹熙間
　請于朝以為寺者也歲乆漸湮狹少其額迤東稍稍
　入軍營而所為南湖俗稱白洋池者亦不知何時并
　入民居萬厯間復有豪依大璫踞其寺之半并没其
　所失額于軍營者即具宫室安處其上為年且二十
　有餘余與右轄竇公力清故物盡反所侵併營房悉撤
　還寺俱復其租慧雲已光復矣已與孫司理喬仁和
　楊錢塘謀修飾佛宇首建張公祠以酬其宏深之願
　古今之捨宅為寺者多矣即右軍東山輩皆慧業文
　人卒不聞親勒文字建之金石慧雲獨有之模豐碑
　所手書預製發願疏出自血誠讀不能終篇淚澘澘
　下想見公之為人也史魏國與公同時稱公閒居逺
　聲色薄滋味矻矻詩文自處不異臞布考之史乘殊
　非實録魏國蓋以是飾公焉夫公雄才大畧風流文
　雅人也玉津討賊之舉公實沈幾製為文章靈心燦
　出筆彩縱横絶無書生筆墨之氣蓋非矻矻以此道
　見者自奉極侈園池聲伎服玩之麗甲天下南湖園
　世所傳凌霄亭玉照堂諸勝在焉即其排比十有二
　月之燕遊各有次序而牡丹一㑹名伎且百數十人
　梅花之社一棹徑穿十里豈齷齪小生為假令歌舞
　濃而感慨生杯酌酣而逸興闌此亦稱英雄囘首大
　力矣而考南湖捨寺之年顧即其經始之第二歲諸
　所賞心樂事之見于南園者乃更其假舎寓居于所
　捨之後是誠何心哉公之言曰光明藏中孰非遊戲
　若心常清淨離諸取著于有差别境而能入無差别
　智則滛坊酒肆徧歴道場鼓樂聲音皆談般若倘情
　遮物隔境逐源移如鳥黏黐動傷性命又烏知所為
　説法度人然則公之捨寺也寺與家等捨與不捨等
　身後之捨與生前之假寓等赤洒白淨不挂一絲真
　捨矣彼所為滄海桑田之感公實無當焉而圖報福
　田之論猶淺之乎言公哉乃知真用世人真文人真
　受享人即能為捨其用世捨其文捨其受享而大展
　手眼于覺海無邊中也斯寺一區公之自力實足以
　奠之發願之文猶其誘人者耳寺迄今猶呼為張家
　寺公之真誠在人也慧雲其舊所賜額踞杭北城艮
　山門之西南湖之上其中東西井各一原碑載地百
　畝今清得為畝者五十四有竒為弓者一千三百十
　七有竒周以界石東底營南界長和巷西許田北負
　睥睨後之人如有妄覬而搏取之者公之誓文可畏
　也公名鎡字功甫别號約齋循王之曽孫官宣義郎
　直秘閣判臨安軍歴右司郎為少卿云　張鎡自撰
　誓願文云大乘菩薩戒弟子承事郎直秘閣新權通
　判臨安軍府事兼管内勸農事張鎡右鎡一心歸命
　本師釋迦牟尼佛當來下生彌勒尊佛西方極樂世
　界阿彌陀佛十方法界諸佛諸大菩薩縁覺聲聞大梵
　天王帝釋尊天四大天王韋䭾尊天守護正法天龍
　八部大權聖衆五岳四瀆名山大川祠廟神祇伏望
　不離真際普賜證明鎡恭以欲導羣迷必闡揚于佛
　道將興遺敎宜建立于僧坊勝福難思契經具載鎡
　生佛滅後值法住時幸發無上心願學第一義念真
　乘難逢于曠劫思慧命常續于未來助行欲妙于莊
　嚴隨力當施於利益深心所在至願方陳閻浮乃衆
　生選佛之場震旦多大乘得道之器敎法東漸而獨
　此為盛祖師西來而其傳不窮由是衆多之伽藍徧
　我清淨之國土或據名山勝地或居赤縣神州皆古
　徳之所興實檀那之自創伏遇主上體佛心而治天
　下崇祖道而護宗門惟錢塘駐蹕之方乃寰宇觀光
　之地昔相國曽聞十禪之建今在所未見一刹之隆
　如來演敎于王城蓋居精舎宗師接人于閙市可乏
　叢林都民膠擾而罕聞説法之音衲子徃來而靡有
　息肩之處慨斯闕典乆矣經懐昨倦處于舊廬遂更
　謀于别業園得百畝地占一隅幽當北郭之隣秀踞
　南湖之上雖混京塵而有山林之趣雖在人境而無
　車馬之喧爰剪荆榛式營棟宇勞一心而經始歴二
　歲而落成念勝處可作精藍而薄徳豈宜於大厦顧
　棲身之尚賴姑假舎而寓居浮生自嘆于艱虞幻質
　累縈于疾疚求佛祖之加被祈天龍之護持増長善
　根銷除宿業年得踰于知命運獲度于多灾必法尊
　經變穢坊而成淨域定依前哲捨居宅而為梵宫用
　分常産之田常作香厨之供願主席者皆有道行使
　掛錫者咸悟心源為東方立光明幢與末世灑甘露
　雨挿草不離於當念布金何借于他縁言弗茍陳誓
　無終悔鎡切慮事有多障時不待人先期或至於報
　終異議恐紛于身後宗族長㓜朋友親姻或稱亂命
　之難從或謂名敎之有害引屈到嗜芰之説誚王旦
　削髪之言壊我良因奪我素志以至恃勢力而求據
　占由賄賂而請住持輙汙招提妄譚般若是出佛身
　之要是斷正法之輪死當墮于阿鼻生遂遭于竒禍
　特將此誓痛警若人俾革一時之狂心勿受歴劫之
　極苦蓋念起立墖廟飯食沙門流通大事之縁成就
　圓機之善恭願皇圖鞏固睿筭增延期永措于兵刑
　庶宏持于像敎上薦祖先父母次及知識寃親八難
　三塗四生九類悉資熏而獲益總解脱以超輪廣此
　願心周乎法界作菩提之妙行為淨業之正因佛國
　俱空畢竟首登于極樂法身非有不妨面奉于彌陀
　普與有情同成此道謹疏其碑現存書法遒媚酷似
　小米雲間董太史其昌極珍之復有魏國公史浩撰
　記學士樓鑰書俱存
七寶寺在鹽橋東梁貞明七年錢王建名上方多福院
　宋大中祥符間改今額有六游堂臨暉閣郡守王欽
　若詩
普照院俗稱報師菴在鹽橋北晉天福八年錢氏建舊
　名報國千佛院祥符間改今額洪武十四年僧正宗
　重修嘉靖八年燬重建
潮鳴寺在慶春門北梁貞明元年建初名歸徳院高宗
　南渡駐蹕寺中聞江濤聲賜今名寺北有囘龍橋高
　宗嘗作詩賜統制劉漢臣勒石寺中　詩云野寺參
　差落漲痕踈林欹倒出霜根扁舟一棹向何處家在
　江南黄葉村兵燹重建洪武二十四年立為叢林
普慈寺在蒲場巷内宋紹興間僧思淨建元至元間僧
　元忠修
水月菴在潮鳴寺東僧道𢎞拓地四畝搆禪堂焚修其
　中旁有放生池
蓮居菴在土橋東古延壽菴址燬于兵萬厯六年里人
　虞淳熙建懴室延紹覺法師安居而加拓之結禪講
　期方伯吳公碑定額為蓮居有記　虞淳熙載錢塘
　志曰廣承字紹覺潘氏子少頴悟師圓鑨勤三七懴
　精相宗雲棲宏命之代講於天台賢首敎模象知形
　無師自㑹晝夜聽衆圍繞戒鎧甚堅後觀佛面西而
　逝　方伯浮渡居士吳用先碑記武林故稱佛國古
　刹精藍賁相望于山林城郭間然天下莫不重趼而
　走雲棲者非獨其刹勝也禪敎律爭取宗焉四十年
　來法嗣棊布區中其間紹明教律以一精藍走天下者
　則無踰蓮居云蓮居為紹覺承上人菴院上人即雲
　棲首座余既獲叅請雲棲謀以公餘謁講席而竟示
　寂往矣寒灰老衲飛錫蓮居亟為余道其生平甚悉
　蓋年未三十已從雲棲大師應期吳越間所至輙命
　代講儼然堪作人天範矣而猶不自滿假遄歸建懴
　室禮法華足不窺户外者六易寒暑嚴淨毘尼研討
　三藏於台宗尤宿契焉弱冠辯六即義時賢悉為遜
　席讀法華𤣥籖會釋過目即能㸃檢其訛演唱垂二
　十年四方弟子日益進上人為之搜𤣥抉秘破難析
　疑盡形壽無幾微倦色人率擬師智者後身上人欿
　然自視若未敢鴈行于四明荆溪間也既以聲聞行
　律身又以菩薩行𢎞法視末世中濫據法王之席而
　缺篇犯聚空腹高心且哆口増結筭沙云者何啻在
　羣之鶴翔仞之鳯乎以故崛起一隅竭蹷四衆叅雲
　棲而下即叅蓮居城東咫尺地卓然為海内一時法
　窟云蓮居當慶春清泰二門之間左負郭右亘土橋
　門繞清流竹樹環列臨其地者恍然有樂邦水樹之
　思焉先是依大覺上人於萬厯六年始建二十四年
　上人復加拓之懴室則徳園虞公所建菴名則古鄞
　屠長卿公所顔余更為酌定者也其徒大真三十五
　年佃地在菴師殁而真主菴事二三居士復為廣室
　置産時共四方名宿結禪期講其中宛如其師在時
　嗚呼天下古跡名區半委之斷崖衰草蓮居以一泥
　丸馳譽二紀且使子若孫悠然承之可乆可大豈非
　法席之興以人不以地而行寡儀範學無師傅固難
　以虚聲籠世也哉余故樂而志之使知蓮居所以蔚
　為世宗者誠非偶然而雲棲一滴水其沾溉固無涯
　也上人著有心經二解唯識因明觀所縁縁論記若
　干巻方謀梓行世其懿行備載銘傳暨錢塘誌中弟
　子具辨才能升座者甚衆兹不復詳聊志菴居始末
　如此
華藏寺在横河橋東唐清泰二年吳越王建名報恩院
　大中祥符間改今額淳熙十五年重建　僧濟天岸
　詩清泰年間古道場門前馳陌幾炎凉破除客夢慿
　吟草陪伴禪心有佛香寶地月來清耿耿江城潮落
　夜鏜鏜叮嚀細桞營頭鼓莫放騰騰更㸃長
悟空寺在淳祐橋東晉天福七年僧齊敎建名崇新院
　大中祥符改額淳祐六年法昌重修元末燬永樂元
　年徳兼重建門有小溪茂樹可䕃
長明寺在螺螄門内晉天福間建宋開寶四年錢忠懿
　王改名法燈治平二年改長明佛印禪師開講于此
　元季燬𢎞治十五年僧如塤重建萬厯庚戍葺治一
　新
相國寺在淳祐橋東北百步許北齊天保六年建名建
　國唐時燬為鄭景宅園景雲初僧慧購為寺值睿宗
　由相王即位賜名相國元末燬洪武初僧大雲重建
　置僧綱司於内正徳八年僧東明重修尚書洪鍾為
　之銘　費宏詩舎衛結禪林幽棲一徑深竹窓懸緑
　蔓蓮座相黄金解脱身前業遥知去後心坐談那忍
　别殊為滌煩襟　虞淳熙詩行到雲深處雲深故不
　飛鐘聲遲好月詩思轉明璣入午藤花飯經冬薜葉
　衣那知人世裏辛苦屬輕肥
靈芝崇福律寺在東花園崇新巷俗稱蠟燭菴唐貞觀
　已酉年郡人施光慶捨宅建名實際院宋佛印禪師
　重興元季燬元統間僧妙通重建洪武二十四年立
　為叢林永樂間徴僧能守纂修永樂大典宣徳徴僧
　如真校修藏典正統徴僧智淳説戒開壇為天下傳
　戒宗師乙亥年辭朝沐浴坐化皇上遣禮部趙朂諭
　祭智淳曰爾夙悟善縁堅持梵行邇膺榮命為釋宗
　師方闡法音導人為善倐云示寂良可悼嗟靈其如
　存服兹諭祭賜勅諭祭碑額見存為律宗第一山錢
　塘縣歲造土牛迎春于此　元時劉伯温以行省都
　事坐法宿菴中簡俊上人詩云城外春江動客愁江
　邊細草緑悠悠還將短髪臨岐路畏向東風憶舊遊
　斜日逺天歸鴈急薄雲孤館落花稠青燈不放還家
　夢一夜膓囘一萬周萬厯壬寅僧如堯重修
大慈菴在墓園巷宋淳祐四年僧徳殊建洪武三十四
　年僧可觀重修
金剛廣福敎寺在章家橋東晉天成間善杲法師肩負
　金剛憩息于此夜放光明陳少師感異捨地為寺初
　名功徳院宋寳佑年間理宗賜今額至正末燬洪武
　十八年重建　有衍慧堂御史謝文昌記萬厯辛亥
　寺僧常秀捐衣鉢募衆重修
妙淨菴即古妙淨寺在香餅子園萬厯甲寅沈宫詹㴶
　集善信重建延雲棲僧大雯焚修於此
祗園寺在東花園獅子巷西北太平興國間僧清照建
　舊在郊臺側南渡後造御馬院移築于此至正間燬
　重建
東岡寺在獅子巷西乾徳元年徳法師建紹興三十二
　年賜額永樂十八年僧松巖重建
惠林寺在蒲場巷紹興初汴僧惠林禪師隨駕來杭建
　興國院于天慶坊嘉定四年移于薦橋門外報國寺
　基改名惠林元至正間展城圍入尋燬洪武初僧曇
　芳重建
佛惠寺俗呼壽火星菴在仁和縣之羲和坊元大徳間
　建後燬景泰間重建
崇寧萬壽敎寺俗呼姚園寺在高陽閭巷宋初為姚氏
　花園紹興初僧慈昌購園結菴乾道初賜額淳祐二
　年建膺福殿以奉理宗御容元季燬洪武初僧大雲
　重建
慈雲寺在高陽閭巷周顯徳二年僧圓覺建名慈濟大
　中祥符間改今額理宗書靈感道場四字洪武二十
　四年立為叢林沙門延禮重修嘉靖二十年燬僧圓
　鼎重建
水陸寺在獅子巷南宋太平興國七年生法師建咸淳
　間僧師則重修内有銀杏二株甚巨蓋宋物也寺故
　在城外張氏展城圍入　蘇軾寄水陸寺清順師詩
　草没河堤雨暗村寺藏修竹不知門拾薪煮藥憐僧
　病掃地燒香淨客魂農事未休侵小雪佛燈初上報
　黄昏年來漸識閒居味思與高人對榻論
白蓮寺在仙林橋東晉開運元年吳越王建名華藏院
　宋治平間改妙惠院咸淳間僧祖顯誦經持戒地産
　白蓮因賜白蓮妙惠寺額
下水陸寺在平安坊舊名無碍院宋嘉熈三年被潮水
　衝坍僧行椿于太平橋西南無碍院住寶佑二年奉
　禮部符據臨安府四月給帖賜額重建改今名東有
　古栢軒
孝義菴在菜市橋西即古無礙菴故址萬厯間禪師祩
　宏重建方伯吳公及郡邑長各助資給劄名孝義無
　礙菴方伯郭子章匾曰超塵詳司馬宋應昌記　蓮
　池禪師少與予同業黌校予登仕禪師出家為嘉靖
　乙丑禪師夙志方外以二尊人在不敢離既先後歲
　雙失怙恃將力酬所願而室人湯氏年才一十有九
　前兒殤亡憶子輿之規疑未决已而念風燈石火時
　不我延遂疾從薙染湯處室齋戒禪誦與其母偕母
　尋故孑然㷀居宗人議後以三姪文彬無何湯亦脱
　簮珥為尼僧召文彬謂曰兹無所事後不後我固無
　害彼生而養死而服而殯而祭世法也吾學佛存資
　鉢衲殁歸闍維耳夫何求哉因舉所有田廬普給羣
　姪於文彬低昻之而别以居屬文彬已從隣僦舎䋲
　樞蓬門夕燈晨香闃如也嘉禾朱公子衷純追厥先
　大夫銀臺虞葑先生遺意首事搆菴而予與一時宰
　官居士比丘某某從㬰焉累百金買趙氏故宅宅苦
　隘水文學施傍屋一楹附益之又歲乆頽圮幾盡衆
　相與施材緇侣之能匠石杇墁畚插者相與施工施
　力中為禪堂鑿井於左廡餘垣軒厨湢畧備而已予
　惟禪師無子無留貲無素所慿依故舊親戚僚友湯
　以年少婦獨御家政伶仃苦辛多歴年所如一朝及
　其分田割廬皆出本懐亦難矣諸上善人憐而菴之
　義舉也舉于義則十方常住業也後清信女展轉相
　續焚修于此菴逺為二尊人莊嚴報土又孝思之道
　也按府志菜市橋西有古無礙菴其後漸没入于民
　家徙而北里之耆氓告予以斯地正菴之舊址乆湮
　忽興殆天意非人力而義以孝不虚孝以義不泯若
　交相成而不相悖乃㳂古證今合而顔之曰孝義無
　礙菴沈氏子孫尚其念之䕶之以無忘孝義永為人
　天福田流慶淵淵後必有昌大其門閭者湯法諱祩
　錦暨禪師同師關中南五臺性天和尚遡禪師出家
　逾四十稔蓋行年五十九而菴成
崇思延福院在鹽橋下八界舊係西北流寓濠州鍾離
　縣孔雀妙明寺淳熙十四年嗣濮王請為功徳院賜
　今額
聖壽寺即永福寺在後洋街宋嘉定元年僧永明建淳
　祐間賜額永福以奉秀王香火元至元燬洪武初善
　祥重建宣徳十年賜今額
覺苑寺在豐樂橋東宋嘗徙三聖廟于此改賜額曰旌
　忠廟寺乆廢宣徳中重建
千頃廣化院在木子巷北開平元年吳越王建舊名千
　頃大中祥符九年改賜今額中興後為臨安府祝聖
　道場僧了性精于醫善草書東坡嘗為作六觀堂老
　人草書歌趙清獻公名其堂曰垂慈堂以著其療疾
　濟人之功　東坡草書歌物生有象象乃滋夢幻無
　根成斯須方其夢時了非無泡影一失俯仰殊清露
　未晞電已徂此滅滅盡乃真吾云如死灰實不枯逢
　場作戲三昧俱化身為醫忘其軀草書非學聊自娛
　落筆已喚周越奴蒼鼠奮髯飲松腴剡藤玉版開雪
　膚游龍天飛外人呼莫作羞澁羊氏姝　參寥子千
　頃廨院觀司馬才仲遺墨詩朦朧春雨濕村橋竹裏
　禽啼婆餅焦度谷倦聞車軋軋穿林愁聽馬蕭蕭細
　窺陳迹僧房静黙想風流鄙俗消浮魄浮魂今已矣
　無人為作楚詞招
明慶寺在木子巷北唐大中二年建為靈隱下院大中
　祥符五年改今額宋中興駐蹕視東京大相國寺凡
　朝廷禱雨賜宰執百官建散聖節道場咸在焉淳熙
　十四年六月嘉熙四年七月皆以禱雨車駕臨幸理
　宗囘鑾撒蓋甘雨隨至平章喬肅公行簡獻詩賀上
　用韻以賜又御書明慶二大字淳祐六年重建法堂
　御書南山道場為額嘉泰三年建閣藏御書扁曰宸
　奎萬壽之閣有蘇文忠書觀音經碑及題識大智祖
　師書彌陀字碑又有法喜堂明碧軒　王荆公為僧
　修廣作法喜堂詩浮屠之法與世殊洗滌萬事求空
　虚心思以此不掛物一堂收身自有餘堂隂置石雙
　嵽嵲石脚立竹青扶疎一來已覺心膽豁况乃宴坐
　窮朝晡初憶㓜時勇自許壯大看俗尤﨑嶇豐車肥
　馬載豪傑少得志願多憂虞始知進退各一理造次
　未可分賢愚㑹將築室反耕釣相與此處吟山湖
　沈文通詩溷溷學佛者營營良足悲不知佛之樂誰
　使汝學為廣師吾州秀智解乃天資既以法為喜萬
　縁脱若遺高堂客滿坐妙語破羣疑來者豈不辨辨
　此堂之題　王荆公寄題明碧軒詩明碧軒南竹數
　叢别來江外幾秋風道人無復人間世嗟我今為白
　髪翁　趙忠簡公明慶僧房夜坐詩月明窓竹冷横
　斜坐看風燈落燼花老眼病餘嫌細字枯腸寒甚怯
　清茶嚢空豈是乆為客夢短其能飛到家但有流年尋
　鬂髪蕭蕭蓬葆靖霜華
菩提律寺舊在錢塘門外宋太平興國二年錢惟演捨
　宅為惠嚴寺七年賜額建炎間火紹興中復建有堂
　二曰南漪堂迎薰堂東坡題南漪堂看杜鵑花詩勒
　于石至元末築城徙寺于憲司巽方太學街東永樂
　間節菴守公被召修大典智淳修戒律别原修藏典
　約宗亦以高行被召四代入覲亦沙門榮遇云正統
　十一年丙寅七月丁夘朔初九日皇帝遣禮部郎中
　趙朂賜祭宗師智淳曰爾夙悟善縁堅持梵行邇膺
　榮命為釋宗師方闡法音導人為善倐云示寂良可
　悼嗟靈其如存服兹諭祭萬厯二年重建後殿内奉
　旃檀白衣觀音像　蘇軾題南漪堂看杜鵑詩南漪
　杜鵑天下無披香殿上紅氍毺鶴林兵火真一夢不
　歸閬苑歸西湖　菩提寺小軒晚晴詩杭潁雌雄本
　自殊淡粧濃抹是吾姝滿傾漲玉千鍾酒來看鎔銀
　百頃湖白鳥去邊山潑黛緑蒲疎處雨跳珠不知能
　似王摩詰貌得西湖落照無
靈壽寺在曲阜橋東元至正二十一年浙江行省左丞
　相達實特穆爾建本輝和爾氏世族故稱輝和爾寺
　俗訛為義烏寺洪武二十四年改今額
安國羅漢寺即相國寺俗稱西井寺在井亭橋西甘泉
　坊内宋淳熙十一年開山顯禪師請鳯凰山已廢安
　國羅漢寺額為額内有大井唐大厯五年鄴侯李相
　國所開六井之一寺屢燬以井故至今存
上方寺在溜水橋西僧祩宏重建内鑿放生池　祩宏
　有記曰武林自宋蹕南駐環湖山禪講律寺粲然棊
　布星列而郭以内稱焉迨今多半淪没至不可考諸
　傳志有上方寺者背倚城垣左右掖湧金錢塘二門
　前通西井官道蓋肇建後梁貞明七年而國朝景
　泰四年僧以難事作散去寺隨廢漸蠶食為民居僅
　存者什一優婆塞沈善能者廬其中嘉靖二十三年
　尚寶卿六橋徐公得請于官佃為圃公無子以畀女
　遺命還寺女孝且賢持契歸王氏遵父囑以畀雲棲
　遂復為僧地如初無何王謝世居士化卿宋君聞其
　義而高之化卿以世禄之裔砥徳礪行樂善不厭廼
　輸金贈二子更與之契予亦罄衣資偕善信旁贖其
　故址若干向明正位别為㢠廻廊旋所向面城而門取
　幽寂也期世世承事三寶因諗于衆曰唯上方彈丸
　重興伶仃衰㣲何修何營而俾乆逺或議闢草萊輪
　奂其殿堂羣之以僧僧多則常住予以為不然時丁
　末法塔寺靡堅試屈指而計凡三門乎闤闠者楗椎
　之庭不為罇罍之所能幾僧雖多而行寡奚以多為
　顧兹地隣城城隣湖湖外高而城内卑隨鋤成流亢
　陽所不能涸因而池之良便以池放生以隙地之敝
　堂稍葺其莛楹守以二三誠信衲子蚤莫禪誦庶幾
　上祝皇圖下濟含識得之一舉矣或謂物如塵如沙
　池一勺耳容有限奈何而庸知夫鑿斯池也為之兆
　也㺯引也引而伸之而又伸之汪然徧域中矣昔子
　産之畜魚一勺也使鄭之人若大夫若士若民皆然
　鄭之與國若燕趙齊楚輩皆然則池無量所畜無量
　不然西湖古放生池也謂普容天壤間物寧有是乎
　哉化卿曰唯唯與其仲直卿諸賢士夫諸比丘浄人
　有呈財者裹糧者疏其壆而鍬者畚者梩者枯横泉
　之撓而戽者槔者埭者固隄防之浸滛崩頽而埤者
　堹者□者䃭者捍狸與獺而蘇者閑其外侮而版築
　者憂其寒暑而上為之□下為之窟者皇皇乎晝胼
　宵胝勞不知息兼工再閱月而池成于時在筌而釋
　當釡而逸洋焉悠焉出而遊焉一勺之内足其從容
　也予喜且懼稽首而告於十方如來主池神主伽藍
　神願以佛力法力賢聖力諸神誓願力慈䕶而威臨
　之從于今日盡未來際常為鱗介諸水族等棲止安
　宅又稽首而告於見住僧後住僧願以戒力悲智
　力念流水之苦躬而澤焦□天台之抗章而斷簄梁
　智覺之負辜成仁蹈白刃而不悔尚永持無斁以風
　四方敢有叛先盟師陶朱媒利於網罟或倍衆而售
　之乎白衣是名違佛律犯波羅夷諸所稱釋子者鳴
　以羯磨遄擯絶之勿共住即朋比而阿神必隂縶其
　魂顯僇其形無能逃者既免焉其報盡也墮泥犂中
　嬰萬苦無竟所以者何好生惡死天道也人情也前
　人捐難捨之貲役所愛之身創五濁世不恒見之勝
　舉以生必死之命置之安全後人忍不一深思之而
　惟便其私圖於天道逆於人情不祥從逆凶不祥者
　災逮鼓桴形影感應自然非危言怖之也化卿及諸
　大衆踊躍歡喜嘆未曽有作而曰善哉是緇與素之
　龜鏡也不可使無聞于末法也而碑上方頌曰始舉
　為興滅而兼得放生豈唯滅不滅生亦無生相生滅
　俱滅已寂滅何有方以明超於方無方中説上無方
　説西方其意亦如是作寺作池人願共了斯㫖
妙心寺在湧金門内舊在西湖行春橋南元至正間徙
　今所
長生菴在溜水橋西城下為昭慶下院舊有冲静真人
　遺址萬厯間寺僧智禮募金贖建正殿掩關六載裝
　塑千佛羅漢　楊亷夫詩獨坐清都鶴夢長碧天如
　水月蒼蒼雲和有樂降王母霹靂無車唤阿香雪泛
　玉甌茶吐沫花零金剪缽生光仙風不動庭前竹又
　送㣲鐘到下方　趙孟頫詩流水橋西一徑斜青衣
　相接到仙家香分橄㰖燒銀葉酒瀉松脂溢紫霞緑
　竹滿堦初解籜碧桃幾樹正開花何時脱却塵凡累
　來叩丹房九轉砂　聶大年詩蕋宫琪樹罷棲鸞空
　有𤣥都太古壇野老不尋餐玉訣山人自製切雲冠
　杖龍化去秋池涸笙鶴歸來夜月寒前渡劉郎偏好
　事種桃留與後人看
比勝廟司馬宋應昌建雲棲大師弟子真玉修淨土其
　中
慈濟院舊在西湖蓮花橋北自牧牛孝公苦志精修事
　母至孝蓋欲廣慈利濟托跡禪那士大夫咸敬慕之
　名因稱焉實為開山第一代祖事聞于上賜號𢎞慈
　普濟大禪師即額慈濟院元末兵燬洪武壬子年僧
　行徳重闢于南壁積善坊傍有寶覺寺正徳十四年
　僧宗愷重建尚書洪鐘為之記
真教寺在文錦坊南元延祐間囘囘大師阿喇卜丹所建
　先是宋室徙蹕西域夷人安挿中原者多從駕而南
　元時内附者又往往編管江浙閩廣之間而杭州尤
　夥號色目種隆凖深眸不啗豕肉婚姻喪𦵏不與中
　國相通誦經持齋歸于清淨推其酋長統之號曰滿
　剌經皆番書面壁膜拜不立佛像第以法號祝贊神
　祇而已寺基高五六尺扄鐍森固罕得䦨入者俗稱
　禮拜寺
慈光寺俗稱鐵佛寺在錢塘芝松坊佑聖橋西晉開運
　初晤恩禪師建宋寶慶二年清河郡王張魏公割地
　擴充名張府功徳菴元至正燬正統間重建萬厯壬
　子撤圮殿新之方伯吳用先有記　重建慈光寺碑
　記武林有佑聖橋旁為慈光寺寺有彌勒尊佛以鐵
　鑄之俗稱鐵佛寺因以名橋晉天福間晤恩禪師卓
　錫於此迨開運初寺成師時登座講貫彌年通逹法
　華金光明經止觀論咸洞𤣥㣲尋施覆述門弟子相
　次角立宋雍熙三年八月朔日恩於中夜覩白光自
　井而出明滅不恒謂門人曰吾報齡極矣乃絶粒禁
　言一心念佛次夢擁衲沙門執金爐焚香三繞其室
　自言祖師灌頂來此相迎汝當長逝夢覺呼弟子至
　猶聞異香至廿五日為弟子説止觀指歸及觀心義
　辰時端坐面西而化其夜寺僧皆聞絲竹嘹亮漸乆
　漸逺依稀西去迨九月九日茶毘獲青白圓粒無筭
　建墖於瑪瑙坡因以事聞上請額御書慈光普照四
　字顔其門法席之盛甲于通都後宋寶慶二年清河
　郡王張魏公復捨基廿四間拓而充之共計四畝餘
　名張府功徳菴元至正燬皇明正統立中成師重建
　而寶覺寺銅佛菴寺屬焉寺有合抱銀杏五株及放
　光古井皆宋物樹為風雷掣去井甚甘冽給數百家
　大旱不涸咸稱為慈光甘露泉云苐闤闠鱗次湫隘囂
　塵門難旋馬殿亦漸圮寺僧慧皞年十九矢志鼎新
　閉關書蓮經積三年縉紳士庶鑒其誠共為檀施不
　脛而馳蓋發願在萬厯甲辰鳩工在丁未至壬子落
　成中建大雄寶殿高廣踰舊制廊廡門楹委折合度
　殿左有古逕逶迤紆曲深藏大士居供古佛三尊左
　右諸天羅漢猊座蓮臺金碧耀射仍重鑄彌勒以識
　其實約費二千餘金燦然一新其間助成者僧智能
　䕶法宰官則中丞金學曽太守凌登名孝亷吳之鯨
　等贊襄則王介朱佐沈坤戴綸張永年而與㑹有俞
　普才者助義田供常住為大殿四時香燈之費噫一
　念堅持衆縁俱到信非誣矣余觀武林梵宇之盛載
　在譜牒者什五沿滅大多因山水而存因人而廢如
　慈光在市㕓中無山水之勝而古刹聿隆則皞志可
　述也余因書殿額為􁤅而錫之以記
慧安寺在十三灣巷晉天福間吳越王為明律師建于
　草橋門外羅木營地元季燬洪武初僧得實移于錢
　塘保安坊東永樂乙未又移今所少保兵部尚書于
　謙為之記
寶梵寺在鎮海樓北晉天福初建于崇新門外名崇壽
　院宋淳熙二年徙建今所崇寧元年賜額寶梵洪武
　二十四年併入慈雲永樂元年重歸原所尚書夏原
　吉為之記
海㑹寺吳越王建舊名石佛智果院宋大中祥符間改
　名積善海㑹寺嘉泰間燬至正間重建平章庫庫子
　山書大海㑹寺額御史大夫慶通書觀音寶殿額成
　化十年火踰年僧浩中重建
百法寺在石龜巷宋建炎初僧寶寧建有大佛半身依
　山鑿石為之淳熙十四年賜額廣潤元時改額百法
　趙子昻書元末燬天順元年僧道冲重建
寶奎寺在吳山之陽宋丞相喬行簡故第竒石峭拔東
　望海門如在咫尺紹定間理宗幸其第書見滄二字
　又書雙現樓孔山二軸五大字賜之勒之厓石遂捨
　宅為寺以寶奎請額詔從之元季燬𢎞治間重建有
　月江和尚欽取和番化導留彼不囘成化改元其徒
　道澤日持金剛經為課游天目重建昭明道場畢還
　山是時寺跡𤓰分而寺所存者僅見滄石與殿基耳
　澤具奏恢復逮繫藩司理問所獄仍日持金剛經不
　徹半年餘岳伯忽夢感老僧覺而徧物色之有以澤
　言者即出獄見之宛然夢中僧也蘧然驚異即師禮
　之成化二十三年重建尚書洪鐘為之記
寶成寺晉天福中建名釋迦院宋大中祥符間改今額
　歲乆廢為黎氏園萬厯壬子方伯吳公清復捐資建
　大觀樓開砌石徑焕然一新壁間有唐宋時石觀音
　羅漢像甚古有蘇子瞻寶成院賞牡丹詩春風小院
　却來時壁間惟見使君詩應問使君何處去慿君説
　與春風知年年歲歲何窮已花似去年人老矣去年
　崔䕶若重來前度劉郎在千里詩鐫石壁筆法甚遒
　其旁有歲寒松竹四字乃成化間吳東升題者　浙
　江叅政左贊詩吳山曲徑入西南方丈雲深僧兩三
　艾納吹風香細細葛藤罥日影毿毿泉分童子青衣
　洞塵斷維摩白石菴畫省若逢公事了海天送目再
　停驂
雲居聖水寺舊名雲居禪菴在七寶山元元貞間中峯
　禪師建山皆本府財賦地師請而得之芟荆棘夷巖
　塹搆殿宇不置恒産惟資檀施或持鉢化縁立為常
　規俾後嗣永守至大已酉傳之中舟復増廣之因闢
　殿基得古井浚之得三石佛首遂名三佛泉鄧文肅
　公文原為之銘中峯常居之有雲居八景詩趙子昻
　墨跡萬厯間都閫某見井中有光掘得磁觀音像瑩
　然如玉建閣奉于寺舊有法華松數百株蒼虬翠峙
　為住持厯年損削殆盡又有中峯拂塵麻鞋復有小
　像一幅神氣如生相傳為中峯自寫上有贊云幻人
　無此相此相非幻人若唤作中峯鏡面添埃塵和甫
　雙眼碧能辨踈與親請掛向空壁日日生陽春　夏
　原吉詩誰闢雲居境峩峩瞰古城西湖晴送碧上竺
　曉分青經鎮千函妙鐘鳴萬户聲此中真可樂何必
　訪蓬瀛　沈夢麟聖水寺詩白雲長繞梵王居湖上
　諸山總不如客至每煩塵榻下詩成那問酒尊虚摩
　挲修竹三年别抖擻塵襟一旦舒更待牡丹庭下發
　重期來此賦元輿
上方菴為聖水下院與法華松接武峭石林立中有一
　滴泉極巖壑之勝昔東坡共佛印時過跌坐於此泉滴
　如注寺僧苦為游觀累鑿敗而石現存
金波禪院即金波廟在金波橋宋淳熙元年建勅賜聖
　㫖二字東坡書扁見存萬厯癸夘慈光僧圓美慧皞
　重建歸併慈光寺普照堂中丞金學曽有記
寶嚴院在七寶山唐清泰二年錢氏建名瑞隆宋治平
　二年改今額寺有垂雲亭借竹軒淳祐間建佛閣理
　宗御書無量福海四字　陳古靈垂雲亭詩小亭巉
　絶出雲間萬象升沉不得閒莫怪詩翁頭白早時來
　向此寫湖山　東坡詩三首江山雖有餘亭榭著難
　穏登臨不得要萬象各偃蹇惜哉垂雲軒此地得何
　晚天功爭向背詩眼巧増損路窮朱欄出山破石壁
　狠海門浸坤軸湖尾抱雲巘葱葱城郭麗淡淡烟村
　逺紛紛烏鵲去一一漁樵返雄觀快新獲微景收昔
　遁道人真古人嘯詠慕嵇阮空齋卧蒲褐芒鞋每自
　捆天憐詩人窮乞與供詩本我詩乆不作荒澁旋鋤
　墾從君覔佳句咀嚼廢朝飲　卧病彌月垂雲亭花
　開順闍黎以詩見招次韻答之曰道人心似水無礙
　照花妍燕坐春强半清隂月屢遷平生無起滅一念
　有陳鮮嫋嫋風枝舉離離日蕚蔫病吟終少味老醉
　不成顛何必遨頭出湖中有散仙　僧怡然以垂雲
　新茶見餉報以大龍團仍戲云妙供來香積珍烹具
　大官揀芽分雀舌賜茗出龍團曉日雲菴暖春風玉
　殿寒聊將試道眼莫作兩般看
廣嚴寺在七寶山清泰元年錢氏建舊名瑞隆宋治平
　二年改是額寺有雙竹甚竒南渡後分寺基為御㕑
　營景定初重建王架閣應鳯撰記又有司馬文正公
　詠雙竹詩并序草木類同而種異者竹為多杭州廣
　嚴寺有雙竹其狀尤異于枯樹腹中自其頂出森然
　並竦樹如龍蛇相縈矯首呀然余遊見之為賦詩曰
　雙幹根枯腹青青凡幾霜龍騰雙角直鯨噴兩鬚長
　既欲尋支遁安能問辟疆屢來非别意未與此君忘
　　蘇東坡遊七寶山并序去年秋遊七寶山上方入
　小院闃然無人有一僧隱几低頭讀書與之語漠然
　不對問其隣之僧曰此雲闍黎也不出十五年矣今年
　六月自常潤還復至其室則死葬數月矣作詩題其
　壁云雲師來寶山一住十五秋讀書常閉户客至不
　舉頭去年造其室清坐忘百憂我初無言説師亦無
　對酬今年復扣門空房但颼颼云已滅無餘薪盡火
　不留却疑此室中常有斯人不所遇孰非夢事過吾
　何求
開元寺在鳯山門内唐𤣥宗時建宋建炎間徙建于西
　湖元季兵燹復徙故址正綂五年禮部尚書胡濙記
　　劉士亨贈寧和尚詩清平山下古叢林主席如師
　道行深菩薩每分香積飯伽藍常䕶給孤金誦餘千
　偈燈生暈坐斷諸緣樹轉隂媿我未能修淨業塵勞
　空役利名心
開寶仁王寺宋汴京開寶寺有仁王院高宗南渡僧慧
　照隨駕卓錫于此遂建寺如汴京紹熙二年賜額景
　定五年燬景泰間重建尚書孫原貞記　薩天錫登
　横山閣詩千尺青蓮座烟霞擁地靈山川幾兩屐日
　月兩浮萍鳥渡天垂海龍歸水在瓶深堂説法處應
　有石頭聽
定水寺宋乾道八年建於萬松嶺嘉定八年移清波門
　外元至元十三年築城徙七寶山佛泉巴西鄧文原
　為之銘曰我觀大地積水所載孰疏鑿是太虚無外
　掘地及泉視之縈帶如履㝠塗破諸障礙其源淵谷
　其瀉湍瀬不止不流以與井㑹瑞相見前示我三昩
　彼壊者石實相不壊是實相故遍恒沙界以一勺甘除
　世渴愛是相是水無在不在我作銘詩以警盲瞶
戒壇院在祥符橋内有鐵塔基錢王井經畧宋應昌贖
　建延僧廣泰住持
　
　
　
　
　武林梵志巻一
欽定四庫全書
　武林梵志巻二
　　　　　　　　　　　明　吳之鯨　撰
　　城外南山分脈
　由鳯山候潮上至風水洞下至艮山
梅竹菴上中下各據其一在萬松嶺境路幽仄高可眺
　江
般若院在上梅竹左徑舊廢萬厯甲午僧真誠定淳重
　建有普同骨塔
報先菴在孔家山萬厯已亥僧普明建仁和令劉洪謨
　倡縁樊良樞有碑記并卓錫青松額　樊良樞鳯凰
　山報先菴記鳯凰山都㑹神皋也山之隂萬松書院
　本報恩招提舊址𢎞治中參知周公毁寺建院祀先
　師孔子配以四賢令孔氏子孫世守之號曰孔家山
　云山夾道多巨松蓊薈盤鬱自萬松坊迤邐入有半
　刹焉曰報先萬厯已亥普明上人來自匡廬卓錫兹
　山吾鄉劉公洪謨為邑宰于斯也邑人直指金公階
　州牧孔公承士請復為菴菴環堵皆山也左薄湖濵
　右挹江濤拱城闉而負八蟠可盡兹山幽絶之勝山
　後有古松三株婆娑偃仰有干霄凌風勢則郡邑之
　陽所隱映也普明圽後弟子庶勝能守其衣鉢勝亦
　吾鄉人也所奉象教移自廬山嵗以西江檀越餉米
　為伊蒲供惟飲兹山泉水爾泉皆自來從石罅中流
　淙淙足供茗碗諸比丘皈依勝上人潄風嚥月諷誦
　不輟高足肅然予觀虎林招提之在湖山者未有不
　以湖山累者也叢雲香閣飾以丹璇碧澗竹林雜以
　金翠則中央渾沌鑿矣市聲喧豗車塵霧起歌舞雜
　遝壺觴交錯遂令浄土化為火宅良可愾歎獨兹山
　與市㕓遼邈幸不為人所居而菴踞長松修筠之間
　白雲一塢流水一泓優鉢花香菩提樹茂庶幾清浄
　之場勝上人與諸比丘逍遥雙樹繙演三車惟聞空
　中山谷荅響而已上人匄予一言為山靈䕶此山有
　靈後必有供養䕶法即如劉公與予不佞先後合揆
　雖使佛氏精舎與孔林並存可也
報國寺在鳯凰山麓即南宋垂拱殿基殿角銀杏樹有
　實無心楊載錢塘懐古詩云萬年珠樹落秋霜盖指
　此也至元十一年賜額禪宗大報國寺妙濟禪師開
　山延祐六年燬僧大訢重建元末燬于兵洪武二十
　四年立為叢林萬厯丙午僧海音新葺舊有大雄殿
　大悲閣碧梧軒舞鳯軒皆宋制元廢南宋大内為五
　寺而此獨存
梵天講寺宋乾徳中吳越王建名南塔治平中改今額
　元元統中燬永樂十五年重建有靈鰻井金井石塔
　二高五丈列門之左右先是四明阿育王山有靈鰻
　井吳越王迎阿育舎利歸梵天寺奉之鑿井南廊鰻
　忽見寺以蘇東坡為伽藍與玉岑山為二僧賛寧有
　記　王在晉重修梵天寺建觀音閣碑記杭有鳯凰
　山唐以前建州故吳越為國治宋南渡以山為行宫
　山如翥鳯兩翅翩然左薄湖右掠江碧流瀠溯水光
　相映山之東麓環入宋都宫禁苑蒼翠華麗佳氣鬱
　葱經鳯山門折而南又南折而西為梵天講寺宋乾
　徳三年吳越王所建也初名南塔治平中改今額燬
　於元元統間重剏於永樂十五年盖年乆而傾圯矣
　僧成杉于嘉靖甲子建佛殿仁良于萬厯甲辰建天
　王殿山門來綸於萬厯壬子募鄉紳洪給諫黄儀部
　等仝建觀音閣而梵天古刹焕然増飾焉又鑿得水
　池泉窖題名𤣥鏡而南塔故墟儼然稱勝焉夫自宋
　乾徳至今為年六百五十寺經幾燬燬而復興無改
　於乾徳之舊法宫梵宇與江海湖山同兹永奠囘視
　和寧祥曦集英崇徳明堂郊祀翬飛翼拱變為緑莎
　蒼薺金鋪鐵葉化為枳棘銅駝亭臺囿圃踐為甌窶
　汙邪兩川晴霽萬家煙火若明若滅如聚如散空中
　之色色色成空而獨最勝招提法身非相無假三輪
　常依無住之住盖皇王大業有而非有雖凌厲一世
　率歸於無空門浄縁無而非無即興歇相尋仍歸于
　有有歸于無視循環之天命無歸于有藉不朽之人
　心人心常有則佛法如在佛以無相為體以不住為
　宗以妙有為用三塗法界總集諸天䕶持消磨刼煞
　佛説無盡法我願世人結無盡縁吳越宋元偏全世
　界眼㡳一瞬法華圓滿寂照堂前年復如是請觀靈
　鰻井問四明阿育王三界浮沉倐忽變遷徙倚孰無
　孰有山頭明月夜夜照人來去不似宋行宫凄凄冷
　冷也只今梵天無改諸達官標題具在其合掌以告
　之諸天是為記　僧守詮詩落日寒蟬鳴獨歸林下
　寺柴扉夜未掩片月隨行屨惟聞犬吠聲又入青蘿
　去　蘇子瞻和詩但聞煙外鐘不見煙中寺幽人行
　未已草露濕芒屨惟應山頭月夜夜照來去　寒食
　遊南塔寺寂照堂詩城南鐘鼓鬬清新端為投荒洗
　瘴塵總是鑑空堂上客誰為寂照鏡中人紅芳歸去
　風驚曉緑葉成隂雨洗春記取明年作寒食杏花曽
　與此翁隣
棲雲菴由梵天中山居循徑而上高樹密篠彷彿觀江
　濤幽閒可結禪習貫酸齋棲隱處貫之父楚國公貫
　濟格裕實遂以貫為氏號曰酸齋年十二三膂力絶
　人使健兒驅三惡馬疾驅持槊立而待馬至越二而
　跨三運槊生風觀者辟易或挽强射生逐猛獸上下
　峻阪如飛稍長折節讀書目五行下菴其脩藏之所
　也西可達龍華寺
勝果禪寺唐乾寧間無著喜禪師建吳越王鐫彌陀觀
　音勢至三佛及十八羅漢像於石壁宋慶厯初郡守
　鄭戩奏請額曰崇聖寺至正燬洪武初盥初敬公重
　建苗衷有記永樂燬嘉靖戊午僧正因復建寺門向
　有江山勝槩額蔣公暉題并書榜云入深松徑開名
　刹上盡雲峰見大江山形翔舞如鳯江潮泙湃松徑
　盤紆澗淙潺灂真偉觀也殿旁為將軍池鐘樓鐘本
　宋景陽舊物嘉靖間胡中丞取鑄為軍器壬子重鑄
　仁和令樊良樞有鐘樓記登顛為千佛閣廢基上為
　三松頂側為崇聖塔相傳高七級二十餘丈宋景祐
　建下為栁浦緑隂垂垂無異官堤桂洲夏公讀書其
　間題曰天峰孤嘯筆勢飛舞今在松濤閣有介亭祖
　無擇建中峰亭中峰習禪定於此忠實亭高宗御書
　鳯山二字宋洛王書金星洞晦夜放光石通明洞飛
　龍石飛雲洞上天梯觀微石許僧泉泉不盈握大旱
　如注卧醉石霧岩題石平如掌長江在枕上歸雲洞
　躍雲石石側為竹塢即懶耕禪師塔院僧洪恩書檀
　欒齋吳之鯨額乗鷖閣并榜云踈徑曲穿藏異石紫
　蘿深䕶吸天花盖竹與石交勝云循級而上即月岩
　規峰削立有隙如鏡中秋子夜相映如合璧題詠半
　多蘚剥伏石如虎大中丞梅林胡公望海烽崇飲于
　此至今有去思碑最上為御校塲宋殿前司營親軍
　䕶衞之所石笋隊列名排牙石一名隊石相傳孝宗
　時登頂閲江操執鐵杖六十觔許上下如飛以志恢
　復一稱女校塲至此則江湖俱在指掌而龕赭對峙
　海門一線盡入覽觀矣　唐僧處黙詩路自中峰上
　盤迥出薜蘿到江吳地盡隔岸越山多古木叢青靄
　遥天浸白波下方城郭近鐘磬雜笙歌　王介甫詩
　登高見山水身在水中央下視樓臺處空多樹木蒼
　浮雲連海氣落日動湖光偶坐吹横笛殘聲入富陽
　　蘇子瞻登介亭餞楊傑次公詩籃輿西出登山門
　喜與我友尋仙村丹青明滅風篁嶺環佩空響桃花
　源前朝欲上已蠟屐黒雲白雨如傾盆今晨積霧巻
　千里豈畏觸熱生病根在家頭陀無為子久與青山
　為弟昆孤峰盡處亦何有西湖鏡天江抹坤臨高麾
　手謝好住清風萬壑傳其言風囘響荅君聽取我亦
　到處隨君軒　圓法師詩并叙云勝果名刹相望而
　高軒虚閣盡得江山之勝槩因謝宣城天際識歸舟
　雲中辨江樹之句頗類是景用以為韻成詩十章寄
　勝果裕師開士雖不足發揮騷雅庶冩相懐之心耳
　　江色杳無極𣺌渺接遥天歸㠶帶夕陽去鳥衝寒
　烟幽景不同觀遐想成斯篇　樓閣聳岧嶤參差極
　雲際高􁦷曉色鮮晚景餘霞麗寥寥羣動息冥心逺
　塵世　冷淡杳難羣幽趣惟吾識高情薄雲漢清談
　潤金石不學浮世人奔名競雕飾　惟靜百慮忘軒
　開萬象歸空江荅夜鐘高嶠留殘暉幽砌絶塵踪孤
　雲自依依　顧惡如探湯觸物類虛舟他人莫已知
　此道本吾求獨坐時相懐斜陽下危樓　崔巍高山
　側觸石生片雲自將霖雨期不與塵士羣杳杳游太
　虚對此幾思君　高蹟將誰親幽棲白雲中閒階吐
　蒼苔古木生清風時將西竺詩講議訓來蒙　靜躁
　各所好是非安能辨聲利如我仇雲泉若牽挽寂寂
　深林中芳菲自堪翦　羣峰聳危碧倒影沉空江清
　景生晚晴冷色涵虚牎逍遥縱吟賞能使吾心降
　海日照吟軒江風動庭樹此景樂閒情何人識高趣
　登樓獨南望杳杳空烟霧　王伯安詩江上但知山
　色好峰迴始見寺門開半空虚閣有雲住六月深松
　無暑來病肺正思移枕簟洗心兼得逺塵埃富春咫
　尺烟濤外時倚層霞望釣臺　深林容鳥道古洞隱
　春蘿天逈聞潮早江空得月多氷霜叢草木舟楫玩
　風波巖下幽棲處時聞白石歌　豫章王孫朱多炡
　登勝果詩大内離宫已盡荒空餘臺殿鎖醫王諸天
　欲雪藤蘿紫淨土非春草木香山到隔江排作鳯石
　眠當路叱為羊攀援削壁窺竒絶海月先穿一線光
　　蕭一中詩秋月同看此夕圓坐中風景共悠然微
　茫山色青天外隱見江濤綺席前蓬鬂漸因時節改
　壯懐徒為世情牽巖前高閣空寥闊莫惜清樽酒盡
　添　鄭繼之御教塲詩萬峰雲木鬰蒼蒼故壘仍存
　閲武塲南渡關河雙眼盡中原風物百憂傍尚傳草
　莽開黄屋想見龍蛇遶御牀徃事只今俱灑淚兩階
　干羽意何長　仁和令樊良樞鐘樓記鳯凰山志稱
　鍾一郡王氣而勝果寺居其翠微釋處黙詩云路自
　中峰上盤迴出薜蘿遂為千古名勝上方鐘磬與下
　方笙歌齊鳴荅響抑何盛耶自昔唐迄宋明歴千刼
　矣舊有巨鐘每晨鳴如鳯應朝陽歲乆鐘從樓圯寸
　莛不發道塲岑寂郡邑風㑹若或缺焉萬厯庚戍之
　夏樊子宰是邑㑹壑上人登猊座説楞嚴經予數過
　從因笑謂壑公淵明過虎溪乃不聞鐘故應不攅眉
　去耳于是吳伯霖為南郊檀越與壑公謀興道塲首
　議三亟而鳬氏之鐘為最虞長孺先生感而䟽之謂
　予喜聞桐魚之扣必能引七寶杵發此鯨音也夫引
　七寶杵者余則安能壑公高座撾鐘説法令三千大
　衆盡開聾聵余亦能扣者耳若夫長孺以大覺証菩
　提伯霖以大乗觀聲聞予尚不能闇解庶幾聞此霹
　靂聲醒我睡夢中人也華鐘既鏗鳯凰其鳴郊雉皆
　雊蒲牢震吼政於是和地於是靈人文於是乎興鐘
　亦綦重矣鐘樓成而後開薜蘿之徑啟松濤之閣舉
　中峰歸雲二三室次第振飭此伯霖所謂素樸畧施
　㸃綴而曇林蓮社共證勝果者也　樊良樞遊勝果
　寺一徑青蘿合逶迤白石橋天低吳苑樹地坼浙江
　潮寒晚催僧臘春雲斷野樵言尋無著子雙澗落風
　瓢　月巖夜坐長林穿窈窕巨石劈谽谺磴轉團風
　葉巖空結雨花步檐窺月脇拂渚下星槎不記歸時
　路春燈亂暝鴉　夜宿松濤閣古刹開幽徑長松潄
　碧谿巻簾江色近隱几石幢低林暝深巢鶻潮生逺
　應鷄獨憐僧夢稳片月下窓西　鳯凰山懐古滿目
　山河似裂繒鳯凰峰勢鬭崚嶒百年霸氣迷秦望萬
　樹寒煙積宋陵江浦聽鐘潮乍落海門凭檻月孤升
　登臨不下牛山淚林杪幢幢見佛燈
善應總持菴在尊勝巷宋開寶六年錢王建於西湖南
　山曰總持治平二年改寶林院有可賦軒景定間遷
　建於便門鐵箭巷改善應總持元至元三十一年復
　遷建今所　張孝祥可賦軒詩光明獵獵上烏巾不
　羡西湖爛漫春借我繩牀對脩竹為君一洗軟紅塵
圓通菴去總持可百武宋紹興間僧德厚建門有大井
　極甘冽通鳯山泉脈萬厯間僧徳雲圓曉重修(從此/自東)
　(而北至/艮山門)
福田慶壽寺在候潮門外普濟橋宋寶祐二年徐路鈐
　捨宅建寺請額曰福田以居白石皓禪師元至治間
　燬泰定間重修復請額加慶壽二字洪武二十四年
　立為叢林
延聖寺在候潮門外宋乾徳間吳越王建於清波門外
　名土宿院天聖二年超法師沿江施食以濟修堤之
　士詔移院于今所賜額延聖嘉定年間御帶陳玉節
　於寺側建天妃殿崇奉海神元元統乙亥重建洪武
　二十四年立為叢林
普濟寺在候潮門外普濟橋對宋太平興國元年建有
　理宗元命殿御書曰祈永度宗元命殿御書曰申祐
　皇太后元命殿御書曰順福有閣以奉觀音大士御
　書曰圓通寶閣石碑具存元初以祈永殿奉五顯之
　神元末燬國初重建周宣靈王祠
萬壽寺在江口寺内有鰲背觀音像甚古俗稱淨因羅
　漢萬壽觀音即此也門有江陽第一山扁
資教菴在候潮門外宋大中祥符元年僧堯道夫啟初
　庭建名火星菴宋末燬元大徳間生禪師重建請額
　曰火星資教院洪武二十四年歸併延聖寺
潮音菴在候潮門外大郎巷元延祐間僧永暹建
黒菴在跨浦橋
吉祥寺在欏木營左宋紹興間建於皋亭山咸淳九年
　移建今所洪武二十四年歸併福田寺
寶華院在欏木營東灰團巷口伏虎廟側
聖壽禪寺在永昌門外灰團巷俗稱小新菴嘉隆間無
　塵禪師燃指供佛持戒精猛殿廡俱重新
鎮海禪院在永昌門外仁和縣㑹保四啚瀕江為刹俗
　稱海潮寺萬厯三十一年僧如徳性和海仁建地約
　五畆餘郡邑給帖焚修接衆凡進香普陀者必聚足
　於此猶徑山之有接待院也與巽峰新塔相望
真如寺在永昌門外真如巷宋建炎三年僧普慧建洪
　武十三年僧俊堂重倄
正定菴在永昌門外陳鐵巷元至正間建
普陀菴在永昌門外近江塘銀杏樹元至正間僧立宗
　建
永慶寺在清泰門外宋時楊節使香火開寶二年建紹
　定三年燬景定四年重建元大徳至正間曉夫師重
　建
延壽白石寺在慶春門外宋建隆二年建於艮山白石
　村元至正間燬洪武三年重建二十四年立為叢林
　永樂十二年移建今所
崇福寺在艮山門外宋雍熙間建大中祥符元年改今
　額大觀間燬紹興間重建元末燬洪武十六年復建
因果寺在艮山門外晉開運二年錢忠懿王建名崇壽
　宋大中祥符元年改今額元末燬洪武二年重建
寶界寺在艮山門外梁貞明間建於城中名翠峰宋治
　平間改今額移建今所
定香寺在艮山門外宋乾徳四年建於西湖上今定香
　橋是也名香積院治平二年改今額寶慶間建旌徳
　觀移建今所
月塘寺在艮山門外何□店宋淳熙間建在月塘之北
　嘉熙三年潮壊徙今所元至正初潮水復壊徙高原
　尋燬洪武間重建月塘者沙田也土脈宜𤓰宋有周
　姓者善種𤓰號周家筭筩𤓰側有中新院
正宗菴在山川壇北元至大間僧大方建(鳯山從此自/西而南至五)
　(雲山雲/棲寺)
大慈禪寺俗稱包山寺宋乾道九年僧徳殊建淳熙間
　賜額寺後石壁蒼翠古樹葱鬱有泉甘冽不減中泠
　虎跑
下天真寺與包山聫界齊高宗朝建武年普正大師建
　永樂元年洪演法師重建成化二十三年毒峰善禪
　師重建善師建十刹之一也
六湛菴在邊家山其上為桃花關石壁有蒸霞二字桃
　花嶺側有福泉菴
善慧禪寺元延祐間建伏龍岡禪師道塲有涼馬池
　袁福徵詩岡迴壁障宅清池扈蹕歸林飲馬孳勝地
　賴僧全據有為園須客小規隨林端宰樹無尋主窓
　下經鐘伏講師境絶通江泉竇出青藜惟許校書知
真覺院洪武初徐一䕫有記
淨因寺在和肅坊元延祐已未僧斯受建有銅佛三像
　銅塔一座桐木十八羅漢像元末燬洪武庚午僧法
　瀾等重建𢎞治壬子僧宗謐等萬厯癸夘僧鳴奉明
　濟等相繼重修昔有道人竊銅佛一臂以去未幾臂
　腫潰不可治哀悔投誠化金修臂而逝俗稱新寺
普福菴在桃花嶺下石井上
萬壽菴僧智光智燈建
奉聖禪寺舊名廣福院在鴻鴈池北宋開寶三年一真
　法師建大中祥符元年改今額正統十四年僧廣
　仁住持重建歲乆傾圯萬厯丁酉僧圓松重建觀音
　殿一真堂馮夢禎題無諍軒大雄殿殿前臨池有彌
　勒殿後有大用全行中仁兩法師塔辛亥落成　黃
　汝亨贈寄雲行空原不礙出岫總無心汗澷人間世
　因依祗樹林和風臨翠盖倚日上高岑五色誰能擬
　峰峰托影深
普寧菴在鴻鴈池南宋孝宗隆興元年道慧禪師開山
　請額宋末燬元仁宗皇慶二年僧了清重建洪武二
　十四年歸併萬壽寺萬厯元年重建僧宗林字大章
　號朽菴𢎞治八年欽宣到京提督五臺山校正清凉通
　傳入藏正徳間欽賜紫衣玉帶法王佛子大宗師後
　歸北京西直門外大香山寺欽建宗師府賜祭嘉隆
　間坦然寧禪師解脱能文作偈擲筆而逝　朽菴詩
　新命傳來墨未乾櫛風沐雨上長安低頭懶進三公
　府洗足羞登萬壽壇聞戒過多持戒少承恩雖易報
　恩難何如只向山中住松竹蕭蕭共歲寒　再拜下
　楓宸衣香御路新九門三月雨千里一歸人馬踏殘
　花路鶯啼細栁春因思頭白母心火熱如焚　坦然
　師自讃偈云開化住山活埋叟氣弱神衰形貌醜惟
　耽眼底看拈心懶向人前閒論口自從學做個中人
　一步不曽圈外走虚名日午打三更假相面南觀北
　斗徒衆門人得許多冷債家錢俱没有留下一條柱
　杖子接振宗門須後手坦然用處活如龍後與兒孫
　龍未守何如得我本來真紙墨壊時渠不朽只在𫝊
　心是遺囑無羣野犴作獅吼呵呵痛棒痕消屈自伸
　莫問天長和地乆
道林寺在普寧菴西廣順元年建額普濟院大中祥符
　二年改額元祐七年庚申松巖法師重建至正初僧
　恩斷江増廣之且為化人壇至正末燬重建
龍華禪寺舊名龍華寶勝錢王以瑞蕚園捨建有傅大
　士塔像拍板門槌今皆不存傅大士故漁人也遇嵩
　頭陀語曰我昔與汝於毗婆尸佛前發願度生汝今
　何時還兠率宫指令臨水觀影大士乃見圓光寶盖
　便悟前因夫婦雙修頓通佛法梁武帝召見壽光殿
　共論真諦大士曰息而不滅帝又請講金剛經大士
　揮案一拍而起帝不喻再請講大士乃索拍板升座
　唱四十九頌頌終而去　蘇子瞻大士像賛云善慧
　執板南泉作舞借我門槌為君打鼓宣徳四年建傍
　有十景瑶華洞千官塔聞經臺法華池落日崖四顧
　坪望海松片雲石奇雲洞白龍洞舊為貫雲石别業
　有司馬温公祠今廢山麓有宋臣齋宿題各𨽻書石
　刻今存
兠率菴在四顧坪右古壁有小石佛三尊乃傅大士宴
　坐處僧佛石結菴於此傍為奇雲洞壁間詩有越山
　吳地半江分之句左又一洞内有石儼然觀音像因
　名山頂有圓池相傳有彌勒殿菴即理安寺下院菴
　傍有無塵禪師塔
永壽禪寺在慈雲嶺舊名資仁後改上石龍永壽院吳
　越王建石壁上刻宋仁宗佛牙讃一名石佛寺左江
　右湖大堪振衣竒巖黝洞荒葛蒙罣萬厯間新築石
　亭議依石建閣以收大江全湖之勝工未就
上天真寺在登雲臺梁龍徳元年吳越王建成化年毒
　峰善禪師重建殿後石洞中即毒峰真身覆以缸龕
　古色凛冽有毒峰語録十巻行於世板存寺中
天龍禪寺在慈雲嶺之陽唐真覺禪師建宋乾徳三年
　吳越王建以居鏡清禪師大中祥符元年改名感業
　建炎三年大火唯木觀音像獨存紹興十三年建圜
　丘以浄明院為齋宫以感業居從官從此僧徒漸散
　而寺亦圯元延祐間僧道平重建至正間南北兩山
　諸刹或毁或頽惟天龍僅存寺有堂扁曰天龍趙子
　昂書曰天龍深處俞本書曰山舟貫雲石書寺中有
　凝翠井寺外夾道植松王鼎書松關扁於谷口元泰
　定平大道貴無用兩禪師重建嘉靖間燬眀迪眀壽
　重建萬厯二十三年寂時普鈺鼎新之有大雄天王
　觀音三殿東西隱　余士吉詩龍飛鳯舞兩峯迴王
　氣纔銷梵宇開卓錫地侵行輦地雨花臺近拜郊臺
　草分野色縁城去風引江聲入寺來三百年過如昨
　日老僧猶説舊蓬萊　劉士亨山舟詩高僧住處屋
　如舟卧穩渾無夜壑憂篙櫓不施隨地泊波濤已斷
　樂天游香飄半入蒼龍窟夢落多迷白鷺洲唤起酸
　齋狂學士虎溪溪上共夷猶
淨明院郊壇齋宿有易安齋梅花巖高孝兩朝御和詩
　滿山皆㯶梠舊有江月菴笻冩亭
天華禪寺舊名千春龍冊天龍禪師説法於此因散天
　花名説法臺宋淳熙甲午鏡清禪師有傾軒妙音樓
　化生池即禁蛙池説法時叱蛙不鳴故名嘉靖間里
　人夏素菴捨山僧徳隆重建
勝相寺俗稱五丈寺萬厯間燬僧如准重建　程中書
　珉作寺記寺負錢塘就山唐開成四年建曰龍興千
　佛寺後西竺僧曰轉智冬夏一楮袍人呼紙衣道者
　走海南諸國至日本用五金鑄千佛塔以五百遣使
　頒日本使者還智附舶歸風鳴海洶舟且傾智誦如
　意輪呪俄見如意珠王相十首八臂度十丈風息遂
　濟智謀掲高梁可容十丈勝相以荅佛施時千佛寺
　乃僧光主之有閣高八丈以閣為殿主五丈之像者
　二合為十丈治平中改賜今額宣和間灰於臘冦唯
　勝相一閣屹然雲際不墮刼火紹興初光之孫曰清
　中興之清有孫性奕世經理乃克大備乾道間光堯
　皇帝聖子神孫三殿臨幸頒賚甚渥由是聲益振今
　師壽者性之法子清峻自厲壯耄一日架鐘繚廊宿
　仆盡起増光疇昔東朝帑賜之風􁑳遐邇而舎予日
　至且有施田以惠亡窮者嗟乎見十丈無影之形而
　奪海航之人於魚龍之腹要為竒事至於動三殿之
　臨幸感東朝之恩錫豈偶然哉紹定已丑仲夏記
妙因菴在妙因山有普同骨塔傍即吳越文穆王墓
保和寺在龍山下閘有鐵沙河水遶寺右流出官河宋
　寶祐甲寅建至正元年重建嘉靖三十四年僧圓珍
　重修萬厯二十七年僧寂誠重修
九曜寺在擔水巷俗稱安家堂安家捨堂為寺故名相
　傳宋曹彬下江南時建至今奉彬為土神宋紹興中
　普明禪師開法席苦近地無水夜夢神從地見旦泉
　湧甚甘今稱龍山泉亦稱上井殿乆圮嘉隆間僧上
　菴真定相繼重建
廣澤禪寺舊名甘露晉天福六年吳越王建有泉一泓
　甘澄可愛若甘露然故以名寺宋治平二年改額廣
　澤洪武九年僧東明建正統間毒峰善禪師重建嘉
　靖十五年僧天祥真重建有甘露橋入徑度山課嶺
　有引路松數百株
定慧禪寺俗稱虎跑寺唐元和十四年僧寰中建憲宗
　賜額曰廣福院大中八年改大慈禪寺僖宗乾符間
　加定慧二字宋末燬元大徳間重建又燬正徳十四
　年寶掌禪師重建嘉靖十九年又燬二十四年山西
　僧永果重建　宋濓虎跑寺碑記虎跑泉在杭之西
　湖南山大慈定慧禪院距城十里而近唐元和十四
　年性空大師來遊兹山樂其靈氣鬱盤棲禪其中尋
　以無水將他之忽有神人跪而告曰自師之來我等
　徼惠者甚大奈何棄去南嶽童子泉當遣二虎移來
　師無憂也翌日果見二虎跑山出泉甘冽勝常大師
　因留止建立伽藍宋蘇文忠公守杭日為之賦詩有
　虎移泉眼趁行脚之句盖紀實也大師諱寰中蒲坂
　盧氏子得法於百丈海一時龍象如南泉願臨濟𤣥
　趙州諗巖頭奯雪峯存無著喜欽山邃咸來咨叩道
　要則其徳服鬼神彰灼靈異有不難致者於戲拔劍
　刺山水為之湧折腰拜井泉乃仰流武夫健將一誠
　之所格尚若此况大師心悟無際者乎洪武戊午冬
　十有一月濓朝京師道經山下今主僧定巖戒有道
　之士也要濓觀泉且被法衣率其徒同舉梵呪乆之
　泉觱沸而出若聨珠然已而微作湧勢濓心異之遂
　為作銘銘曰天一所形厥質乃凝潜行重淵與氣俱
　升至人來居地不愛寶誰信清泠生於虎爪山后川
　君與道為謀肻私一勺不師之留師既留止作泉為
　雨式沛且滂潤於千里幻此荒墟遂成寶坊羣生依
　之為正法幢命世大才猶龍類象來游來咨如山荅
　響代􁨡雖邈聲華弗虧至今草木尚被餘輝我於世縁
　逢觸輙礙泉特相知獻萬珠琲塵擾征驂風埃渺瀰
　有素者衣化而為緇願挹寸波如習禪定洗滌塵根
　一時清浄　蘇子瞻詩亭亭石塔東風上此老初來
　百神仰虎移泉眼趁行脚龍作浪花拱撫掌至今遊
　人盥濯罷卧聽空階環玦響故知此老如此泉莫作
　人間去來想　紫李黄𤓰村路香烏紗白葛道衣凉
　閉門野寺松隂轉欹枕風軒客夢長因病得閒殊不
　惡安心是藥更無方道人不惜堦前水借與匏樽自
　在嘗　陳浩和詩良二千石昔清香虎跑泉頭風露
　凉直將才華比賈傅徧歴山川如子長流傳玉局播
　千古脈絡銀河來上方清秋擬到三天竺自裹香茶
　來煮嘗　釋來復和詩金沙泉湧雪濤香灑作醍醐
　大地凉倒浸九天河影白遥通百谷海聲長僧來汲
　月歸靈石人到尋源宿上方欲著茶經校竒品山瓢
　留待羽仙嘗　王世貞和詩百草沾風蠶月香雙鳩
　唤雨麥秋凉過橋已覺世情少到寺始知僧日長拂
　蘚石留行脚偈掛瓢泉是洗心方良公更有茶𤓰在
　禪悦能容取次嘗　方九叙詩曲徑同尋大士家林
　嵐幽勝入煙霞清泉繞砌飛成雪紅葉含霜望似花
　欲托醉鄉憑魯酒漫辭水厄試僧茶幽棲况對求羊
　偶且向山中閲歲華寺後有幻居即幻居禪師塔有
　御祭亭有像宣徳庚戍楊復撰碑銘大化氤氲實生
　異人髫齔有志超拔莫羣誰當其師曷逾迦文矢出
　於世肻混於塵飛空則龍瑞世必麟壯逢宗匠逈脱
　迷津青氷不忝師道仍殷權實兼妙機用惟均幻見
　其居漚浮其身闡猷大慈廕物如雲起廢中竺嘉聲
　四聞繼登兩街天子日親坐承清問法要𢎞陳化度
　無外塵刹垂勛晚主靈谷聖眷尤勤褒進慧濟實惟
　徳尊錫衣之金分膳之珍道價以倍寒堂亦春二公
　讓席四夷歸仁孰謂季運轉此法輪涅槃為果般若
　為因見塔無縫乃知師真
襲慶禪寺俗呼真珠寺舊名薦福院在樵歌嶺晉開運
　間吳越王建為清鑑禪師道塲周顯徳間殿中宫震
　位忽泉涌成渠擊磬則泉汎如貫珠宋景祐中名真
　珠泉至開慶元年賜額襲慶寺洪武壬申復建賜今
　額𢎞治十五年重建萬厯庚子僧徳昭重修
六和塔在月輪峯傍宋開寶三年智覺禪師建先是梁
　開平五年吳越王於仁王廢院掘地得大錢以為瑞
　應因建大錢寺設寶幢二座於寺門入宋寺廢智覺
　禪師乃即錢氏南果園建塔以鎮江潮高九級五十
　餘丈撑空兀突跨陸俯川海船夜泛者以塔燈為指
　南焉宣和中燬於方臘之亂紹興二十二年僧智曇
　募縁重建七級而止塔中有湯思退等彚冩佛説四
　十二章經李伯時石刻觀音像嘉靖三年燬塔下為
　龍山渡魚山渡隔岸剡中諸山歴歴可數塔之北為
　毛湫峪宋紹興間塔成萬厯間祩宏重修　曹勛記
　畧云浙江介於吳越一晝一夜濤頭自海而上者再
　疾擊而逺馳虎駭而龍怒猛如山立歘如電轉掠隄
　突岸摧䧟田廬為臨安患乆矣㝠㝠中若有神物典
　司其事錢氏有吳越時曽以萬弩射潮頭終不能却
　其勢後有僧智覺禪師延壽同僧綂賛寧創建斯塔
　用以為鎮自是潮習故道居民徳之宣和三禩塔寺
　俱燬赤地無遺而潮復為患紹興壬申天子憂之思
　所以制其害者在廷之臣首以復興斯塔為請詔賜
　可下有司計度庀工治材守臣擇可主持斯事者得
　僧智曇諭以詔㫖曇口諾心然願以身任不煩官府
　乃勤渠化募而和義郡王楊存中居士董仲永首倡
　損貲於是蓮社樂施雲臻霧集雖逺在他路亦荷擔
　而來自癸酉仲春鳩工至癸未之春五層告成是年
　歲晚則七級就緒巍然掲立光動山海環壁刻金剛
　經及塑雜花五十三善知識備盡莊嚴凡所以鎮靜
　山川䕶持法界調伏魔境者莫不閡而存焉塔興之
　初土石未及百簣而潮勢已殺既成之後化為安流
　而瀕江之民恬不驚悸此則塔之為功而智曇之植
　福也　白廷玉同陳太博諸公登六和塔詩云龍山
　古化城浮屠峙其巔開殿生妙香捫壁森貝筵應真
　儼若生倒飛青金蓮頭陀紺林叢道我丹梯縁初猶
　藉佛日閟境儵已𤣥囘頭失誰何呌嘯衣相牽且復
　忍須㬰當見快意天嬌兒詫先登網戸相鈎連炯若
　蟻在珠九曲隨盤旋爛爛滄海開落落雲氣懸羣峰
　可俯拾背閲黄鶴騫竒觀興懦夫便欲凌飛仙絶頂
　按坤維始見南紀偏神京𣺌何許王氣停須躔舟車
　集百蠻島嶼通人烟一為帝王州氣壓三大千剛風
　灑毛髪鐸語空蝉聨紅放杏園花媿乏慈恩篇　張
　仲舉登塔詩江上浮屠快一登里中烟火是西興日
　生滄海横流外人立青溟最上層潮落逺沙羣下鴈
　樹欹高壁獨巢鷹百年等是豪華盡怕聽興亡懶問
　僧　孫晉登塔詩闌檻倚雲漢身疑出上方乾坤一
　指顧吳越兩興亡海接空江白山分落日黄伍胥遺
　恨在秋草隔沙長　東坡六和寺送張吉甫赴閩曹
　詩羡君超然鸞鳯姿江湖欲下還飛去空使吳兒怨
　不留青山澷澷七閩路門前江水去掀天寺後清池
　碧玉環君如大江日千里我如此水千山底
開化寺即塔院也宋隆興二年建嘉靖十二年與塔俱
　火傍有金魚池噴月泉持正泉秀江亭鐵井欄刻八
　卦以鎮水怪　僧仲殊登秀江亭南柯子詞云金梵
　蟠龍尾蓮開舞鳯頭涼生宫殿不因秋門外莫尋塵
　世捲地江流霽色澄千里潮聲帶兩州月華清泛浪
　花浮今夜蓬萊歸夢十二瓊樓左塢有月輪菴
朝陽菴在六和塔左進龍浦右近江小塢僧雲天明証
　建内有大石佛禪定處
五雲山真際院山最高約百丈許周十五里五峰森列
　駕軼雲霞盤曲而上凡七十二灣俯視南北兩峯若
　雙錐朋立長江帶繞西湖鑑開㠶檣隱見煙霧間若
　鷗鳬出没宋時每歲臘前寺僧捧雪表黎明入城中
　霰猶未集盖其地特高寒云周顯徳丙辰志逢禪師
　結茅開山師天台韶國嗣吳越王極尊禮之每攜大
　扇乞錢買肉飼虎虎迎載還山大將凌超創華嚴道
　塲名静慮菴延師主席宋乾徳間吳越王召賜紫衣
　賜額真際院諡普覺國初燬正徳十二年僧法堅重
　建寺内伽藍乃華光藏神杭人宰牲祈財無虚日有
　天井大旱不竭伏虎亭端敬亭五雲端亭方伯范淶
　憲副陳經濟建　錢思復登五雲山詩普覺遺衣乆
　不傳五雲故色尚蒼然斷崖蘿薜三千丈喬木風霜
　四百年龍井雨深泉獨響漁村潮上月初圓寶坊金碧
　紅塵聚何似兹山更絶縁　林景初金日新㑹宿五
　雲山詩山氣清如水林扉夜不扄月明苔徑白松暗
　水螢青幽蕙臨風辨孤泉過石聽何當凌絶頂萬里
　極滄溟
雲棲寺在梵村天柱寺旁禪師祩宏伐茅建菴於此為
　逺近宗仰後掘地有碑即古雲棲寺也陶望齡董其
　昌有記　祩宏自為記云杭府治南連大江西引明
　聖二湖萬山繞湖而絡繹江滸遡江西上行三十餘
　里山名五雲先是山巔有五色瑞雲盤旋其上因以
　名山已而五雲飛集山西塢中經乆不散時人異之
　號為雲棲塢宋乾徳五年有僧結菴以居塢多虎僧
　至虎輙馴伏世稱伏虎禪師者是也吳越王錢氏為
　之建寺而雲棲於是創始矣禪師一號大扇和尚諱
　志逢初築室五雲之頂天禧中䧏勅賜真際院遂并
　闢雲棲天池二院而成三刹後治平二年改號棲真
　今曰雲棲者復古也雲棲居五雲之西徑曲林幽四
　山圍合蒼翠聳然東岡而上有壁觀峯峯下有泉名
　青龍泉迤邐下中峯之旁復出一泉名聖義泉又下
　而西崗之麓復出一泉名金液泉筧引涓涓潔冽甘芳
　汲灌不竭獨以荒僻寥落人跡罕至非忘形死心者
　莫能居焉紹興初有余知閣者扈蹕南渡隱於寺側
　後捨宅歸寺聖朝𢎞治七年霖雨發洪廬宇經像隨
　水漂蕩僧稍稍散去頽耋者僦居民房而故院遂蓁
　莽父老過之傷感垂涕衛將軍玉溪楊公暨子念堂
　君雅嚮三寶時募僧重修而頻苦虎患居無何即引
　去隆慶五年祩宏行脚南還愛其岑寂孤形隻鉢趺
　坐圮壁間太學生陳如玉李繡等為之構靜室三楹
　而宏晝與野鹿主賔夜與鳴泉倡和悠然若將終身
　村之民怪其能乆居也環村四十里嵗傷於虎者不
　下二十人而雞犬不與焉宏乃發悲懇諷經千巻設
　瑜伽施食津濟之自是虎不傷人適歲亢旱禱於山
　偶時雨霔村之民又大悦而慶其得安居也相與纍
　纍然肩材木而至曰兹吾祖所植也荷鋤钁發其塵
　坌之礎磉而指之曰兹雲棲寺之故物也禪師福吾
　村吾願鼎新寺之遺址以永吾一境之香火由是百
　日而成蘭若外無崇門中無大殿惟禪堂處僧法堂
　以奉經律而已宏自惟迂踈陋劣寸長無稱抱病入
　山分與草木同腐頃值幻縁興此廢墜惡容坐食不
　思所以上報佛恩而下酬檀信乎顧生平尚真實而
　賤浮誇甘窮約而羞名利因共二三同志相砥礪力
　行古道盟而後進犯而必退大都主之以淨土而冬
　専坐禪餘兼講誦日有程月有稽歲有表凛凛乎使
　無賴者不得叅乎其間雖於法門無大禆益庶幾勅
　末學之弊以俟後之知識云爾宏沈氏子字佛慧號
　蓮池仁和人是為記　董其昌記并書杭之山自天
　目來帶苕水挾聖湖南盡於江折而東是為鳯凰諸
　山宋之故宫在焉遡流而西二十里是為五雲山循
　山麓而西四五里是為雲棲寺則今蓮池禪師之道
　塲也陂陀坻平巖谷幽密劃然野處而不與湖山為羣
　境則變喧而幽土則去穢而淨一似遺世者山當江之
　三折海門濤頭雪湧而霆擊者至此蕩為平川洋洋瀰瀰
　怒氣消盡一似忍辱者由東岡而上有壁觀峯青龍泉出
　焉中峯之旁復出一泉名曰聖義泉西岡之下復出一泉
　名曰金液泉涓涓甘冽汲灌不竭一似利生者此非有
　道者莫能居而居之者亦於道力有助自宋伏虎禪師
　住山以至國朝雖天禧中稍闢為寺而逓興逓廢夷為
　蓁莽乆矣師以隆慶五年托鉢此村若有㝠契曰吾骨
　人得骨山可以老矣縛茆三楹經禪宴坐有終焉之志
　環村四十里數有虎倀師以慈止殺虎不為暴歲旱禱
　雨雨澤輙應魃不為灾居人異之爭來作室度材於家
　山仍礎於故址民大和㑹焉師曰毘盧宫殿偏界偏空
　草昧經營無勤檀施唯法堂奉經律禪堂以處僧兹所
　急也既落成而百年廢刹遂復舊觀矣此雲棲之縁起
　也師之侍者以為古德破荒衆信積力不可泯没請余
　記之余何知出世事而竊有感於法道盛衰之際也
　在昔唐宋時士惟薄將相不為者始去而為大僧以
　了百千億刼之生死故其成行之嚴宗風之峻直可
　感鬼神馴異類或為道俗所皈依或為帝王所禮敬
　名藍淨刹於是繁興矣盖其盛也近以經術收儁士
　士所不收者方自引而食於僧是以赤縣神州列刹
　相望圓頂方袍聚廬而處者百十為輩即而求之所
　謂禪講律師如古尊宿者有幾假令大年削牘寂音
　操筆二百年來可應傳燈僧寶之選者又有幾則雖
　金碧土木之莊嚴崇之至於天而廣之至於十由旬
　何益盖法道之衰相見矣師庠校名士始欲以禄養
　為孝既以𢎞法報恩為孝麟驥壯盛而龍象超忽最
　初發念固已卓然名聞利養之外矣龎藴罄百萬而
　擲漢水僧紹冒三毒以開攝山豈足専美乎師自主
　法席以來既三紀行在梵網志在觀經標淨業則東
　村立清規則百丈析義䟽則玉泉辨宗乘則慧日摧
　隂魔則板度空排戲論則秀鐵面雲棲雖幽逈荒率
　無諸莊嚴有具眼通者必曰先師塔廟在矣有具耳
　通者必曰水鳥樹林念佛法僧矣有具宿命通者必
　曰某古徳再來矣毘嵐偃岳而不波大浸稽天而不
　溺是雲棲之興法道大有賴也夫師所著有彌陀經
　䟽鈔緇門崇行録禪關筞進等書數十種鋟行於世
　師俗姓沈名祩宏字佛慧仁和人　陶望齡記昔世
　尊以五時彰敎隱顯權實順布而不忒若温緜凉簟
　隨候異設凡以逗機宜適根莖而已正法東嬗師資
　角立曰講曰律曰禪並而為三然軌轍同歸君臣逓
　用斯亦一代時教之遺也天目中峯師有言密部如
　春慈恩如夏南山律宗如秋敎外别傳之㫖如冬自
　祖燈輝三家替法乆生濫藥療權施雖離言絶跡之
　塗而言跡具焉大智剏規則律該圭峯詮經則教設至
　永明天衣而降多寄指蓮邦黙標心土持名淨念殆
　庶幾所謂密者然則少林一宗四序偹矣由是以觀
　一氣煥寒而歲成一音開遮而化闡莫不因宜而建
　之遇耳而通之離之以提宗合之以成務其致一也
　像季陵夷學者文言依通未嘗有古先生研幾極深
　之用在有以率情資空以䕶過而欲圓契法界密還
　心源此與皃嬉囈語何異嗟乎禪學盛而敎律薄禪
　學衰而敎律亡矣破器焦種道所不載猶讙於衆曰
　吾宗固然儀範弛解觀行滅裂而菩提逹摩單傳之
　敎亦掃地盡澶漫流湎無甚兹時者昏衢積晦慧日
　乃升於是雲棲大師應期運秉慈願挺生於冠族飛
　藻於儒苑然後辭榮捐愛薙染登具荷包咨叩百城
　忘疲隆慶辛未歲始返錫武林五雲山之西塢宋伏
　虎遺刹在焉礎石就泐餘堵纔存而師䝉露戴星晏
　坐其下久之方刋灌莽成苃舎繩牀瓦鉢獨寤弗諼
　而已然薫之以戒徳扇之以𤣥化慈戢猛獸誠感霖
　雨於是逺近甿庶順風爭趋輸材赴工如水投壑無
　何而役竣仍其始號曰雲棲禪院殿門不設庖湢具
　體惟禪室法堂制稍崇敞以奉經像集徒侣盖大師
　夙志也大師之敎革偽正訛貴繩檢黜戲論一歸於
　真履底於妙悟謂綱紀道俗者莫大於行是故有緇
　門崇行之録覆䕶羣動者莫尚乎慈是故有戒殺放
　生之文嚴淨尸羅兼資物我者莫廣於梵網是故有
　戒䟽發隱之義頓超直指尅證靡濫者莫要於禪是
　故有禪關筞進之篇於後後世為大津梁於諸方便
　中出勝方便普被羣機横絶三界者莫徑於淨土是
　故有彌陀經䟽鈔之作嘗稱曰阿伽已疾如意雨寶
　總羣塗而一貫者其惟持名一心乎其進為行淨為
　律契為法究為禪以故師之唱演靡所不備而宗趣
　有在緇素之徒咸望大師為善導雲塢為極樂交廣
　庸蜀幽并冀朔之逺莫不繭足皈禮延頸嚮化與於
　籌室者不可勝數而師尤隱解顯行撝謙不居痛抑
　狂瀾躬為之隄岸終身退然處於學地雖凡衲單士
　通謁而至者咸與之均禮於戲非盛徳何以臻此乎
　而昩者謂院以禪名宜杜塞岐徑獨蹈大方紹明從
　上以來單傳直截之㫖若以是為師少者夫治水者
　撤堰而㵼之築防而居之乳兒者塗苦而禁之洗滌
　而養之惟其宜適也世降習偷邪師謬解如波如馳
　茍務泯相毁敎等持犯均淨穢决竇於旱秋絶哺於
　饑子豈大士匡時應㑹起極弊振將絶之道哉俗善
　畫龍見龍而驚塗羮雜陳而笑耕稼者不亦舛乎是
　山形勝洎創建縁起詳載大師所撰記及董太史其
　昌碑中故不具具言師所以應化拯時有功宗乘者
　勒石講堂詔於無窮
天柱寺在雲棲三聚亭里許即常樂寺宋開寶建
妙山菴在妙山僧如寞建
白沙菴在白沙塢通黄山天竺
棲真寺在定北四啚有賛寧塔
定安寺在定北二啚
定明寺在定北三啚
金蓮寺在定北一啚
妙靜寺在錢塘縣定山北二啚宋元祐中投子義青禪
　師開山賜額明陽寺建炎四年法成禪師重建山門
　兩廊僧堂更名妙靜有偈曰選佛塲開妙靜山直敎
　千佛笑開顔圓成屋裏諸功徳只在當人㸃首間慶
　元六年庚申歳紹隆禪師修元至正二十五年海悟
　禪師重修洪武六年太古羲禪師重修寺有古井
定南寺在公館側
慈巖院在楊村風水洞側舊名恩德洞洞中石子紅㸃
　如丹持出即隱置於舊如故　白樂天詩并序予到
　郡周歲方來入寺半日復去俯視朱綬仰睇白雲有
　媿於心遂留絶句雲水埋藏恩徳洞簮裾束縛使君
　身暫來不宿歸州去應被山呼作俗人　蘇東坡詩
　并序徃富陽新城李節推先行三日留風水洞見待
　詩云春山磔磔鳴春禽此間不可無我吟路長漫漫
　傍江浦此間不可無君語金鯽池邊不見君追君直
　過定山村路人皆言君未逺騎馬少年清且婉風崖
　水穴舊聞名只隔山溪夜不行溪橋曉溜浮梅蕚知
　君繫馬巖花落出城三日尚逶遲妻孥怪罵歸何時
　世上小兒誇疾走如君相待今安有
龍門菴在龍門山頂四面石壁路屈曲而上如盤谷有
　僧結菴於此
光明寺在定山北唐顯慶元年高宗勅賜光明禪寺明
　善導和尚説法開山師念佛一聲即有一道毫光從
　口出自十至百光亦如之勅賜寺額正綂十一年惠
　辨初重建萬厯間寺産俱為豪猾侵漁尋復故地有
　龍池古井　王勃題光明寺南池幽景詩云笑倚雕
　䦨瞰碧流漾花天氣漸和柔日行東陸春偏早人在
　西園景自幽出水蒲芽纔短茁牽風荇帶欲輕浮緑
　波涵育羣魚樂不識江湖有釣鈎
　
　武林梵志巻二
欽定四庫全書
　武林梵志巻三
　　　　　　　　　　　明　吳之鯨　撰
　　城外南山分脉(由湧金清波/至十八澗)
靈芝寺在湧金門外宋有浮碧依光堂為孝宗臨御之
　所　朱靜佳詩黄金匝地小橋通四面清平納逺空
　雲氣常扶天子座日光浮動梵王宫殘碑幾字莓苔
　雨清磬一聲楊栁風沙鳥不知行樂事背人飛過夕
　陽東
褒親崇壽教寺俗稱劉娘子寺宋紹興十八年劉貴妃
　建貴妃臨安人入宫為紅霞帔得幸累遷才人婕妤
　婉容尋進貴妃專掌御前文字工書畫畫上用奉華
　堂印然恃寵驕侈常盛夏以水晶飾脚踏髙宗見之
　取以為枕妃懼自此少戢父懋恩金人南侵獻錢三
　萬緡以助軍費髙宗嘉之遂令建寺以為功徳有泉
　自鳳凰山而下注為方池命為鳳凰泉于湖張孝祥
　書額内有松雪亭觀音洞筆架池偃松交枝檜壁間
　舊有陳公儲畫龍甚奇弁陽翁詩翟羽鸞綃事已空
　奉華遺寺對髙松宫欹鳯去無人見且㸔門前粉壁
　龍　秦少游詩匹馬驕嘶石路斜觀音洞口踏煙霞
　普陀風景差相似只欠潮音小白花　周瑞臣詩萬
　竹蒼寒擁寺門寺碑金字御書存榮華肯信當年事
　儀制空留後世恩影閣有聲塵網暗殯宫無月玉花
　昏見梅不敢輕攀折恐是春風水際魂
觀音菴有觀音洞在慈雲嶺北
頭陀菴在慈雲嶺下華津洞側本宋趙冀王園疊巧石
　為之者水石竒勝花竹蕃鮮有仙人棋臺旁為梯雲
　嶺石磴峻絶舊有水月寺元末燬有水月池靈固石
　　蘇子瞻詩千尺長松掛薜蘿梯雲嶺上一聲歌湖
　山深秀有何處水月池中桂影多
香圓菴在梯雲嶺西上有石洞出泉
淨慈寺在南山周顯徳元年建名慧日永明院太師改
　建賜壽寧院屬歳旱湖涸寺西甘泉出焉因鑿為井
　名曰圓照南渡時僧道容鳩工塑五百阿羅漢以田
　字殿貯之内有宗鏡堂為永明壽禪師造宗鏡録後
　新建永明禪師舎利塔黄汝亨為記方伯呉用先為
　碑銘下有萬工池金鰻井神運井法華臺懴堂竹閣
　藏石刻金剛經羅漢松歡喜巖居然亭蓮花洞閎勝
　甲湖中後有文昌閣創於葛寅亮而仁和令呉光義
　成之寅亮為記淨慈自有志不盡載　蘇軾詩卧聞
　禪老入南山淨掃清風五百間我與世疎宜獨徃君
　縁詩好不容攀自知樂事年年減難得髙人日日閒
　欲問雲公覔心地要知何處是無還　黄省曽詩隠
　才抗貞歩遶履存同調琴瑟心既開登捫與茲掉浼
　浼北潮屬窈窈南山眺雙情交逺襟晟論皆清詔蘭
　陽佐勝羽翠皁延興笑靈紀倐攀仰表刹在瞻造金
　軀儼峩容寶宇廓層嶠五藥懸采掇八正期精邵雲
　林琅法鼓苕朩鳴芳翲遨衷未云已盤廻盡西照
　孫一元卜居詩石上藤蘿對夕曛解衣長日坐來頻
　挽回滄海真無計領畧青山合有人養鶴似嫌雙口
　累為漁又過一生身相逢惟是南屏老獨樹柴門許
　卜鄰　王守仁詩溪風漠漠南屏路春服初成病眼
　開花竹日新僧已老湖山如舊我重來層樓雨急青
　林迥古殿雲晴碧嶂迴獨有幽禽解相信雙飛時下
　讀書臺　王世貞詩擁刹芙蓉欹欲翔岫雲雙結吐
　寒香十千乾闥婆天藥五百阿羅漢道塲未必應真
　超刼火還因勝地屬空王南園實傍珍珠墅指㸃烟
　蹤並渺茫　豐道生詩千巖萬壑玉層層夜半山腰
　見佛燈竹影掃牕塵不到滿牀風雪定中僧　屠隆
　詩西湖盡處是南山長日幽人晝掩關寶界門通霄
　漢外香臺路接水雲間不聞朝市風塵急自愛僧寮
　歲月閒㕘得三明詮四諦茶烟初斷鶴飛還
雷峯塔在淨慈寺前址宋郡人雷氏居焉錢氏妃於此
　建塔故又名黄妃俗以其地嘗植黄皮又曰黄皮塔
　　吳越國王錢俶黄妃塔記曰敬天修徳人所當行
　之矧俶忝嗣丕圖承平茲久雖未致全盛可不上體
　祖宗師仰瞿曇氏慈忍力所沾溉耶凡於萬幾之暇
　口不輟誦釋氏之書手不停披釋氏之典者蓋有深
　旨焉諸宫監尊禮佛螺髻髮猶佛生存不敢私秘宫
　禁中恭率珤具創窣堵坡於西湖之滸以奉安之規橅
　宏麗極所未見極所未聞宫監宏願之始以千尺十
　三層為卒爰以事力未充姑從七級梯旻初志未滿
　為歉計甎灰土水油錢瓦石與夫工藝像設金碧之
　嚴通緡錢六百萬視㑹稽之應天塔所謂許𤣥度者
　出没人間凡三世然後圓滿願心宫監等合力於彈
　指頃幻出珤坊信多寶如來分身應現使之然耳顧
　𤣥度有所不逮塔成之日又鐫華嚴諸經圍繞八面
　真成不思議刼數大精進幢於是合十指爪以贊歎
　之塔曰黄妃云吳越國王錢俶拜手謹書於經之尾
　俗稱塔鎮青魚白蛇讀吳越王記知所供惟佛螺髻
　髮耳
湖心寺在湖中今亭即其遺址三塔俱在外湖三坁鼎
　立並係湖心寺皇明𢎞治間僉事陰子淑者秉憲甚
　厲時寺僧倚怙鎮守中官杜門不容官長以酒肴入
　陰公大怒亷其姦事立毁之並去其塔相傳湖中有
　三潭深不可測故建三塔以鎮之南宋舊圖從南數
　湖中對第三橋之左為一塔對第四橋之左為一塔
　第五橋之右為一塔塔形如瓶浮漾水中三潭印月
　詩有云塔邊分與宿湖船又云塔影亭亭引碧流俱
　實境也萬厯間開葑田數頃築隄植栁為放生池
惠因講寺後唐天成二年吳越王建宋元豐八年髙麗
　國王子僧統義天入貢因請淨源法師學賢首教元
　祐三年以金書晉譯華嚴經三百部入寺施金建華
　嚴大閣藏塔以崇之元祐四年統義天以祭奠淨源
　為名兼進金塔二所適蘇子瞻守杭上疏云自熙寧
　來髙麗屢入朝貢兩浙騷然皆因奸民徐戩等交通
　誘引妄談庸僧淨源通曉佛法以致義天羡慕來朝
　從源講解淨源既死其徒復持真影舎利違禁過海
　以致義天差人祭奠兼進金塔探瞰朝廷受之則以
　貪示外夷計搆紛然朝貢踵接夷使所至圖畫山川
　購買書籍不惟中國受疲而邊防亦疎乞却金塔勿
　受絶其來意神宗從之寧宗書華嚴經閣理宗書易
　庵元延祐四年高麗瀋王奉詔進香繙經於此至正
　末燬國初重葺俗稱高麗寺中有轉輪藏後奉放光
　大士陸樹聲題曰妙應門伽藍殿設蘇文忠公像萬
　厯壬子建凖提閣方伯吳公塑凖提聖像右有華嚴
　閣楞伽室文昌閣後為唐清涼國師塔銘唐定慧禪
　師傳法碑俱裴休譯寺外玉岑山理宗御書玉岑二
　字一刻石一題匾山上玉岑二字許采書遶寺為慧
　因澗筲箕泉鐡牕櫺洞口髙數尺舊有蛟龍出入人
　畏焉鑄鐡牕櫺嵌於石槽以拒之水自牕櫺中出六
　月如冰過慧因寺前折西湖不竭秦淮海題名記濯
　足於惠因澗是也
六通律寺舊名六通慈德院呉越王建延彦求法師演
　律法其中有辟塵爐非朩非石扣之錚然纎塵不染
　嘉靖間垂廢僧𤣥公乞虞吏部為記募施尋亦棄去
　壬子方伯浮渡吳公清復召僧性瑛給劄焚修瑛矢
　志恢復建山門二座六通律寺方伯題慧日重光錢
　塘令楊萬里題法地重開葛寅亮題圓通勝境錢養
　亷題　虞淳熙舊記略曰武林繇王鏐衆建仁祠兩
　邑湖山間梵唄刹光六通四辟矣顧臨水者迷於西
　子依山者壓於䕫魈踞形勝者鄰於伏屍之宅惟茲
　六通律寺魔惱穢累所不侵王鏐倚為神通勝因者
　也幽淙靈石掩映精廬寶鼎辟塵塵踪竟絶禪者每
　持律證通也度長耳和尚於此咫尺袈裟地定多趺
　憩所證無漏留蜕千秋有由致矣日月邁徃漸以蕪
　圮波旬侵疆四履不得通至魔惱穢累倍於衆祠然
　金身在宫猶照徹無礙也犯者七日韋杵殞始竦然
　稍歸侵地而僧𤣥公視布金長者多在晉陵松陵數
　千里内便徃詣乞長者不惜有漏財於是崇宫恢土
　復徃六通矣
法相寺俗稱長耳相宋范楷記碑漸蝕明王穀祥記甚
　核寺内有宗慧堂竹閣雲壑禪棲頴秀山房青蓮居
　種石軒夢化石近寺里許髙竹青森非復塵界督撫
　甘士价平湖陸長庚倡縁築石逵甚整沿塢而上為
　定光菴古佛修證處陸長庚有記菖蒲缸錫杖泉聽
　泉亭蘇軾題又上為西生築鏡花閣古梅參差湖波
　掩映亦佳境也　明王榖祥記法相寺宗慧大師碑
　杭州西湖之南山最勝處為南髙峯其陽則巖巒洞
　壑奇絶詭麗其陰則羣山紆迴壁石嶮峭逶迤入徑
　深朩茂窅如與世隔為法相寺五代石晉時建故名
　長耳院宋易今名寺有宗慧大師真身崇奉焉祈嗣
　者徃禱輒應四方人士多於皈禮吾蘓郡侯平陽頤
　齋徐公節嘗與穀祥述其嚴君月巖翁中歲舉子不
　育因過杭乞靈於法相果符灌頂之祥遂生公公既
　貴翁囑云若官於南尚無㤀拜酬祠下自公為郡有
　事於杭凡再謁焉因訪大師事跡本末寺故有碑刻
　宋翰林侍講范楷所撰記也元季燬僅錄其文讀之
　亦失次矣公謂大師妙覺普應功出思議之表遺蜕
　宛具實係瞻仰茍不詳厥所自則傳逺易譌可乎哉
　乃命穀祥重為譔述按大師姓陳氏名行修號性真
　泉南人也大唐景福元年正月六日母夢吞日驚寤
　而生長耳垂肩異香滿室家人己訝其非凡相迨七
　歳猶不言或問之汝非啞乎忽應聲曰不遇作家徒
　撞破烟樓耳人益奇之比長昭朗中涵湛寂無垢讀
　書過目成誦旁及内典竟契夙心徧閲三藏卓悟指
　歸乃幡然欲游方外脱屣塵俗躡屩名山至金陵
　瓦棺顧而樂焉遂祝髮受具戒品圓明律議精曉去
　叅雪峯存禪師得心印所謂髻珠衣寶已獲充牣再
　游天台國清寺用苦行力以廣資施蒔茗彌山谷從
　人采擇日巖畔猛獸巨蛇徃來左右馴擾不去後梁
　開平間至四明山獨棲松下説法則天花紛雨又趺
　坐龍尾巖結茅為蓋百鳥啣花飛繞經歲以為常所
　坐碧蒲當膝處成㘭其跡猶在後唐同光二年至杭
　之西湖南山喜其後塢依石為室禪定其中乏水給
　飲乃卓錫嵒際清泉迸出水源不涸山中人至今賴
　之大師功行具足崇事景赴凡旱潦疾疫以及求嗣
　者咸趨之即説偈應副靡不靈驗人或問師如何有
　是長耳即以手曳耳示之不發一語有僧來叩曰南
　峯頂難到麽師答云只為他㑹不過僧云到後如何
　師曰孤峯獨宿其開迷了義類如此後漢乾祐三年
　十一月二日呉越王以誕辰飯僧有永明禪師者亦
　異人也王問永明今有真僧降否永明曰長耳和尚
　乃定光古佛應身也王趣駕㕘禮稱師為定光出世
　師黙然但云永明饒舌少選跏趺而化其狀如生久
　之益膚革津澤爪髮復長月必三淨時有舎利後值
　金兵侵境刃傷之流血白色兵懼而退自是肌理失
　潤恐愈久而毁也乃以髹塗骸體南宋咸寧三年僧
　司以事聞賜之法號曰宗慧大師云　劉士亨詩湖
　上招提信少雙翠微樓閣白雲牕耳聞古佛遺真像
　眼見真如竪大幢衲挂紫藤驚鼠竄鉢分滄海毒龍
　降懷香欲叩毘尼藏寸筳臨鐘不易撞　沈懋學竹
　枝歌平生性愛竹竹深無爾何凌霄一千尋比肩十
　萬个摇摇森珮環戞戞鳴玉珂睛梢上摩天靈根下
　窮河一碧寒侵衣寸陰淡澄波時坐清塵骨再坐除
　煩疴怪來成久坐清虚蕩天和最如風生凉恰似明
　月多月明風亦佳仙人忽相過授我餐霞方贈我採
　芝歌旁有洞簫使吹徹雙青娥娟娟捧霞觴灼灼顔
　微酡夜深山轉幽晨光動巖阿髙峯一片雲催雨成
　滂沱陰晴倐異態况彼日月梭憶我昔來止足力猶
　自番經今逾九秋如願幾蹉跎依然對修竹憑將隻
　眼摩　徐渭游法相詩蓮花不在水綠葉簇青山徑
　折雖能入峯迷不可還拂蒲㸔石活刳竹引溪潺莫
　怪淹餘日明朝恐未閒　屠隆詩長耳原非相㤀形
　始悟心一燈懸普照萬竹散清陰雲卧僧衣薄泉飛
　錫杖深未能蠲世事聊爾滌塵襟　豫章樊良樞已
　酉人日邀張魯叟聶純中遊法相詩空由清寂迥藏
　春杖底風煙傍客身濟勝百年誰是主登髙此日又
　逢人華龕雲蔭松谿冷石竇泉香竹閣新且欲從君
　歸白社何妨載酒徃來頻　錫杖泉詩盤迴磴道碧
　苔封忽轉幽岑澗水淙人自安禪留卓錫泉因説法
　解聞鐘清瀾刷影巢窺鶴定水摇光鉢幻龍便欲枕
　流來此住坐㸔雲石漱孤松　胡來朝詩野心不羡
　貴人珂結得山縁向晚過澗水遶流茶竈沸暮鴉知
　暑竹陰多何年蒲坐僧歸定今夕雲棲翠入蘿却愛
　空門有實際繁華滿眼竟如何
大仁院在南山石屋洞呉越王建宣和三年改賜今額
　咸淳二年建觀音諸天寶閣洞如屋髙敞虚明迄二
　丈六尺鐫羅漢像五百十六身佛像題名幾遍俗呼
　石屋寺其底還窄通幽下有泉　仇仁近遊石屋詩
　誰擘空青露石㘭游龍伸臂下南髙鬼神穿鑿地脉
　碎風雨支撑天柱牢峭壁蒼苔侵佛髻懸崖滴乳濕
　僧袍伽藍聞是香山叟燈暗祠荒沒野蒿
大慈菴司禮孫隆建
滿覺院在滿覺隴有法華泉金蓮池萬厯戊戌僧海龍
　重建深澗茂竹漸與世逺八月桂花盛時游人甚盛
　隴頂有波羅菴
歸雲菴宋寧宗時有永清禪師坐石窟中聞髙峯鐘聲
　悟道萬厯壬子僧海龍築靜室其址改稱䕶雲菴
烟霞寺晉開運元年僧彌洪結菴洞口遇仙人指山後
　有勝蹟洪徃忽見羅漢六尊題像石壁若鏤成者未
　幾洪卒呉越王夢僧告云吾兄弟十八人今方有六
　王其聚之遂補刻十二尊以符所夢今洞口所刻相
　傳為南宋宰官數百人像洞後為清修院左有普同
　塔卧雲塔劉公泉石佛接待菴西有烟霞嶺北有九
　峯巖洞傍為象鼻峯普賢塔舒嘯亭上方井佛手崖
　落石崖東坡留題尚存寺久圯町畽鹿場蠶食者過
　半萬厯已亥司禮孫隆重建寺未有僧禪師宏學持
　戒習靜不下山十五年給劄延入為住持學復傾衣
　鉢成之大雄殿地藏殿左右雲房漸集廣潤復拓地
　為華嚴堂學弟子雄鑑嗜竒博古善詩畫號瘦石今
　埋骨象鼻峯下　周紫芝詩瀕湖兩峯髙屹立曉相
　望蒼凉昇海日骯髒露千嶂羸驂絶坡陀巖谷飽追
　訪緬懷洪荒初藴畜含萬象渾沌久已死倐忽真巧
　匠誰令鑿空手出此竒嶮狀中虗納遊雲谷靜答幽
　唱暗穴下無底濤聲相悲壯十八志聲聞附石出遺
　像誰其架修椽置屋雲雨上青山不知數繞屋森百
　丈忽於兩峯間萬頃見烟浪澎湃海潮聲徃徃入藜
　杖天公愛此山令我拜嘉貺渺焉隔仙凡欲徃謾惆
　悵便當學枯禪綺語蠲宿妄自足伴周游長年此遐
　放
淨心院在水樂洞舊為錢氏西關宋淳熙以其地賜李
　隶仍建佛宇巖石盤峙有洞虚窈泉味清甘聲如金
　石　東坡水樂洞詩君不學白公引涇東注渭五斗
　黄泥一鍾水又不學哥舒横行西海頭歸來羯鼓打
　梁州但向空山石壁下愛此有聲無用之清流泉無
　絃石無竅强名水樂人人笑慣見山僧已厭聽多情
　海月空留照洞庭不復来軒轅至今魚龍舞鈞天聞道
　磬襄東入海遺聲恐在海山間鏘然澗谷含宫徵節奏
　未成君獨喜不須寫入薰風絃縱有此聲無此耳
榮國禪寺即南髙峯塔院宋寶祐五年福王與苪建咸
　淳六年安撫潛説友創華光閣五顯祠峯在南北諸山
　之界塔舊址居峯頂晉天福間建宋崇寧乾道兩度重
　修元季燬七級為五級嘉隆間有戎帥某惑青烏家
　言賄僧移塔於前塔頂不及上而罷今塔漸圮而寺
　亦衰萬厯壬子六月二十四日申刻震雷繞擊磚石
　俱碎識者言㑹城關係亟宜恢復俟機緣到則舊址
　及鐡頂現存也田藝衡稱塔中四望東瞰平蕪烟消
　日出盡山之景南眺大江波濤洄洑舟楫隱見杳靄
　間西接巖竇怪石翔舞洞穴邃宻其側有瑞應像巧
　若鬼工北矚陵阜陂陀曼衍箭櫪叢出麰麥連雲山
　椒巨石屹如峩冠者名光照壇相傳道者鎮魔之所
　頂有鉢盂潭白龍洞語若寫照云
最上菴在髙峯頂畔吳之鯨題僧圓松建平湖千頃胥
　江三折俱在几席間子夜㸔漁燈離合如星陣　胡
　𦙍嘉贈松上人詩上人家在白雲裏左瞰明湖右江
　水縠紋湖上碧千層練色江波萬餘里落日江臯一
　鴈飛薄寒初欲上征衣此時相憶重回首遥見白雲
　天際微
覺照菴陳禹謨題在最上左僧大繼建　呉之鯨贈德
　宗繼公詩繙經入蒼渺晴旭射孤峋䇿杖穿新竹相
　攜共石隣
綠蘿菴僧大善建在覺照左傍有潁川泉大旱不涸
演福菴在髙峯無門洞之陰俗稱南天竺山下有演福
　寺舊址有夕佳樓白蓮院隋開皇建今廢菴即寺之
　下院隆萬間三際禪師諱宗通山東人棲無門洞立
　禪苦行二十餘年後建菴於此忽一日辭衆沐浴禮
　佛撫石面西説偈立化偈曰六十二年住世不染紅
　塵雜事如今立化歸西親見彌陀受記歸塔於洞側
　丁丑僧廣先宏珂濟明重建有香巖室葛井琳琅泉
　志又稱辨才法師塔在演福院東坡銘老龍井復載
　辨才塔未知孰是　吳之鯨琳琅泉銘由南峯之陰
　曲磴右折穿石為户松竹映薄幽扃乍啓為演福山
　居余自甲午七夕至此樂不可言因留寓時巖際荆
　花忽發一枝紫菂鮮耀禪師卧雲孫瘦石相與竒之
　尋訂方外久要及卧雲移錫烟霞瘦石歸葱嶺余亦
　久不復過矣今年冬仲偶來避喧則卧雲法兄雪崖
　年六十方坐關修禪定孫光中愿而朗語黙宜人余
　復喜為留寓乃拂容雲藏煥然新燦山若増勝云殿
　旁有小閣閣前後俱竹竹中俱琪石光中疏剔竹根
　剷土踰丈許石骨盡現忽函中小湫泓然澄冽光中
　驚喜以為不煩鎚鑿而驟得甘泉不可無紀余又適
　與相值亦一數也因在竹石間號曰琳琅泉而系之
　以銘銘曰清莫如竹蓓蕾貯妍與石為隣蒼翠便娟
　乳竇忽通遂據其全雖然自有此石即有此泉豈先
　有竹而余和以三緣為之結好於百年乃余撫石壁
　之青芊覩竹影之檀欒吸以癭瓠吾陶吾天而稱之
　曰琳琅不過偶然
延恩衍慶寺俗稱龍井寺唐乾祐二年居民凌霄募縁
　建為報國㸔經院宋熙寧中改壽聖院蘇子瞻書額
　紹興三十一年改廣福院淳祐六年改是額元豐二
　年辨才禪師自天竺歸老於此不復出入與蘇子瞻
　趙閲道友善後人因建三賢祠祀之東坡竹石亷宣
　仲枯朩楊次公詩存焉歲久寺圮萬厯二十三年司
　禮孫隆命僧真果重修構亭軒築橋梁甃浴麟池剏
　霖雨閣舊有歸隱橋方圎菴寂室照閣閒堂訥齋潮
　音堂滌心沼神運石薩埵石辟塵爐片雲亭過溪亭
　沖泉諸天閣　秦少游龍井寺記元豐三年秋後一
　日余自呉興道杭東還㑹稽龍井有辨才大師以書
　邀余入山比出郭日已夕航湖至普寧遇道人參寥
　問龍井所遣籃輿則曰以不時至去矣是夕天宇開
　霽林間月明可數毫髮遂棄舟從參寥策杖並湖而
　行出雷峯度南屏濯足於惠因澗入靈石塢得支逕
　上風篁嶺憩於龍井亭酌泉據石而飲之自普寧凡
　經佛寺十五皆寂不聞人聲道旁廬舎或燈火隱顯
　草朩深鬱流水激激悲鳴殆非人間之境行二鼓始
　至夀聖院謁辨才於潮音堂明日乃還孫太初詩眼
　底閒雲亂不開偶隨麋鹿入雲來平生於物原無取
　消受山中水一杯　虞淳熙詩龍卧梯仙國風霞冷
　玉壇伊人歌夜澗若士障秋瀾儒摘五星落禪依十
　地安片雲爭出岫留石借君㸔　屠隆詩藕花菱葉
　傍輕鷗路入南山景更幽赤日未消團扇暑青蘿先
　到寺門秋風前萬樹蟬鳴急雨後千崖水亂流好士
　秪今劉尹在身慙𤣥度得同游　黄猷吉一片雲詩
　南朝四百八十寺何寺能藏一片雲避暑偶來依石
　坐啜殘青茗日將曛
鉢池菴在寺右山傍有洗鉢泉徳周果師棲隱處寺重
　興其力居多塔在寺之龍山吳朗士為之銘
老龍井有水一泓寒碧異常幽僻清奥過風篁嶺非復
　塵刹矣其地産茶為兩山絶品郡志稱寶雲香林白
　雲諸茶乃在靈竺葛嶺之間未若龍井之清馥雋永
　也再上為天門可通靈竺徑道﨑巇草樹蓊鬱人烟
　曠絶山名暉落塢僧如瑛買山築室三楹數年屋成
　得泉一泓味甘色白老龍井基側有辨才塔今毁
方圎菴在龍井山詳米芾記中　天竺辨才法師以智
　者教傳四十年學者如歸四方風靡於是晦者明窒
　者通大小之機無不遂者不居其功不宿於名乃辭
　其交遊去其弟子而求於寂寞之濵得龍井之居以
　隱焉南山守一徃見之過龍泓登風篁嶺引目周覽
　以索其居岌然羣峯宻圍灌木蔽翳四顧若失莫知
　其鄉逡廵下危磴穿深林得之於烟雲髣髴之間遂
　造而揖之法師引予並席而坐相視而笑徐曰子胡
　來曰願有觀焉法師曰子固觀矣而又將奚觀予笑
　曰然法師命予入由照閣經寂室指其菴而言曰此
　吾佛亦如之使吾黨祝髮以圎其頂壞色以方其袍
　乃欲其煩惱盡而理體圎靈慧修而徳相顯也蓋溺
　於理而不逹於事迷於事而不明於理者皆不可謂
　之沙門以制禮樂為衣裳至於舟車器械宫室之為
　皆則而象之故儒者冠圓冠以知天時履方履以知
　地形蓋蔽於天而不知人蔽於人而不知天者皆不
　可謂之真儒矣惟能通天地人者真儒也惟能理事
　一如向無異觀者其真沙門歟噫人之處乎覆載之
　内陶乎教化之中具其形服其服用其器而於其居
　也特不然哉吾所以為是菴也然則吾直以是為蘧
　廬爾若夫以法性之圎事相之方而規矩一切則之
　所以休息乎此也窺其制則圎蓋而方址予詰之曰
　夫釋子之寢或為方丈或為圎廬而是菴也胡為而
　然哉法師曰子既得之矣雖然試為子言之夫形而
　上者渾淪周徧非方非圓而能成方圓者也形而下
　者或得於方或得於圓或兼斯二者而不能無悖者
　也大至乎天地近止乎一身無不然故天得之則運
　而無積也地得之則靜而無變是以天圓而地方人
　位乎天地之間則手足具二者之形矣蓋宇宙雖大
　不離其内秋毫雖小待之成體故凡有貌象聲色無
　巨細無古今皆不能出於方圓之内也所以古先哲
　王因之也雖然此游方圓之内者至於諸法同體而
　無自位萬物各得而不相知皆藏乎不深之度而游
　乎無端之紀則是菴也為無相之菴而吾亦將以無
　所住而住焉當是時也子奚徃而觀乎嗚呼理圓也
　語方也吾當㤀言與之以無所觀而觀之於是嗒然
　隱几予出以法師之説授其門弟子使記焉元豐癸
　亥四月九日慧日峯守一記不二作此成過予愛之
　因書鹿門居士米元章撰并書
波羅菴在錢王灣僧性桂建獨居苦修境地幽勝右有
　鹿耳洞
報恩寺唐貞元間建在萬松嶺西内有舞鳳軒萬菊軒
　浣雲池銅井元至正間築城移建大井巷國初呉山
　崩水壞暫併海㑹寺成化年仍徙故址𢎞治十年㕘
　政周朩改寺為萬松書院僧寂源於萬厯壬子建南
　山楊梅嶺下名報恩菴以存古蹟　白樂天詠浣雲
　池詩白雲本無心舒巻長自潔影落一鑑空可浣不
　可涅鳶飛魚躍間上下俱澄澈此意難與言覽之自
　怡悅　蘇子瞻題萬菊軒詩一軒獨為黄花設富擬
　人間萬石君佳本盡從方外得異香多在月中聞引
　泉北澗分清露開徑南山破白雲此意欲為知者道
　陶翁猶自未離羣
理安禪寺亦名湧泉院在九溪十八澗南通徐村北達
　龍井七峯環繞雙澗合流境地幽勝視兩峯三竺又
　一竒矣𢎞治四年六月念四日寺廢於洪水頽崖深
　谷無過問者萬厯戊戍僧契靈字仲光掛瓢巖壁僅
　可容膝掘土丈許石磉柱礎舊址儼然洞室覆泉細
　如噴珠復下注為二池石甃六方施生臺石塔半座
　刻涅槃經偈右石壁間有大佛字縱横丈許俱舊物
　因築土填谷藩以竹樹有萬歲石牌涌泉龍王石碑
　皆掘地得之者於钁頭邊二十餘年發明向上事皈
　依漸衆辛亥臘月方伯呉用先竇子偁捐助郡人黄
　汝亨呉之鯨為勸貲重建禪堂五左右佛廊麤備有
　微笑堂松巔閣挂衲齋白舫與老亭寺旁有靜明禪
　師塔普同塔寺前後山百餘畮呉方伯給帖歸寺并
　題理安禪寺額邑侯樊良樞有疏有法雨泉涌泉過
　溪橋螺髻峰月輪峰迴象峰大人峰白鶴峰大慈峰
　八覺峰鹿卧洞吼獅巖合掌巖佛石巖　吳之鯨澹
　社序由石屋沿水樂洞度嶺為十八澗山勢峭逼曲
　澗蜿舞樵語炊烟閴隔數里乍入其中真如雲井化
　城都未經見忽然溪窮山盡暫欲小憩谽谺復豁别
　開一境層梯碧映巖壑竒杳佛石戯呼小武夷余謂
　極似嚴陵七里瀨此最幽最勝南北諸山所絶少者
　也地幸荒蕪既無紺殿華林之設又無行人可為嚮
　道客至急無所調其饑渴以故游屐亦絶少佛石靈
　公喜甚遂乃依阿團茅枯鍊於此蒲簷無瓦髙不過
　睂雨至戴傘坐室中或時凍雪三日瓶儲俱空有好
　道者賫升糧挾燧石徃訪之發火煨粥陶然清傲遂
　不復入城市今五年所矣居傍有一池水甘冽出虎
　跑錫杖上危壁蒼蘚䝉䕶其下游魚翛沒噴如雨花
　余每與佛石踞坐池上竟日無一言神氣淒肅不復
　知在塵世亦不願塵世人聞聲雜至㑹明殊鑑舊從
　余游文弱有志頗習韻語客子為築白舫與佛石隣
　而余亦有曲溪小閣在湖上近不越五里因共訂澹
　社為無言清坐之㑹友人胡休仲卓去病聞而樂之
　趣來同事並集有韻衲子每月一㑹茗供寂寞隨意
　談楞嚴老莊間拈一題為詩後期薄罰以督之每㑹
　必選湖山最勝處及佳風日而馮開之太史實來主
　席溪光山翠俱赴杖履此社遂幾與廬山爭勝余因
　語佛石太史今之坡公也宻殊琴聰都不足道龍泓
　一派清響與澗相接願毋相負如不佞與胡卓諸君
　隨意稱无咎魯直何不可矣　張光弼詩春山縹緲
　白雲低萬壑爭流下九溪擬遡落花尋曲徑桃源無
　路草萋萋　馮夢禎澹社詩寒隨早梅放春氣動林
　泉到此人青眼相期社白蓮清音茅屋下明月竹牕
　前澹意息心在都㤀俗慮牽　得與逺公近無將陶
　謝分去喧聊避世集苦自逃羣曲澗移時汲深松靜
　夜聞空山門不閉遥度九溪雲　方伯吳用先公餘
　同右轄竇淮南年兄赴貞父黄儀部理安之約訪佛
　石方丈詩収印出城郭行行入白雲泉聲迤竹響鳥
　語隔松聞曲澗迴峯合空門野逕分平生蕭散意獨
　喜對僧羣　招尋豈憚逺九轉聽溪流徑僻風烟靜
　山深林朩幽青蓮覔淨侣白社愜良游無限登臨興
　斜陽不可留　鄒廸光贈佛石禪師詩紅塵曽不逺
　太古若為鄰面目非凡品鬚睂亦衆人結茆藏寶帙
　刳石奉金身小坐維摩榻巖花滿葛巾　九折溪流
　潄石根芙蓉稠疊欵禪門六時常許猿聲報一室惟
　留虎跡存咒得山祗來侍食要將林鬼為司閽烟霞
　口角菩提相似爾何慙兩足尊　王穉登詩廢寺荒
　蕪已百年師今結屋更安禪林如支遁堪棲鶴社似
　廬山喜種蓮巖畔伐薪常易米石邊接竹每供泉詩
　成盡是雲霞色不數清江與皎然　黄汝亨詩短日
　優游亦小年不須薙髮竟安禪澄澄水白杯停雪片
　片峰青座擁蓮僧自開山同慧理客來潄石號寒泉
　陶公莫作攢睂態日飲茗茶已霍然　陳繼儒詩山
　中樵子不知路世上俗人誰識名何當老我松巔閣
　燒木蒸藜過此生　胡𦙍嘉詩十八澗名古君今第
　幾重屋欹三尺雪門抱萬尋峰抽笋防羣鹿懸松鬭
　老龍名山終自戀有累尚周顒　到此開心地應消
　歳月長匡牀流作枕阿閣石為梁魚浸榴花赤茶分
　荳子香不須談妙義白坐到羲皇　僧完璞十八澗
　早行詩雞唱曙光分溪行見鹿羣草寒棲玉露衣濕
　帶朝雲殘月林間落疎鐘嶺外聞山家少人事晨起
　亦紛紛
　
　
　
　
　
　武林梵志巻三
欽定四庫全書
　武林梵志巻四
　　　　　　　　　　　明　吳之鯨　撰
　　北山分脉(由湖墅至/皋亭山)
香積寺在江漲橋北宋太平興國三年柯氏捨宅為寺
　舊名興福大中祥符間賜額香積門臨官河㠶檣徃
　來者日千百計秉燭猶喧一徑蛇行茂林蔭宻隱然
　城市異藪也
妙行寺在夾城巷宋徽宗時有僧思淨者姓喻工畫佛
　人稱喻彌陀遂棄家學佛捨宅為寺以接待雲水二
　十年間徃來者三百萬衆故俗稱接待寺方臘之亂
　思淨語賊乞以一身代一城之命賊為少戢元季燬
　宣徳二年重建寺南為望佛橋寺内有布袋和尚像
　親筆題贊書法遒古　張九成喻彌陀塔銘錢塘喻
　氏子生不茹葷少好畫學吳道子臻其能後專畫阿
　彌陀佛無為子楊次公喜之呼為喻彌陀世因以稱
　焉年三十五歲棄家學佛名思淨初禮開化定公為
　師次依靈芝照公祝髮二公皆有戒行而師所志甚
　逺不自以為足也即北城之外僦舎飯僧期以百萬
　日持鉢乞食不避寒暑心念精一人天歸焉不為經
　藏為毗盧大閣百鏡四垂互相攝入莊嚴雄飾儼若
　天宫庖湢井厠莫不備具郡移妙行院額以旌其勤
　屬方臘陳通之亂煨燼之餘妙行巋然獨存蓋雖賊
　不敢犯也至金人入㓂始焚之臘之來也師徑造賊
　壘願以一身代一城之命誠心感動賊悚然為之少
　戢每賊退師輙収聚遺骸大作佛事香花熏沐冡而
　藏之其志堅確表裏如一積久純熟不見間斷至於
　隨機響答自然殊勝有部使者問師能畫彌陀何不
　叅問師即答曰平生只解畫彌陀不解叅禪可奈何
　幸有五湖風月在太平何用動干戈師為兒時游西
　湖多寶山輙作念曰異時當鐫此為佛其後遂為彌
　勒之像欲及百尺使水陸徃來得以瞻仰門下侍郎
　薛公問彌勒見在天宫為諸天説法公於此鐫頑石
　將奚以為師曰咄哉頑石頭全憑巧匠修只今彌勒
　佛莫待下生求其他發揚應接徃徃如是嘗以般若
　心經句為一頌其所自得蓋不可以常法論也紹興
　七年十一月二十四日趺坐而逝年七十其徒塟於
　院之法堂之右前此僧有夢窣堵坡墜於地者有夢白
　龍升天者有夢衆神禮辭者噫此豈常人也哉度弟
　子二百八十一人師常以院宇未復為念既而弟子
　行超以判府丞相吕公之命甲乙相繼主院事行蹈
　建大藏水陸堂行速建僧堂二十間行全建法堂方
　丈巍峩蔽虧觀者動心其盛矣哉余錢塘人也知師
　為詳竊嘗悲學佛者比比而務實者何其寡也學律
　者以變古為長學教者以好勝為務學禪者以破戒
　為通其失佛意甚矣而師惟實是務不事虚飾搏空
　手齋三百萬僧架空地為大刹宇鑿空山為佛誓以
　有成不自有其善不自矜其能故人無不信者茲可
　尚也已行全來請銘銘曰大道不明誰辨西東卑者
　眩俗髙者譚空課其實效繫影捕風偉哉法師唯實
　是務飯無量僧建大刹宇捐軀贖命指石為佛厥志
　未已厥身己没誓千百生終底其成粤有法子克肖
　其父殿堂樓閣庖湢廊廡後先出沒為一佛土咨爾
　子孫勿墜其緒　張浚贊喻彌陀掩遺骸詩刀兵刼
　海苦漫漫原野遺骸葬若干盡大地人須薦取眼睛
　突出髑髏寒　趙鼎贊喻彌陀詩骸骨鱗鱗曠野昏
　天陰雨濕向誰論縱然有樂踰南面爭似無為實相
　門　清了贊喻彌陀詩城市鄉村隨處走落花流水
　幾番春揚眉一笑憑誰薦四百萬僧齋主人　蘇試
　水杓頌喻彌陀用以化縁其徒寶之杓柄長多少西
　湖水淺深本來無一物非古亦非今　張商英贊喻
　彌陀畫丈六佛詩丈六金身毫端三昧精妙入神充
　滿法界善知衆藝得大自在游戯神通一切無礙恒
　河沙刼金剛不壞萬象森羅影現中一顆圓光非内
　外　史浩喻彌陀偈攪翻十里西湖水化作四方八
　徳池淨洗衆生煩惱垢人人見自性阿彌
法雲寺在武林門北七里許歸錦橋西餘杭塘之南草
　營巷五代晉天福五年呉越王建請餘杭安樂寺治
　禪師開山賜額法因寺宋英宗治平二年圓通秀禪
　師重建改賜今額寺内有宋駙馬都尉武勝軍節度
　觀察留後張敦禮捨鐘萬斛蘇東坡作銘内殿崇班
　馬惟寛捨拜石東坡作記元至正兵燬洪武九年善
　人沈勝請雙林寺鐡菴愚䝉極禪師重建正統間燬
　寺僧文珩圭璋白和尚重新殿宇嘉靖間倭夷入宼
　兵燬萬厯二十二年僧明慶智昂重建寺右有愚䝉
　極塔　蘇軾法雲寺鐘銘并叙元豐七年十月有詔
　大長老圓通禪師法秀住法雲寺寺成而未有鐘大
　檀越駙馬都尉武勝軍節度觀察留後張敦禮與冀
　國大長公主唱之從而和者若干人元祐元年四月
　鐘成萬斛東坡居士蘇軾為之銘曰有鐘誰為撞有
　撞誰撞之三合而後鳴聞所聞為五闕一不可得汝
　則安能聞汝聞竟安在耳視目所聽當知所聞者鳴
　寂寂時鳴大圜空中師獨處髙廣座卧士無所著人
　引非引人二俱無所説而説無説法説法雖無盡問
　則應曰三汝應如是聞不應如是聽　蘇軾法雲寺
　禮拜石記夫供養之具最為佛事先其法不一他山
　之石平不容垢横展如席願為一止具之用晨夕禮
　佛以此皈依當敬禮無所觀時運心廣傳無所不在
　天上人間以至地下悉觸智光聞我佛修道時芻泥
　巢頂霑佛氣分後皆受報則禮佛也其心實重有徳
　至是禮也願一拜一起無過父母乗此願力不墮三
　塗佛力不可盡石不可盡願力不可盡三者既不可
　盡二親獲福生生世世亦不可盡今對佛宣白惟佛
　實臨之元祐八年七月中旬内殿崇班馬惟寛捨
定光寺初名福慶菴創自大梁貞明二年丙子杭州都
　督府錢塘縣節度討擊副使方銖同衆共造石幢一
　具鐫大佛頂尊勝陀羅尼咒於上其文略曰布金設
　象寶刹交輝土淨曇生宛如佛國現存後唐天成二
　年大為増創復昌於晉天福四年蓋呉越王因長耳
　和尚來居於此顯定光古佛化身遂改為定光禪寺
　在武林門外清湖中閘上關門巷内洪武五年天台
　僧惠珙重建至正統景泰間僧佛海昌昇等復建翰
　林侍講蔣廷暉書其額萬厯間水旱相仍竟為荒墟
　三十三年乙巳七月間黄汝亨倡緣重新之前後大
　殿鐘樓兩廡禪堂方丈鑄鐘設像汝亨有碑記殿前
　存古羅漢松栢各二株古井名夢泉石欄存偈天王
　後殿并東廢塔院古栢七株大槐樹一株冬青樹一
　株皆七百餘年物　黄汝亨重建定光寺募縁疏定
　光寺去予家百武而近自梁唐歴晉宋代興稱吾里
　最勝覺地昔予垂髫讀書其中殿宇敞朗古松修竹
　掩映僧舎佛降生日士女香供禮拜紛集如雨今予
　折腰官下回憶讀書時僅三十年而雄殿惟餘荒臺
　叢林踐為豐草殘僧數衆敗屋幾椽古佛道場倐焉
　寂寞稱佛子者不無黍離之歎追惟我等均此覆載
　而或髙樓廣厦擬於仙居或風雨飄摇草棲露宿是
　誰所種而受報爾殊俗人不思其故遇可修為尚生
　慳吝可悲已夫長耳和尚為定光古佛化身天成間
　自天台來卓錫錢塘後居南山法相寺常募人作福
　或問和尚作福有何形段答曰能遮百醜由此言之
　醜於何作貪慳即是福於何生能遮即是減醜増美
　造自一念耳即以長耳和尚片言作定光導師可也
　我等賢愚貴賤信受斯語頂踵可捐何況錢幣是古
　佛寺不日成之于是寺僧方理捨念投體稽首行乞
　屬予重宣而作偈言稽首古定光普同十方衆是佛
　無古今還現於本人是福無形段遮醜即名福醜亦
　不自形慳貪即為醜願以無量光照破慳貪種一切
　諸佛相喜捨心所成如以長耳相莊嚴定光佛古佛
　所現處梁晉宋無二我願十方衆自信等信佛頂踵
　而可捐何况金銀粟寶山空手回百醜於何滅奉持
　斯語者親見古定光
永慈寺亦名萬壽庵在烏盆橋路口僧宗宴慶秀募開
　義井建茶亭佛宇以濟徃來寒暑不輟杭嚴道費公
　堯年題額晏秀徃京師以慈忍堅苦聞於上召對賜
　滲金毘盧遮那十佛寶蓮座金像一尊並千佛旙紫
　衣袈裟五佛冠勅賜䕶國永慈寺額以歸建大殿供
　滲金佛八角亭供大士像並天王殿山門禪室慶秀
　復拓基為永逺之計云
化度寺在江漲橋梁天監間朱异捨宅為寺名衆安隋
　改衆善唐改重雲再改承雲宋治平二年改今名旁
　有崇善王廟元至元間燬至正間僧若金復建
寶覺豐樂寺名豐樂院在西馬堘内宋乾徳六年僧雪
　巖建治平間改為寶覺豐樂禪寺嘉靖間兵燬萬厯
　三十年僧寂學重建前有金沙橋左右有八角琉璃
　井後有銀沙橋阿婆蕩小土山茂竹
顯教寺在武林門外東去里許宋顯仁太皇后韋氏紹
　興十二年自北歸至是辛未二十二年十月於杭州
　臯亭山建新寺成額曰崇先顯孝寺明年復於北關
　門外清湖閘東傍大河建菴曰華嚴以為别院乾道
　五年仍奉敇改今額後徙在城金剛嶺嘉熙間燬寶
　祐年間徙今所元末燬洪武初重建未幾又燬至𢎞
　治已酉僧智福復建萬厯庚子又燬後十年僧廣詢
　慨然有興復之志儀部黄汝亨為倡募誅茅拓地經
　營木石不輟寒暑者三載至壬子落成寺幽僻深邃
　若谷南北湖山隱映林樾清流四面小橋古路宛有
　東林虎溪之勝於北郊諸蘭若中獨稱幽絶殿之外
　去百餘歩黄汝亨建亭書華嚴經又以妙嚴二字題
　其居宋應昌題深省二字贈之後有池一泓澄注上
　有修竹古藤鬰翠如畫汝亨構三楹其下題曰得聽
　居詢樸真嚴於戒律善講所至法席充牣尤於妙法
　華經得三昧四方學人咸稱明法華云所註有觀所
　緣緣論釋義九喻詩諸游覽詩並偈頌若干首並行
　於世　黄汝亨建殿募疏武林門外清湖閘中舊是
　華嚴之菴今名顯教之寺閣横山色何殊龍井之雲
　徑列松陰不減虎溪之渡自宋紹興而遞逺迨我洪
　武而重新諸佛之所照臨妙華於焉錯落萬厯庚子
　冄罹刼灰十載星霜竟湮蘭若諸天佛像淋漓風雨
　之場四壁僧伽殘破荆榛之地寺之不存教於何顯
　嗟古路之入幽谷豈當世而無善根茲幸詢禪師卓
　錫此間義闡華嚴之藏揮麈其上音傳寶樹之枝開
　晦以明居今作古發鼎新之至願為衆信所皈依𢎞
　道則覆十方布金僅需五百敢告聿來檀施成茲最
　勝覺場一文一合萃衆寶於香林出力出財絫微塵
　而山嶽俾夫大方廣佛從一切願海而交通蓮座香
　臺與億貝心珠而並耀見在勤修之徳分明作福之
　形各破慳心咸歸淨業謹疏　劉曰寧送詢禪師歸
　武林顯教寺詩去去東林社還從天目遊佛燈螢火
　夜别語樹間秋野葛諸方論飄蓬半世愁中原誰法
　眼駒䜟本南州　虞淳熙贈詢禪師詩梵林綠雪駐
　雙輪似有神光隔玉塵門拂桐花迎白鳳塢飛桃葉
　駕青鱗少陵競採千金實望帝遥思萬樹春更莫經
　臺摇麈落横山明月正留賔　曹學佺宿顯教寺詩橋
　頭山渺渺栅口水漸漸月没來時盡霜濃坐後添教
　原分顯宻徑自入華嚴今日遊仍處能於勝地兼
　釋廣詢得聽居歌詢也平生怒浮俗拄錫如鑱鬼神
　哭曽把淒清風雨竹種成个个臨池玉黄郎自是靈
　山囑為䕶空門就林宿月明半在山之麓醉歌竹枝
　露如沐歌罷支頤仍瞪目責予不縛林邊屋詢也日
　中食不足那有餘藏趂餘欲黄郎知我同骨肉為結
　幽居對深緑涼風不使羲皇獨天花粉散琳琅馥靜
　聽心與虚空觸虚空發聲晤髙躅
福壽寺在西馬塍望佛橋西南俗呼為東隱齊梁朝有
　神僧寶掌禪師飛錫過汴游浙見林深地僻景勝形
　奇即挿竹為精藍之始唐貞觀七年少卿夏公恢宏
　梵宇題曰東林五季末殿宇寥落宋嘉定間復為鼎
　新元復燬皇明鎮江南峰義禪師杖鉢游此重建成
　祖文皇帝有贊其略曰緇門總卒樂以優優至成化
　丁酉歲姑蘇半塘寺僧大章捨資建天王殿嘉靖乙
　酉山西老衲鼎建西方寶殿　陳秋閣新秋宿東林
　詩閒來棲野寺涼思快髙情露冷絺綃薄天秋枕簟
　清蒲揮逾玉麈蓮飲勝金莖翠竹摇詩榻孤眠憶友
　生　陳寄南過東林詩生平躭寂樂曳杖入東林寺
　外青山繞階前黄葉深浮雲知世態澄水見禪心坐
　覺塵紛逺唯聞鐘梵音
大覺禪院去武林門北可十里在北關徳生巷唐憲宗
　元和二年𢎞辨法師建額曰大覺禪寺檀越蔣安王
　諒捨地計一十六畆五代周顯徳間燬元武宗至大
　三年詔舉烏石山僧世愚重建正殿天王殿法堂等
　後栁塘和尚拓以禪窟方丈僧寮修觀演義養老涅
　槃諸堂春秋開講冬夏坐禪四方宗之靡不風嚮元
　季燬於兵燹洪武十一年用環璩法師欲崇奉大圓
　鏡光普門像復作大閣雄麗壯峙工與像稱都人作
　禮因敬生悟俗稱大覺院亦名觀音院成化間僧無
　心道鑑重葺嘉靖間島夷入㓂廢僧徳明尋又恢復
　迄萬厯三十三年歲癸夘僧圓神重建戸部主事晉
　江蔣光彦助緣落成撰文樹碑寺舊有東坡鼎趙松
　雪手書十可山房叅寥子手書覺路元僧栁塘手種
　長松百八株並廢於嘉靖間惟大佛三尊諸天等像
　皆吕侃屠玉瓚名蹟及大圓鏡光觀音鏤像雖屢經
　刼燒而巋然獨存　唐憲宗御製贊朕聞天之為大
　也上下之容可紀地之為大也縱廣之數可推則知
　無去無來不生不滅拯沈淪於沙刼救焚灼於塵區
　毒龍懼其威光强象憚其神力其大則包於宇宙其
　小則隱於毫芒七十二圜先有陶鈞之内萬八千載
　即為俄頃之間漢日載其通輝周星彰其降誕鷲頭
　峰下演金口之微言雞足山前舒玉毫之瑞相干戈
　不用梵志摧鋒甲胄無施波旬潰弤闢圓明之淨域
　啓方便之禪門慧晷耀於昏衢慈雲清於杇室無得
　而稱其惟大覺乎　中峰大圓鏡像贊心鏡光明皎
　如月聖人智體無生滅一念纔興即現前古今凡聖
　相融攝　唐宣宗皇帝問𢎞辨法師機緣帝曰禪宗
　何有南北之名對曰五祖𢎞忍大師在蘄州東山開
　法時有二弟子一名慧能受衣法居嶺南為六祖一
　名神秀在北揚州其所得法雖一而開導發悟有頓
　漸之異故曰南頓北漸非禪宗本有南北之號也帝
　曰云何名戒對曰防非止惡謂之戒帝曰云何為定
　對曰六根渉境心不隨緣名定帝曰云何為慧對曰
　心境俱空照覽無惑名慧帝曰何為方便對曰隱實
　覆相權巧之門也被接中下曲施誘迪謂之方便設
　為上根言捨方便但説無上道者斯亦方便之譚乃
　至祖師𤣥言㤀功絶語亦無出方便之迹帝曰何為
　佛心對曰人有智慧覺照為佛心心者佛之别名無
　形狀非青黄赤白男女等相在天非天在人非人而
　現天現人能男能女非始非終無生無滅故號靈覺
　之性如陛下日應萬幾即陛下佛心假使千佛共傳
　不㑹别有所得也帝曰祖佛既契㑹心印金剛經云
　無所得法如何對曰佛之一化實無一法與人但示
　衆人各各自性同一法藏帝曰何為頓見何為漸修
　對曰頓見自性與佛同儔然有無始染習故假漸修
　對治令順性起用如人喫飯不一口便飽是日辨師
　對七刻賜紫方袍號圓智禪師仍勅修天下祖塔各
　令守䕶　錢德𢎞懷大覺上人詩借得僧房一榻眠凍
　雲晴日照寒氊己知有像俱成幻悟得無生始是禪
　碧眼比丘能佞佛白頭居士且譚𤣥懷人只隔西湖
　水沙上鳬鷖自洒然　李日華題覺海上人宴坐處詩
　一漚復一漚起滅何時休風靜孤月現空寒萬國秋
　　鄒迪光十可山房題壁縱横不如李子宛轉頗似
　模稜今日一椽為蓋他年五嶽擔簦
智果院在武林門外東關六里舊為宋東山萬壽寺寺
　敞可容數百僧四面環水蓮花盛時香聞里許有亭
　臨其上曰白蓮亭外有涵虚鏡水二閣中有白蓮橋
　米芾題且喫茶匾元末兵燬其地盡入民居洪武三
　年智果僧文□於舊基得觀音像一座三焚而不燬
　者未辨為幾百年所遺因建殿為供匾曰智果下院
　俗為觀音菴萬厯七年僧明繡拓基以廣其制創大
　法堂萬厯戊申僧海成照心復捐資闢地濬池種蓮
　作亭以追舊蹟路建大山門曰萬壽遺踪　王穉登
　過訪詩禮佛歸來道路賖海雲猶自濕袈裟鰲身駕海
　千尋雪蜃氣成樓五色霞月滿吳門聊駐錫秋深作
　伴好還家門人若問南游事曽見支那小白華
永寧菴去武林門十里芳林鄉沙河關萬厯間雪浪法
　師建接待十方雲水檀越陸雲捨地中貴劉成為䕶
　法里人沈文助建翰林呉應賔題曰慧海津梁
西方菴在艮山門外五里餘雲棲寺僧廣明卓錫於此
　飯僧十萬復捨已地以擴充之本師手書其額晝夜
　持佛號不輟口四方衲子藉為依焉
廣教寺在北新橋東晉天福六年有肇法師始創呉越
　王建舊名傾心宋大中祥符間改今額慶元六年密
　印法師重修有雨花堂説法臺元季燬洪武四年僧
　智海重建基址寛敞前後印堂田八十餘畆寺徑松
　林六十四丈後有土山三層上苦條樹大可五十圍
　出武林門先見此樹景泰間僧覺徴潛心文墨博通
　經史註纂百忍箴行於世其板今存府庫以鉢資築
　江漲橋華光橋塘棲跨塘橋朱鏞書碑嘉靖年被倭
　患日漸侵廢萬厯間查理廢寺産額保里舉僧正祈
　承業惟跬地破椽而己祈贖置基地二畆建佛殿三
　楹萬厯丁未孫通曙重建千葉寶蓮大佛周圍小佛
　千尊僅延香火云　陳璇徴法師像讚貌古而神清
　膽雄而志宏其存已也活活落落其行事也烈烈轟
　轟其學博也則因百忍箴而見其功顯也則造五道
　橋而稱律法條章講論而明聖賢義理遵守而行在
　當仁而不讓但有為而必成禪講叢林之寺院倚之
　而紀綱益振衡台宗門之教法得之而箕裘克承是
　不忝從佛國出古庭而受經抑不愧為大報恩重開
　山一代唯菴之上足續傳世之真燈也　陳璇詩三
　生石上長青苔春日誰登般若臺痛殺湯休從此逝
　不知惠逺幾時來風清浙水空杯渡雲歛英山寶地
　開綠竹青松猶滿眼可憐消息斷蓬萊　毘陵胡濙
　源詩歲暮因過水際村維舟重過舊游門㸃頭頑石
　依然在説法髙僧已不存夜榻自來明月影春庭空
　見綠苔㾗我來多少傷懷事留像挑燈與重論　苕
　溪徐祚詩雨花樓閣化烟霞甘露泉頭即是家簷蔔
　結成霜後未枇杷開到雪中華也知寂滅纔為樂始
　信浮生自有涯寫得舊時行道影不教塵土涴袈裟
昭化寺去城北七里潮王橋東南唐長慶三年建舊名
　龍龕吳越王復建於後周顯徳二年宋大中祥符間
　改賜今額舊在芳林鄉河北中界紹興二十三年官
　以其地建倉屋遷寺於兹地傍有潮王廟元至正十
　九年兵燬洪武四年重建二十四年立為叢林永樂
　九年復燬十年重建松江府推官段天祐撰碑記成
　化十二年少保于公給事張晟捐資重建隆慶二年
　張中復張一陽重修金臺王玘書昭化二字萬厯二
　十八年本寺僧圓㑹重修殿後存唐朝松栢三株
　鎦英詩風軒話久覺清涼白藕花開近石塘老去詩
　名慚沈宋古來佛法重齊梁坐臨流水心方淨吟愛
　青山夢不㤀休得沈酣便歸去欲將小品問支郎
　沈宣詩六月野風村路涼小橋行過又陂塘人懷淇
　澳居栽竹僧汚袈裟燕渡梁共説五湖閒更好豈知
　一醉慮俱忘俞君寫得坡仙句只恐當筵笑郭郎
　倪宗正詩萬竹青青隔石橋薜蘿恍若䕶芭蕉眼前
　春色俱消歇定裏禪心忘寂寥雲意依微生畫壁月
　光溶漾破烟霄一聨清影今分我幾度風霜不受凋
　　蕭鳴鳳詩萬縷千條湖上堤蘇公去後歇芳菲獨
　餘寶地春陰在抱膝相看一鳥啼
崇興寺去城北一十五里芳林鄉北新關後元至元間
　普慧和尚建至正末兵燬洪武初僧照心禪師重建
　二十四年立為叢林正統四年本境居士盛本忠施
　財修建大雄寶殿大藏經閣普慧法堂鐘鼓樓並假
　山一座在寺殿後灰燼於隆慶五年七月十八日本
　年十二月二十六日佛廣建立小屋三間供奉萬歲
　龍牌萬厯十三年六月十三日真宣重建佛殿山門
　栽種千頭竒栢一株壬子黄汝亨倡緣真宣海雲復
　建大雄寶殿天王殿並普慧法堂
崇先顯孝華嚴教寺在臯亭山之陽宋紹興十九年建
　二十八年賜崇先顯孝禪寺額寧宗改禪為教御書
　臯亭山三字及崇先顯孝華嚴教寺八字以賜元末
　燬洪武十二年重建二十四年歸併崇興寺有無盡
　堂萬工池東翰堂桃花塢即韋后墳攢所毘盧閣龍
　游洞雲錦亭圓音堂
普潤寺在武林門外西下扇一啚宋淳熙元年成太師
　捨地為寺賜今額元末燬於兵萬厯戊申圓泉禪師
　募化重新詳虞淳熙記中　按錢塘志故有普潤寺
　去㑹城之西不二里許前臨桃花港後接東隱寺開
　山於宋淳熙間國太師成公捨地為寺延師居焉寺
　名普潤者時方盛行天台之教除淨慈昭慶禀禪師
　之外若天竺三山及普福而下若院若庵咸遵其化
　普潤葢以性具之教命名也或者曰論不云乎名無
　得物之功功無當名之實普潤之名為之奈何曰夫
　天台智者大師以靈山親承大蘇妙悟獨㸃法華一
　經為諸經王開本跡之雙妙㑹權實之一致色香中
　道世間相尚後賢一踵其芳猷烏得以附通之名圓
　頓之名哉曰如居士所指名必得實敢不仰信於心
　然實必符名抑何者為普而為潤耶曰若未聞法華
　一雲一雨三草之無私澤乎葢喻衆心地為煩惱所
　亢道芽之莫生也故如來以大法音倡戒善滋三塗
　而濟之於人天倡諦縁滋二乗而濟之於菩薩以圓
　滿菩提滋菩薩而濟之於如來䆒其指歸如經云如
　來説法一相一味皆悉到於一切智地當知下而衆
　生上至菩薩無所不該者非普也歟始自貪嗔癡以
　至塵沙住地莫不受滋者又非潤之謂歟或者唯唯
　又曰不慧嘗原是寺自宋以還其間興廢固不可考
　然成公之後寥寥若無一僧之可稱述孑然至今杲
　公乃能逺舉先蹟寧抑有説乎曰古今人物之著否
　有幸不幸何獨一寺然也若知寺名普潤在於利澤
　僧名圓杲在於朗照觀如來名大雲亦名麗日者又
　寺之待僧豈無宿因哉或又言寺微古跡曷以名刹
　曰子獨取夫古乎有人於此欲舎今日之今第求古
　日之古不知今既不處古云何有念念代謝交臂非
　故若將以方伯公諸長者為見在䕶法耶在即無所
　去脱漸去那得復稱見在在耶總藏去於去則寺之
　與人稱今可也稱古亦可也或者唯唯遂以為寺記
　頌曰㑹城之西爰有招提成公捨宅普潤是題火宅
　燄熄法雲蔭低聖凡雖異為滋且夷宋迨勝國故址
　欲迷有僧圓杲以拓以棲方伯吳公給劄䕶持考其
　功徳成公肩齊誰能證此請自牟尼
普化庵近香積寺係香積下院僧無為重建
治平寺在城北永和里唐天成間建宋治平改今額元
　至正間重建元末燬而復建洪武二十四年併香積
　寺
寶嚴寺在肇原鄉義溪村名寶勝院宋乾徳六年郡人
　錢仁暉捨地建治平中改今額建炎四年金兵犯境
　院燬而大士殿獨存金衆駭異奉泥金法幢佛牙舎
　利謝罪遁去而院旁十里民得無恙紹興間建元至
　正十九年燬洪武初復建二十四年併香積寺
興化菴在城西北謝溪村西宋咸淳間建元末燬洪武
　十九年重建二十四年併香積寺
真如寺在江漲橋東宋韓蘄王捨宅為寺構重閣安奉
　金書大品般若經智度論於其上元至正二年燬洪
　武十五年重建
覺圓寺在武林門外五里皇慶元年僧慈濟建元末燬
　洪武十年重建今併昭化寺
鐡佛普明寺去西湖可四里許在西馬塍宋紹熙元年
　建菴曰普明冶鐡為佛嘉定十三年請額得古廢寺
　普明之額偶與菴同遂移賜之改菴為院元末張士
　誠據為敵壘毁佛為軍器院廢正統四年僧宗浩重
　建天順二年請賜舊額甬東徐恕記俗猶稱鐡佛寺
　萬厯辛巳火祠部黄汝亨勸募僧朗重修
永慶寺舊名清心在西馬塍清泰二年吳越王建名湧
　泉院宋治平二年改額泉從石罅流出折入黄山橋
　泉味極清美髙宗愛之常取以瀹茗
永興寺在靈竺山後唐貞觀建今重修　武林黄汝亨
　為寺碑記曰西溪有名刹曰永興寺當靈竺之後山
　唐貞觀間悟明尊者開山宋鐡牛印禪師重建濟顛
　復壘石為安樂橋不數武而當水嚙處嶔碕欲墮乃
　夏漲秋灌勢甚衝决而巋然獨存真聖蹟也村民將
　食螺螄己斷其尾顛乞放之池中遂活至今螺無尾
　寺中廢嘉靖間復興失其東偏為萬氏祠而祠又屬
　趙氏馮祭酒開之倡縁以七十緡贖還於是永興東
　境始復僧真麟居禪堂舊址焚修不懈禪房三間在
　池左髙榆修竹間碧琅緑雪翛然可人池右種梅百
　本霏霏晴雪芳馥林表馮公因屬麟上人並佛宇一
　新之馮公數徃來此寺嘗歎曰此寺非惟地居幽絶
　僧朴真無綺妄非諸山等即十八里梅花春時山家
　焙茶香聞十餘里亦清勝冠諸叢林矣因題曰二雪
　堂永興有緣不減蘇學士三過矣寺後有方丈名安
　樂松軒是不佞所書厨下井名聖泉雲間陸尚書樹
　聲有淨界莊嚴題中江莫如忠所書俱名筆足與寺
　千載宜記
佛慧寺在履泰一啚晉天福七年普覺明一禪師開山
　有碧沙泉今在山門左為法華祖師道場因名法華
　山永樂間比丘本源文達禪師重建正徳間燬都督
　萬鹿園為外䕶圓杲祗園法師闡揚宗教皈依雲集
　請龍藏水鎮梵刹建閣修葺煥然一新月溪圓朗相
　繼薫修下院名圓通菴在六寶村别院名白業堂
　文徴明詩法身曽趂木杯浮又駕慈航月下游出世
　不求千歲藥汎溪長載一輪秋桂香飄處清禪夢兔
　影低時歇棹謳物色由來總虚幻何須重看海中漚
　　王世貞詩吾師福慧悟來深萬字從胸衆所欽趺
　坐俄成水月觀繙經忽動海潮音塔因聽法名多寶
　田為酬恩字布金功徳總髙何所冀翛然一鉢下叢
　林　皇甫汸詩開教逢鳩什談經得馬鳴坐中窺有
　相言下了無生法雨和香氣天花落梵聲歸時多寶
　就列石為垂名　王問詩臺殿參差映海霞黄金髙
　座禮袈裟一燈散作千燈影到處人傳講法華　文
　彭詩貝葉西來今幾年何人解悟得真詮老僧説得
　天花墜寶塔騰光法鏡圓　張鳯翼詩支公説法處
　寶塔夜光懸蘭若干峰雨香臺一縷烟慈航超苦海
　蓮火照迷川我欲聞鳴磬來修靜者緣　薛應旂詩
　人天無住著䆒竟有真詮面壁應難悟繙經孰可傳
　徧尋何處遇普渡亦須縁憶在吳門别重逢不記年
　　陸樹聲迎月溪法師升座講四十八願偈盡十方
　世是彌陀願盡衆生心是法界海衆生念念入佛復
　念念不屬衆生是彌陀願滿入法界海竟　王世貞
　白業堂記白業堂者故講師朗公所立也朗公之同
　母兄曰祗園俱少而離俗負大智慧三藏經論總持
　若槖復相與㕘五臺伏牛諸耆宿為秀法師上足尋
　駐錫於杭之碧峰山當是時祗園振法席而朗公佐
　之塤篪倡和不為異宗方之世親之始殆有間矣祗
　園示寂法席愈盛諸襯施雲集朗公不以充衣食供
　而買地碧峰之址大約畆三十而微剪棘夷塊中為
　堂五楹左右淨翼之後為齋厨浴湢四周髙墉曠潔
　靚深竹樹匝列陰森蔽虧結夏解夏無非安地時郡
　守新都呉君請公室而樂之顔其楣曰白業志淨土
　也夫業不過二端淨穢而已諸淨行種種深淺不一
　而皆歸之淨諸穢行種種深淺不一而皆歸之穢淨
　而至於白所謂純潔無疵淨之至者也然猶得以白
　而擬之以業而證之即令不思善不思惡了悟妙明
　本性無法可修無佛可作何白可擬何業可證哉朗
　公未五十而示病現化其門徒真相如蓮性印奉遺
　體瘞於堂之前而塔焉因介王徴士百穀來請記余
　舊嘗識公頎晳而長面若滿月每升座説法巍巍金
　山海潮之音聽者驚悚宻意殷勤惟余是屬余今安
　敢辭第朗公之業余不能深窺其趣而為之弟子者
　羯磨精進勿替朗公之志以無業為白業可也夫堂
　則一幻地而己矣
報先寺在西溪履泰一啚又名明覺院呉越王建歲久
　傾隤萬厯間重建殿佛并像有恒如禪師習天台教
　三十年不出山誦法華六千部
真覺院在錢塘履泰三啚地名桃源嶺山向盤旋地臨
　邃寂古蹟桃源居嘉靖三十八年間僧真龍號伴雲
　捐資建孫淨源性良性純海月重修俗稱伴雲菴亦
　稱桃源居改名真覺院
豐禾菴在仁和縣二十三都一啚董公莊西梁貞明間
　栁明王捨宅為菴保一方風調雨順五穀豐登故名
　豐禾菴栁明王即為本菴䕶法一境土穀遺像巍然
　在焉萬厯十五年風雨傾圮本境士民請僧行洹建
　造佛殿並華嚴樓金中丞馮司成俱題額
慈嚴寺在安吉三啚雲泉山下晉太平年建
慈泉寺在長壽一啚
廣福寺在長壽二啚
寂福寺在長夀四啚
定安寺在定北二啚
定明寺在定北三啚
金蓮寺在定北一啚
棲真寺在定北四啚
無諍寺在女南一啚元時建
禪智寺在女南四啚宋時建
法性寺在崇化八都下九啚呉越王建
真寂寺在八都下九啚宋寶慶間建萬厯甲寅僧廣印
　移建缾窰接衆印字聞谷㕘悟堅猛真禪那也
大雲寺在奉口唐貞觀間建
重興寺在靈芝三都宋徽宗建
荀山寺在靈芝三都八啚元至順中建
廣化寺在萬松山相傳寺側有沈約墓　聶心湯重興
　萬松山廣化禪寺碑云萬松山誌載鳳泉山在宋為
　圓通大覺璉禪師駐錫處有錫田碑勅至元間妙明
　廣濟普福大師淳紹由正續院來住茲山構大伽藍
　聞於朝賜今額勑碑四襲其二剝蝕不可讀其二與
　寺記塔銘皆可攷寺所繇來者逺而其所部轄尤夥
　不獨一正續也餘杭武康長洲崑山比比咸有獨正
　續介在歩雖沒民間基址具存去山不二里又有金
　龍山淨安院宋白雲覺禪師道場僧廣隨居焉隨雲
　棲弟子宗教無不圓暢逺近稱仰里人謝君錫等請
　隨住持徒衆叢集以舊居湫隘不可容樵蘇不給宋
　司馬馮司成及其師蓮池各助金為倡贖山田若干
　畆給帖蠲其役次創法堂禪堂齋堂方丈庖湢稍稍
　建置浸假而増益其所未備焉夫以宋元舊刹向之
　銷歇沈淪於民間者不知經幾年歲今幸一旦巍煥
　聿新臺殿碑幢復還舊觀廢興豈不由人是為記
淨安院在金龍山宋宣和覺禪師始創白雲菴毁嘉定
　四年僧智雅建紹定五年請今額又毁萬厯已夘僧
　廣隨重建錢塘令姜召有碑記
正續寺在常熟鄉宋無凖範和尚開山聨溪紹禪師重
　興光宗御書額曰萬年正續元黄溍撰聨溪塔銘
寶慧菴在龍鳳山金龍山之陰宋紹興建景定重建賜
　額有碑記禮部出給公據又臨安府帖碑
圓覺菴在游漾塢鳳泉山北宋朝賜額有碑記
東明寺在安溪大遮山前建文君為僧至此有遺像
長慶寺在女北唐光化初建
寶林寺在崇化七都四啚吳越王建
東蓮寺在崇化七都五啚宋時建萬厯三十五年重建
　　聶心湯碑云太璞山之南有蕭刹焉其始剏者南
　宋時僧智深也僧本郡人受法於常州華藏元禪師
　後歸覲結菴兹山沙門雲集遂拓為寺日與談宗旨
　見為獨利上根弗普弗徧非西聖接引意也復建彌
　陀殿約諸善信同修淨土效晉逺公東林蓮社故號
　東蓮云由宋入國朝晨鐘夕鼓香雲弗絶迨值繇役
　繁重緇衣染公府之塵叢林苦吏胥之擾産蕩僧散
　猿啼狖嘯風雨之所漂摇僅見落葉荒苔數椽朽屋
　而已里中朱廣文等惻然動一笠之想圖恢復計聞
　臯亭悟空塔院僧淮者有戒行雅負幹才禮請卓錫
　而望殘燼復然可不謂盛舉乎淮懼緣難驟結閉闗
　以待然而衆樂為助布金施粟不脛而至因命衲子
　性𢎞徳等庀材鳩工鼎建佛殿前為山門左齋堂右
　禪室厨庫湢浴鱗次一新進惟東蓮絡繹奔赴歴世墜
　緒不三稔而還舊觀何其易若承蜩也予思政虎賦
　蛇脧脂剜肉即名閥鉅姓箕裘漸見霣零矧琳宫梵
　宇聚散摶沙者邪有人焉為之軫念倡義捐資勰謀
　起廢則嚮之鞠為茂草者煥然金碧輝煌矣遞廢之
　故縱曰刼數詎非人事哉噫産叢具在去珠復還願
　後之人有増無損不至翦焉荆棘不亦慈悲宏願功
　德無量也乎用紀顛末以昭勸戒
妙智寺在八都上四啚俗呼杜甫廟宋大觀建
智勝寺在下扇三啚寺左有白兔泉味清冽異常内泛
　白星觀者相汲不絕　黄汝亨贈伴雲詩衣帶南流
　水風波去棹遲雲光沈梵閣山色澹江湄寺有髙僧
　偈詩慙學士題漫云無可坐空際白雲期　呉之鯨
　兔泉浮白詩短篙撥烟汀沙曲驚鳬鷖茂樹跨丹虹
　步屧支青藜甘泉出乳竇玉友勤提擕荳香猶帶露
　笋滑初穿泥采真貴㤀歡齊物悟幽棲吾生盡如此
　浮湛胡足稽
廣福寺在北隅一啚東晉建
觀音寺在餘杭塘北舊名觀音妙智院宋開寶間張彦
　捨宅建
正等寺在調露二啚唐天寶間建
仁壽寺宋建
報福寺俱在調露鄉
佛日寺在臯亭山北為明教嵩禪師道場近桐叩寺前
　有渥洼池徑下有大松二株皆唐宋舊物寺廢土人
　斫伐時見幞頭紅袍者惶怖走避至今存萬厯間重
　建亦名佛日塢溪流屈曲叢朩交映水底怪竇如瑪
　瑙色細蒲翠滴至此竟日㤀返塢盡處有大洞如屋
　亦仙境也
天王寺在仁和縣東一百里宋髙宗紹興年間建名永
　寧菴理宗淳祐四年法雨講主請勑賜額天王院元
　末兵燬洪武初復建更名曰寺
保江寺宋乾道年間建元至元間燬洪武二十年重建
西隱寺離城八十里宋乾德元年建元末兵燬洪武十
　四年重建
慧日寺晉開運元年建名光照寺在孤山南宋祥符八
　年移至博陸改今額元末兵燬洪武十四年重建
純一院宋嘉定年間勅建元至正兵燬洪武二十四年
　立為叢林有下院曰慧林菴
萬壽菴在博陸村萬壽橋側　慧日天王保江西隱諸
　刹跂峙博陸皆創於宋燬於元復興於明惟慧日則
　建自開運然從孤山下遷易今名亦自宋始也資慶
　由長壽村移博陸不知何時載復載圮已沒於蓁蕪
　瓦礫矣而僧如圓改築西水儼如雙林廢興非獨人
　事亦有緣感矣武林襟帶之水至博陸而與檇李代
　迴環盤礴欝秀之氣若聚固宜諸刹鱗起也胡𦙍嘉
　題
資慶院宋建炎間創元末兵燬景泰三年重建嘉靖四
　十五年復燬萬厯三十一年間上院僧守亷請禪僧
　如圓移築塘棲　胡𦙍嘉募造大雄殿疏云資慶院
　之廢土人幾不能舉其名至圓公始復之佛無莊嚴
　之殿僧無老疾之堂與余謀之三年未飭材也辛亥
　仲春來謁余疏余曰何遲遲也曰凡吾所謂緣實難
　鳴鈴擊柝以號衆借縉紳先生之薦牘甘言以市人
　不可知之人余勿能也余為其信者而已余歎曰非
　獨子有不能佛亦有不能佛能度無量有情而不能
　盡衆生界能知羣有性而不能化導無縁以佛之不
　能加子之不能毋怪其難也雖然子為其信矣信者
　超死生之根本也何論縁事阿含經曰補理故寺二
　梵之福此曲誘下機之語真具上根信者斷臂刺血
　亦無所愛豈福利之足言即余今為子作疏如不具
　信力而言其所疑縱舌繡筆花不免於六十四種中
　軟語綺語之業况以導人之信哉子既為其信矣子
　可無疑於緣矣有普同塔放生池
清流禪院在塘西里仁橋北元至正年建清流亭奉議
　大夫兼翰林院侍書蔣暉為天竺傳天台教觀住持
　閒中叟無相立正德年僧大一募贈方伯沈存濟地
　建祈堂觀音閣藏經函閣中萬厯間經軼閣圮僧海
　潮立募三年闢為叢林飯僧無數易今名太史董其
　昌額其堂曰梵網珠又題曰有禪淨土祈堂舊宇則
　僧同涵居也
普濟院俗呼觀音娘娘殿居棲水之西市世愚悞稱泰
　山娘娘非也嘉靖間有倭警火及於殿見白衣大士
　合堂演咒出梵音以是垣堵無恙其靈現從來乆矣華
　亭袁福徴記
徳雲菴初不知所自始天順間僧志詳莊嚴遺像於座
　下得書一緘云宋末元初戎事始定西天目山中峰
　祖師舉棹江湖船居十載南抵錢塘北游蘇秀乗此
　光風霽月鑑水平波優游涵泳而樂道也因泊船唐
　棲鎮下鄉耆李誠從師慕道乃於隴右平區修築幽
　居以為祖師祁寒盛暑燕息之所子昻趙公相與徃
　還論道匾曰徳雲菴有詩云舟停蘆月渚僧憩徳雲
　菴之句又云伽藍基址佛殿僧堂乃是聖朝土脉古
　德嘉猷昭於千載之久福裕斯民者也後嗣宜遵先
　訓緜福祉於不朽庶幾不昧其肇矣乎按書是居士
　李誠為中峰祖師創以供游息者也書不知何人筆
　亦元時住持此菴遺訓後來者今僧如曉熏修其中
　在塘西南介河去市五里
永清禪院在塘西北三分村宋紹興間延法師剏元末
　兵燬洪武初復建玉音實錄見存
大圎菴去塘西十里許在龜馬山之間　古林講師塔
　銘畧云師諱曇茂字古林於西石崗開治平壙建觀
　音殿周以房屋竹朩雲翳昔之殿宇門廡煥然一新
　今春秋八十宛若少壯度徒一十人預營師歸藏石
　塔於菴後師曰逹摩老子强要東來使我如何又要
　西去去則去且留此骨權作話頭後有幻人道古林
　禪師在此予愛其言而銘之銘曰生八十年作千萬
　善心心菩提種種方便釋迦老子只此一念持此一
　念四海周徧雖曰周徧又不可見有可見者藏骨之
　塔示未來者尚其有覺成化巳亥秋九月進士張天
　錫撰
化城菴古井尚存井欄刻淳祐元年四月上旬惠塔主
　置門榜化城深處趙孟頫題
泗水菴　西水胡𦙍嘉撰重修泗水菴縁疏云余家西
　水不堪近市之囂雜每棹小槳攜茶竈泛葭葦荇藻
　間終憩泗水焉若超陟之顛迤邐入臯亭尋黄鶴則
　又以泗水為推輪矣其水為泉規之若井其下穹然
　不知其方廣也履其上穹然者如鳴箏撥阮鏗鏘而
　應汲瓶落手蕩激以去非綆繘可繚而得水味不敵
　錫之慧金之中泠澄之以清和有韻不敗茗色背負
　小阜連岡突石可眺可遊接阜以徃中斷為峽林朩
　陰蔚紆杳而入恍異人境若夫鳩鳴夜月雪霽冬松
　花濃葉赤人寂徑清即謝有東山之勝陶愛匡阜之
　幽亦足埓矣然余於是更有感焉字水以泗其山為
　龜為馬峙於左右東魯河洛之遺事也此必有人焉
　慕其風而錫以嘉名以為隠學棲槃之處碑沈志逸
　不復可致此一感也水為名泉邵康僖諸老煮茶賦
　詩以板其上先哲勝風慨焉可追又一感也中之佛
　宫髙敞樸質自徃代禪誦薫習能發人志意又一感
　也余徃時與卓去病兄弟捐資葺其圯樓後為惡僧
　醉飽所敗廢置踰時戊申之秋始延鑑如上人來主
　其菴鑑如文弱有行力収遺椽而整之則葷穢之塲
　可還舊貫向所云碩儒企東魯之踪韻士理鴻漸之
　訣法侣開蓮花之社皆於是菴趨徃焉非止一福田
　利益之事而己余故手書疏語以告四方同調之士
　共發誠願並告鑑如至心勸成勿生疑怠　邵鋭詩
　棲溪老人鬢欲華杖藜方外謁袈裟雲端度嶺青天
　近松下乗風白幘斜峭壁坐禪飛錫杖空堂演法雨
　天花明年此興遲今日重到南山看採茶　丁養浩
　詩絶頂清新逺物華一塵飛不到袈裟松髙百丈穿
　雲出竹壓禪闗帶月斜野鶴有時閒教子老梅無語
　自開花相逢莫問人間事紗帽籠頭且吃茶
廣濟菴在唐棲長橋𢎞治間太皇太后周及武宗皇帝
　欽賜御寶無量壽佛並帑金四百五十兩建尚書屠
　滽修撰錢福有碑記萬厯癸未重修殿傍建普同塔
　先後僧方毓顯林募成
崇勝寺在奉口峨嵋山南宋淳熙建元至元初燬至正
　十二年重建元末又燬洪武十年復建二十四年立
　成叢林
寶華寺在芳林鄉㑹安村宋乾道間馬宗浩捨宅為菴
　名為寂慶寺嘉泰間重建淳祐七年移請今額元末
　燬洪武十六年復建
普濟寺在大雲鄉獨山西宋治平二年建元末燬洪武
　初重建
崇覺寺在城西北泰溪村元至正初建十三年燬洪武
　三十四年重建
興福菴在城西北仲溪鎮北元至正初建十六年燬洪
　武元年重建二十四年俱併崇聖寺
普寧寺宋朝勅建天順二年于忠肅公聞於朝勅賜萬
　歲龍牌清鼎供器一副金字大普寧禪寺匾後寺頽
　僧絶萬厯戊子吉祥寺僧真實重建講師葦杭説法
　其中二十餘年師金陵人朴真和朗為逺近所宗馮
　夢禎為像贊黄汝亨為銘記塔在奉口廣化寺
普濟院乃普寧下院普寧飯僧渡河寒暑濟舟為難僧
　海珵於南岸修造鴨欄橋於橋下建菴飯僧徃來便
　之
昇平廟在横里保係虎林玉泉寺下院分僧焚修其中
圓通菴在鼎湖之南宋朝創元時燬嘉靖二十二年重
　建復圯萬厯丁酉僧大潮募修
泰清菴在臯亭山南丘家橋萬厯戊戌雲棲僧大柔建
定心菴在黄鶴山南海塘萬厯甲辰越僧性海募建
資福菴在黄鶴山南張巷村萬厯癸已僧廣智募建
普門菴在黄鶴山南馬家埠萬厯甲辰歲僧如山募建
膝泉菴在臯亭木塢左僧海澄實真構室於此錢王鏐
　以膝跪地泉即湧出故名
黄龍菴在黄鶴山大宋黄龍禪師開山元時兵燬隆慶
　年圓澄禪師構茅屋以居四世下僧如謐號超然㕘
　悟其中題其閣為惺惺閣嘗與髙攀龍呉志逺輩坐
　玉如潭七日而悟拈題即能詩詩多不具載募造佛
　殿方成而没沒一朞而其徒無淨毁賣於民家古松
　翠竹一時俱盡　僧如謐秋日山居詩日日生涯谷
　口柴村童負米去還來種園野外留花朩接水空飛
　下石臺崖上翻紅楓葉老江中吹白荻花開平生獨
　有滄浪興欲作狂歌愧短才　秋日懷胡休復詩君去
　寂寥在秋來黄葉深溪清寒客思境淡養人心古樹
　依山瘦飛霞落水陰斷橋一片石孤影獨相臨
龍珠菴去郡城東北三十里在龍珠山之陽唐宋古刹
　傾廢難考惟故址猶存左有古松右有龍珠泉雲棲
　僧成意於萬厯庚子重建
大覺菴在黄鶴山之陰青草塢僧大賢於萬厯戊申歲
　卓菴以居
巧山菴去城北三十里係古刹宋髙宗七夕駕幸其山
　因命名曰巧山
林雅菴在黄鶴山之陽僧義蘖於萬厯丁未歲建
圓通菴在黄鶴山之陰青草塢僧應堂於萬厯丙午歲
　建
永慶禪寺去城東四十里在黄鶴山之陽今稱龍居灣
　唐清泰間建元初年燬萬厯間安隱寺僧如良等十
　人買故址構禪堂殿宇前有沼後有泉計百五十畆
　方伯呉公賜永慶禪林額朱國禎詩有序　自天目
　而東最尊者無若臯亭之黄鶴峰直黄鶴稍曲而菴
　者曰龍居面海臨谿舟騎絡繹雲游荷擔者尤多菴
　燬於倭茲再建居士偶尋山過之風雨停一飯作三
　詩其一曰名山游已徧此日到臯亭鶴下棲雲白風
　髙望海青僧歸老祗樹客逺舊禪燈莫問朝來雨還
　堪夜摘星其二曰誰是歸依地青山合有縁風聲調
　石磬雲氣落松烟不語僧持咒從空佛結蓮今年老
　居士投足近諸天其三曰冒雨來投此蒲團正可依
　山深非寂歴燈影自光輝雪嶺看河近天花對雨飛
　一聲黄鶴下夜半有僧歸僧知其宰官也持册求文
　凡五月未有以應茲來索不得再辭又作一詩歸之
　此亦方便法我輩老年應法只宜爾爾皋亭峰勢倚
　層霄臺殿陰陰路轉遥山色烟籠禪喜窟海波時漾
　虎溪橋秋風逺水來新客明月長廊隱舊寮自有象
　龍圓法相不愁檀越驟難招　李流芳冬日過皋亭
　龍居灣宿永慶禪院同一濓澄心恒可諸上人步月
　二首歸装出西湖間道向黄鶴屢愆桐塢期偶遂龍
　居諾輕舟凌晨風遥山滿晴郭丹林尚可數寒條紛
　無託披松指微徑聽水捫暗壑新構爭逺勢平臺攬
　摇落霜後山容淺天清海氣薄暫歇塵勞心始知寂
　滅樂每多方外遊見僧即如故燈明一龕下夜長愜
　深晤不知山月上千林已流素出門尋舊溪愛踏松
　影路氣和空宇澄寒魄如春露去寺不數武回矚驚
　莽互幽泉洗我心微鐘杳然度
大悲妙心菴去城東三十里在安仁鄉僧如慧於嘉靖
　戊申募建
薔薇菴在黄鶴山之陰薔薇塢僧明通建
慧覺院去郡城東北四十里在黄鶴山之陰建自嘉泰四
　年元末廢古朩石橋故址俱存嘉靖間僧明證儒家
　子緝草結菴其内設闗枯坐故俗稱曰草菴隆慶二
　年縣宰嘉其精誠捐資立額其孫如信精勤幹理感
　動諸檀越協助構殿擴山地以復今院右建證師塔
　院即設闗處院前有滴乳泉半月池左有觀音洞洞
　上有海音二字
慈孝菴在慧覺院側萬厯間李如徳建奉母清修
龍峰菴去城四十里在黄鶴山之巔有白玉泉峰髙千
　丈泉飛百尺嶺峻而人跡罕到故俗呼為雲梯嶺萬
　厯庚戌歲越僧真茂重建
大雲菴去郡城東四十里在黄鶴山苦竹塢蜀僧性彬
　性澄於萬厯丁未重建彬字文若通楞嚴圓覺大義
梅石菴去城五十里在黄鶴山之陰晉天福七年佛日
　禪師淨業堂舊址向為衛允讓久踞萬厯辛亥歲郡
　城佛惠寺僧如誠徒普氤償價復故地左有洗鉢池
　右有仙姑洞深莫可測洞口多怪石石上有老梅郡
　人虞淳熙因題曰梅石菴並碑銘勒石
聚石菴蓮花塢有故址安隱寺僧海文先年以亂石為
　窩萬厯戊申山中父老咸仰其德各捐金構庵故稱
　聚石菴
㑚伽菴在龍洞口萬厯丁未僧性月建菴有石臺梧桐
　數株前溪環帶
功德院在黄鶴山之陽係唐宋舊名國朝改名西勝安寺
　成化間火基方十畆四圍古朩俱存萬厯戊申僧如
　海捐資築基新設數椽焚修郡人張一陽仍額功德
　禪院舊名苕溪平涵朱公作功德院記
圓教禪寺去城東五十里在丘山之陽年久傾廢止存
　殿基二十八畆方泉放生池安隱寺僧性美慧淵於
　萬厯庚辰重建
普慈菴在黄鶴山之陽有故址湮没年久萬厯已酉僧
　性玉重建有石崖龍潭之勝
靈花菴去城三十里在黄鶴山之陰花桐塢有古靈花
　菴基存焉有靈瑞泉呉郡僧大韋於萬厯丁未歲重
　建
卧龍菴在黄鶴山之陰佛日塢僧慧鏡萬厯辛亥建菴
　多怪石石下古有龍牀故曰卧龍菴
白蓮菴去郡城三十里在黄鶴山之陰桃花塢僧如蓮
　焚修
定慧菴去城三十里在桃花塢萬厯丁未僧容亮建
法華菴在竹塢萬厯甲辰僧悟真建
烟石居在桃花塢山之巔萬厯壬寅僧本祥卓菴於石
　崖下
翠微菴在桃花塢三塔之上萬厯戊寅僧真海性通建
　前有石坪石池水清味甘不竭
秀水菴在花橋北入古誌萬厯甲戍俞居士復捨基構
　菴僧廣德焚修
吉祥菴在黄鶴山褚塢萬厯戊申僧如林重建
觀音大悲菴在桐扣南王陵山頂萬厯戊子歲僧廣量
　重建
西向菴在仁和縣廿三都江姓捨地創建延僧大澄於
　此十方雲水時依棲焉李流芳名其額
華藏菴去城五十里在黄鶴山右萬厯戊子歲僧雲川建
　右有乳泉古松栢列於道傍
永福菴在黄鶴山西首鮑家灣
般若菴在黄鶴山北面楮陽塢山上
徧福寺在城東北三十五里赤岸舊名衆善晉天福七
　年始祖慈航建佛殿賜子觀音殿天王殿宋治平二
　年燬天順七年從真法師請賜名徧福而殿址俱廢
　前有潤玉亭丁蘭井衆善橋放生池至今存萬厯辛
　亥里人俞思沖丁周倡建賜子觀音殿方伯呉公書
　螽斯廣應額
茶湯寺古覺仁院去城東三十里湯鎮塘有古楂樹一
　株地名楂塘灣唐天寶二年住持洪深始建大雄寶
　殿二座千佛閣藏經宋治平二年重額覺仁院乾道
　三年燬寶慶三年重建洪武二十四年立為叢林永
　樂十四年江潮沖没移建皋亭山嘉靖十一年僧懷
　悰鼎建俗稱茶湯亭
長壽寺即留茨菴在城西北三峰山大雲鄉元大徳年
　間建永樂間里人夏誠移請長壽寺額永樂五年十
　月十五日有勑一道御賜轎一乗　勅諭天下赴㑹
　僧衆朕惟佛氏之道清淨慈仁宏深廣大包含萬有
　貫徹妙微利益幽明功徳無量比者仁孝皇后崩逝
　舉薦揚之科起無遮之㑹廣集僧伽諷演經典百日
　之間嘉禎翕集慧燈降於金刹法雲覆於紺園繡絢
　五紋輝燦諸品毫光累現衆彩畢呈天花雨空滿祗
　林之寶樹縞鶴飛舞繞碧落之旛幢佛之舎利或流
　輝於梵宫或騰耀於寶塔開照空之萏菡爛湧地之
　摩尼動若驪珠炳焕午夜晃如虹彩燭影丹霄寶殿
　之前圎結金梅之果長干之境秀産瓊芝之祥若斯
　顯靈難以悉舉皆由爾衆毘尼克謹梵行清修瀾翻
　八藏之文悟解三乗之旨秉至誠以奉朕命攄精意
　以叩佛慈其中亦有至人道化髙妙飛行變化隱顯
　莫測感朕誠心來臨法㑹證明善功朕徳薄有未能
　知藉茲衆善遂致感通睹瑞應之蕃臻想神靈之濟
　度超遊極樂信有明徴朕實歡愉特加褒奨夫觀百
　川之流者必至海乃止虧一簣之功者則為山不成
　爾等益勤精進庶永謝於塵緣究竟真空期早登於
　覺地利生助化翼我皇家欽哉故諭
上塔伏虎禪院伏虎禪師原居江干五雲山每到城必
　騎虎出入回山化錢買猪首飼虎忽一日回山遲偶
　傷一人禪師倚杖責之虎悲哀悔伏師徃皋亭結菴
　於興教寺後圓寂今上塔即伏虎禪師塔院
中塔悟空禪院即真歇清了塔宋紹興勅賜悟空禪師塔
　名靜照天重覺禪師為之銘淳熙僧徳輔重立石紹
　熙改元太師王藺留詩并序　予前年自江西召還
　以十二月六日抵修門雨後微雪宿接待院今得罪
　去國復以是日雪中來明日過皋亭見福公長老言
　及相與歎息因留三絶重到招提却两年北牕風雪
　接衾眠客來休説邯郸夢世事端知不偶然富貴危
　機豈獨今且從麋鹿逐山林只慚莫報君恩重敢廢
　惓惓畎畆心臯亭回首軟紅塵晴日僧房暖似春禪
　老耽眈如卧虎相逢一笑問來因　院有古松數十
　株列道金鈎銀杏樹四株覆屋中有石池石為石蠏
　所蝕玲瓏如雕
下塔月明菴即清杲禪師塔院宋紹興間建國朝燬於
　兵燹僧雪峰誅茅重建其徒如月習苦積功啓大雄
　殿山門鑄巨鐘濬放生池居士王宇春黄汝亨沈守
　正為倡縁經年落成仁和令喬時敏有月明禪院額
　　朗士吳之鯨有碑皋亭山在武林東北隅烟嵐晴
　靄供明聖湖逺眺孤秀可挹古徳耆宿徃徃托跡於
　此而上中下三塔最著上塔伏虎禪師真藏中下二
　塔則真歇清了月明清杲二師滅度處也二師俱左
　緜人同嗣法於丹霞淳公宋紹興二十三年丁夘朔
　日了呼首座曰吾行矣跏趺俄頃而逝杲時方作務
　聞之亦呵呵伏樹而寂兩公生同俗長同師不殊天
　親無著而去住無礙又似龎居士父子竒哉事聞於
　朝命使臣建塔於桃花塢即今處籓以禪室焚誦不
　廢入國朝厄於兵燹成化間復建獨下塔在山址樵
　蘇蹂踐榛莽迷離幾與丘垤讓卑矣禪師雪峰與徒
　冰輪俱杭人天性朴誠戒律精肅初遊五臺㕘名嶽
　歸訪杲公遺蹟慨然有興復志誅茅編屋不堊而堅
　入其門新潔莊嚴能歛人志而發皈依瞻仰之願依
　山以居者逺邇趣役累黍可積駸駸拓大而雪峰己
　化去氷輪愈厲苦拮据矢成未竟之業一以樸誠動
　人遂復構殿三楹前後廡宇鱗次繡錯香燈梵花法
　幢建鼓鐘磬之聲晨夕逹數里而百年來荒墟遂成
　珠宫琳宇矣徃歲辛夘余不佞與俞似宗讀書興教
　寺欽雪峰髙行時過㕘訪師一日指侍者曰此初懴
　皈誠者也昨日夜义頭今朝菩薩面夜义與菩薩只
　隔一條線聲音朗徹余聆之恍然心境清沁若有所
　㑹是歲似宗預計偕即成進士因與皋亭結久要而
　余南北分馳遂虚舊游顧夙企冰輪之能成師志而
　構茲勝果也非特法門龍象抑亦古刹棟樑歟頃左
　方伯桐城吳公亷其實與銘不朽而仁和邑侯海上
　喬公嘉與更新題曰月明禪院以標其額儼然月明
　杲禪師與山靈並曜法席之盛當世世傳燈未艾矣
　不佞因為述其詳而系之以銘銘曰曹溪肇源清原
　分派提心為宗何等無在慧筏渡迷金鎞撥碍杲師
　受衣空明洞解現示游戯大千同界遺蜕奚存真性
　不壞雪峰上首璞中圭外如月紹林堅忍于邁猊座
　揚輝紺宫映帶杲師何心成毁嗔愛以覺有情功隆
　埏載名山䕶持竹香松籟
法華菴為月明下院近萬緣橋僧性廣建
栁翠菴在下塔側有栁翠塔
興教寺晉天福四年錢氏捨名興善寺伏虎歸禪師為
　開山之祖元末兵火煨燼朂法師重建名為興教
華嚴菴在皋亭桃花塢興教松隠靜室也俞思沖題額
　僧清學焚修
金佛寺宋嘉泰元年璋法師創業師湖州武康人父姓
　金母夢僧持花入室而生師自㓜辭親出家㕘訪知
　識勤修淨業士庶皈禮開禧三年寧宗召問佛法賜
　金佛寺額元至正六年燬洪武初僧正福重建至
　二十八年正福善能二師鼎建佛殿寢室雕裝三佛
　二菩薩諸天有靈芝花二盤古窰青瓶一對貫雲石
　書淨業匾元時銀杏樹左右一株二合俱存永樂間
　福精修戒行晝夜禮彌陀淨土期懴忽聞異香滿室
　告衆云四十八年住世猶如嬰兒游戯世間萬事皆
　空明月清風歸去書偈而逝
無垢院在城北大雲鄉宋淳熙元年建元至正燬洪武
　初復建萬厯乙亥重建憲副林梓題額兩刼真修其
　序略云誌載宋淳熙間坦禪師奉勅建造至三代孫
　祖心者一修葺焉迄今盡圮僅存殿宇而已地方耆
　善訪瑪瑙寺有行僧亦號祖心謂為前祖心之後身
　也請住守焚修余自掛冠歸隠湖莊日與方外交遊
　而惟祖心師誠實可嘉是以為贈
善曇寺去城東五十里在鼎湖西葡萄畈原葡萄寺廢
　經數百年其故址宛在萬厯戊戍僧如顯募衆縣宰
　豫章劉公嘉其德捐俸以助邑人胡心得沈朝煥沈
　朝􁇵丁周助建長河環帶古朩圍蔭有石橋鉢盂泉
鼎湖寺去城東六十里在鼎湖中亦名東湖廢久無考
　湖大三千餘畆萬厯庚戌司道清復里人虞淳熙為
　倡構室以居僧海淵等將興崇殿以復其舊湖跨仁
　和海昌二邑于南西湖若鼎峙焉
安隱寺去城六十里在臨平山南唐清泰元年呉越王
　建名安平有安平泉宋治平二年改今額元至正末
　燬永樂初重建其後即臨平山地生曲竹相傳丘隱
　士羽化棄杖於此其竹皆曲寺有寳幢歸併於此
　曰報慈曰圓滿院曰寂照菴　蘇軾題安平泉詩聞
　説山根别有源撥雲尋徑興飄然鑿開海眼知何代
　種出菱花不計年烹茗僧持甌泛雪煉丹人化骨成
　仙當年陸羽空収拾遺却安平一片泉
勝安寺在臯亭山北　胡𦙍嘉記云臯亭山清澹渫杉
　松挿翠潭壑瀉注味韻清美予棲遊久之晉宋以來
　悟證者若而人黄龍伏虎月明諸古徳影堂瘞塔保
　而禪誦其間者迄今不衰其餘岐峰邃澗或綴一瓢
　或卓一錫皆有拔俗絶塵之想勝安介在諸刹中創
　自後周顯德勅名寶勝宋之乾徳郡人錢仁輝葺而
　廣之法侣道崇夜見白衣人來謁始立大士圓通道
　場建炎四年燬於兵手其殿竟無恙衆大駭異奉泥
　金法幢佛牙舎利供之紹興二年始易今名己不知
　其所由廢矣僧寶有麥秀之歎謀之兩世再起再罷
　其孫性乾少年精警跣足行募不踰朞而岧嶤熣燦
　幾與層巒爭勢矣
廣嚴寺在臨平鎮西前挹鼎湖後踞丘山水朩清茂煙
　雲晻靄雜與氓㕓賈區相接而諠囂不聞按圖志舊
　名華嚴院晉義熙十二年法師通所建以奉華嚴者
　隋大業末燬於兵唐髙祖時𤣥覽法師始即其地而
　恢拓之鑄金銅像三百五十軀書金字涅槃經二千
　餘巻尊奉度置咸極莊嚴法師俗姓禇氏左散騎常
　侍舒國公無量之弟舒公少常讀書湖上有龍起之
　異既顯以太夫人年髙歸覲其鄉時從冠葢出游山
　中叙昆季之好人以為榮法師因請湖為放生池刺
　史袁仁敬禁民六里不得入網罟司馬楊敏言復禁
　十里魚鳥涵泳士民嚮風遂為一方之盛開元二十
　二年法師化去學士徐安貞為之碑㑹昌中寺燬碑
　亦堙没大中十二年寓士陸同芳濬井得石函華嚴
　經六十一巻遂名華嚴井捨宅為寺建塔以藏焉宋
　治平年中賜今額建炎罹兵燹其地沒為民居邑人
　姚成率好事者復之乾道五年僧行杲始營佛閣鐘
　樓元大德七年僧如岳増建前殿而門廡稍存其制
　元貞乙未平山林禪師棄家於茲受具戒遍㕘諸宿
　歴主名山藏楊宗乘為東南之倡由是寺之名益著
　元末兵亂尋廢正統十年節菴貞公與其徒日初昇
　合謀協力鳩工簡材撤而新之𢎞治丁已日初徒本
　浩復葺其圯壞云
淨惠寺晉天福七年吳越王建號佛日院宋大中祥符
　元年改今額　范成大詩云帆掠楓橋意欲飛西山
　雲物逺依依回思客路豈非夢乍聽鄉音真是歸舊
　事懶從年少問故人稍覺座中稀不須更説桑榆晚
　秔稻鱸魚也自肥
蓮華窟在佛日塢蓮華峰之左脇僧大慧累石為基編
　茅為室因峰得名故名蓮華窟有石翼然如飛雲之
　狀名片雲巖有泉瑩淨潔白從石底細竇湧出味如
　醴蜜名天乳泉有池形如泮名半月池
明覺院即明教嵩古道場也元末燬其基没於民間僧
　性澄於萬厯間清理六畆山形狻猊名獅子山有石
　龍在溪左右頭口相對而出泉從口流晝夜如吼名
　石龍又名雙龍泉有石窩其中可容二人趺坐名石
　龕有石在澗底牽如被幅長五六丈名交崖石
龍興寺宣和七年因東湖水濤洶湧建寺名妙華菴立
　普同塔鎮壓水勢紹興六載髙宗建都杭州太后駕
　幸本寺賜額龍興元末兵火額石俱焚
大安寺在臨平山北小林鎮梁貞明二年呉越王建定
　慧禪師為開山祖元末燬洪武重建二十四年歸併
　廣嚴寺改額為大慈院
驀直菴在仁和念三都十啚僧大仙童真入道衆信歸
　仰丁姓捨地募建禮請焚修給事洪瞻祖顔其額
彌陀菴在履泰鄉五啚嘉靖四十年里人李陽割地創
　建延僧如性卓錫其中嚴淨毘尼精誠念佛以荳為
　記滿四十八石臨終天樂迎空彌陀接引人遂以彌
　陀名其菴萬厯間孫海雲立禪三載刺血書經李應
　科捐貲重建司馬陳學易有記
龍華菴在履泰鄉五啚萬厯十八年陶曉施地建延僧
　性曉焚修不涉文字惟勤禮佛司馬陳學易顔其額
　
　
　
　
　
　
　
　
　
　
　
　
　武林梵志巻四
欽定四庫全書
　武林梵志巻五
　　　　　　　　　　　明　吳之鯨　撰
　　北山分脉(由錢塘門至三天竺/)
菩提院本錢惟演别墅也捨以為寺有白蓮緑野等堂
　碧玊四觀披灝等軒南漪迎薫澄心涵碧玊壺雪氍
　毺等亭後併入昭慶寺
真覺院即隠菴
法濟院舊名觀音院有明軒爽軒
妙因院即慈光菴
寳嚴院俗呼九曲院
昭慶律寺晉天福間吳越王建宋乾德二年重修太平
　興國三年建戒壇於寺中每嵗三月三日海内緇流
　雲集於此推其長老能通五宗諸典者登壇説法敷
　陳具戒其徒跪而聽之名曰受戒至今行之天禧初
　有圓净法師學廬山慧逺結白蓮社搢紳之士與㑹
　者二十餘人運使孫何為之記南渡後以其地為䇿
　選鋒軍教塲尋復為寺元末燬洪武間重建成化間
　燬雲水僧廣慎復營之嘉靖間燬于海冦都御史胡
　宗憲重剙殿宇隆慶間復燬新都汪道昆募建萬厯
　二十五年勅賜銀一千兩助建内有萬善戒壇藏經
　閣千佛閣緑野堂觀音井碧玊軒四觀堂㸔山亭卧
　牛石放生池　宋陳堯佐詩湖邉山影裏静景與僧
　分一榻坐臨水片心閒對雲樹寒時落葉鷗散忽成
　羣莫問紅塵事林間肯暫聞　王元之詩夢幻吾身
　是偶然勞生四十又三年任誇西掖吟紅葉何似東
　林種白蓮入定雪龕燈熖直講經霜殿磬聲圓謫官
　不得餘杭郡空寄髙僧結社篇
大佛寺舊傳為秦始皇纜船石宋宣和中僧思净者當
　兒時見之作念曰異日出家當鐫此石為佛及長為
　僧妙行寺遂鐫石為半身佛像餙以黃金構殿覆之
　遂名為大石佛院净即喻彌陀也元至正間院燬佛
　像亦剥落永樂間僧志琳重建勅賜為大佛禪寺𢎞
　治四年僧永安重修寺畔有塔俗稱壺瓶塔宋諸帝
　原葬紹興府寶山此山又名上山又名攅宫山自西僧
　嘉朩揚喇勒智發其塚將諸帝骨雜以牛馬犬羊之骨
　併而葬塔于江干號為鎮南塔俗則呼為白塔至今
　相傳其地為白塔嶺未幾被雷火所擊杭人驚異且
　哀諸帝之不幸也共收餘骨葬寺東造塔其上號壺
　瓶塔事見山隂唐之淳懐古集旁即沁雪泉張太尉
　總宜園德生堂理宗書扁泳飛亭放生亭天禧四年
　王欽若請以西湖為放生池禁民採捕故構此亭放
　生碑郡守王隨記　李攀龍詩西湖斜日净風烟北
　嶺岧嶤出半天磴道半從空外轉樓臺巳入鏡中懸
　塔分西域銅缾勢石紀秦王錦䌫年白社但須彭澤
　酒青山不用華家錢波摇玉樹堪雙映月上珠林好
　獨眠我軰自狂君莫訝平生未敢謬周旋　昔太學
　生所作風入松詞一春常費買花錢日日醉湖邉玊騘
　慣識西湖路嬌嘶過沽酒樓前紅杏香中簫鼓緑楊
　影裏鞦韆暖花十里麗人天花壓鬢雲偏畫船載得
　春歸去餘情付湖水湖煙明日重携殘酒來尋陌上
　花鈿時帝㣲行見此笑曰詞斯美矣但明日重携殘
　酒終帶儒酸不如改為明日重扶殘醉次日召而官
　之
金輪寺在保叔寺山門之側周顯德二年吳越王建
　楊蟠詩云首出羣山内推開幾度㸔不因風雨折欄
　檻滿溪寒
保叔寺古名崇壽院一名聖壽禪寺在寶石山上山名
　壽星瑶石山又名巨石山又名石甑山山高六十餘
　丈開寶中吳越相吳廷爽建内有九級浮圖名應天
　塔後燬咸平中僧永保重建去其二級人呼為保叔塔
　嘉靖元年燬二十二年山西僧永杲募縁重建或云
　南宋為保所塔張即之湖山勝槩門扁僉事焦煜寶
　石門扁羅隠封山記徐一䕫碑記梯雲嶺巾子峯一
　名獅子峯錢王箭臺永保岩一勺泉甘泉天然樓乳
　泉井在山北其色白如乳汁石屏風古名此寺為屏
　風院墜星石一名落星石一在山上一在山之北原
　學士軒元學士黃文獻公嘗寓此㸔松臺開化方豪
　建獅子巖在㸔松臺之上覧勝樓極樂菴錢湖龍君
　廟碑隂陽池在塔下水月園在大佛頭之西宋紹興
　中高宗以賜和王楊存中為書水月二字門扁水月
　亭玊琳堂俱在水月園内宋樞宻童楶墓　錢思復
　詩云金刹天開畫鐵簷風語鈴野雲秋共白沙樹晚
　逾青鑿屋岩藏雨黏崖石墜星下㸔湖上路歌吹正
　沉冥　林和靖詩巾子峯前烏桕樹清霜未落葉先
　飛如何天竺林間路猶到秋深夢翆㣲　一勺泉詩
　絶頂盤峯秀蛟宫湧地蓮塔棲南斗下僧問劫灰年
　鬼谷摧堅石神功琢湧泉派疑銀漢瀉溜訝玊龍穿
　沆瀣雲根滿分明琬琰鐫一泓通海眼孤浸立山巔
　正正沉華月亭亭蘸碧天味香流乳滑嵌洩濺珠圎
　魚躍金梭見虹垂寶帶懸洗甌僧瀹茗供佛客擎錢
　幾許詩脾沁寧當俗慮牽静為仁者學湛若定心禪渇
　想㪺瓢飲酣宜潄石眠何人識恬澹終日愛潺湲莫
　怪頻來此煩疴頓覺痊　劉賔山閏九月登山詩一
　年難遇兩重陽且復登臨到上方佳節不隨秋去早
　山林應笑客來忙白衣人逺誰供酒黃菊花殘强傲
　霜莫遣西風吹落㡌鬂毛林葉共蒼蒼　又同沈石
　田登寶峯詩僧樓重㑹沈休文把酒㸔山興絶羣一
　道泉聲池上落兩湖春色坐中分苦吟野鳥如憐我
　不飲山花亦笑君湏把老懐傾瀉盡毋勞别後賦停
　雲
相嚴院晉天福二年錢氏建有十三間樓樓上貯三世
　佛一尊蘇子瞻治郡時常判事於此
智果禪寺舊在孤山吳越王所建宋紹興間徙築于此
　先是蘇子瞻守杭州與智果禪院師参寥子善名其
　所居泉曰参寥泉寺既徙北山有泉適出寺後好事
　者仍名参寥泉以志舊蹟元末燬洪武初僧可祥惠
　炬重建徐一䕫作記其梁題云元祐五年嵗在庚午
　二月辛卯二十五日乙卯上梁盖子瞻手書自孤山
　移置者昔東坡在黃州夢與参寥子賦詩覺記兩句
　云寒食清明都過了石泉榆火一時新後七年坡守
　杭参寥住持智果寺内有泉宜茶寒食日東坡偶過
　訪之因憶舊夢以参寥名其泉参寥子即道潜僧之
　别號也東坡夢中識之道潜平時有詩曰數聲柔櫓
　蒼茫外何處江村人夜歸又曰隔林彷彿聞機杼知
　有人家在翠㣲　偶經臨平道中詩風蒲獵獵弄輕
　柔欲立蜻蜓不自由五月臨平山下路藕花無數滿
　汀洲東坡見之稱賞不巳後得之于西湖智果寺一
　見如舊及坡移守東徐潜徃訪之於逍遥堂坡遣一
　妓前乞詩潜援筆題曰寄語巫山窈窕娘好將魂夢
　惱襄王禪心已作沾泥絮不逐東風上下狂自是名
　聞海内　吳立夫詩古寺湖水上寺門但菰蒲一泉
　湛如玉巖骨旱不枯粤從参寥鑿得與盖壤俱東坡
　或茗宴西嶺猶松竽人誰問詩侣世頗笑酪奴瓦甃
　縱然在朩瓢知已無汲水宜汲深塵心非轆轤别禪
　勝别味俗舌空醍醐老僧久不識香池冷宿盂卓哉
　郡太守遺像擁眉鬚間來試我酌霧雨變須臾尚持
　金芙蓉便踏赤鯶魚
治平寺初名錦塢庵僧法聰建有烟雲閣
壽星寺在智果寺側有壽星石明逺堂垂雲亭寒碧軒
　一擊軒平秀軒東坡祠杯泉觀堂江湖偉觀扁趙與
　􁤏建　東坡次韻周長官詩瑠璃百頃水仙家風静
　平湖響釣車寂歴疎松欹晚照伶俜寒蝶抱秋花困
　眠不覺依蒲褐歸路相將踏桂華更著綸巾披鶴氅
　他年應作畫圖誇　寒碧軒詩清風肅肅摇牕扉牕
　前修竹一尺圍紛紛蒼雪落夏簟冉冉緑霞沾人衣
　日高山蟬抱葉響人静翠羽穿林飛道人絶粒對寒
　碧為問鶴骨何縁肥　明逺堂詩十年不向此凭欄
　景象依然一望間龍蜃吐雲天入水樓臺倒影日銜
　山僧於僻寺難為隠人在扁舟未是閒孤鶴似尋和
　靖宅盤空飛下復飛還　朱繼芳江湖偉觀詩呉山
　表裏水為池百有餘年壯帝畿天目逺將雙鳯落海
　門近拱六龍飛胥濤白雪生秋思太乙紅雲駐夕暉
　江上沙鷗湖上舫栁邉風裏兩依依
寶雲寺在寶雲山下一名千光王寺宋乾德二年吳越
　王建即瑪瑙寺東空園是也有靈泉錦塢澄心閣妙
　思堂南隠堂清軒月窟宋邳王墓抱朴子墓在寺側
　葛仙翁名洪字稚川抱朴子其别號也　蘇東坡雪
　後㳺寶雲寺詩寶雲樓閣閙千門林静初無一鳥喧
　閉户莫教風掃地捲簾疑有(月/)臨軒水光㶑灔猶浮
　碧山色空濛巳歛昏乞得湯休竒絶句始知鹽絮是
　陳言　薩天錫葛嶺詩煉丹仙子渺茫間一夕乘風
　去不還火冷爐頭灰巳盡雲封洞口嶺長閒千年瑞
　氣生瑤草夜半天風響珮環真境空明自今古烟塵
　依舊隔瀛寰　秦舜友初陽臺詩晨光凝逺眺寒露
　滴松風玉笛一聲曉萬山青翠空
瑪瑙寺舊在孤山今葛嶺東一名寶勝院開運三年吳
　越王建宋治平二年改賜是額紹興二十二年徙于
　此有瑪瑙崖瑪瑙山居紫雲洞寶雲山髙生閣僕夫
　泉初陽亭初陽臺煉丹井中庸子陶器墓乃法慧禪
　師也　張伯雨宿瑪瑙寺詩一宿葛洪丹井上化為
　蝴蝶夢魂清湖田凉蛤四散吠烟寺曉鐘相逓鳴孤
　嶼橫生為玉几初陽煥爛似霞城拏舟又入水雲去
　還我風篁雪竇聲　登初陽臺詩初陽臺上新亭好
　一曲笙簧石壁開驚去𤣥真狂道士歩虛飛下玉清
　臺　葛洪嶺上訪真居一飲丹泉足自如拂袖莫嫌
　狂散甚子非知我我知魚　趙達夫白珽鮮于樞三
　人逰初陽臺聮句詩巾子峰頭艤釣船初陽臺上坐
　鳴絃出雲髙樹明殘日過雨蒼苔泣細泉絶俗誰能
　繼遐躅凌虚我欲挾飛仙還家政恐郷人問化鶴重
　來知幾年
招賢寺在葛嶺上唐德宗時郡人吳元卿為六宫内使
　棄官學道結庵于此後吳越王改為寺宋髙宗葬欽
　宗神主于此寺後尉遲恭井梅泉東坡書扁　白樂
　天紫陽花詩序云招賢寺有山花一樹色紫氣香芳
　麗可愛頗類仙物而人無識者因以紫陽花名之詩
　云何年植向仙壇上早晚移栽到梵家雖在人間人
　不識與君名作紫陽花
嘉德永夀講寺俗稱毛寺宋理宗時秦國夫人毛氏者
　皇后母也既老結庵于此就葬焉即庵為寺有芝産
　墓側因名芝巖前有放生池翔泳堂幻隠洞寶粧閣
　東有寶嚴院垂雲亭借竹軒西有定業院環峰堂襲
　夢軒神仙宫靈耀觀並廢　白廷玊翔泳堂酒中詩
　環辭度得雪兒歌濃墨斜書碧玊柯醉折芙蓉薫酒
　盞裏湖凉似外湖多
鳯林寺俗呼喜鵲寺唐長慶初禪師圎修居此四十餘
　年棲息松上有鵲構巢其傍人遂呼為鳥窠禪師白
　樂天守杭州時常徃㕘之曰大師居處甚險禪師曰
　太守險樂天曰弟子位鎮山河何險之有禪師曰心
　火相交識性不停得非險乎樂天服之宣德間僧如
　月重建勅名鳳林寺圓修骨塔存焉　僧來復詩
　寳網金幢變刼灰瞿曇寺裏盖蒿萊鳥窠無樹山䕫
　泣不見談禪太傅來
君子泉本在定業院中亦鳥窠禪師道塲也院廢而泉
　湮後人遂勒石于此寒冽而深㑹為方沼可氷鮮焉
伴𤣥庵在瑪瑙寺側有葛翁丹井祭酒馮夢禎顔其堂
　曰白業㕓僧性智焚修
妙智庵一名報國觀音院在栖霞嶺上舊多桃花春時
　爛然如霞故名栖霞左有寶雲右有仙姑二山相挾
　嶺在其中如劍門故名劍門嶺有危松翠華如盖上
　臨賜為御愛松有紫雲洞栖霞洞金鼓洞靈芝岩烏
　石峰閻頭陀盛暑曝背其上改名悟石
䕶國仁王講寺在無門洞詳記中　釋文石記略曰洞
　在西湖北山智果山居後初陽臺下紫雲洞前舊傳
　岩石㟏岈懸巒匝地宋有髙僧慧開字無門者居此
　故因師名云當淳祐理宗時召問法要稱㫖命師求
　雨救荒得效賜號佛眼而師嗜静隠於此山師法軀
　短小毎登座說法必假重墄學者竊掩口胡盧師因
　命工鑿後山成像約髙丈餘且誓曰願後有身偉不
　减此師既遷化距宋景定四年嵗癸亥十一月錢塘
　孫某婦李氏夢一僧持燈籠寄宿自云慧開道人翌
　日遂産男子異相非凢逮長身長九尺有竒出家受
　具是為中峰和尚於時咸識為無門祖師後身斯像
　徴也洞之右出則從䕶國左出則由玉泉左向則烏
　石峰右上則金鼓洞入從右脇則前遶澄潭入從左
　脇則髙藏像殿下為禪室庭除庖湢寮舍而巳古跡
　既廢湮没無痕復于嘉靖甲申年有髙行沙門曰圓
　果厥號香林京口人也離俗既久操方有年逰歴至
　杭長行分衛夜宿三門時在仙林律寺檀信見其苦
　寒製新衣衣之送齋作供絡繹蜂聚果師厭之略不
　少受遁至北高峰絶頂假一席之地縛草為團瓢止
　觀其中主僧見其不出營食時時閔而給焉如是斂
　足已逾六載冬忽大雪旬有四日地積丈餘主僧甚
　念是必僵死俄城中善信不期而㑹至者三十餘僧
　相慰苦寒出郭何事咸曰夜夢闗公提刀立馬厲聲
　告曰北髙峰古佛餓困雪中幾及半月何不裹糧救
　旃此無心道者飯之勝恒河沙百寶上施施佛也彼
　此相訝夢不少差衆既覔師設供師怡然禪坐殊無
　凍餒之色作唄受齋舉皆懽忻衆因勸師下山師曰
　諸君早去每日未晡羣虎來集遶菴哮吼若遲返駕
　是必驚恐由是相送下山不覺行過積慶值一長人
　長可丈許師意必非凢人縱歩逐之愈趨愈疾俄至
　斯洞長人景㓕問諸薪者報云烏有而諸豎但拾瓦
　礫累於一礬石間師趺坐相對小憩良久石上恍然
　有光灼灼師撥去瓦礫頂相儼然爬搔砂土眉目盡
　顯諸童喜笑而去告揚城市現像所以城中男婦聚
　觀塞途禮像異師悉以衣祴手捧畚去其土湏臾畢
　盡像因畢露師慨然喜曰將非縁在斯乎遂謀募構
　小殿蔽之并得斷碑復詳無門祖師像也是時杭有
　守備内相郭公設食濟饑以師道行延請為主是後
　兩山凡遇禪講咸以師篤實充為司庫四衆舉稱庫
　頭庫頭云師嘗見前峰松際披拂儼如黃絹不測幾長
　復作大雨堦庭盡没乃蟄其下遺坑一尋神臨尚在隔
　嵗復歸清泉自出久之方止先是土人相傳為黄龍
　祠在昔禱雨靈應勅封靈濟侯䕶國神龍師得斷碑
　于斯有證夫龍之為物可巨可細可彌可宻即令傾
　天倒地覆雨翻雲其性恒然凝寂三昧故云那伽常
　定無不定時果道人高行深修卧雪旬餘居山數載
　出則經新古刹處定動恒然之間在佛法季運利益
　衆生所度弟子若緇若素不下千計若今蓮池法主
　東暉禪師皆其㕘學弟子夫山川洞壑由道見尊道
　在人𢎞𢎞必有所霞山定上人者跡雖棲棲而本實
　觧脱左司馬公雅與契悟亦一時道行懸絲未絶果
　道人之前豈無一人見豎隳興廢劫中遂冺然無考
　嗚呼文石感比世道行交廢如果道人者亦寥寥其
　人定上人能拾士大夫遺言集之紹繼前修庻幾斯
　文俟夫君子易檢討云　馮夢禎詩序云辛丑九月
　十五日西湖放生事竣雨中從朱比部泰復潘太學
　景升㳺無門洞期而不至者為虞稽勲長孺俞徴君
　羡長分韻賦五言古詩余得金字薄雲引湖汎纎雨
　繼山尋所存在濟物觸事欣合簮吾生定有涯娛性
　賴丘岑遵塗始近隄歴疇帶豐林遂得化人居窈窕
　入谷深絶壁繡莓苔幽澗戞鳴琴崇像斵石幻神龍
　隨錫吟觀化卑語海撫徃希布金且饑伊蒲塞聊以
　澄煩襟　朱長春得瑟字朝搴芙蓉英暮采桂華實
　有期山中人從邁理孤䇿凉秋風云厲㣲雨既蕭瑟
　崇岡引載途隂溜啟絶壁雀鳴空林中䑕走長松末
　洞門岌以幽古石白如雪言有黃龍㳺徃徃興雲窟
　感此化人居願言投偃息神仙何當期年徃如過隙
　無為飾人世蹙蹙使生廹　潘之恒得玉字同流況
　慈航咨此生生祝縱鱗悉還淵放翼仍棲谷豈伊曠
　山行不遑懐水宿湖氣溢漭沆嶺霧垂霡霂良友倘
　不俱𤣥賞將焉告衝泥入溟烟乘興匪由速到門桑
　竹清捫洞翆㣲觸封雲起瑶島鑿氷屑寒玉飛壁像
　飄雲巋然瞻丈六突兀霄漢間敷澤想靈沃池舒寶
　勝光林奏迦陵曲感兹出世因何願不詶復朔饑長
　莫辭鳬悲短莫續不忍蹣跚羞甘受輪轉辱誓𢎞般
　若力共接西方躅　虞淳熈得商字補詩我昔驂黃
　龍逍遥青琳房豁落太無門聊與金僊翔手持緑玊
　杖驅龍出西方三翼開明湖蒼茫烟水長放魚戱蓮
　葉波動芙蓉裳雨花散珠宫香水浮鴛鴦囘首渺丹
　崖洞壑滋瑶芳同舟二三客别我登石梁遥問昔所
　逰巖扉杳茫茫飛霞流錦石常䕃白毫光寒松鳴秋
　絃空翠天風凉長嘯拂紫髯爽氣凌金商葉落聞清
　聲片片龍鱗黄呼我出岫雲歸來向空王閶闔尚可
　排石户徒相望窈窕入無倪極目笑長桑吾當握驪
　珠囘光照石牀龍臥三千春銜日上髙蒼　吳用先
　詩序云萬厯壬寅夏五余憩聖僧菴上人霞山為余
　道無門石像之竒余意佛眼中峰香林名為徃來而
　實無徃來者提燈寄宿案礫放光祗為㳺戱三昧耳
　上人於此承當不因為賦曰正法當秋晚津梁像教
　開化身留石壁瑞氣繞香臺象罔從誰覔𤣥珠不用
　媒無門千古意徙倚白雲隈
雙桐菴在紫雲山棲霞嶺側新安許太史買山構庵額
　曰雙桐竹徑迤邐岩牎幽寂可坐僧性慈焚修于兹
　　如曉㳺雙桐菴訪了元師詩云挂鉢雙桐下巉崖
　屋半間庭隂留夜月堦色亂春山世念隨雲薄禪心
　共鳥閒相過話岑寂不厭啟柴闗
净性寺宋乾德五年吳越王建名净心院大中祥符改
　今額元末燬國初重建傍有青衣橋
净業堂在秦亭山為净性下院僧圓禮築室數楹饒竹
　函峰阮公過題云君多直節出塵俗日與高僧相徃
　囘雲集鳯毛清大夏春蟠龍角奮輕雷遂名萬竹净
　業堂孫克𢎞書額曰香光莊嚴
碧漪蓮社在秦亭山下孫克𢎞書黄汝亨題曰旃檀窟
普慈院在秦亭山嘉靖初建僧廣莫棲寂于此莫號仁
　安多著述晚年㕘雲棲師皈心净土嘗有頌云肘後
　神符殺百妖室中無復用吹毛太平天子頒新令不
　許門前更釘挑刺十指血書華嚴一部法華二十部
　覔地豎窆深臥其中董太史其昌為題石曰安法師
　墓
玉泉寺舊名净空院南齊建元中僧曇超説法于此龍
　王來聴為之撫掌出泉遂建龍王祠晉天福三年始
　建净空院于泉左宋理宗書玉泉净空院額以榜之
　祠前有池畆許清徹可鑑蓄五色魚數十頭逰泳如畫
　其前溉田千頃近者曰鮑家田吳越相鮑慶臣采地
　也宣德間置白紙局就池造紙淆濁久之局廢而泉
　復冽矣旁一小池水翠緑雖以白粉投之亦成緑色
　萬厯間錢塘令聶心湯重建有晴空細雨扁方伯竇
　公供書本藏經於方丈命住持僧性科等守之其藏
　經每本首葉有識云三吳大知識捐貲刻經徑山有
　送余者嘆非家物流照衆生藏山于山藏佛於佛玉
　泉古寺百千年幾廢興而名不改佛力哉將山河大
　地非待盡者有乎月高欲殿蓬杳擬宫飛來飛去意
　將何窮玉人呈相自西徂東生返樂土佛縁是空萬
　厯辛亥秋合肥竇子偁識又匾曰神龍撫掌處旁有
　題云初㳺玉泉寺雨氣在天登樓觀魚疑若出聴余
　以為樂方伯則曰此四族中苦海乎巳臨小池細沸
　生花顧問僧不知所對歸而求之乃神龍撫掌處也
　是日驚蟄心愈勃勃然動悲夫山來雲外臺豈世中
　一㸃浮漚窮盡瀛浡方伯為誰桐城吳體中同年友
　也竇子偁題　王在晉碑錢塘山谷湖濆氷泉流涌
　穴竇可通破竹可引其勝最者為虎跑龍井沁骨澄
　心清堪飲啜然多自上下下明溜響滴水精融液凡
　山皆然吾聞蛟龍之所潜水深洞黒𤣥冥莫窮底裏
　杭之有玉泉介青芝塢石板巷九里松之間清冷湛
　澈方塘一鑑照人眉目魴鯉文鱗浮沉出没悠然自
　適有客投餌魚即受餌汲水不驚觸人不避夏不知
　暑寒不知氷魚之與水忘也見者亦忘其為魚與水
　也寺以泉名轉折而為方丈則甃石為平橋小磵噴
　珠飛沬滴如荷露灑如玊屑無雲而雨無雨而㸃㸃
　生於水靣苔藻相染水入深藍與青旻一色徃自南
　齊建元靈悟大師曇超卓庵講經有老人于庵前撫
　掌泉自湧出泉名撫掌又曰細雨其來則自下上上
　滿而靡見其溢淆之莫能使淆神龍變化覆雨翻雲
　于鼓掌平地可成陸海巨浸可變桑田又安見夫大
　千世界自為升沉而乾暵水澤不聴命于神物之呼
　吸耶㸃蒼溪上大雨野中烈日蔣山龎眉直令一沼
　沸出西域止存其七山龍𤣥妙㸃化種種見竒其在
　本山則浙都之秀異獨鍾净空名院創于五代宋理
　宗皇帝御書玊泉净空錫額寺重葺于咸淳間元末
　燬而本朝宣德重興歴年二百所矣萬厯二十八年
　為織造内監孫公整其頽圮而住僧性科募金鳩工
　法宫梵宇益増而勝焉蠡水盂瀾洸洋淵漠若金波
　玉海毘盧遮那如來所都實報無障礙土溟涬誕宕
　罔測邉涯大根薩埵優㳺其處而與𤣥夷蒼水使者
　同宫左右顧而瞻忠魂義魄于橫塘望紫岫晴嵐于
　三竺鍾靈㑹景氣色神王池魚可化為龍霖雨澤物
　西湖滴瀝祗以供其一吸興歇變遷安徃而不入龎
　眉老人之掌上也則予又安知千百斯年青芝石板
　巍然隤然若至今存否也請以問之龍神曰有子之
　言不二余乃為記勒石志之　白樂天詩湛湛玉泉
　色悠悠浮雲身閒心對定水清净兩無塵手把青笻
　杖頭戴白綸巾興盡下山去我知是何人　呉亷静
　過鮑家田詩摇斾家家酒扶犂處處村草深迷井口
　槿宻擁籬根緑水明秧本青山失曉痕多應忌蠶事
　畏客掩柴門　僧濟顛詩千章老朩冷涵秋今日重
　來話舊㳺一池寒水凝虛碧照出當年五百流中有
　神龍隠頭角為雨為霖蘇旱涸聖主垂衣風雨調龍
　亦安然在丘壑　王世貞詩寺古碑殘不記年清池
　媚景且留連金鱗慣愛初斜日玉乳長涵太古天投
　餌聚時霞作片避人深處月初弦還將吾樂同魚樂
　三復莊生濠上篇　喬時敏晴雨軒詩有序靈苑山
　之陽有泉涌焉其規可二丈許雖風日鮮美時恒似
　㣲雨滴􁏏状則細雨所由名也予惜其名不雅馴易
　為晴雨顔其泉上小齋而系以詩湖光萬頃浮春空
　湖上老龍卑故宫謝遣雷師别雲吏跳身獨入潢池
　中戢鱗藏珠等尺蝘池水不波疑鏡融每當旭日正
　澄霽波紋衍漾如飛靀耳邊曽未聞淅淅眼底輒復
　㸔濛濛信知此龍用不窮有為自妙無為功大能山
　海小盆沼變化良與真宰通巻舒潜見亦偶爾詎肯
　屑屑私天工我行泉閒習龍意為傳此語開羣䝉飽
　聞九土困焦灼終擬膚寸酬𤣥穹
靈峰寺闢於晉太康中伏虎禪師所創一名鷲峰院新
　志稱吳越王時建非也俗傳為裴休墓院亦非也萬
　厯初僧散寺敗僅存殿宇邑人左布政陳善延僧通
　慧居之寺舊有眠雲堂今廢翠㣲閣洗鉢池妙髙臺
　臺已廢址或云在背山之頂或云即右偏山椒今法
　禪居是也嘉靖末年有邑諸生張少嶽萬言者隠于
　寺中四十年不入城市為詩文有幽致通政周詩相
　與倡和為築聴泉亭於寺側居之詩有記今在亭中
　山人徃而泉石轉屬他姓荒僻岑寂㳺人罕至天隂
　月黒時聞倀嘯寒泉噴薄尚無恙云　蘇軾妙髙臺詩
　靈峰山上寶佗寺白髪東坡又到來前世德雲今我
　是依稀猶記妙髙臺　許應元靈峰寺詩空門傳不
　二令節届重陽㸔取蓮花净無煩菊蕋芳沙虗喧候
　鴈露冷咽寒螿幽賞豈終巳請㸔山月光　周詩早
　春入靈峰詩杪秋經月社門幽獻嵗方為鷲嶺逰梅
　蕚巳㸔迎臘吐澗泉猶自帶氷流雲蘿行樂風塵隔
　江海初衣嵗月遒聞道山人思削跡尚嫌城市邇丹
　丘　周詩聴泉亭記杭郡西湖諸山以二高峰為望
　北高峰蜿蜒東行鬰起巖巒靈峰為竒峰左右泉源
　胥委禪林之南雨成瀑而晴如珠聴泉石為勝少岳
　山人栖跡靈峰披荆棘開䝉翳始得兹泉已又汰沙
　礫决汙滓而得兹所謂聽泉石者葢舊物也石厚
　盈尺方廣幾丈乃舉之層崖之下而置之懸流之上
　為命今名云山人於石西偏構草閣一楹日吟哦其
　中未幾余以病告來歸於山人月率三四過過率登
　石箕踞竟日忘去則謂山人曰峰以泉勝泉以石勝
　兹石之上可琴可奕可樽可茗可慿可眺可吟可嘯
　顧不當亭耶山人韙余言方是時郡中人士雅有丘
　壑之尚者多從山人逰石上聞余言則争捐貲為山
　人命材鳩工之助甫浹旬亭遂告成諸君子則又載
　酒賦詩落之而請余記其事余惟山川靈秘在在而
　有其彰顯也必係之人靈峰之有泉石其來舊矣顧
　自勝國以前無從考者迨入國朝兹峰彰彰郡人耳
　目而泉石之勝尚湮㓕無聞乃垂二百年得山人發
　之山人之栖是峰也又垂三十年然後亭之則豈偶
　然之故耶顧曩未亭也宜亭而輒虗迨其既亭無論
　士𩔖即山樵野衲咸相視色喜以為若天造地設不
　可無此亭者夫徃者與山人逰凡幾曽未有及兹舉
　者乃余發之諸君子適樂成之則又豈偶然之故耶
　山人於世味殊淡而於世故一切不營乃兹亭之構
　則經營區畫靡所遺慮諸君子者不競心於紛華綺
　靡之區而獨於枯槁寂寞之地用情若此其雅致高
　韻胥足尚矣繼自今酒食徴逐之流城市腥豔之論
　其尚毋辱兹亭哉少岳山人張姓萬言名記之者則
　與鹿周生詩也
普福講寺在九里松一名十方天台教院宋咸淳間天
　台僧明礪募貴戚鮑氏建凢八年始成穹殿傑閣諸
　刹罕倫飯僧至三千人易之巽為記有魏國公大普
　福扁趙子昻芝雲堂額國初猶盛今寥落將滅矣寺
　有十景芝雲臺緑雪坡藥澗橋思憶觀音葛翁泉辟
　支塔錫杖山瑞岡塢玉蓮池仙芝泉　鄧文原寄住
　持無公詩净土談𤣥屢欵扉平生我亦悟毘尼天台
　道在毘陵記廬阜神交惠逺師度嶺白雲飛錫處散
　花清晝説經時西南峰下龍泓路曽記山房舊賦詩
圎覺天台教寺自唐開山為修證了義法師塔院宋南
　渡後重建髙宗書天中萬壽圎覺寺額以賜時有僧
　守璋能詩所著有柿園集髙宗嘗書其晚春一絶云
　草深烟景重林茂夕陽㣲不雨花猶落無風絮自飛
　復親書圎覺經及製二詩賜之詩云古寺春山青更
　妍長松修竹翠含烟汲泉擬欲増茶興暫就僧房借
　榻眠久坐方知春晝長静中心地自清凉人言圎覺
　何曽覺但見塵勞盡日忙寺有歸雲堂三昧正閣清
　凉覺地皆理宗御書元至正燬　宋吳寶鏌詩梵室
　飄香隔竹聞壁間舊賜寶奎文山深翠輦經行處猶
　臥從龍數片雲
黒觀音堂在集慶寺東俗傳𢎞治間太監張慶逰山至
　此見青衣女子衝過匿入此菴索之不得見座中黒
　漆觀音禮拜而去香火遂盛此矇瞶之説也觀音豈
　真女子哉　白玉蟾觀音像賛云栁絮多頭緒桃花
　好靣皮夫是之謂誰東海比丘尼又云頂戴彌陀呈
　醜拙手持楊栁惹塵埃縱饒人得三摩地當甚街頭
　破草鞋亦㳺戲語
集慶講寺宋理宗淳祐十二年貴妃閻氏建為功德院
　閻氏鄞縣人明艷絶倫後宫為之奪寵寺額皆御書
　巧麗冠于諸刹經始之辰内司分市材朩于郡縣旁
　縁為奸望青採斫鞭笞追逮鷄犬不寧雖勲臣舊輔
　墓皆不得自保或作詩諷之曰合抱長材臥壑深于
　今惟恨不空林誰知廣厦千斤斧斵盡人間孝子心
　其後恩數漸隆雖御前五山亦所不逮一日忽于法
　堂鼓上得大字一聯云净慈靈隠三天竺不及閻妃
　好靣皮於是行天下緝捕其人終不得有三池九井
　月桂亭金波池善法堂並廢猶存理宗御容一幅燕
　逰圖一輻後改額顯慈集慶講寺列天台講院第一
　刹正統間廢嘉靖年中貴鄧文鎮召僧焚修至今
　仇仁近詩半生三宿此招提眼底交㳺更有誰顧愷
　漫留金粟影杜陵忍賦玉華詩旋烹紫笋猶含籜自
　摘青茶未展旗聴徹洞簫清不寐月明正照古松枝
靈隠禪寺晉咸和元年僧慧理建山門扁曰絶勝覺塲
　相傳葛洪書或云宋之問書寺有石塔四皆吳越王
　建宋景德四年改景德靈隠禪寺元至大元年僧慈
　照重修覺皇殿至正間燬國初重建改靈隠寺宣德
　間僧曇纉建三門靣壁軒良玠建佛殿殿中有拜石
　長丈餘有花卉鱗甲之文工巧如畫正統間玹理建
　直指堂堂扁張即之書舊有百尺彌勒閣蓮峰堂千
　佛殿延賔水閣望海閣巢雲亭見山亭白雲菴松源
　菴及宋理宗御書覺王寶殿妙莊嚴域並廢隆慶巳
　已罹祝融煨廢殆盡萬厯壬午寺僧德明圓輔圓寧
　延法師易菴通公主席太宰張瀚為之䕶法倡縁建
　殿宇廊廡凡百楹塑諸佛聖像鑄鐘豎鐘樓重建慧
　理永安普同等塔悉就辛亥僧性證重建禪堂方丈
　廻龍橋方伯浮渡吳公復捐俸百餘金建橋亭題曰
　覺路津梁上供凖提佛題曰宻因閣又為複閣曲軒
　以對溪流扁枕石漱流及雲松巢額壬子延介如石
　公講楞嚴義海於寺尋葺方等懴堂集三學精通禪
　者修方等懴法寺門原有五亭今止存冷泉由冷泉
　亭而上為翠㣲亭韓蘄王布袍跨驢日夕行㳺其中
　口不言兵今尚有故址　宋之問逰靈隠寺詩鷲嶺
　鬰岧嶤龍宫鎖寂寥樓觀滄海日門對浙江潮桂子
　月中落天香雲外飄捫蘿登塔逺刳朩取泉遥霜薄
　花更發氷輕葉互凋夙齡尚遐異搜對滌煩囂待入
　天台路㸔余度石橋　張祜飛來峰詩西南山最勝
　一境是諸天上路穿巖竹分流入寺泉躡雲丹井畔
　望月石橋邊洞壑江聲逺樓臺海氣連塔明春嶺雪
　鐘散暮松烟何處去猶恨更㸔峰頂蓮　白居易題
　冷泉寄唐林夫詩靈隠前天竺後兩澗春淙一靈鷲
　不知水從何處來跳波赴壑如奔雷無情有意兩莫
　測背向冷泉亭下相縈廻我在錢塘百六日山中暫
　來不暖席君今欲依靈隠居葛衣草履隨僧蔬肯與
　冷泉作主一百日不用二十四考書中書　賈島靈
　隠寺詩峰前峰後寺新秋絶頂高忩見沃州人在定
　中聞蟋蟀鶴于棲處挂獼猴山鐘夜渡空江水汀月
　寒生古石樓心欲懸帆身未遂謝公此地昔曽逰
　蘇子瞻逰靈隠寺詩君不見錢塘湖錢王壯觀今巳
　無屋堆黄金斗量珠運盡不勞折簡呼四方宦逰散
　其孥宫闕留與閒人娱盛衰哀樂兩湏臾何用多憂
　心鬰紆溪山處處皆可廬最愛靈隠飛來孤喬松百
　丈蒼髯鬚擾擾下笑栁與蒲高堂㑹食羅千夫撞鐘
　擊鼓喧朝晡凝香方丈眠氍毺絶勝絮被縫海圖清
　風徐來驚睡餘遂超羲皇傲几籧歸時棲鴉正畢逋
　孤烟落日不可摹　林逋同運使陳學士逰靈隠寺
　詩山壑氣相合旦暮生秋隂松門韻虛籟錚若鳴瑶
　琴舉目羣状動傾耳百慮沉按部既優㳺時此振衣
　襟泓澄冷泉色瀉我清曠心飄颻白猿聲荅我雅正
　吟經臺復丹井捫蘿嘗徧臨鶴盖青霞映玉趾蒼苔
　侵温顔煦槁朩真性訝幽禽所以仁惠政及物一一
　深洒翰嶙峋壁返駕旃檀林囘睨窣堵峰天半千萬
　尋　陸務觀冷泉放閘詩泉聲飛出閘逶邐緑雲間
　此地原無暑多時不入山草欹疑石墜水定見魚還
　誰得同龜鶴逰吟半日閒　僧契嵩冷泉獨賞寄冲晦
　詩南風掠波溪水滿山中逰人來洗浣獨立溪傍清
　興􁏣更愛泉流芳草短平生幽計貴蕭散世道紛紜
　何足算人間五月夏雲煩相約歸來君莫緩　張商
　英見山亭詩簾捲疎烟醉眼開浮雲飛盡見崔嵬苦
　嗟霖雨遮藏久深謝清風引致來丹桂有時明月滿
　舊山無路白猿哀禪師指我真空理心火茫茫一夜
　灰　王守仁逰靈隠寺詩靈鷲髙林暑氣清竺天石
　壁雨痕晴客來湖上逢雲起僧住峰頭話月明世路
　久知難直道此身那得尚虗名移家早定孤山計種
　果誅茆却易成　張瀚逰飛來峰詩長松十里晝隂
　重引入飛來第一峰洞裏紫霞明日月天邊青靄挿
　芙蓉小橋不斷橫溪路古寺先聞隔樹鐘戀賞頓忘
　城市逺歸途幾處暮雲封　夏言逰靈隠和楊邃老
　詩捫蘿詰曲歴崔嵬玉削芙蓉靣靣開白日老僧初
　出定仲春有客到山來林深秪樹雲霞遶地逈諸天
　日月囘世上宰官元是佛洞門猿鶴莫驚猜　補樂
　天詩在郡六十日入山十二囬宿因月桂落醉為海榴
　開黃紙除書到青宫詔命催僧徒多悵望賔從亦徘
　徊寺暗烟埋竹林香雨落梅别橋憐白石辭洞戀青
　苔漸出松間路猶飛馬上杯誰教冷泉水送我下山
　來　李攀龍詩武林臺殿敞諸天建自咸和第幾年
　纔到上方雙澗合飛來何處一峰懸梵音動雜江潮
　轉燈影常含海日傳所以龍宫稱絶勝驪珠交映使
　君前　喬時敏邀蕭太史𤣥圃㳺靈隠期盡韜光諸
　勝雨阻有賦禪林遥上翠㣲重檻外蒼茫逺寺鐘雨
　色飛來雙鸑鷟雲光忽落秀芙蓉人如白雪吟偏壯
　座有青山濘未通自到龍門曽作賦肯教仙吏不相
　從
石佛菴在靈鷲山直指堂後梁簡文帝所造迦葉維衛
　石佛二尊萬厯間僧如□持凖提呪夢披荒莽中見
　石佛像身如芒刺募貲建庵庵後建凖提閣前後皆
　竹湯煥書竹林精含　覺遲居士沈㴶疏石佛從名
　山湧出千載勝縁凖提湏寶閣莊成一時善現良以
　衆生業重每苔斑蘚剥埋金剛不壊之身而佛毋行
　深正鳥語花飛破鐵桶無明之相咒心性印多臂相
　嚴獨對山前朗朗不起于坐手援天下事事了自當
　身無垢無净而搃持宻因不二乗時乗人而建立勝果
　必圓况乎鷲嶺香飄下臨無地獅林風逺直指餘堂
　驚囘澹士前生從此中來此中覿露喚醒伽藍幽夢
　應如是住如是布施三千界印證爾時十八咒傳持兹
　土篝燈夜讀茂才數月之縁著屐朝來居士片言之
　諾凡此有感有應有建立總之非因非縁非自然為
　是樂阿蘭那奉勸檀波羅宻殿黒業造白業皈依無
　量光中辦信心印佛心供養窮未來際謹疏　□以
　石佛未了因縁徴辭于靈山乞士復傳意于聖水矜
　人呉之鯨而為之偈曰馬祖靣壁坐九年即成道石
　佛背壁坐百年未成庵云何未成庵是庵非道故道
　成五葉蘆庵成五株筴若人金作土會見土成庵尋
　亦菴成道普願世間人共成石佛願庵成刹那頃石
　佛依然坐　陳繼儒偈曰石佛出世凖提又來若人
　彈指樓閣頓開效尼上人夢石佛得石佛今復欲建
　凖提閣於庵後題偈倡之　西湖長豫章樊良樞疏
　效尼上人夢佛得佛澹㳺居士求子得子實相耶幻
　泡耶金剛經云不可見三十二相見如來凡所有相
　即是非相若見相非相即見如來上人建凖提閣於
　庵後是謂信心清净即生實相矣呉朗士陳眉公發
　三菩提心成是無量福德余不能以七寶大施喜其
　成而讃之上人但信是心不取于相如是不動荷擔
　如來如是莊嚴佛土布滿黃金將八百四千萬億衆
　生共來頂禮咸瞻實相上人為説凖提神咒一遍散
　諸華香雨諸天花此閣成窣地光明藏矣
􁆩嶁山房郡人李居士因寺寮為棲隠處即墓其上遺
　誡并祭田俱歸寺僧供祀事子孫不得干預萬厯間
　僧鬻田且欲售屋矣司理丁公啟濬斷歸寺判詞古
　典可誦苐嵗久荒圮辛亥方伯呉公劄令祗樹僧清
　茂焚修其中茂捐貲百餘金重葺
韜光庵韜光禪師建師蜀人當唐代宗時辭師出逰師
　嘱之曰遇天可前逢巢即止師逰靈隠山巢溝塢值
　白樂天守郡悟曰此吾師命我也遂卓錫焉樂天聞
　之遂與為友題其堂曰法安嘗以詩招之云白屋炊
　香飯葷羶不入家濾泉澄葛粉洗手摘藤花青芥除
　黃葉紅薑帶紫芽命師相伴食齋罷一甌茶韜光不
　赴報之詩云山僧野性好林泉毎向巖阿倚石眠不
　解栽松陪玉勒惟能引水種金蓮白雲乍可來青嶂
　明月難教下碧天城市不能飛錫去恐妨鶯囀翠樓
　前内有金蓮池烹茗井壁間有趙閲道蘓子瞻題名
永福禪院在天聖寺側與呼猿洞相對晉有上下永福
　寺剏自慧理法師前蓮花峰後形勝山左香林亭右
　幽雅軒中有雨華亭金砂池諸勝　空谷禪師詩云
　聲名累動帝王家曽挽春風上海槎永福門開最勝
　處江山一望不為賖厯代久廢國初髙僧宗詎建大
　䧺寶殿尋燬萬厯癸卯苕溪潘龍翰捐貲買永福故
　地延講師耶溪若公修持其中若復建佛閣三楹禪
　堂香積十餘楹方伯吳公扁曰古永福禪院給帖永
　䕶
無著禪師塔舊有無垢院因韓侂胄取以為夀地故遷
　院於靈石山下止存此塔後楊郡王復取為夀地遂
　起此塔乃陶龕也禪師容色如初髪垂至肩指爪遶
　身舍利無數留三日猶不壊竟荼毘之　僧肇淮海
　有詩云一定空山五百年不須惆悵啟頺甎路邉多
　少麒麟塚過眼無人贈紙錢
鄴公庵杭守祖無擇愛此山之勝結庵於此以公所封
　名之自詠云松下門開入翠微草香花氣襲春衣山
　中深僻無人到自有閒雲共鶴飛　形勝山前感物
　華却乘清興過僧家樓臺消廢無人問今古傳聞只
　自嗟雲擁斷崖埋石笋泉冲凉雨落金沙慿君識得
　尋幽趣只管高譚至日斜
白衲庵在靈隠西塢　僧明殊過白衲詩衲僧深隠處
　麋鹿自成羣曲逕依山轉鳴禽隔竹聞澗飛晴日雨
　嵐散霽時雲坐久不知去長歌逗夕曛
大桐庵在大桐塢萬厯間僧徹堂重建
薦福寺晉咸和中建于下天竺基宋紹興間遷于此為
　徽宗吳太后塟所髙宗書額太后手書金剛經置塔
　中有宜對亭通雲亭天池樓雙珠亭萬玉軒湖山至
　此幽邃極矣元至正末燬國初重建復燬墓前有二
　石馬琢刻如生舊傳夜輙馳驟鞦轡光瑩如玉　張
　伯雨天池樓詩天池一樓小如架擎出半天天雨華
　山圍丈石獅子座寺屬三朝母后家時呼白猿聴竒
　句亦許飛仙飡紫霞我來把斷朗風口只留牀角置
　袈裟
下天竺寺坐靈鷲山麓亦晉僧慧理建隋開皇十五年
　有僧真觀者錢塘人操行高潔掌有仙文與禪師道
　安頭陀石室檀越陳仲寶拓而修之號南天竺寺五
　代時號五百羅漢院宋大中祥符初改靈山寺天禧
　四年復改天竺寺天聖中僧遵式重修有薝蔔堂慶
　元三年改天竺靈隠寺三竺之勝周囘數十里而巖
　壑尤美者廻聚兹區自飛來峰轉至寺後巖洞玲瓏
　瑩㧞清朗如伏虬飛鳯層花絫蕚皺縠疊浪妍態
　怪状不可縷陳其材朩皆自巖骨擢起蒼翠蔥鬰不
　土而茂傳言兹山産玉故腴潤育物如此舊有御書
　閣藏仁宗中興五朝御書七寶普賢閣僧善照以七
　寶塑普賢像　張仲舉逰寺詩石梁濺水濕蒼苔隂
　洞傍穿澗底囘殿閣金銀從地湧山林圖畫自天開
　龍随僧到分雲住猿認人呼下樹來逰興未䦨斜日
　盡馬頭呼酒尚徘徊　白樂天題香林洞詩西湖之
　西天竺深天香滿風多桂林老猿引子下高樹流水
　與雲來逺岑上方巳變刼灰黒古洞長帶秋嵐隂清
　輝娛人且歸去後夜月明重來尋　白廷玉詩山轉
　龍泓一徑深嵐烟吹潤撲衣巾松蘿掩映似無路猿
　鳥徃來如有人講石尚存天寶字御梅嘗識建炎春
　城中遮日空西望自與長安隔兩塵　唐圓澤和尚
　居慧林與洛京守李源為友約徃蜀峨嵋禮普賢大
　士師欲行斜谷道源欲泝峽師不可源强之乃行舟
　次南浦見婦人錦襠負甖汲水師見而泣曰吾始不
　欲行此道者為是也彼孕我已三年今見之不可逃
　矣三日浴兒時願公臨門我以一笑為信十二年後
　錢塘天竺寺外當與公相見言訖而化婦既乳兒源
　徃視之果笑尋即囘舟如期至天竺當中秋月下聞
　葛洪井畔有牧兒扣角而歌曰三生石上舊精魂賞
　月吟風不用論慚愧情人逺相訪此身雖異性常存
　源知是師乃趨前曰澤公徤否兒曰李公真信士也
　我與君殊途切勿相近唯以勤修勉之又歌曰身前
　身後事茫茫欲話因縁恐斷腸吳越江山尋巳遍却
　囘烟棹上瞿塘遂去莫知所之賛曰京洛有約峩嵋
　是行機先一語洞逹三生汲甖事異扣角詩清永懐
　陳迹山空月明
三生庵在三生石側方伯吳公捐貲贖地屬戒僧廣昆
　守之錢塘令楊萬里助貲建庵　姚鉉題繙經臺詩
　康樂悟𤣥機端坐此中息經繙貝葉文臺近蓮花石
　　江元禧登謝康樂繙經臺詩竺國來靈詮震旦𢎞
　教典貝梵傳方言辭隠義莫辯隔以懸觧通昧為慧
　心顯尋究理事融研對文字善澄慮憩静區屏迹就
　曽峴蓮蕚翫烟霏虬姿娛仰俛今古晨昏遷何澤竟
　獨衍撫兹停白雲終然峙蒼蘚道勝據必超婘深樹
　無剪凌遡欽緬蹤容貌儼在眼人自永𤣥情豈伊石
　難轉
中天竺寺在稽留峰北隋開皇十七年僧寶掌以唐髙
　宗顯慶二年住浦江化去自稱度世一千七十二年
　故兹山中尚有千嵗巖吳越王改崇壽院政和四年
　改曰天寧萬壽永祚禪寺南渡初有摩利支天菩薩
　像淳熈間建華嚴閣元天厯間有僧大忻得幸于文
　宗改天厯永祚禪寺洪武初賜號中天竺寺山門三
　字為魏國公署額正德間燬嘉靖二十五年僧惠鏞
　清琦清琳等募建殿刹聖像并建白衣觀音堂　千
　嵗寶掌詩偶居天竺經年久惟有山靈稱野情皓月
　徘徊庵内燭青山圍繞枕邉屏又云户外白猿時獻
　菓堦前桂子落紛紛他年吾道重興日枯朩生花别
　是春　白樂天詩雜芳澗草合繁緑巖樹新山深景
　候晚四月有餘春竹寺過㣲雨石逕無纎塵白衣一
　居士方袍四道人境是佛國土人非俗交親城中山
　内客來徃亦殷勤　参寥子詩夕陽山氣靄蔥蔥路
　轉松隂覆幾重行過石橋人未見數聲先聴寺樓鐘
　稽留峰北好林泉珍重幽棲得所便栢子香中能宴
　坐想無餘習可攀縁霜壓簾櫳雪泫條銀河初轉斗
　垂杓清言共失三更夢錯恨芙蓉漏易消　王元章
　送僧歸天竺詩天香閣上風如水千嵗巖前雲似苔
　明月不期穿樹出老夫曽此聴猿來相逢五載無書
　寄却憶三生有夢囘鄉曲故人頻問信孤山梅樹幾
　畨開永清塢之背即為龍井正德中陳氏建庵塢中
　名永清庵心庵正德間寶珠禪師建有白雲巖玉液
　泉
上天竺寺晉天福間僧道翊結庵山中一夕見瑞光發于
　前澗就視之得竒朩刻畫觀音大士像後漢乾祐間有
　僧從勲自洛陽持古佛舍利來置頂中妙相咸備晝
　放白光士民崇信吳越主嘗夢白衣人求葺其居寤
　而有感遂建天竺觀音㸔經院宋咸平中浙西久旱
　郡守張去華率僚屬具幡盖鼓吹迎觀音而禱霪雨
　濡足自是有禱輒應蘇子瞻雨中逰觀音院詩云蠶欲
　老兮麥欲黃山前山後雨浪浪農夫輒耒女停筐白
　衣仙人坐髙堂盖有望于祈晴也南渡時捨施珍寶
　有日月珠鬼谷珠猫晴等雖大内亦以為罕見嘉祐
　中沈通治郡謂觀音以聲音宣佛力非禪那所居乃
　以教易禪命僧辯才元净主之鑿山築室幾至萬礎
　治平中郡守蔡襄奏賜靈感觀音殿額元净乃益鑿
　前山闢地二十有五尋殿加重簷建炎四年烏珠入
　臨安髙宗遜于海烏珠謁天竺問知觀音本始乃舉
　之輿中與大藏經併徙而北時有比丘智完者率其
　徒以從至燕舍于都城之西南五里曰玉河鄉建寺
　以奉天竺之僧乃重以他朩刻肖前像詭曰藏之井
　中而出之至今稱觀音出現井其實非故物也乾道
　三年建十六觀堂七年改院為寺門扁皆御書慶元
　三年改天台教寺元末燬國初重建累朝代有宣賜
　金帛及寶旛之屬正德時聖母張進古銅塔一座滲
　金觀音像並供後殿錢塘戴文進畫羅漢一十八軸
　萬厯癸丑冬東宫進滲金大士一尊并金犼金念珠
　一串現存大悲閣大學士商輅鐘樓碑記學士黃縉
　觀音殿碑記寺有白雲峯乳竇峯中印峯獅子峯雙
　檜峯白雲堂兩峯堂中印堂雲漢閣應真閣延桂閣
　秋香閣伴雲閣雙桂軒清華軒静處齋植杖亭謝屐
　亭夢泉亭流虹澗金佛橋琮老橋凝翠泉觀音泉水
　月池西方殿有撤骨池以鎮火灾雲液池池上有辨
　才手植山茶花並廢唯白雲堂尚存　宋孝宗觀音
　像賛猗歟大士本自圓通示言有説為世之宗明環
　無二等觀以熈随感即應妙不可思　理宗觀音像
　賛神道至妙兮隠顯莫測功德無邉兮感應甚速時
　和嵗豐兮祐我生民兵寢刑措兮康此王國　李太
　白與從姪良㳺天竺寺詩挂席凌蓬丘觀濤憩樟樓
　三山動逸興五馬同遨遊天竺森在眼松風颯驚秋
　覧雲測變化弄水窮清幽疊嶂隔遥響當軒寫歸流
　轉成傲雲月佳趣滿吳洲　白樂天詩一山門作兩
　山門兩寺原從一寺分東澗水流西澗水南峯雲接
　北峯雲前臺花發後臺見上界鐘清下界聞遥想吾
　師行道處天香桂子落紛紛　李綱由上竺赴洞霄
　宫詩山谷投閒日乾坤版蕩時秦庭徒痛哭漆室竟
　誰知欲仗空王力潜開聖主疑奸䧺俱掃盡談笑定
　華夷　岳飛過上竺寺偶題强胡犯京闕駐驆大江
　南二帝雙魂香孤臣百戰酣兵威空朔漠法力仗瞿
　曇恢復山河日捐軀分亦甘　朱熹春日過上竺詩
　竺國古招提飛甍碧瓦齊林深忘日午山迥覺天低
　琪樹殊方色珍禽别様啼沙門有文暢啜茗漫留題
　　張栻詩上竺諸天近中林萬朩低迥超塵世外恍
　入雪山西忽漫㕘龍象行將混鹿麛何年釋簮紱于
　此獨幽棲　真德秀詩世事不可了還湏是入山遥
　尋黃葉路迥出白雲間瀹茗止煩渇談空得笑閒飄
　飄有餘興歸去掩柴闗　魏了翁詩風波滿平地世
　路繞羊腸急欲逃塵網遥登選佛塲雲深午猶瞑竹
　宻夏生凉興逸忘歸去高眠借石牀　東坡蘇軾聞
　辨才再住天竺詩道人出山去山色如死灰白雲不觧
　笑青松有餘哀忽聞道人歸鳥語山容開神光出寶
　髻法雨洗浮埃寄聲問道人借禪以為詼何所聞而
　去何所見而囘道人笑不答此意安在哉昔年本不
　住今者亦無來此語竟非是且食白楊梅　倪雲林
　秋夜宿上竺詩禪月湛高秋金天夜色幽珠林星彩
　動碧殿露華浮蓮漏忙催酒松濤怒撼樓清凉徹毛
　骨吾欲喚貂裘　大士鴛鴦殿前楹僧道福如淵重
　建後殿僧平澗重修鐘鼓樓如淶如淵重修天王殿
　祖玉重修香山殿道福建圓通門道律建張仙祠德
　洪建伽藍殿道霑建普門圓逕建彌陀殿道霑建普
　同塔方誌為首鼎建心安兩山居德霖建白雲峯山
　居海堅建上天竺三門圓逸重修　武林外史邵常
　生撰上天竺寺静庵讓法師擬號正定塔行述師禹
　杭人俗王姓十五出家上竺禮進公為師㓜時性喜
　合掌人以天香童子目之既祝髪和平撙節既四十
　慨然以家事付徒如貴曰余世事畢矣因受戒雲棲
　寺寄名廣行持戒精切認真毫不肯茍平日傷末法
　陵夷每興善業必躬必倡慨寺風不振直諒必歸正
　持身其肫肫樹教之意可方逺録公其懇懇公亷之
　心無媿都僧正者萬厯辛亥七月二十五日示疾令
　具薫沐更衣見目下有紅光端趺西坐兩手高擎十
　指作掐數状忽有醉僧來呌哭師不悦遂不瞑次早
　小子與訣見其身倚而掌合亦常視與合掌中間勞
　苦之者或强抑就枕稍知道者或勸逸吉祥時師幻
　身既展轉非巳而靈臺能主宰惟示不豫色然既瞑
　而禪僧貫如來誠求其故曰師得無欲坐乎忽發聲
　曰諾衆始驚扶起坐既坐足蹜蹜而巳僧又曰師得
　無欲趺乎顧而笑因與結始欣然首謝衆遂以彌陀
　為飯含梵唄當衆臨圍繞蹕踴逹旦甲子正午而寂
　僧性田與沐頂煖如火年五十甫一法臘三十有五
　蓮池師聞之讓窑龕使瘞於是歛幎藏金避朩韜釘
　蒲圌置褥白茅廢衾塗香末香既潔且勻塞蜆藴之
　小大式均懐其幽隙苴其寛深幾不滅頂及肩而盈
　既不使其金鎖之杌亦不礙其爪髪之生凡此見山
　中之創見惟貫如之力存焉小子見山之僧欲借跏
　趺為重徃徃痛楚綢繆業縁局促雖夾輔以多方奈
　四大之傾仆盖欲坐而不能師乃能坐而不欲可歎
　也亦可喜也向使師出世熏習之塲則不必加年自
　有金臺寶池之兆向使寓身寒苦之地則清明在躬
　必有謝三縁見道之辭今雖止乎此又向使當彌留
　□亂而奄忽於情見之中則與六十年小子見聞擾
　擾者何以異哉經所謂無諸痛苦一心不亂斯其人
　矣因請之蓮池師及世之有菩薩行者擬以正定名
　其塔焉是辛亥十月朔日小子時年七十有五書
　
　
　
　
　
　武林梵志巻五
欽定四庫全書
　武林梵志巻六
　　　　　　　　　　　明　吳之鯨　撰
　　外七縣梵刹
　　　海寧縣
太平廣福寺在縣東五十里黃岡市唐齊安寺基宋建
　隆中有僧結茅棲止歴四十年乾德二年額曰太平
　庵熙寧元年賜今額歸併于此曰慶夀永寧寺(在縣/東二)
　(十四/里)曰南觀音院(在縣東二十一/里新江塘南)　僧𢎞道太平廣
　福寺詩招提古意饒誰復記前朝五季重開拓三災
　不動摇珠林花氣合紺殿蘚痕消更上危樓望當門
　見海潮
崇教寺在縣東六十里妙果山之前舊圖經五代成夫
　人捨園為寺名妙果宋季廢弛元至順四年重建歸
　併于此曰圓明庵(在縣東六十/里遊佛墩)曰東林庵(在縣東六/十里)
真如寺在縣東七十里黃灣菩提山東晉干寶公捨宅
　為寺周顯德二年建輪藏宋治平二年賜今額歸併
　于此曰寶嚴寺(在縣東/六十里)曰接濟院(在縣東北/三十六里)曰延聖
　妙智院(在縣東北/六十里)曰闓濟院(在縣東北/六十里)曰北永寧院
　(在縣北/四里)曰上方延壽院(在縣北/十里)曰接待朱何庵(在縣/西一)
　(里/)曰積寶庵(在縣西北/十五里)曰西觀音庵(在縣西北/二十五里)曰雪
　峰雙桂庵(在縣北/十八里)曰惠照庵正覺庵(並在縣東/北六十里)　張
　諤真如寺詩旗鼓初從海上回天風吹我上雄臺甲
　披雙朩關西將馬驟羣峰冀北材塵世俯窺飛鳥去
　軍聲俄逐晚潮來誰人為我書巖石他日重逰掃緑
　苔
真相寺在縣東北六里橫塘北宋寶祐二年建元末燬
　洪武六年重建歸併于此曰雪峯廣福院(在縣東/北七里)曰
　净信院(在縣東北/一十八里)
崇惠寺在縣東北六十里硤石紫㣲山東麓元至正間
　建洪武十八年重建歸併於此曰四果華嚴院(在縣/東北)
　(七十/里)曰勝果院曰圓覺庵(並在縣東/北六十里)
西山廣福院在縣東北六十里硤石紫㣲山頂宋天禧
　五年邑人宋坦捨宅建熙寧元年賜夀聖額隆興元
　年改今額兵燬元大德間重建歸併于此曰崇福寺
　(在縣東北/六十里)曰瑞應觀音院(在縣東北/三十里)曰東山廣福院
　(在縣東北/六十里)曰黃坡庵(在縣東北/三十里)曰永平庵(在縣東北/五十二里)
　曰興夀庵(在縣東北/六十里)章孝標西山廣福院詩野寺孤
　峯上危樓聳翠㣲捲簾滄海近洗鉢白雲飛竹影臨
　經案松花㸃衲衣日斜登望處湖畔一僧歸　楊璿
　崇福寺詩艤棹青山下來尋蘇子家人魚皆静樂水
　朩亦清華樹老欲成盖菊寒殊未花何須覔勾漏此
　處有丹砂　顧况崇福寺詩家在雙峯蘭若邉數聲
　清磬發孤烟山連極浦鳥飛盡月上青林人未眠
永隆廣福寺在縣西一十里馬牧塘北宋紹興十八年
　建興廢不一歸併于此曰水陸院(在縣西南/四十里)曰出塵
　庵(在縣西北/二十五里)
金佛寺在縣西一十二里松林舖東宋紹興年間名上
　乘院乾道間改今額元末燬重建歸併于此曰超王
　院曰净居院(並在縣/西五里)曰惠明院(在縣西/八里)曰戒壇院(在/縣)
　(西南/三里)
永寧寺在縣西二十里宋嘉泰間建歸併于此曰壽昌
　院(在縣西北/五十里)
薦福寺在縣西三十六里蕭齊永明二年建名安善唐
　會昌五年廢大中十三年重建宋大中祥符元年改
　今額元末兵燬洪武初重建歸併于此曰開福寺(在/縣)
　(西三十/五里)曰觀音聖果寺(在縣西北/四十五里)
安國寺在縣西北二百五十歩唐開元元年建名鎮國
　海昌院㑹昌五年廢大中四年復置名齊豐宋大中
　祥符元年改今額寺有大悲閣宋理宗御書妙智之
　閣賜之元至正二年重建歸併于此曰興慶寺(在縣/北十)
　(五/里)　宋蘇軾大悲閣記羊豕以為羞五味以為和秫
　稻以為酒麯蘖以作之天下之所同也其材同其水
　火之齊均其寒暖燥濕之一候也而二人為之則美
　惡不齊豈其所以美者不可以數取歟然古之為方
　者未嘗遺數也能者即數以得其妙不能者循數以
　得其略其出一也有能有不能而精麄見焉人見其
　二也則求精於數外而棄迹以逐妙曰我知酒食之
　所美也而略其分劑捨其度數以為不在是也而一
　以意造則其不為人之所嘔棄者寡矣今學者之病
　亦然天文地理音樂律厯宫廟服器冠婚喪祀之法
　春秋之所去取禮之所可刑之所禁歴代之所以廢
　興與其人賢不肖此學者之所宜盡力也曰是皆不
　足學學其不可傳於書而載于口者子夏曰日知其
　所亡月無忘其所能可謂好學也巳古之學者其所
　亡與其所能皆可以一二數而日月見也如今世之
　學者所亡者果何物而所能者果何事耶孔子曰吾
　嘗終日不食終夜不寢以思無益不如學也由是觀
　之廢學而徒思者孔子之所禁而今世之所尚也豈
　惟吾學者至於為佛者亦然齋戒持律講誦其書而
　崇飾塔廟此佛之所以日夜教人者也而其徒或者
　以為齋戒持律不如無心講誦其書不如無言崇飾
　塔廟不如無為其中無心其口無言其身無為則飽
　食遊嬉而已矣是為大言以欺佛者也杭州鹽官安
　國寺僧居則自九嵗出家十年而得惡疾垂死自誓
　於佛願持律終身且造千手眼觀世音像而誦其名
　千萬聲病巳而力不給則縮衣節口三十餘年銖積
　寸絫以迄于成其髙數仞為大屋四重以居之而求
　文以為記余嘗以斯語告東南之士矣盖僅有從者
　獨喜則之勤苦從事於有為篤志守節老而不衰異
　夫為大言以欺佛者故為之記且以風吾黨之士云
延恩寺在縣西北二百六十歩舊安國寺藏院宋元祐
　四年賜今額歸併于此曰慶善寺(縣西南/二百歩)曰常樂寺
　(縣西南/二里)曰佛牙寺(縣北/一里)曰净明院(縣西南/八十歩)曰正法夀
　寧院(縣西北/十五里)曰觀音庵(縣東北一/百五歩)
東岡廣福寺在縣西北二十五里東晉德法師開山後
　燬宋乾德元年重建紹興三十二年賜是額永樂十
　四年潮坍無存十五年移額于四都觀音庵歸併于
　此曰圓明院(在縣西北/三十五里)
覺王寺在縣西北二十五里長安鎮西唐長興四年建
　名正覺宋治平二年改今額元末兵燬洪武初重建
　歸併於此曰定香寺(在縣西北/二十五里)曰南禪福嚴院(在縣/西北)
　(四十/里)曰真如庵(在縣西北/十五里)
净妙寺在縣西北三十里宋嘉熙間建元末兵燬洪武
　初重建歸併于此曰旌忠寺(在縣西北/二十五里)曰雲龍寺(在/縣)
　(西十/五里)曰惠泉院(在縣西北/二十五里)曰吉慶庵常樂庵雙林庵
　(並在縣北/十五里)
興福寺在縣西北三十里駱家舖東北宋開寶二年建
　三年賜額歸併于此曰彌陀院(在縣西北/十五里)曰惠明庵
　(在縣西北/十五里)
資勝寺在縣西北四十里晉天福七年建名資夀宋治
　平二年改今額歸併于此曰報國寺(在縣西北/四十八里)曰資
　福院(在縣西北/四十里)曰海雲庵(在縣西北/四十六里)
吉祥寺在縣西北四十八里許村鋪北名齊明宋建隆
　二年改名迎祥治平二年改今額元末兵燬歸併于
　此曰普安寺(在縣西/四十里)
菩提寺在縣北内有張子韶讀書臺基存
惠力寺在縣東北六十里硤石紫㣲山下晉寧康中尚書
　張延光捨宅構寺賜額曰志願唐乾元元年勅支本
　縣税錢修飾唐季兵燬宋乾德間重建大中祥符二
　年賜今額宋季兵燬元至正二十年重建　僧𢎞道
　遐觀樓詩紫硤山前百尺樓慿髙懸象入㝠搜滄江
　直到水窮處白鳥忽飛天盡頭一氣鴻濛開禹甸兩
　峯縹緲接瀛洲胡牀坐對銀河近擬欲乘槎上斗牛
净信寺在縣西南六十里晉天福二年僧净建元末兵
　燬洪武初復建　類列　定惠寺(在縣東北/十三里)寶林寺
　(在縣西/二十里)瑞像院(在縣北門/外二十里)白蓮花院(在縣東/十五里)普信院
　(在縣北/二里)尹墅廣福院(在縣西北/二十五里)西庵(在縣西/門内)大通庵
　(在縣西/三里)
　　　富陽縣
法相寺在縣東南三十里麗景村名報恩唐咸通十二
　年符禪師開山宋大中祥符元年賜額歸併于此曰
　靈巖院(在縣東南/三十里)曰泗洲庵(在縣東南/五十里)　葉士彦題
　法相寺虛舟亭詩道人亭子號虚舟身與乾坤日夜
　浮髙檻倚空山疊浪小池承溜雨生漚漁歌響荅穿
　蓬戸晚飯經行憶舵樓茶竈筆牀安榻畔江湖長任
　散人逰　姜文渭靈巖院詩軒在靈巖第幾峯篔簹
　遶屋翠重重僧窻滴露全疑雨詩榻生凉半是風四
　座緑隂侵戸暗一簾爽氣撲衣濃信知石上蒼苔合
　多為逰人去後封
净居寺在縣南四十里大源村石晉天福八年名净福
　宋治平二年改今額宋末燬元至順間重建歸併于此
　曰崇善院(在縣南/四十里)曰真如院(在縣東南一/百二十里)曰禪寂院
　(在縣南/八十里)
偃松寺在縣西南十里馴雉村宋嘉泰四年建前有大
　松盤䕶因名元末燬惟殿宇及法堂存歸併于此曰
　永樂吉祥寺(在縣東北/小隠山)曰净土院(在縣西南/三十里)曰靈巖
　寶山院(在縣西/十里)曰大智院(在縣西二/十五里)曰法雲院(在縣/西二)
　(十五/里)曰普惠院(在縣西/三十里)曰真寂院(在縣西南/三十五里)　姚愈
　題净土院竹軒詩勁節摩雲嵗月深冰霜不改舊時
　隂静浮香篆度幽逕冷滴翠光生茂林明月滿窓橫
　妙墨清風入指按黃金箇中領取西方意夢落人間
　何處尋
能仁寺在縣西南十里太平村唐天成元年建名雲霄
　宋咸淳元年請今額元至正丙申兵燹洪武初重建
　歸併于此曰法門寺(在縣東一/十五里)曰三學院真如院(並/在)
　(縣西南/三十里)曰寶林院(在縣西南/三十五里)曰崇福庵(在縣西南/二十里)
　李鞉三學院詩逺岫朝來更爽孤雲徙倚長閒飛出
　偶成霖雨歸來依舊青山　寶林院巖香閣詩花到
　清明際随春渡虎溪勾牽朩芍藥流落古招提獨喜
　孤芳在何妨衆草齊定知妃子意不觧謫仙題
寶相寺在縣西南三十五里慶䕶村洪武初創庵曰浦
　西十三年請移㸔潮村寶相寺額歸併于此曰寂光普
　照禪寺(在縣西四/十五里)曰報恩禪院(在縣西南/八十五里)
妙智寺在縣西南五十里善政村永安山之陽唐太和
　元年僧㑹遇建舊名驪峰錢武肅時改名永安宋大
　中祥符元年改今額宣和間方臘之亂燬建炎四年
　邑人提刑李鞉施財新之歸併于此曰妙巖院(在縣/西南)
　(三十/五里)曰萬春院(在縣西/八十里)　楊廉夫贈妙智寺仁一初
　詩一初闍黎諸法觧吹得道人雙劒簫大道不如宗
　北秀㸔山直欲盡南條探官時着楊梅㡌勸客醉傾
　椰子瓢輕拂鞭稍踏春雨紫騮嘶過聖安橋
慈修䕶聖禪寺在縣西五十歩唐大中間建名保寧元
　至順間改今額元末兵燬洪武元年重建歸併於此
　曰西巖寺(在縣北/三十里)曰浄明院(在縣北/五里)曰蓮堂庵(在縣/東南)
　(四十曰/里)普潤庵(在縣西南/五十里)曰通濟庵(在縣南/五里)曰悟空
　庵(在縣東北/十五里)曰大明院(在縣西/北四里)曰净覺院(在縣西/五十歩)
　白居易西巖寺詩千古仙居物象饒道成丹熟晝昇
　霄巖前寶鏡傳松韻洞口靈池應海潮崖折百花遲
　日晚鶴歸清夜唳聲遥登臨漸到希夷境平拂行雲
　度石橋　楊廉夫西巖寺詩何代仙人跨鶴歸至今
　丹竈倚柴扉黃金布地開華藏白石撑空障翠㣲海
　内甲兵民厭久山中車馬客來稀僧窻轉午渾無事
　晴雪風鏖朩葉飛　李白净明院詩天台國清寺天
　下為四絶今到普照逰到來復何别柟朩白雲飛髙
　僧頂殘雪門前一條水幾回流嵗月　蘇軾净明院
　詩富春真古邑此寺亦唐餘鶴老依喬朩龍歸䕶賜
　書連筒春水逺出谷曉鐘踈欲繼江潮韵何人為起
　予　大明院詩長松吟風晚雨細東庵半掩西庵閉
　山行盡日不逢人裛裛野梅香入袂居僧笑我戀清
　景自厭山深出無計我雖愛山亦自笑獨徃神傷後
　難繼不如西湖飲美酒紅杏碧桃香覆髻作詩寄謝
　採薇翁本不避人那避世
永寧寺在縣西一百五十歩坊郭梁大同三年建名榮
　國宋大中祥符元年改今額嘉定壬申縣令程珌新
　之元末兵燬洪武九年重建歸併于此曰真覺院(在/縣)
　(東五/十歩)曰净因院(在縣東/二十里)曰净土院(在縣西/二十里)曰長福羅
　漢院(在縣北/十二里)曰大安院瑞相院(並在縣西/北十八里)曰慶恩院
　(在縣北/十八里)曰資聖院(在縣北/十八里)曰慈雲院(在縣北二/十五里)曰華
　盖仙山院(在縣東北/十二里)　楊亷夫真覺院詩禺陵雲氣
　近松翠䕶禪闗只有客常到不如僧最閒春風浙江
　水夜雨富春山愛此清居趣長歌日暮還　蘇軾净
　因院竹軒詩前軒有竹百餘竿節節渾如玳瑁斑雨
　過風清談般若琅玕聲撼半空寒　楊廉夫詩香巖
　一擊忘所知我無所知安可擊獨愛軒中可避暑萬
　竿瘦玉擁寒碧切莫伐作仙人杖亦莫剪作漁子笛
　准擬重來倚小窻細聴龍吟風雨急
龍景寺在縣東十八里春明村唐大中元年建元末兵
　燬洪武十五年重建
真寂寺在縣東南四十里靈峰村宋紹興六年建元末
　燬于兵洪武初重建　俞膺詩平地湧招提諸峯自
　廻䕶石壁聴泉流溪橋見僧度松檜千年姿不受冰
　雪妬花卉四時春疑有神靈助景物良可嘉徘徊屢
　忘暮賢哉支許儔因之重懐慕
大䧺寺在縣西南五十里屠山村唐長慶三年呉越相
　國許明捨宅為寺遂即其人為名宋治平二年改今
　額元末兵燬洪武初重建　類列　惠出延夀院(在/縣)
　(西五/里)永夀院(在縣北/二十里)惠濟院(在縣東/十二里)瑞峯院(在縣西/十五里)
　接待延夀院(在縣北/一里)瑞像院(在縣北/十五里)無礙庵(在北門/外一里)
　聖僧庵(在縣西南/九十里)
華盖仙山寺在縣東北十二里舊名福慶院晉天福四
　年建洪武二十四年併永寧寺舊為民侵佔獨伽藍
　神數百人舁之不能動獨存萬厯十三年僧真德重
　建置田三十餘畆地二十九畆餘山七十四畆餘塘
　五分寺有大覺璉禪師遺墨有印空禪師塔師里人
　俗姓童氏有德行稱其徒一庵忠禪師塔在側　陶
　望齡忠禪師塔銘余嘗臨淛江憩西陵之茶亭衲子
　東渡者曳踵而至觧包坐則主人具茗飲齋時供蔬
　夕則敷具而卧如行者之詣家方春月日不下萬指
　前後無闕供曩衲子渡江率為舟子所苦至是寄載
　徃來如其家私渡余異焉訊之曰此一庵禪師所為
　余謁焉師自稠人出衣垢敝體遳陋朴古語不出諸
　口余請焉曰師之所以能若是何也師徐曰此十方檀
　施德於貧衲何有退而訊諸其徒曰吾師之始末自
　虎跑願畢其髓腦供十方賢聖至則剖半菽而茹之
　展半席而休之諸師未食弗敢食未息弗敢息也溢
　而弗能居則巳出而露處居無何仁風翔於吳越施
　者如胥溥之殷江也而師縛體束腹猶故師何心哉
　意其所以能若是者以此余聞而肅然於是每至輙
　造之後數年師出而於圃余亦從圃從容語佛法大
　㫖瞭如也嘗為惡人所窘罄鉢囊授之乃免俄其人
　事敗所司引師証之師曰無有楚毒備至師怡然順
　受而巳去而東又飯僧百官渡之廻龍庵規橅視西
　陵於是衲子渡娥江復有安次久之示寂焉世夀六
　十有三僧臘四十六其門人奉遺蜕歸於富春仙山
　福慶院院古廢址今規復之師曰吾亦將歸老於此
　弗克而化猶稱曰福慶院一庵禪師者師志也孫性
　昊述遺事請銘累年乃愈懇余感其意又服膺師德
　久其可弗許乃為次其本末而銘之師諱真忠孫氏
　子杭之仁和人年十七投天目山出家為印空禪師
　法嗣實寶峯師嫡孫也既受具勤苦㕘學禮誦法華
　晝夜弗輟凡六載遍禮名山歸灌園於虎跑寺凡三
　年乃捨去飰僧兩江蕭山之新林天台之㑹墅嶺虎
　林之崇福庵皆有蹟余習師飰僧事故於兩江獨詳
　銘曰南海大士天台應真僧之來殷其如雲師弗芘
　之投荒榛匪從師飰虛朝昏師云化矣徳渠泯眎
　淛與娥兩江津
净土庵即净土寺下院去縣十八里春明二啚東黄石
　公小隠處萬厯二十八年朱文元捨地僧德祺建
天鐘院舊名崇福庵在太平里至正間僧道信開山嘉
　靖間僧明清建萬厯間僧如桂性美復増殿宇　吳
　之鯨碑記俶從富春登觀山望江以南峯阜蔚起若
　有寶雲卿靄籠䕶其上詫謂神囂仙的是宜建名刹
　為古德勝場而余門人周瞿父曰此天鐘山也有龍
　潭瀑布之竒不可不㳺逡廵未果偶友人俞似宗作
　令徳化二三兄弟祖送桐君山時風日晴好余談
　及天鐘似宗欣然命棹抵岸可半里平疇懐新藉草
　喚觴又里許泉出自乳竇滴􁏏堪寫漸上漸窄若鳥
　道而龍潭噴沫恍十二珠簾照映青壁寒氣濺人衣
　帶似宗與余各據峭石飛大白數斗不忍捨去及登
　殿暮矣展禮大士畢即促登舟寺僧供茗椀不及低
　徊而别恨未盡此地之勝今年秋在佛石澗中因識
　桂上人師弟則天鐘住持也亟詢建刹縁始山舊有
　古天鐘院廢為榛莽狐豹之區久矣嘉靖間高僧明
　清戒行精嚴焚修無間寒暑初結茅潭上僅一袈裟
　地耳忽猛虎夜午蹲其前清語曰若有宿業任爾一
　飡如來䕶法當為指㸃住處虎連嗁數聲若先導者
　乃得舊基巋然古佛道場也遂移庵於此而歸附者
　日益衆逺邇雲集清稍拓地建大士殿設左右長廊
　香燈法幢燦宵旦有所禱其應如響而於祈子尤有
　竒騐於是江南北檀信重趼星馳咸稱為小天竺國
　而古蹟遂儼若靈山矣其徒如桂孫性美倜儻有志
　悉心恊助禪誦聲振林朩為居民敬禮續置田地山
　塘約一百三十餘畆用以供十方常住僧有遇飯一
　飡樹下一宿者流水膳供不絶薫修日進福施日廣
　而名亦日益振清師之法力偉哉先後令兹邑者徐
　公張公嘉其行給匾批照為久逺計昕夕祝延聖夀
　嚴净毘尼佛日方升山魈永遁昔慧逺澄心而龍泉
　立現朗公撝杖而古像倐新精廬肇衍於三摩鹿苑
　驟開於十笏古刹之興實繇人造信非誣也不佞樂
　為宣敭不自知不律之蕪拙矣寺之祖山為天鐘而
　鉢盂山為對左獅蹭右象伏峯曰觀音曰慧日曰法
　雲曰三台曰北極泉之最著者曰龍潭曰碧雲曰馬
　跡隠然馬跡現石上曰晶液曰玉音從山谷洞中出
　非但皈禮黃曇即探竒選勝安可不拈瓣香一徃哉
　　　餘杭縣
永安寺在縣東南二里元至元元年建至正二十四年
　燬洪武元年重建歸併於此曰法喜寺(在縣東/半里)曰廣
　福禪寺(在縣西/十里)曰天真寺(在縣南/二十里)曰般若寺吉祥寺
　無相寺(並在縣北/三十里)曰静林寺(在縣東南/十五里)曰金仙寺(在/縣)
　(東南十/五里)曰顯聖院(去縣治/二里)曰興道院(在縣南二/十五里)曰福
　嚴院(在縣東南/十八里)曰善應院(在縣西南/三十里)曰勝福庵(在縣/南十)
　(二/里)　王安石法喜寺詩門前白道自縈廻門外青莎
　間緑苔雜樹繞花鶯引去壊簷無幕燕歸來寂寥誰
　共樽前酒牢落空留案上杯我憶故鄉歸未得可憐
　鶗鴂重相催　范仲淹顯聖院詩登臨溪上寺遷客
　獨依依逺水欲無際孤舟曽未歸亂峰藏好處幽鷺
　得閒飛多少天真趣遥心結翠㣲
南山普寧禪寺在縣東北三十里常熟鄉宋白雲通教
　大師剏庵以居隆興間改庵為院曰傳燈又改普安
　淳熙七年改今額元至正末燬洪武三年重建歸併于
　此曰慧照塔院(在縣東北/三十里)曰定一院(在縣東北/三十五里)曰松
　隠庵(在縣北七/十五里)
慈聖寺在縣東北四十里常熟鄉名靈嶽肇於唐五代
　天成元年復建宋治平二年改今額元至正末燬洪
　武間重建歸併于此曰永夀寺(在縣東北/三十五里)曰安衆寺
　(在縣東北/四十里)曰西教庵(在縣北/三十里)　歐陽詢慈聖寺記畧
　杭州餘杭縣西北有鎮曰曹橋鎮走北十里得精舍
　曰靈嶽後漢建武二年有周閩越王無諸十二代孫
　摇氏捨宅之所建也
光孝寺在縣閒林東扇一啚　陶望齡光孝寺碑記光
　孝寺唐蔣山太平興國禪師建太宗勅額迄宋而寺
　貎幾灰矣端平二年住持法薫德力不减于初彬彬
　稱盛左右丞相咸為篆石迄我皇明而寺貎又幾灰
　矣幸正德元年無盡和尚禱雨龍門之山太白龍王
　獻白蛇于鉢内而大雨灌溉萬民繇是寺貌復興寶
　夀其别號也左通西溪勝槩右逹赤松名林前有龍
　門峻嶺後有閒林幽村内不見寺外惟見雲古井甘
　泉詩脾可沁萬厯間如清真聴重修建天王殿樹鐘
　樓置山贖田為永逺計誠大福地也
徑山興聖萬夀禪寺在縣西北五十里唐代宗時僧法
　欽結庵於此永泰中有白衣士來求法度為沙彌欽
　指坐後石屏謂曰能開此乎曰可遂叱之分為三片
　今號喝石巖遂即剃度名崇慧如長安與方士競法
　既勝代宗問其師承對曰臣師徑山僧法欽召赴闕
　賜號曰國一禪師逾年辭歸詔杭州即其庵建寺曰
　徑山僖宗乾符六年改為乾符鎮國院宋大中祥符
　元年改賜承天禪院政和七年改徑山能仁禪寺開
　禧年間孝宗御書額賜徑山興聖萬夀禪寺由宋迄
　元為禪林之冠元末兵燬洪武間重建歸併于此曰
　廣化禪寺(在縣西/十里)曰順慶禪寺(在縣北/三十里)曰妙濟禪寺
　(在縣西北/四十里)曰實際禪寺(在縣北/二十里)曰雲福禪院(在縣東/北四十)
　(里/)曰圓覺庵圓修庵(並在縣東/北十五里)　呉泳撰興聖萬夀
　禪寺記國家駐蹕臨安自西天目龍翔鳯舞舒岡布
　麓盤結而為帝王之都者錢塘也自東天目熊騰馬
　奔凌深拔峭發越而為梵釋之宫者徑山也山以徑
　名乃天目之徑路其地尊故鬼神不敢宅其境勝故
　凡庻不得居必也以大法力建大道場然後能儲精
　㑹秀覧光景而納于其中國一禪師卓錫于此興廢
　迨今盖四百餘年矣先是慶元已未冬龍王殿灾精
　廬佛宇一夕而燼僧元聰治故而復新之後三十五
　年夏再燬無凖範師慨然曰曩在育王時曽夣一神
　人偉衣冠盛儀衛馳騎而前迎疇昔之夜又夢前神
　人者持念一寶珠以相授曰謹勿訝或謂夣中之人
　龍珠之數則火之日也豈住止成壊皆數耶師於是
　以精進心轉不退輪以勇健力撾無畏鼓披榛塞竅
　度材于山視昔所植可以為椱為梁為杗為桷者適
　飽厥用則鳩工聚糧命幹力之僧相其役一念纔起
　諸天響合上方頒賚甚渥公卿士大夫樂施捨南國
　之好善者不祈而助貨不命而助力越三年考成曰
　殿曰堂曰門曰廊曰樓觀棲客之廬齋庖之所庫庾
　井廐靡不畢具最是龍㳺閣居翠峰之頂畫栱璇題
　承雲絢日而虛欄之外曰凌霄之閣天空宇逈若與
　灝氣者游循而下曰寶殿曰寶所曰靈澤殿曰妙莊
　嚴閣宸奎麗榜殿寶鎮此山寔振古所未有舊兩僧
　堂㓜學者居外久習者居内殆非不二法門今則統
　而為一楹七而間九席七十有四而衲千焉翼五鳯
　而閲離門之虛建萬佛而補艮山之闕皆以大用勝
　服之若夫乘金相水西秦異僧所云更不道也　王
　在晉游徑山記武林之屬多佳山水而餘杭之有徑
　山稱最勝東西兩天目山髙挿天水因山曲折浸為
　巨源若兩目然故曰天目入兩日以是山為徑路山
　遂以徑名余雅慕徑山而未有企及也嵗在辛亥南
　湖告成功監司徃閲視余以鞅掌三路不得從諸大
　夫後㑹八月逾望三日徃吳興謁臺使者畢歸由苕溪
　苕溪一帶天目諸山衆流環合遡流可達乃從呉興泛
　舟過德清渡雙溪雙溪之流一出天目一出髙陸至雙
　溪橋合流入徑山港舟不得通舍舟登陸過化城接
　待寺化城為故宋佛日禪師宣公所剏踞徑山東麓
　宋時棟宇宏麗欽錫化城二字上創重屋尊而閣之
　殿寢門廂庖廪湢浴靡不備具載郎官楊汝明記中
　我朝香火猶盛漸次廢棄寺田轉佃閭左豪右踞之
　然化城巷之名不泯馮司成開之創刻經之縁始于
　清凉之妙德庵地峻逺役匠轉輸工力費倍乃遷之
　徑山徑山雲霧罩籠藏板其中易朽腐始議復化城
　化城地坦無雲氣潤濕便藏板而易輸工力乃為屋
　十間以安經板處工匠而大士金身以草殿居之海
　内宰官居士布金恢復化城舊域捐資贖地而有子
　衿鼓衆跋扈必欲與沙門相角事聞當道屬予訊其
　事郡邑勘明予按法治其尤割地歸僧封畛不失而
　其間有墓塜者聴之以寧其穸窀佛處蘧廬中得重
　開法地以須十方大檀越之力予過化城而一二野
　衲邀入和南佛前稱善事周遭故址枳棘蓁蕪闢草
　萊而重新法王之宇西來白馬兹其為繙經演法之
　場乎過化城折而西北抵徑山山去縣五十里䧺據
　乾位挺然為東目正幹宴坐朝陽天顯堆珠鵬摶凌
　霄御愛七峯攢擁草朩蓊薆樹古而蒼地僻而野山
　門幽寂有老松婆娑可䕃十畆與朩蘭交枝薄青旻
　翳白日松為數千年植而朩蘭亦森發離竒匪深山
　無此異種參差白塔同虬朩橫斜巢雲歸鶴竹松間
　雜景色清饒葱翠交睫入山而路轉深地轉奥無數
　篔簹霏烟濛濛新芊雄㧞妬毋高凌排崗直上各髙
　十里層巒峻嶺長騫偉觀盤跚逶迤盡在竹間行路
　籜龍透地躡屐崚嶒一頭陀引導美箭蒙茸蘿葛糾
　縛時摩僧頂羣峯嶈嶈拱䕶靈嶽中豁平區坦壑去
　險而夷重巖滴水有洞空沕頭陀指為明月池其間
　小井為龍湫龍嵗一來顧雷雨曀𡨕過洞行少許路
　遶屋後登崕㕘大慧禪師塔明堂窒塞方伯吳公言
　塔前當介然闢之而成路僧苦去屋未果闢由塔崕
　而東為喝石巖唐時僧法欽結庵有白衣士求法度
　為沙彌欽指坐後石屏謂曰能開此乎叱之分為三
　片代宗召法欽赴闕賜號國一禪師辭歸杭即其庵
　建寺曰徑山宋開禧間孝宗賜額興聖萬夀禪寺東南
　勝道場無逾此者行過複嶺崇嶐隐天有斐菉猗坎
　窞為池方塘一鑑湛潔如澄鮮漾碧僧曰放生池池
　邊刻經工匠排列鴈行伏迎道左已訪澹居上人所
　寓静室治蔬為供清話移時片言㸃悟此不殊欽公
　三片石恨不如白衣士立度為沙彌耳别而登樓同
　餘杭令戴君進飯夕陽西沉遂促從者亟行余時有
　天目之興徑山直傳舍視之竭蹶而趨至無垢寺而
　宿焉是夜惺惺不寐取唐崔元翰碑籀文摩擬不能
　屬草乃讀東坡徑山詩擊節髙吟與松濤林籟相為
　荅和殘月半窻莽烟伴榻無何而山鳥嗚嗚不覺東
　方之既白矣　呉之鯨徑山紀游庚戌浴佛日久雨
　乍霽與俞似宗佛石宿禹杭文昌壩亟呼筍輿沿溪行
　宿霧漸消山頂次第現如新粧出羅幌行可二十里
　飲溪邊酒家遥望舟枕巍然獨峙秀鬰可挹又三十
　里林漸深地漸高將逼雙徑循趾攀巘委折數百重
　澗花飛灑俱成白練山形周環複叠如入谼中上下
　篠簜檀欒萬晦一色余隨輿偃仰覺日光澹射風細
　雲疏非若高峰軼雲蒼榦蔽景作鞺鞳之聲䃱磹之
　状也嶺甫半輿人告疲余顧佛石隔山小浮圖非即
　歇足處耶佛石指曲磴數坂曰此須遶而上耳既上
　嶺如馬脊左右懸削忽白雲覆他山飛㨗於鳥細雨
　隨至余振袂度數盤沐佛聖水杉松環立平臺俯瞰
　則三山門巋然列矣視小浮圖又在足下逺峰嵣㟐
　近峰嶢屼含澤吐霓倐忽殊態武林兩髙龕赭一線
　俱在靉靆中余嗒然宴坐雲海蕩吾心胸覺生平寥
　廓之氣呼吸相應昔陶貞白志在冲舉每云指白日
　覩青天去此不逺獨於爾時有㑹巳投松源山房古
　杉䝉茸方沼沉碧高樓十五楹邃潔可居僧冲宇供
　笋蕨煨漿不減白墮似宗糾以觴政甚洽月光初燦
　僅於密樾中作掩映觀耳晨起謁新殿制度宏偉未
　餙丹堊過妙喜庵禮大慧禪師塔眎龍湫舊蹟循左
　級而上觀放生池池圓如珪廣可盈晦惜無游鱗潑
　剌再上為寂照庵刻藏經處鐫工麕集室後供達觀
　甚肅令人轉思宻藏忽緇衣籜冠過謁余詢知為門
　人通州崔叔錦為諸生不得意刳心大典棲遯於此
　兩月矣余擕之出過喝石巗石㭊為三昔中子山人
　乞國一師剃度以呪力䕶佛法賜號性空大師大厯
　中代宗遣内侍迎國一入京徑山之興實由於此訪
　雞兔二塚至今在岩下三白駒或寢或訛乃載經板
　出山者儼然雪山梵從也是日隂翳多亷瀐久益宻
　叔錦别去返松源山樓飯後稍有霽色命輿從右級
　而上旋轉竹徑菖蒲田新秧離離澗水澄瀉石磴梳
　潔如鏡高岡礱宻遥見炊烟一縷從修篁中出即知
　為雲房杳然無覔徑處余喜忘返翛然緱山烟客飡
　沆瀣佩九節靈苖不復知有人世既過傳衣庵為萬
　松禪師傳衣處躡白雲庵攀蘿而上為凌霄峰浩淼
　如大瀛海何減泰岱新殿枕鵬摶山勢拱衛余謂此
　山幽曠非通都大邑而宸章御蹕後先輝煥故樓名
　五鳯閣建龍㳺南朝四百八十寺未有其比今山水
　依然未知八十一代傳燈何人耳返流止亭輿人告
　息各曳杖尋東坡放生池坡公㳺徑山二詩如欲㸔
　細字銷殘年靈水先除眼界花俱頌水德今濁甚亭
　碑幸無剥蝕及讀樓鑰百萬杉松雙徑杳三千樓閣
　五峰寒自是實境語矣似宗探藏録許為刻髙僧傳
　燈下各繙一編間拈以問佛石佛石各為宣説吐㫖
　𤣥暢因曰宗門不立文字而㣲言奥義終古不磨猛
　志精求㕘悟非逺今人根力未堅而遽稱文喜游戱
　彷彿而妄冀豐干正恐慧蕋乍枯慈筏罔濟耳相與
　嗟嘆久之余夙知有聞谷住徑山急欲一晤而聞其
　坐不語禪殊悵怏佛石為通信聞谷慨然曰吾素所
　願見者也曉訪之觀音閣時禪習者三十餘人而閣
　户閴寂鳥雀不喧入左扉若無人者執事䖍嘿惟謹
　聞谷坐余輩小閣色静而氣融神理泓上發語簡逺
　真禪定士也余為肅容而别㣲聞谷幾虛徑山一㳺
　矣　蘇轍詩去年渡江愛呉山忽忘蜀道輕秦川錢
　塘後到山最勝下枕湖水相縈旋坐疑呉㑹無復有
　扁舟屢到凌深淵今秋復入徑山寺勢壓衆嶺皆迷
　巔連峰沓嶂不知數重重相挹如青蓮散為雲霧翳
　星斗聚作潭洞藏蛇蜒欽公未到人跡絶千里受記
　來安禪荒榛野草置茅舍坐令海賈投金錢至今傳
　法破煩惱飽食遇客宜安眠觧装投錫不復去紛紛
　四合投烏鳶或言處此猶未逺海上人少無煩煎天
　台鴈蕩最深處水秀石瘦尤清便青山獨徃無不可
　論説好醜徒紛然終當直去無逺近藤鞋竹杖聊窮
　年　方九叙詩雲裏五峰環紫翠空中一徑轉㣲茫
　黄花漸報重陽節白社遥尋古道場精舍更宜留謝
　客𤣥都何必訝劉郎髙僧趺化千秋寺獨有靈鷄塜
　樹蒼　湯賔尹訪澹居詩覔友尋師度㑹稽含情千
　載不能啼閒從國一堂頭過一片香兒吊塜雞　㧞
　天跳地穿黄嶽抱月廻風隐徑山著處盡成香國土
　单肩赤脚恣周還　半月東山水上行薫風南逗晚
　凉生從君㕘得黄楊朩大好隨縁斷佛情　格物何
　當物格殊子韶妙喜兩糢糊而今賸有關西首劍擊
　憑誰落畫圖　吳用先雨中登徑山與澹居上人夜
　坐詩喝石開山意若何靈巗千載鬰嵯峨幾盤翠袖穿
　雲度十里青松帶雨過寶界烟蘿香氣裊珠林鐘磬
　梵音和清霄喜對支公話把臂中峰一浩謌
化城寺在餘杭縣北四十里雙溪之上　馮夢禎議復
　化城䟽引刻經之縁始于清凉之妙德庵地寒而峻
　逺役南匠轉輸工力費倍功半不得巳而有徑山之
　遷徑山為東天目正幹五峰攢廻中間佛界我東南
　勝道場無逾此而雲霧籠罩十日而九藏板其中最
　易朽腐又不得巳而有化城之議化城踞徑山之東
　麓去雙溪數里地坦平無雲霧既便藏板而輸工力
　事事皆宜因故址而新之先為十間屋令足以安經板
　處工匠而他役徐侯其後似無甚難舉今約同志以
　十縁倡之縁五十緡禎雖貧勉任一縁夫刻經大役
　自北而南而其南也又自徑山而化城三徙而後定
　而任事之人始于宻藏繼予後予而終之者又未卜
　何人也因縁時節惟佛與佛乃能究盡而自剏縁以
　至未來凡于此事曽捨一錢半銖及一手一足之力
　巳上福不唐捐直至成佛而吾等與焉豈不幸甚
　方伯呉用先重興化城接待寺疏余從紫栢尊者游
　逾二十載所承鉗鎚錐劄罔所不至通身熱汗不知
　透出幾畨矣末後以流通佛法付囑不佞唯唯徼天
　之倖承乏越中即悉心殫力求終刻藏之役兹功巳
　過半縁成或有日矣乃謀藏板善地卜及化城化城
　故宋佛日禪師宣公所剏接待寺郎官楊汝明記之
　甚詳見徑山集中及我朝而香火猶盛漸次凌夷僧
　徒凋落遂以寺田轉佃於方姓者輾轉相侵盡為居
　鄰所剥蝕矣然其徑尚存化城巷之名至今在人口
　今年澹居上人圖恢復之而鄊紳王中泉公首倡義
　舉願以其地歸寺於是左右聞風者響應乃澹居猶
　運慈心量其多寡各給其直余與呉下諸君子恊濟
　之雖未盡復舊址從此誅茅建刹亦庻幾可觀矣然
　此非今日創議也盖自馮開之司成始矣而余又不
　知司成之原有此議也一日澹公過予持開之手巻
　見示謂偶從宻藏棄篋中檢得之余展閲疏引即向
　時與藏公所謀卜化城以厝經板者也噫竒哉司成
　徃矣謀于十數載之前而余與澹公成于十數載之
　後不約而合無心而成九原可作當為鼔掌苐勝地
　既復梵宇鼎新向後更有許多商量不無藉十方大
　檀之力余小子亦不敢不賈勇從事使道化重興法
　輪常轉誓頭目腦髓之不恤而遑恤其他時萬厯辛
　亥嵗浴佛日
大禄寺在縣西北九十里長安鄉晋永康年間建元大
　德年間重建元末燬洪武二年重建歸併于此曰光
　教寺(在縣北/八十里)曰靈石院(在縣北/六十里)曰慈相院(在縣北/一百里)
靈源院在縣東南十二里安樂鄉舊名龍泉唐咸通七
　年僧善本建宋治平二年改今額元末燬洪武二年
　重建歸併于此曰普濟寺(在縣東/十五里)曰寶輪寺(在縣東/南三里)
　曰澄鑑院(在縣東/十五里)曰光福院(在縣東南/十五里)
悟真院在縣西北三十里長安鄉唐咸通八年僧法顯
　剏宋治平二年改今額元末燬洪武年間重建歸併
　于此曰石泉寺(在縣北/八十里)曰大智寺(在縣東北/三十五里)曰法華
　寺(在縣西北/四十里)曰寶幢寺(在縣西北/六十五里)曰寶嚴院(在縣北/一百二)
　(十/里)曰迎恩院(在縣西北/四十里)曰大安院瑞相院(並在縣西/北五十里)
　　王安石悟真院詩野水縱橫漱屋除午窻殘夢鳥
　相呼春風日日吹花草山北山南路欲無
洞霄宫在縣西南十八里漢元封三年建宫壇于大滌
　洞前唐𢎞道元年有潘先生者于洞下建天柱觀南
　向四維壁封三歩禁樵採為長生林中宗時賜觀莊
　一所後有米法師改觀為北向乾寧二年錢武肅王與
　閭丘方逺相度山勢復改南向未納土時嘗改天柱
　宫宋祥符八年陳堯叟奏改今名賜仁和縣田一十
　五頃并賜鐘磬法具等嵗度行童一人應天慶節設
　醮以祝聖夀天聖四年詳定天下名山洞府凡二十
　處洞霄大滌洞為第五政和二年都監何士昭陳乞
　賜度牒三百道方臘之亂宫燬紹興二十五年重建
　仍建昊天殿于東廡後殿左陽通明館乾道二年三
　月夀皇洎顯仁皇太后臨幸嘗以軍士守禦後奏罷
　以山麓民充佃夫防禦淳祐七年靈濟通真先生孫
　處道奏請賜錢益市恒産規制愈崇政和間援天柱
　觀例經尚書禮部給洞霄宫印記慶元二年以嵗久漫
　㓕重給宋初天聖節道場應本縣文武官僚入山建
　散諸山僧咸至立班自南渡後惟道士就官建散而
　縣官止於普救寺行事凡諸宰執大臣丐閒去位者
　以提舉洞霄宫繫衘咸淳甲戌冬宫燬一空元至元
　甲申後再新宫宇元末兵燬洪武二十三年重建厯
　二十餘年而後修垣鉅殿門廡室廬庖庾壇□皆次
　第用完無改舊觀矣　王逹記晉許邁稱餘杭山是
　洞庭西門濳通五嶽山隂至臨安名有金堂玉室仙
　人芝草左元放之徒漢末諸得道者咸在夫古者採
　真之士徃徃於名區奥壤穹崖邃壑留連忘返者何
　哉盖老氏之學貴清静非名區奥壤穹崖邃壑不足
　以養其髙致故名山大川瓌詭之觀人迹所罕至者
　必為其徒得之余嘗因邁之言而稽焉餘杭之西有
　山曰天柱自漢元封三年建天柱觀宋祥符間改稱
　洞霄宫仙吏謂之福地而天目諸峯遐邇羅列光靈
　勢氣與造化相為流通蓄竒孕秀莫可殫紀當雲行
　鳥飛之際一柱中立屹然摩空羣山四靣俯拱自列
　而宫正踞其幽深峻絶之境丹臺紺殿瓊樓璇室烜
　赫心目為民禬禳動輙有應元歩日窘四海鼎沸所
　謂丹臺紺殿瓊樓璇室一燬無遺大明昇天九有寧
　謐洪武庚午提㸃賈公力以恢復自任夙夜劬勩罄
　槖是營不三載賈化去副知宫事資深吳公暨希然
　龔公克紹厥職繚以修垣構以鉅殿至乙未門廡室
　廬庖庾壇壝次第用完丹臺紺殿瓊樓璇室視昔不
　異許邁所謂金堂玉室仙人芝草者宛然可徴漢末
　諸得道者其骨雖朽其神不死安知不與兹山之光
　靈勢氣相與盤旋於㝠漠之間耶夫置榮悴於兩忘
　齊天地為一指為道家之常事然數百年之規矱一
　旦而復之非惟其徒以樂清静無為之教且俾一方
　萃嚮慕之誠致水旱禬禳之福明靈歆顧祥慶駢臻
　詎不宻禆皇化為邦氓之利也哉其嗣法弟子周應
　常劉宗顯慮乎久而泯其績也來京師求余記余喜
　諸君子能翼其教也姑書此庸刻諸石後有記者尚
　考于斯　陳堯佐詩娟娟紅樹碧峯前為愛桃花入
　洞天偶逐霓旌纔百歩却憂人世巳經年　谷口停
　驂上翠㣲五雲宫闕闢金扉不知何處朝元㑹却是
　龍鸞隊仗歸　一帆髙掛出紅塵萬仞長歌入紫雲
　莫道仙游無别侣玉清冠盖許同羣　林逋詩大滌
　山相向華陽路暗通風霜唐碣久草朩漢祠空劍石
　罥花碧丹池水氣紅幽人天柱側茅屋灑松風　趙
　抃詩龍穴藏身隐源泉撫掌清紅塵人絶慮白日世
　長生我分諳冲寂誰能顧利名夢中休指笑又作洞
　霄行　蘇軾詩前生我巳到杭州到處常如到舊遊
　更欲洞霄為吏隠一庵閒地且相留　趙公碩詩里
　服蕭蕭入翠㣲虛亭髙敞納晴暉仙歸洞府雲烟冷
　春入名山笋蕨肥緩引壺觴聊自適暫捐朱墨便忘
　歸㑹當結屋山中住始悟人間萬事非　舊時曽此
　覔仙縁一别于今四十年白髪重來嗟老矣青山九
　鎖故依然肩輿直入松間路洗耳還聴澗底泉幽興
　未䦨吟未就半峰斜日下平川　潘良玉詩石壇風
　冷露華凝羣玉峥嶸簇畫屏水赤久傳丹作井山髙
　時借翠為亭鶴迎仙馭迷三島雲入洞天朝百靈囘
　首武陵歸去路碧桃零落晚風清　趙汝談詩好閒
　謝塵事來作名山遊杖䇿西澗曲乞漿東家丘大滌
　古洞天仙人此藏修至今翠箬下半夜丹光浮山中
　舊相識置酒為淹留日移雲窻午水滴空林秋授我
　長生方揮麈談𤣥幽我髪亦巳白赤霄莽何求業縁
　苦未斷一笑風引舟囘首青天長身名兩悠悠　曹
　元翰詩馬歸清曉破藍田一出紅塵骨巳仙任鎖九
　重山下路終尋五處洞中天泉流碧砌常鳴玉跡隐
　蒼崖久蜕蟬人世歸時知變否樵夫猶記爛柯年
　白駒任詩桃花流水隔塵寰玉樹瓊林九鎖關飛閣
　太虛開紫府捲簾終日見青山無為自覺心源净學
　道方知色界閒政滿不湏瞻使節蹇驢瀟灑聴潺湲
　　張輿詩登臨直到翠㣲巔晚向蓬山共醉眠雪後
　梅花溪影淡月中瑶草露華鮮千年石室琅函秘萬
　丈天峰玉柱懸此行不為長生訣要續遊仙第二篇
　　趙居仁詩十里溪聲逐澗灣馬蹄聴入洞霄間左
　旋右折不知路九鎖一開都是山紫極宫髙雲絶頂
　翠蛟亭壓水當關山中止説吳仙子獨抱真心錬九
　還(此係三十六洞/天之一故附載)　類列慈濟禪寺(在縣北/六十里)善法禪
　寺(在縣東/三里)安樂塔(在縣東/三里)
　　　臨安縣
海㑹寺在縣西二里南北鄉梁大同年間賜額竹林寺
　㑹昌五年燬大中五年重建天福二年錢氏拓舊址
　建竒石浮圖二座宋大中祥符元年改今額天禧五
　年燬重建元至正十二年復燬洪武十六年重建歸
　併于此曰殊勝寺(在縣東/十里)曰靈峰院(在縣東/十五里)曰寶林
　院(在縣東/三十里)曰法華院(在縣西/二里)曰梵安院(在縣西/二十里)曰精
　進院(在縣西/二十里)曰勝因院(在縣西/南三里)曰寶積寺(在縣西/北十里)
　蔡襄海㑹寺記臨安縣海㑹寺梁大同中始作號竹
　林及五代貞明之初吳越王又新之王縣人也少嘗
　徃來里中困甚巳而跨有全吳名貴地大私念所從
　來豈非有隂相者邪竹林最得山水佳處因大治之
　益廣前制當是時吳中浮屠居雖百千數無是倫者
　宋大中祥符間例易天下寺名遂賜今額天禧五年
　冬十月大通夕而墟其徒散去僧有明顧思憮然以
　興廢為巳務每説於衆曰吾師之法或資於塔廟福
　報之來稱其所出今殿適謀始而大家力饒不能厚
　施異時名氏不齒篆載反索氣於後人其可乎於是
　盛仁俊張從實先輸而倡之從而和者數十百人度
　林礱石塈茨陛級之役積費錢三千萬役一十年而
　後已既成列像其下鼓鐘其中㑹而落之墟者復芘
　而散者復集錢氏以一國之資基之於前有明以一
　巳之志繼之於後可謂能且勤矣　蘇軾詩籃輿三
　口山中行山中信美少曠平下投黃泉上青𡨕線路
　每與猿猱争重樓束縛遭澗坑兩股酸痛饑腸鳴北
　渡飛橋踏彭鏗繚垣百歩如古城大鐘横撞千指迎
　髙堂延客夜不扄杉槽漆斛江河傾本來無垢洗更
　輕倒牀鼻息四鄰驚紞如五鼔天未明朩魚呼粥亮
　且清不聞人聲聞履聲
净土禪寺在縣南二里南北鄉五代梁乾化二年吴越
　王捨基為寺請額光孝明因宋大中祥符元年改今
　額元末兵燬洪武十五年重建歸併于此曰䕶法院
　(在縣西二/十五里)曰昭明院(在縣西四/十五里)曰開化禪院(在縣南/二里)
　曰善住院(在縣南/五里)　蘇軾净土寺詩雞鳴發餘杭到
　寺已亭午㕘禪固未暇飽食良先務平生睡不足急
　掃清風宇閉門羣動息香篆起烟縷覺來烹石泉紫
　筍發輕乳晚凉沐浴罷衰髪稀可數浩歌出門去暮
　色入村塢㣲月半隐山圓荷净瀉露相携石橋上夜
　與故人語明朝入山房石鏡炯當路昔照熊虎姿今
　為猿鳥顧興廢何足弔萬世一仰俯　又開化禪院
　詩落日岸葛巾晚風吹羽扇松間野歩稳竹外飛橋
　轉神功鑿橫嶺巖石得巨片直度千人溝下有㣲流
　泫崗巒蔚囘合金碧爛明絢𬗟懐異姓王負擔此鄉
　縣長逢跨下辱屢乞桑間飯誰謂山石頑識此希世
　彦凛然隂氣逼屹起猶聳戰他年萬騎歸父老恣歡
　宴錦繡被原野金珠散貧賤竇融既入朝吳芮空記
　面榮華坐銷歇閲世如郵傳惟有長明燈依然照金
　殿　方九叙昭明院詩勝地傳浮玉前朝此布金龍
　湫懸雨急鳥路入雲深萬仞鍾靈炁三秋惬賞心塵
　縁促歸駕囘首戀東林
太平萬夀禪院在縣東二十里靈鳯鄉唐天寶三年欽
　禪師卓錫於此天祐元年吳越王建賜額小徑山太
　平禪院宋天聖七年改賜今額崇寧元年重建元至
　正十九年兵燬洪武九年重建歸併于此曰普慶福
　田寺(在縣東北/三十里)曰蟠龍禪庵(在縣西/十里)曰法海院(在縣/西二)
　(十/里)　陳度徑山下院太平萬夀禪寺莊田記臨安縣
　東二十里靈鳯山之腰喬木刺天修竹成林中有萬
　夀禪院者故吳越國武肅王錢氏所建太平寺也宋
　天祐二年更為禪居天聖七年始賜今額初縣人高
　君保與其子瞻自景德以來大新棟宇造殿塑像藏
　經鑄鐘百用具修又以田百有二畆與常住供僧君
　保瞻卒其子弟分財産欲奪前所予出交訴于縣縣
　没入之平其估許其市崇寧元年住持等覺大師募
　檀越百餘人得錢三十七萬有竒詣縣請如夲估市
　宰君嘉其請而歸之等覺刻檀越姓名于石以傳不
　朽屬無住居士序其事居士謂臨安地寡人繁富官
　田今日示價明日争者盈庭高氏沃野膏壤竟四十
　年莫有市者豈神物䕶之乎抑亦有待乎且善惡一
　念至㣲細也長劫受苦樂報秋毫不差况予奪罪福
　之明著者等覺與十方來衆當其食時升堂展鉢上
　味妙供不念自至何用區區營此一頃田為盖欲與
　高氏子弟悔罪與諸人植無窮之福也當知是田本
　無去住於彼于此何得何喪彼此得喪兩忘則罪福
　安在哉故此山可傾此地可移此石可磨此福無有
　窮也他日大穫倉箱充溢禪子終朝飽滿元不曽破
　一粒米始知居士前語不綺宰君者霅上姚祐伯受
　以學行知名施于政事人安樂之等覺者法號慧源
　大通禪師之法嗣不惟道行髙潔抑且才力過人無住
　居士者丹陽人陳度崇寧元年秋七月中元日　方
　伯呉用先重復太平萬夀寺田碑記太平寺在臨安
　邑治東靈鳯山間擅風林雲壑之勝肇基於吳越王
　至宋天禧中改為萬夀禪院邑有擅信髙君保者父
　子相踵而䕶持殿宇像器各極莊嚴捐田百畆以充
　香積供四海苾芻當時叢林亦云盛矣及君保逝而
　後裔之為闡提者謀奪之訟成田没入官欲購者聴
　越四十年而竟無購者豈非韋䭾力耶至崇寧間有
　慧源為住持募錢數千緡自白於縣請得贖之然
　世代逓更漸次凌夷田復為比鄰所吞併矣寺僧零
　落三五輩無恢復志迄今有澹居者為逹觀禪師高
　足以刻藏因縁來主徑山之席一日至其地徘徊久
　之追尋古蹟偶見石壁有小徑山三字知為徑山下
　院撫然歎曰是梵釋龍宫地有神呵䕶焉百畆之丘
　乃高檀所捐飰十方僧者若輩踞為巳有入泥犁如
　矢迅耳曷若直而歸之為衆贖愆於是聚吳中善信
　貲僅贖其半半仍歸比隣盖運以慈心也邑令黄君
　寔佐成之噫此區區一彈丸土檀化為魔魔化為檀
　來而復徃徃而復來亦何常之有總惟心所造耳心
　縁於般若則為喜捨為莊嚴是高君保之父子也是
　慧源澹居之恢復也心縁於無明則為慳貪為侵併
　是髙君保後裔之反汗也是左右比鄰諸人之蠶食
　也争讓祗縁識心人我了無實義談性則空有之不
　立論相則因果之難逃福縁瑞事随善萌芽異類幽
　淪乘惡滋蔓夫人生如掣電飄風七尺軀殻受享幾
　何胡為乎貪執不捨甚至彊吞甘以有盡之身而釀
　無窮之業哉吾願後之人勿復垂涎此地自招業報
　也
玲瓏山大䧺殿從華石山徑過流霞橋登石門詘曲而
　上為三休亭九折岩風雨驟至屐下皆作小瀑醉眠
　石為坡公書字勢飛舞寺内設東坡山谷佛印像寺
　傍有琴操墓　蘇軾詩何年僵立兩蒼龍瘦脊盤盤
　上倚空翠浪舞翻紅䆉稏白雲穿破碧玲瓏三休亭
　上工延月九折岩前巧貯風脚力盡時山更好莫將
　有限趂無窮
化城院在縣東北一里南北鄉唐武德二年賜額羅漢
　院在縣城内會昌五年燬光啓二年賜額法華院後
　里人錢尚父重建五代唐同光二年遷于縣東北以
　鍾尚書府地建立宋治平二年改賜今額元至正十
　九年兵燬洪武六年重建歸併于此曰西明庵(在縣/北三)
　(十/里)曰慈聖院(在縣東/南北鄉)曰觀音院(在縣東/北二里)曰普净院(在/縣)
　(東北三/十里)曰無量院(在縣西/十里)曰净梵院(在縣南/十五里)曰興善
　院(在縣南/四十里)
興教院在縣東一十二里靈奉鄉唐天寶中賜額興善
　會昌五年廢天祐元年吳越王重建宋治平二年改
　賜今額元末兵燬洪武元年重建歸併于此曰瑞隆
　院妙嚴院(並在縣東/二十五里)曰普澤院(在縣東南/十五里)曰不二院
　禪定院(並在縣東南/二十五里)曰吉祥院(在縣東南/二十五里)曰真君院
　(在餘杭縣西南二/十五里併于此)
净應院在縣西三十里金岫鄉五代晉天福四年賜額
　應祈里人錢尚文建宋治平二年改今額歸併于此
　曰無垢院(在縣西北/二十五里)曰長清院西化城院普信院梵
　行院(並在縣西/北三十里)曰等慈院(在縣西北/四十五里)
雙林院在縣西北一十五里谷昌鄉名寶林唐天成元
　年徑山寺僧景文望南山有祥氣遂廬於山巔大理
　評寺俞夀因捨山為寺於土中得金銅佛像三尊殿
　屋摧毁僧冲新之宋治平二年改賜今額元至正十
　六年兵燬洪武三年重建歸併于此曰真覺院(在縣/東十)
　(五/里)曰定安院(在縣東二/十五里)
福勝院在縣北二十里髙陸鄉宋乾德四年賜額福全
　治平二年改今額元至正十六年兵燬洪武元年重
　建歸併于此曰圓明庵清輝庵(並在縣北/二十里)曰極樂院
　(在縣東北/十五里)曰惠民院(縣東北/二十里)曰永昌院(在縣北/二十里)曰大
　仁院(在縣北二/十五里)曰崇覺院(在縣北/三十里)　趙仲藏福勝院
　詩千騎踏清霜東遊古道塲雲籠山骨秀風引水聲
　長曉日依稀暖寒花取次香後随吹管急空谷答宫
　商　類列　辟支塔(在縣東北/三十里)
東天目山昭明禪寺去臨安西四十里踰嶺即見若天
　鏡然其形蜿蜒下蟠于麓分二道左為龍王堂以朩
　梁澗澗中多竒石進為白鶴坡則水石相激以成游
　者每不能至其上數里即所稱平溪苕之源也右峽
　入深三里許茂林鬰然曰昭明庵頗整治有徑可斜
　通山中由中麓上躐其脊憩且止亭望武林諸邑厯
　厯可指顧有瀑如白龍伏起多態抵垂虹橋則逼凌
　飛瀑濺珠衣袂間上磴多塔松大六七圍者數株厯
　三橋而抵昭明寺寺久廢黃毓鉉新創未竣有千佛
　閣以經火不燬為靈穴其背出度嶺詰曲而下至徑
　宻處得黒驢庵宋希都禪師叱虎處徑左為平溪庵
　溪流至此忽平上有獻珠墩下有白龍池飛橋跨之
　四靣壁立真若飛渡者其溪與白鶴坡近而徑險絶
　不通此東目最幽勝處由閣之右過廻光庵洗眼池
　在其後庵所由名出西磴見悟道松頂平如茵下可
　隠數乘上為白雲窩左轉為分經臺即昭明分金剛
　經處舊有三古松皆為雷火摧枯葛稚川曽修煉於
　此傍有小池可掬攀蘿分翠而上至二頂有石纍如
　青蓮華又上數里為大仙峯巨石如板築者數丈則
　山之絶頂與西目相望云　老子説云欲度南極避
　水災天目海陵最為第一　太平寰宇記云山高三
　千九百丈廣五百五十里水因山曲折東西巨源若
　目故云天目東出臨安為大溪溢東流而為苕溪西
　趨於潛為紫溪合桐廬之水以滙於浙江　委巷叢
　談云杭州山脉發自天目有東有西東目之脉萃于
　餘杭結局于徑山西目之脉萃于錢塘結局于西湖
　故天目者杭之主山也王氣鬰葱帝王奠宅而錢氏
　偏霸宋室南遷兆不誣矣　陶潛問來使詩爾從山
　中來早晚發天目我屋南窻下今生幾叢菊薔薇葉
　巳抽秋蘭氣猶馥歸去來山中山中酒應熟　張羽
　登天目山詩東西峰對峙麋鹿日成羣四月猶飛雪
　半山長是雲洞香仙藥遍天黒聖燈分千古錢塘勝
　登臨愜素聞　王在晉秋日登天目詩莽氣飛揚不
　見山翠磐髙聳水流潺煉將青白雲和碧㸃就紅黃
　葉作斑江海襟期開地局昊天眉宇出塵寰𤣥穹咫
　尺開閶闔吾亦翹瞻望玉顔　章嘉楨謁昭明庵詩
　禪林天下稱蕭寺惟有兹庵真姓蕭地以分經成凈
　土池開洗眼在清霄層嵐叠巘圍寒翠竹韻松風共
　寂寥見説讀書臺幾處離離荒草野烟飄
西天目山獅子正宗禪寺今稱獅子林去於潛北三十
　里而雙清莊居其麓莊右出太子庵掬泉洗目漱之
　而甘沿澗登響水巖初得竒壁前望巨石如覆舟至
　則如削成而方繡蘿盖之名觀音巖左通活埋道循
　右穿眠牛亭古朩盤鬰踰半山橋有寶樹三株與東
　目垂虹堪頡頏上真際亭則高麗王問法中峰所自
　署者登獅子岩藏蜕在口吻間秉燭始見複閣飛樓
　若凌虛而滅其趾曰舫室曰死闗高峰所自命右抱
　象鼻水淙淙下者曰千丈崖越閣道行萬松間得玉
　柱峯中立夷曠高不及十丈而磊砢輪囷蒼古異常
　上覆兩松如擁華盖東為巾峰斷崖二塔一杉五枝
　一杉雙榦俱大五六圍而五枝者在斷崖塔凌髙阜
　尚埋其根而雙榦修挺入雲居然娑羅雙樹其下平
　行地即為正宗禪寺榜曰獅子林旁為幻住庵中雲
　庵稍上為貝林禪師華嚴庵繞屏風石踰金仙頂觀
　怪石斷者截者反者䜿者若片片解而庋積於築室
　之場計其高與東目肩齊下瞰惟西南蓮華峰幽勝
　返幻住㳂石壁為西方庵過天關為立玉亭危道如
　線趾半垂在外委蛇以行真若羊腸從立玉望西方
　半没雲嵐中由西方庵峭壁中裂如隧道曰龍門從
　龍門下若霣虛山中之竒無以加此分徑北行美隂
　曲折漸露幻居之崖層構翼接觀益竒憩活埋庵陟
　香罏峯頂下㳂觀音石凡所經高峰銅鉢繭衲如熏
　優鉢羅花開及中峯自題畫像皆世所未有烟雲萬
　變必身至始能領略云　白樂天新婦石詩堂堂不
　語望夫君四畔無居石作隣蟬鬢不梳千載髻蛾眉
　長掃萬年春雪為鈆粉憑風傅霞作臙脂仗日勻莫
　道岩前無寶鏡月明依舊照夫人　僧靈一天池詩
　昨夜雲生天井東春山一雨幾囘風林花迸逐溪流
　去欲上龍山道不通　蘇軾雷神宅詩巳外浮名更
　外身區區雷雨若為神山頭只作嬰兒語無限人間
　失箸人　高峯禪師題鶴山詩一山髙突兀百里去
　城闉老翠掛清曉華滋積富春江空潮勢逺雲破月
　痕新對此忘情者林間有幾人　中峰禪師真際亭
　詩高亭結構標真際體共雲林一様閒山勢倚天忘
　突兀水聲投澗自潺湲伽陀迥出言詞外海印高懸
　宇宙間佇㸔凭欄人獨醒又添公案入禪關　幻住
　庵歌幻住庵中藏幻質諸幻因縁皆幻入幻衣幻食
　資幻命幻覺幻禪消幻識六牎含裹幻法界幻有幻
　空依幻立幻住主人行復坐静㸔幻華生幻果放還
　收控勒幻繩幻騎牛時或住入萬幻塵俱揑聚時或
　眠一覺寧夢居四禪有時動幻海波翻幻山聳有時
　静幻化光中消幻影可中時有幻菩薩來叩幻人詢
　幻法我幻汝幻幻無端幻生幻死幻涅槃净名室内龜
　毛拂龍女掌中泥彈丸更有一則幻公案幻証幻修
　須了辨莫言了辨幻云無只此無無名亦幻學人未
　達真幻輸動輒身心自相反幻心瞥爾生幻魔幻翳
　忽然遮幻眼陽燄空華乾闢城天堂地獄菩提名有
　問此幻從何起雲月溪山自相委要見庵中幻主人
　認著依前還不是　吳用先贈貝林上人詩絶頂空
　山寂惟將貝葉翻梵書窮本末宻呪演朝昬世法了
　無染禪心終不言孤雲時獨徃流水䕶柴門　王在
　晉乘夜登法雲塔詩翠屏團裹勢嶙峋薄暮登臨不
　待晨樹杪飛泉分雨露峰頭明炬動星辰中峯塔下
　鐘初動立玉亭前酒一廵歸路巳迷荒草合雲房深
　迥漏聲頻　喬雲將天目志成呈徐明府并序夫鈆
　刀不與霄影争銛駑馬不與黄騟方駕矧章縫之下
　士當冠劍之鉅公徐使君威鳯祥麟白眉先喆牛溲
　馬勃青眼後生分璧潛州已最書屛之業探竒禹穴
　雅意名山之藏因天目之䧺峰成公餘之新志涔蹄
　末學謬分編檢之榮琬琰宏詞不數巴渝之響聊抒
　短什奉和雄篇平生不識天目山平生不識使君顔
　山耶君耶両争勝使我夣寐青巖間越中千嶂縈江
　碧兹山獨髙八千尺日暖花飛古院紅雨晴泉掃隂
　崖白無峰不幻作蛟螭雲月烟霞紛繪竒客度松壇
　皆馭鯉僧歸瑶殿總馴獅憐予三載西湖客三載何
　曾理山屐終年鎻閣擁寒紗一杯湖水如環璧使君
　新記來飛鴻開椷翠巘如巃嵸依稀海蜃吐朝閣彷
　彿江猿唫夜風此時矯首情無巳坐巻雲蘿落窻几
　試令兼誦使君詩龍宫網割珊瑚紫世間好事争紜
　紜携杖思穿麋鹿羣囊中但寶一編在只此見山兼
　見君　潘之恒兩天目論曰兩天目祖黄山而表三
　吳如縣鑑在上故稱天目或舉江南全體黃山為首
　天目為目五湖為臓腑金焦為足語雖太竒亦頗足
　據舊志言兩山絶頂俱有池一泓如天之兩目此學
　究訓觧何所從來即昭明洗眼池亦出俗諺其池不
　盈二尺東在廻光庵西在太子庵各祠昭明具王者
　冕服張崔兩相翼之皆能錫福於民者標以雙清莊
　近似若據此為天目何鄙如之又西頂有石如青蓮
　開敷東西二頂累石纍纍亦状青蓮楞嚴經謂青蓮
　花目亦在佛面則寧以此受名猶嫌著相安有他説
　可易此者也其兩頂葢石如板可謂竒蹟至傅㑹仙
　人造梁無乃河漢而淺于鵲橋乎如果上真遨遊兩
　峯間呼吸可通帝座無煩五丁為伐持地為平此可
　勿論矣
天台傳教庵在瓶窑妙峰真覺法師閲天台教觀處師
　苦心台教三十餘年所註經甚多塔于天台髙明寺
　側
　　　新城縣
普照院在縣東十五里晉天福七年建名普光院宋治
　平二年改今額歸併于此曰多福院(在縣治/東半里)曰總持
　院(在縣北/十里)曰净嚴院(在縣西三/十五里)曰明寂院(在縣西/七十里)曰
　萬壽庵(在縣南/七里)　李浙普照院詩青山遶屋嵐光重
　流水衝階碧蘚滋獨坐午窻誰晤語鷓鴣聲裏竹隂
　移
東白院距縣一里許在鷄鳴山昔為唐給事中昭諫羅
　隠公宅溪流繞前山巒環後邑人共建為東白禪院
　江西益王賜額院前溪水一帶向為放生池久廢
　萬厯間邑令王巨槐命僧海金立石刻禁仍復其舊
　一時士民贖生至紛紛中有大士堂福民侯王祠祠
　之左為昭諌公遺像鄉民嵗時伏臘于此每東顧上
　流又有許忠烈祠耿然並峙東安彈丸區也如羅之
　文章許之忠烈並可昭垂不朽題詠幾遍獨東海冒
　愈昌撫吊凄楚堪為二公擊節今録之云千載人傳
　昭諫名空山無處覔先生已知霧豹南山隠恍聴天
　鷄半夜鳴遶砌薜蘿堪製服近簷花栁共為情睢陽
　祠宇還鄰近忠義何當共一楹　凌誌題云題山詠
　水遍天涯誰識東安是舊家半畆荒基山寂寂夜深
　風雨落梅花　許廣淵詩云廢宅百年後荒基一畆
　平獨憐新檜栢誰識舊軒楹閭里清風在溪山秀色
　明當時苦吟夜應使鬼神驚
黒山蟠龍庵山在平地中陡然奮起仰視竒絶逶迤而
　上數百歩許有崖兩石峰相對徑甚狹且迅再數十
　武復開見平地田地塘井可數十畆四逼山崗廻遶
　上見青天中有龍池半畆許大旱不涸有禱輒應常
　有祥雲覆其上逺方望氣者徃徃登陟觀閲皆以為
　瑞謂小麻姑洞也有大石二一名伏虎石在洞口儼
　然虎踞扣之有聲每天將雨輒潤登據俯眺可閲百
　里山水盡環遶拜舞于下一名棋枰石在前崗寛廣
　平直相傅葛仙翁與客對局在此臘月山花盡開至
　今惟此山巔有蘭花映山紅十二月即開中有泉水
　一孔冬夏不涸清冽異常昔有異僧來此跏趺數月
　不食烟火去之時曾題壁間有俊毫千管秀翰墨一
　泓香松篁間竹韵另是一乾坤之句元時燬國朝僧
　智果募邑人潘檑鼎建有觀音堂文昌祠怡性軒外
　有亭名最髙處人皆稱為真佛地昔蘇文忠姚次庵
　遊厯有韻明邑令林劍台以棹楔題贈至鄞入高明
　洲粤人張兢餘西吳蔡五嶽各有題詠其上
咽水洞距縣三十里為廣陵村平坂中一山突出皆頑
　石前有一小洞洞口可容十數人站立人不問洞内
　外寂如也惟人向洞揖曰某來此要求仙官恩澤其
　洞内即閧閧作聲須臾水即向洞口濆出蝦魚亦隨
　水而出跳躍水中直竢伊人再揖曰水足矣洞内即
　劃然有聲其水與蝦魚復返洞口儻再請如前洞之
　出納亦如前雖百請亦百應也鄉人每嵗致祭洞外
　田疇千畆皆頼此灌溉無旱涸之虞昔有縣令范君
　者曾徃觀鳴鑼放炮至洞口作禮水不時出范留宿
　次早復請復不出范怒敺里胥言誣夜復宿中堂寺
　夢數老人皓髪黃衣行止翩翩叩門請見范與之坐
　問曰公何人斯老人曰予秦人也避亂於此向不習
　漢官威儀畏聞車馬擁呼聲長官何必恚報者倘不
　信姑試之次早屏騶從至洞口感騐如常范乃驚異
　為之題記刻石而返夫桃源記人疑其幻兹洞以水
　為吞吐自秦至今靈應不絶無能測其從來亦竒哉
　惜在深山盤谷中不獲標名宇内然觀邑令一夢又
　以無名為貴矣
寶勝院唐天寶間建為魚池寺宋祥符元年改今額有
　葛仙翁煉丹井曰乳泉其白如乳　許仲蔚詩青雲
　路在天煉鼎亦徒然九轉果何物一泓空舊泉競知
　丹可煑不悟骨非仙汲引殊無状翻嗤葛稚川　許
　廣淵詩葛公高隠處鑿井碧山前鍊就長生藥空餘
　白乳泉鼎藏今去水氣吐舊成烟午夜風雷作人疑
　羽珮旋
寶乘寺唐上元二年建為靈逺寺初梓州刺史羅石朔
　掘地得銅鑄佛像俄失所在而新城人獲之野因建寺焉
　今有佛嶺由此也㑹昌中廢大中十三年復置為聖
　像寺吳越王迎其像入城宋大中祥符元年改今額有
　脱龍洞躍龍池噓雲亭妙香堂深静堂大唐開山祖
　師名休糧　白居易贈詩云三十餘年坐對山只將
　無事化人間齋時徃徃聞鐘笑一食何如不食閒
　司馬槱遊脫龍洞詩云雷雨何如起蟄龍蒼痕夭矯
　石巖空不縁嗜好尋劉累定向人間試葉公　　錢朝
　隠鐫脱龍洞詩云凢骨何年脱洞巖真龍肯向此中
　蟠料應夜半凌空去雷震千山風雨寒　　李處全題
　深静堂詩云鼎來朱墨苦難逃兩夕山中暫釋勞野
　岫擁簷青嶻􁫙㢠廻塘足雨緑週遭繙經深院心宜静
　逺跡紅塵意自高謾把新篇供寫物么麽那敢説詩
　豪　葉衡題妙香堂詩云巍巍畫棟挿晴空時有芳
　馨四面通好為高禪叅鼻觀未應公子鬭熏籠簾前
　一炷沉檀韻窻外數番蘭蕙風信道杜陵佳句在心
　清渾賦此堂中
寧國寺在縣南七里青巒山晉郭文舉常隠于此夜有
　虎為一金釵梗喉俯地作求救状郭探手去之虎摇尾
　㢠廻拜再三次早啓扉則有一死麋乃虎所啣置門外
　者咸和二年人為立祠禱祈必應晉天福八年吳越
　王因碧沼清澈遂命額曰碧沼寺　潘閬詩五峯髙
　挿雲居勝覽景留題趣味長碧樹葉隂山骨潤白蓮
　花馥水池香鶴尋巢徑松千盖僧卧溪流石一牀閒
　翫不知西日落馬蹄歸去帶斜陽　王圻詩髙僧居
　處足清虛泉遶堦庭樹遶廬鬰宻青巒垂薜荔渟湛
　碧沼映芙蕖客來尚喜紅塵隔僧住應知與世殊猶
　感支郎碧雲句使人繁慮頓然除　牛仙客詩歩歩
　穿蘿入徑幽栢高松老幾人遊花開花落非僧事自
　有清流對碧流　裴極詩一沼光涵四座寒夕陽囘
　首更凭欄慿師蚤把香蓮種他日期來結社㸔　杜
　茍鶴詩山半一山寺野人秋日登就中偏愛日獨上
　最高層有果猿摇樹無齋鴿㸔僧僧門日多事來此
　復何能　方干詩深僻孤高無四鄰白雲明月自相
　親海中日出山先曉世上寒輕谷未春窻逼野溪聞
　唳鶴林通村徑見樵人此時惟有雷居士不厭籃輿
　去住頻　林杜詩幽谷泉聲冷鳥啼僧定深好花叢
　古砌寒瀑發高岑遊者陸鴻漸居人支道林欲辭青
　嶂去臨去復成吟　釋智圓詩一到無塵境相留静
　話長秋聲歸古朩月色滿空廊嵐氣侵衣潤溪泉漱
　齒凉終期整瓶錫來此掩閒房　邵輶詩地勝千嵓
　秀名高萬古存丹崖紀靈躅紺宇蔽祗園樹老垂藤
　影池幽浸蘚痕會心多興趣随意坐林樊　劉大綱
　詩夜色清無滓虛凉月滿亭螢飛時度竹魚躍乍翻
　萍冉冉雲歸盡霏霏露欲零劇談渾得趣相對兩忘
　形　類列　福光寺(在縣北/十五里)多福禪院(在縣西/七十縣)安隠
　院(在縣西/三十里)瑞相院(在縣西/七十里)通靈塔(在縣北/二里)多寶塔(在/縣)
　(西五/十里)筆峰塔(在獅/子山)
　　　於潛縣
獅子正宗禪寺去縣北四十五里嘉德後鄉天目山有
　獅子巖林洞幽深松石竒怪元至元十六年建延祐
　七年賜額後燬洪武九年重建歸併于此曰大覺正
　宗禪寺(在縣北/四十里)曰善法禪寺(在餘杭縣/東南三里)
寂照教寺去縣南二里豐谷鄉舊名吳興唐大中五年
　改今額宋隆興初邑令葉衡重建寶慶初避御名改
　為此君軒元末燬洪武初重建歸併于此曰明智寺
　(在縣西/十八里)曰治平寺(在縣北/十里)曰常樂寺(在縣南/五十里)曰布金
　院(在縣東/二十里)曰廣覺院(在縣東二/十五里)曰三學院(在縣南/十五里)曰
　悟真院(在縣南/三十里)曰净勝院(在縣南/六十里)曰妙樂院(在縣北/七里)
　曰廣慈院(在縣北/四十里)曰褒忠院(在縣北/四十里)曰崇法院(在縣/西南)
　(三十/里)
　　　昌化縣
治平寺在縣西一里舊名忻平唐大中二年建開平二
　年改今額元末兵燬洪武十五年重建歸併于此曰
　法㑹寺(在縣南/三十里)曰大明慧照寺(在縣西/八十里)曰普濟寺(在/縣)
　(西七/十里)曰千頃龍興寺(在縣西北/六十里)曰普向院(在縣南/五十里)曰
　百丈廣福院(在縣西/二十里)曰法興院(在縣西/四十里)曰鷲峰院(在/縣)
　(西五十/三里)　吳珩法會寺詩地占金山勝泉分銀漢流
　杉篁能䕶翠猿鶴似驚秋祗憶登臨晚寧辭取次游
　列峯饒逺秀不惜上髙樓　蘇子由送無畏還慧照
　寺詩身老與世踈但有世外縁五年客江西歸帆謝
　徃還依依二三老示我馬祖禪身心忽明廣不受垢
　汙纒偶成江東游欲别空凄然縁散衆亦去飄若風
　中烟華陽本荒邑緇素明星懸偶然得老尉舊依育
　王仙璉公善知識不見十九年我昔未聞道問所以
　入門告我從信入授我青眼篇冉冉百尺松起自一
　寸根南歸髪盡白尺書今始傳不知鄰邑中乃有門
　人賢百里走相訪觸熱汗雨翻懐中出詩巻清絶如斷
　絃我適病寒熱氣力纔綿綿空齋黙相向欲語不能
　宣未暇答佳意歸錫鏘金環空有維摩病媿無維摩
　言　類列　明因院(在縣東/三十里)福全院(在縣東/北五里)清修院
　(在縣南/四里)澄寂院(在縣南二/十八里)南塔(在縣東南青山之麓/今院燬而塔猶存)
　
　
　
　
　
　
　
　
　
　
　
　
　武林梵志巻六
欽定四庫全書
　武林梵志巻七
　　　　　　　　　　　　明　吳之鯨　撰
　　天朝寵錫
　夫覆載之中浩蕩均洽帝力何有王仁無私而綸綍
　所及日月光華神鬼擁䕶士受一命且由泥蟠倐升
　層霄矧車書大同之日梵教章明禮樂刑政兼收並
　用而非藉簡命之隆何以宣敭休美又況歴劫兵燹
　滄桑幾變空王臺殿巋然獨存豪舉無所施謀駢脅
　莫由展力則天朝之重奕世不磨者也詳攷武林梵
　刹大多肇於石晉盛於吴越王父子至南宋極矣元
　季漸蝕入皇朝次第重建其錫賚之大者如創寳刹
　賜莊田賜帑金賜鏒金如來像銅迦毘羅神銅深沙
　神金銅羅漢像紫衣玉玦金斕袈裟水晶數珠金澡
　瓶費或千百計而文字翰墨之寵則蔵序偈説號諡
　銘讃賜額賜碑以及飛白羅扇一字一畫比於赤刀
　天球召對禮遇之寵則命坐賜茶諏訪温諭以及御
　祭賜龕為存為殁不減莊嚴七寳志中所載大畧因
　寺以存複舉則駢枝詳列則襞積竊亦有尠見焉吴
　越擅魚鹽之饒建國都於斥鹵物力充牣金碧耀射
　多名功徳院以侈一時之盛至今著稱鼻祖斯以隆
　矣南宋移鼎自汴龍鳳協祥然自太宗真宗仁宗神
　宗咸有勅額歌頌則契嵩宗本諸公實能感之髙孝
　以下皆縁見聞作佛事若理宗為一寵嬪製七十二
　殿九井十三池何異阿房宫耶惟我聖祖普賜天下
　叢林各有額録僧司正副督其事容光必照正明等
　覺始無偏無側矣成祖召有行耆宿纂脩大典預其
　盛者俱䝉異數以及列宗頒賚金藏葺寺鑄像所至
　頂禮發諸善心皆列本寺以彰隆遇不復析紀敬録
　皇上寵錫
勅賜瑞蓮觀音大士像一軸上有廣運之寳及御製讚
　一首惟我聖母慈以格天感斯嘉兆闕産瑞蓮加大
　士像圖冩流傳延國福民霄壤同堅
萬厯二十八年䕶經藏勅勅諭杭州府淨慈寺住持及
　僧衆人等朕發誠心印造佛大藏經典頒施在京及
　天下名山寺院供奉經首䕶勅己諭其由爾住持及
　僧衆人等務要䖍潔供安朝夕禮誦保安眇躬康泰
　宫壼肅清懴已往愆尤祈無疆夀福民安國泰天下
　太平俾四海八方同歸仁慈善教朕成恭已無為之
　治道焉各宜仰體知悉欽哉故諭
萬厯十六年皇上賜上天竺寺千佛旛二掛大士像一
　軸
　
　
　
　
　
　武林𣑽志巻七
欽定四庫全書
　武林梵志巻八
　　　　　　　　　　　　明　吳之鯨　撰
　　宰官䕶持
　昔世尊以佛法付國王大臣而宰官居士名碩鉅工
　能文章著經濟者無不究心内典皈禮香林夙業往
　因根葉自應非特若房次律蘇子瞻之以夢以徴表
　表著見也武林山水既勝車轍不虚先喆翰藻為禪
　林雍樹者盡唐宋以來諸公什且八九列之尺輻儘
　堪仰止而愚嘗謂前代有其人不善其事善而必不
　可廢者王欽若趙師􁨂之放生是也然飛泳德生宸
　章已先之矣有其人不善其事不善而必不能廢者
　楊髠之鑿石為佛是也然錢武肅宋宰臣巳先之矣
　頃西湖勝蓮社雲棲大師建放生會歴二十餘年不
　廢自可延之永久而寳成一片石藉有三佛二詩遂
　不能湮没其光輝則鐫佛亦有補歟至若一詠一歌
　令人於蒼烟緑草之中尚髣髴獅猊法座則䕶持之
　功要非淺也今即本郡名賢及流寓梵宇有交游有
　題詠者槩其生平櫽括大節并紀禪嘉以供達人寥
　廓之賞以證堅猛參求之效如其未備以竢來者
陶潛字淵明一字元亮為彭澤令之官八十日即解印
去賦歸去來辭及宋受禪居柴桑門前植五株栁因以
五栁自號焉閒靜寡言不慕榮利好讀書不求甚解開
巻有得便欣然忘食見樹木交蔭時鳥變聲亦復欣然
有喜常往來廬山天目間使一門生二兒舁以行時逺
公為西方之社以書招淵明淵明曰若許我飲即往許
之遂造焉嘗著搜神記多載佛之靈驗有天目詩
謝靈運𤣥之孫家於上虞少好學博覽羣籍文章稱江
左第一仕宋為永嘉太守襲祖父封爵故世稱康樂靈
運負才傲世至廬山見逺公肅然心服即寺築臺譯涅
槃經三十六巻嘗撰佛讚曰惟此大覺因心則靈垢盡
智照數極慧明三達非我一援羣生理麄心行道絶形
聲菩薩讚曰若人仰宗發性遺慮以定養慧和理斯附
爰初四等終然小住渉求至矣在外皆去縁覺聲聞讚
曰厭苦情多兼物志少如彼化城權可得寳誘以涅槃
救爾衰老肇元三事翻成一道北山天竺有靈運讀書
臺
范元琰字伯珪錢塘人少通經史精了佛義以忍辱為
究竟法嘗出行見人盜松遽退走母問其故對曰畏其
愧恥故也齊梁間累辟不就
楊衒之為期城太守達磨至魏請師開示宗㫖師説偈
曰亦不覩惡而生嫌亦不觀善而勤措亦不捨智而近
愚亦不抛迷而就悟達大道兮過量通佛心兮出度不
與凡聖同躔超然名之曰祖衒之悲喜交并曰願久住
世間化導羣有撰洛陽伽藍記五巻為梵志之祖
褚亮字希明錢塘人博學通圖史陳後主召見賦詩江
總諸詞人皆服其工後仕唐為𢎞文館學士嘗與暹律
師書云近於華嶽創立僧宇此山藴蓄竒秘控接烟霞
法師等學洞經典譽宣真俗仰願俯從微請降迹來儀
則釋逺禪居遥踪可擬王珣精舍清塵不昧
褚遂良字登善錢塘人貞觀二十二年太宗宣𤣥奘法
師譯經流布遂良入奏曰佛教沖𤣥天人莫測言本則
甚深語門則難入陛下擁䕶五乘建立三寳當叔葉而
秀質間千載而挻生陟重險以求經履危塗而訪道見
珍異俗具獲真文歸國飜宣若菴摩之始脱精文奥義
猶金口之新開況天慈廣逺使布九州蠢蠢黔黎俱參
妙法臣等億劫難逢不勝欣幸遂良博涉文史工楷𨽻
多流布梵宇
賈島字閬仙范陽人初學浮屠法名無本後舉進士為
長江簿然始終依禪理不廢如寒蔬修淨食夜浪動禪
牀竹隂移冷月荷氣帶禪闗並非火食語後李洞慕閬
仙之為人鑄銅像事島嘗念賈島佛有靈隠寺詩
駱賔王義烏人七嵗能賦詩武后朝數上疏言事徐敬
業討亂賔王為敬業傳檄天下斥武后辠敬業敗賔王
亡去不知所之或者乃謂敬業反賔王被誅謬矣太平
廣記載之甚詳按記云唐考功員外郎宋之問以事累
貶黜放歸江南遊靈隠寺夜月極明長廊散步因賦詩
曰鷲嶺鬱岧嶤龍宫鏁寂寥第二聨沈吟未就有老僧
㸃長命燈坐大禪牀應聲曰何不云樓觀滄海日門對
浙江潮之問愕然訝其遒麗遂續終篇曰桂子月中落
天香雲外飄捫蘿登塔逺刳朩取泉遥霜薄花更發冰
輕葉未彫待入天台路看予度石橋僧所贈句乃一篇
之警䇿遲明更訪之則不復見矣寺僧有知者曰此駱
賔王也之問詰之答曰當徐敬業之敗與賔王俱逃捕
之不獲將帥慮失渠魁辠且不測因求類二人者函首
以獻故敬業得為衡山僧年九十餘乃卒賔王亦落髪
徧遊名山至靈隠以周嵗卒
李白字太白成紀人唐宗室天寳初至長安往見賀知
章知章見其文歎曰子謫仙才也言於𤣥宗召見金鑾
殿賜食上親為調羮詔供奉翰林白嘗著西方淨土贊
曰向西日没處遥瞻大悲顔目淨四海水身光紫金山
勤念必往生是故稱極樂珠網珍寳樹天花散香閣圖
畫了在眼願托彼道場以此功德海冥祐為津梁八十
一劫辠如風掃輕霜庶觀無量夀長願王毫光有游天
竺寺游淨明院詩
李泌字長源京兆人七嵗知為文𤣥宗召見呼為竒童
使與太子為布衣交後謁肅宗於靈武入議國事出陪
輿輦兩京之復泌之翼贊居多初無妻不食肉代宗強
詔食肉娶妻德宗朝進禮部尚書同平章事封鄴侯聞
瓚禪師居南嶽人號懶殘泌往謁之聞其經聲先悲愴
而後悦豫知其為謫墮之人不久將去候之良久匍匐
問道師曰碎却筆硯方可談此撥火出芋食之泌至中
夜復請曰終無一言見教乎師撫其背曰領取十年宰
相至是泌用事為帝言其髙行詔徴之使者至石窟宣
麻瓚含涕垂膺凝然端坐不以介意使回以聞徳宗益
歎異之泌開杭州六井利賴無窮今祠孤山
虞允文參政李泌見靈隠道祖首座一日為衆入室既
畢復有僧問曰坐死到來如何迴避祖即屹然而去圜
悟亟至其所連呼祖首座遂開眼圜悟抖擻精神透闗
去祖㸃頭便行此真坐脱立亡者於是嘉嘆久之各有
序銘
楊綰每見國一禪師而歎曰此方外髙士也崔趙公嘗
問弟子出家得否師曰出家是大丈夫事豈將相所能
為趙歎賞其言一時名公如李泌徐浩第五琦陳少游
等凡三十二人皆稱門人問道以求決擇也
劉禹錫為靈徹撰序後人稱之曰越之徹洞冰雪
孟簡與僧標為塵外交有杭之標摩雲霄之句
白居易字樂天年十七登進士憲宗朝極被寵遇時事
無不言為當路所忌遂擯斥不得施乃放意文酒東都
所居疏沼種樹架石樓香山鑿八節灘自號醉吟先生
晚年好佛特甚至經月不茹葷長慶二年知杭州問道
於鳥窠禪師見師棲止巢上乃問曰師住處甚險師曰
太守危險尤甚曰弟子位鎮江山何險之有師曰心火
相交識性不停得非險乎居易服其言作禮而退嘗問
惟寛禪師何以修心師云心本無損傷云何要修理無
論垢與淨一切勿念起又問垢即不可念淨亦無念可
乎師曰如人眼晴上一物不可住金屑雖珍寳在眼亦
為翳樂天從此悟入又諮心要於凝禪師得八言廣為
八偈八言者曰觀曰覺曰定曰慧曰明曰通曰濟曰捨
其觀偈曰以心中眼觀心外相從何而有從何而喪觀
之又觀則辨真妄末後捨偈曰衆苦既濟大悲亦捨苦
既非真悲亦是假是故衆生實無度者年七十五贈尚
書左僕射宣宗以詩弔之既卒以其所居施為佛寺武
林祠孤山有慈巖院報恩寺冷泉詩
王勃字子安龍門人六嵗善文詞麟徳初對䇿髙第授
朝散郎數獻䇿闕下兄勔勮皆第進士有才名林易簡
稱為三珠樹勃嘗撰釋迦畫像記維摩畫像碑如來成
道記皆精金美玉豐贍周詳武林有詩
裴度字中立聞喜人貞元初進士累官中書侍郎督兵
討平淮蔡封晉國公因閹宦煽虐退歸集賢里日與白
居易劉禹錫文酒相歡不問户外事嘗訪道於徑山道
欽禪師執弟子禮求出世法臨卒謂門人曰吾死無所
繫但午橋莊松雲嶺未成輭碧池繡尾魚未長漢書未
終篇為可恨耳
錢鏐杭州臨安人生有異瑞膂力絶人有保障兩浙之
志唐僖宗元啟三年黄巢李克用作亂屠戮萬姓公起
自草野奮挺一呼誅滅董昌吴越安堵屡建大功立為
杭州刺史尋進為鎮海節度使封吴越國王所向無前
存活數億萬人射潮建都武林實其奠宇歴四世五王
與五代相終始及孫俶以國歸宋祖仍舊封連姻帝室
子孫奕世彌茂而大江東西鹿苑寳坊翬飛雲湧以千
百計皆錢氏剙建蓋享數百年山海賦税之饒而重民
輕土捨别歸總壹意慈䕶世代守此不變亦於佛㫖有
夙契云
吕蒙正字聖功太宗時舉進士第一累官參知政事封
許國公少時寄食僧房得以安意書史後執政十年郊
祀俸給皆不請帝問其故對以私恩未報帝詰之以實
對帝曰僧中有若人耶賜紫袍加號以旌之於是恩俸
悉推之寺僧以酬夙德公嘗晨興禮佛祝曰不信三寳
者願勿生我家願子孫世世食禄䕶持佛法從子夷簡
申國公每遇元日拜家廟後即焚香發廣慧璉公書一
封展禮之申公之子公著亦封申國公元日發天衣懐
禪師書左丞好問元日發圓照禪師書左丞之子用中
元日發佛照禪師書其家世崇信如此圓照佛照兩禪
師俱居淨慈徑山音問時不絶云
楊億字大年浦城人累官翰林學士性鯁介尚名節文
格雄健學者宗之諡曰文所著文集一百九十四巻公
嘗自謂少時鋭於仕進常若有物礙於胸中及學釋氏
法其物暴然破散無復蔽礙而心泰然武林有題詠
王旦字子明累官工部尚書同平章事贈魏國公諡文
正天禧元年九月旦薨先一日囑翰林楊億曰吾深厭
勞生願來世為僧宴坐林間觀心為樂常與昭慶省常
禪師游因師刺血寫華嚴經淨行品結淨行社於西湖
士大夫預㑹者百二十人旦為之首而翰林蘇易簡作
淨行品序曰余當布髪以承其足剜身以請其法猶尚
不辭況陋文淺學而有惜哉
王隨字子正河南人天聖初自潤州徙知江寜府嵗大
饑時轉運使移府發常平倉米計口日給隨不聴曰民
饑由兼并閉糴以邀髙價耳乃大出官粟私價遂平民
之全活者以萬計居嘗慕裴休之為人以御史中丞出
鎮錢塘往興教寺謁小夀禪師未及寺去騶從獨步登
寢室夀方負暄毳衣自若忽見之問曰官人何姓公曰
隨姓王即拜之夀推蒲團藉地而坐語笑終日而去門
人見夀讓之曰彼王臣來奈何不為禮此一衆所係非
細事也夀唯唯他日王公復至寺衆横撞大鐘出迎而
夀前趨立於松下王公望見出輿握其手曰何不如前
日相見而遽為此禮數耶夀顧左右且行且言曰中丞
即得奈知事瞋何公機語契合自是履踐益深竟明大
法與楊大年皆號參禪有得者先是大年編次傳燈録
三十巻公去其緐為十五巻名玉英集臨終書偈曰書
堂燈已滅彈指向誰説去住本尋常春風掃殘雪
趙抃字閲道氣宇清逸人不見其喜愠自號知非子宋
至和中為侍御彈劾不避貴戚號鐵面御史居嘗以一
龜一鶴自隨後以龜放汴水有龜放長淮不再來之句
公在杭從淨慈圓照本禪師游有省又從大名大鉢寺
重元禪師問心要師曰公立朝論政崇化明倫奚暇刻
意於此公曰聞别傳之㫖人人本有之事豈他能而抃
不能耶願究明之師乃令看狗子無佛性語及知青州
隠几公堂聞雷聲豁然大省有偈曰黙坐公堂虚隠几
心源不動湛如水一聲霹靂頂門開喚起從前自家底
公帥越適亢旱大疫久禱不應時神智昇法師住興福
公請師迎觀音像入府治懸禱一夕雨如霔疫亦息公
奏於朝賜師所住興福曰圓通錫號曰神智元豐初告
老退居衢州常與山僧野老游名所居為髙齋以詩自
見曰軒外長溪溪外山捲簾空曠水雲間髙齋有問如
何荅清夜安眠白晝閒元豐間忽一日徧辭親友其子
㞦見其形色異常問後事公厲聲叱之少頃語如平時
趺坐而化法泉禪師以偈贊曰仕也邦為瑞歸於世作
程人閒金粟去天上玉樓成慧劍無纎缺冰壺徹底清
春風瀔水路孤月破雲明夀七十七諡清獻游武林與
雷峯慧才法師最契有贈言又贊天竺辯才法師曰師
去天竺空山鬼哭天竺師歸道場光輝
歐陽修字永叔廬陵人仁宗朝為諫官論事切直後拜
參知政事矢心匡弼與韓琦策立英宗熙寜初以太子
少師致仕諡文忠公始不信佛如酬淨照詩云佛説吾
不學勞師空欵闗吾方仁義急君且水雲閒後守亳社
有許昌齡來遊太清宫公邀至州舍與語忽然有悟居
洛中時遊嵩山却僕吏放意而往至一寺修竹滿軒風
物鮮美公休於殿陛傍有老僧閲經自若公問誦何經
曰法華公云古之髙僧臨死生之際類皆談笑脱去何
道致之曰定慧力耳又問今乃寂寥無有何哉老僧笑
曰古人念念在定慧臨終安得散亂今人念念在散亂
臨終安得定慧公大歎服後居頴州捐酒肉徹聲色灰
心黙坐令老兵往近寺借華嚴經讀至八巻安坐而薨
嘗與法逺禪師遊一日與客對奕逺坐其旁公請因棋
説法逺曰此事與兩家著棋相似贏局輸籌即不問且
道黑白未分時一著落在什麽處文忠大有省寤居頴
州時有婢盧媚兒姿貎端秀口中嘗作蓮花香散越滿
座人莫測其由適有一僧自蜀中來頗能洞人生前事
公因語之僧云此女前身嘗為尼誦法華經三十年一
念之誤遂至於此公未之信後見婢問曰曾讀法華經
否婢曰某失身於此所不暇也公命取是經示之一覽
輒誦如素熟者易以他經則不能也公於是始信修種
之言不妄知杭州與參寥子交契名所居泉為六一泉
富鄭公弼字彦國湖南人慶厯中與文彦博並相天下
稱為富文封鄭國公諡文忠公熙寜三年以使相鎮亳
州迎至頴州華嚴禪院證悟禪師修顒諮决心法及致
仕居洛陽以頌寄圓照本禪師曰曾見顒師悟入深因
縁傳得老師心東南漫説江山逺目對靈光與妙音仍
有書曰弼留心祖道為日己久常恨不遇明眼人開發
蒙陋雖久聞盛德而無由瞻謁昨幸出守亳州社與頴
州接境因里人張比部景山請得顒師下訪相聚幾一
月以慈悲方便之力令有悟處㑹結夏逼日四月初遽
且歸頴其於揩磨淘汰殊大有功但衰病相仍昏鈍難
入昔古靈師所謂不期臨老得聞極則事見之於弼今
日矣天幸天幸弼雖得法於顒師然本源由老和尚而
來宗派甚的必須成就更望垂慈攝受逺賜接引未至
令至則為南嶽下龎藴百丈下裴休也
范仲淹字希文皇祐元年自知鄧州移知杭州十月加
尚書禮部侍郎二年吴中大饑殍殣相望仲淹發粟及
募民存餉為術甚備吴中喜競渡日出宴湖上自春至
夏居民空巷出游又諭諸寺主守曰饑嵗工價至賤可
以大興土朩之役於是諸寺工作鼎興又新倉厫吏舍
日役千夫監司奏劾杭州不恤荒政嬉游不節及公私
興造傷耗民力公乃自條叙所以宴游及興造皆欲發
有餘之財以惠貧者貿易飲食工技服力之人仰食於
公私者日無慮數萬人荒政之施莫此為大是嵗兩浙
惟杭州宴然民不流徙梵刹多其開建有法喜寺詩
蔡襄字君謨興化軍仙遊人治平二年以端明殿學士
尚書禮部侍郎知杭州為政精明吏不能欺游淨慈楷
書遊記數十字於琴臺之左壁有吉祥寺詩海㑹寺記
祖無擇治平四年以諫議大夫加龍圖閣學士知杭州
嘗作介亭於鳯凰山
司馬光字君實夏縣人寳元初進士累官端明殿學士
上疏極言青苗法不便退居洛十五年哲宗初立召拜
左僕射罷青苗法人謂公元祐相業有旋乾轉坤之功
卒贈太師封温國公諡文正生平著述甚多嘗作解禪
六偈謂世之談禪者好為隠語以相迷遂廣文中子之
言而解之其一曰忿怒如烈火利欲如銛鋒終朝長戚
戚是名阿鼻獄其二曰顔回安陋巷孟軻養浩然富貴
如浮雲是名極樂國其三曰孝弟通神明忠信行蠻貊
作善降百祥是名作因果其四曰言為百世師行為天
下法久久不可掩是名不壊身其五曰仁人之安宅義
人之正路行之誠且久是名光明藏其六曰道義修一
身功徳被萬物為賢為大聖是名佛菩薩因蜀公論空
相以詩戲之曰不須天女散已解動禪心蜀公不納復
戲之曰賤子悟已久景仁今復迷又云到岸何須筏揮
鋤不用金浮雲任來往明月在天心嘗游南屏山手書
𨽻字家人卦中庸樂記二篇鐫於石壁
王安石字介甫神宗朝拜相封荆國公一日訪蔣山元
禪師坐閒談論品藻古今師曰相公口氣逼人恐著述
勞神心氣不正何不坐禪體此大事公從之一日謂師
曰坐禪實不虧人予數年欲作胡笳十八拍未就忽於
夜坐間得之師呵呵大笑公讀書定林嘗問元公祖師
意㫖元不答公益叩之元曰公於般若有障者三其近
道一耳公曰願聞其説元曰公受氣剛大於世縁深以
剛大器遭世縁深必以身任天下之重懐經世之志用
志不純則心未平以未平之心持經世之志何時能一
念萬年哉又多怒則與物多競此其三也特視名利如
脱髪甘澹薄如頭陀此為近道當以教乘滋茂之可也
公再拜後於首楞嚴得㫖熙寜八年公復入相一日奏
事退上曰佛法於中國有補乎公曰君子小人皆知畏
而為善豈小補哉公居金陵由蔣山至其故宅當半道
後請以宅為寺因號半山有法喜寺詩悟真院詩
蘇軾字子瞻因宿東林與照覺論無情話有省獻偈曰
溪聲便是廣長舌山色豈非清淨身夜來八萬四千偈
他日如何舉似人謫居杭州嘗將公事了湖中或一棹
訪密殊琴聰參寥辨才諸禪侣題詩遍武林以至外縣
幽僻最深處亦無不到濬湖度僧俱救荒善策遂為萬
世之利龍井梵天以公為伽籃孤山祠并鄴侯香山與
公為四今建専祠於寳成寺公每出入必㩦阿彌陀佛
一軸曰此吾往西方公據也公於建中元年七月卒於
毘陵時錢濟明侍傍曰公平生學佛此日如何公曰此
語亦不受又徑山琳禪師問疾云學士生平踐履至此
更須著力公應聲曰著力便差語絶而逝
蘇轍字子由號頴濵又號欒城累官翰林學士門下侍
郎諡文定元豐三年公以辠謫髙安㑹黄檗全禪師於
城寺熟視公曰君靜而慧茍留心宗門何患不成此道
公識之因習坐數求決於全無契後忽有省聰禪師來
居夀聖公以此事往問聰不答公又叩之聰徐徐謂曰
圓照未嘗以道語人吾今亦無以語子公於是得言外
之㫖又嘗咨心法於洪州順禪師順示以搐鼻因縁公
言下大悟作偈呈曰中年聞道覺前非邂逅相逢老順
師搐鼻徑參真面目掉頭不受别鉗鎚枯藤破衲公何
事白酒青鹽我是誰慚愧東軒殘月上一杯甘露滑如
飴嘗自號東軒長老佛印住金山子由謁見先以偈獻
曰麄沙印佛佛欣受怪石供僧僧不嫌空手逺來還要
否更無一物可增添印答曰空手持來放下難三賢十
聖聚頭看此般供養能歆享朩馬泥牛亦喜歡門人有
以漁家傲祝生日及濟川者乃賡和之七十餘年真一
夢朝來夀斚兒孫奉憂患己空無復痛心不動此間自
有千鈞重蚤嵗文章供世用中年禪味疑天縱石塔成
時無一縫誰與共人間天上隨他送
陳師道字無已號后山彭城人元祐中蘇軾孫覺傅堯
俞薦於朝授徐州教授元符三年脩少林道場成曰面
壁蘭若師道為記公詩文一代冠冕晚年志在西方寄
智果寺參寥詩曰平生西方願擺落區中縁惟於世外
人相從可忘年又寄孤山圓悟勤禪師詩曰稍尋東刹
論茲事賴有西方托後軌他年佛㑹見頭陀知是當年
老居士
仲殊名揮姓張氏安州進士後棄家為僧住吴山寳月
寺蘇長公在錢塘無日不遊西湖嘗㩦妓謁大通禪師
大通愠形於色公乃作南歌子一首令妓歌之大通亦
為解頤公曰我已今日勘破老禪矣其詞云師唱誰家
曲宗風嗣阿誰借君拍板與鉗槌我也逢場作戲莫相
疑溪女方偷眼山僧已皺眉莫嫌彌勒下生遲不見老
婆三五少年時仲殊聞而和之曰解舞清平樂而今説
向誰紅爐片雪上鉗槌打就金毛獅子也堪疑已信身
如夢何知眼共眉蟠桃因甚結花遲不向風前一笑待
何時黄涪翁一見大賞
米芾字元章吴人號海嶽外史由臨光尉累官禮部員
外郎芾為文竒險不剽前人一語特妙於翰墨沉著飛
翥得獻之筆意蘇子瞻自海外歸嘗與元章書云嶺外
八年親友曠絶亦未嘗闗念但念吾元章邁往凌雲之
氣清雅絶俗之文超妙入神之字何時見之以洗我積
年瘴毒耶及得寳月菴賦琅然一誦云恨二十年相從
知元章不盡元章答云更有知不盡處修楊許之業為
帝宸碧落之遊異時相見乃知也其髙自標置如此元
豐初慧才律師授菩薩戒於南屏之雷峯方羯磨觀音
像騰寳燄映奪日燈法真一撰證戒光記命公手書勒
石寺中公於幽居洞之左巖復磨崕書琴臺二字惜碑
與字今俱不存惟龍井方圓菴碑記尚在後知淮陽軍
未卒前一月作親友别書盡焚其所好書畫竒物造香
南棺即其中坐卧飲食書判前七日不茹葷更衣沐浴
焚香清坐而已及期徧邀郡僚舉拂示衆曰衆香國中
來衆香國中去擲拂合掌而逝
陳瓘字瑩中號了翁又號華嚴居士南劍州沙縣人嘗
為司諫諡忠肅公立朝骨鯁有古人風烈嘗謁靈源清
禪師執聞見以求解會師曰執解何宗何日偶諧離却
心意識而參絶却聖凡路而學然後可也公乃開悟寄
師偈曰書堂兀坐萬機休日暖風柔草木幽誰識二千
年逺事如今只在眼睛頭其贊永明夀禪師像曰宋之
興也錢氏重民輕土捨别歸總用師之勸諭也公嘗曰
佛法之要不在文字而亦不離於文字不在多讀只金
剛經一巻足矣此經要處只九箇字阿耨多羅三藐三
菩提梵語九字華言只一覺字耳中庸誠字即此字也
此經於一切有名有相有覺有見皆掃為虚妄其所建
立者獨此九字其一其物是一以貫之之一非一二三
四之一也是不誠無物之物非萬物散殊之物也年過
五十宜當留意勿復因循與日用事百不相妨獨在心
不忘耳但日讀一遍讀之千遍其㫖自明早知則早得
力也
史浩鄞人也初浩與覺長老善問覺曰和尚與我孰好
覺見其堂奥簾幙羅綺爛盈粉黛環列謾曰丞相富貴
好老僧何敢比也既自省曰此念一差積嵗蒲團工夫
盡廢終當墮落泥滓一日浩坐㕔上儼然見覺突入堂
中使人往寺亷之則報覺死矣茶頃浩後院弄璋浩黙
然知為覺也遂以覺為小名及長名之曰彌逺浩有妙
行寺詩
楊傑字次公元祐中為侍郎自號無為子嘗歴參諸名
宿晚從天衣懐禪師游懐每引龎居士機語令研究深
造後奉祠泰山一日聞鷄鳴覩日出如盤湧忽大悟平
居以淨土自信繪丈六阿彌陀佛隨身觀念嘗曰愛不
重不生娑婆念不一不生極樂凡聖一體機感相通諸
佛心内衆生塵塵極樂衆生心中淨土念念彌陀若自
棄已靈是誰之咎又嘗與僧談道云大凡學道之人十
二時中嘗須照顧不見南泉道三十年看一頭水牯牛
若犯人苗稼擿鼻拽回如今變成露地白牛躶躶地放
他不肯去諸人長須着精采不可説禪道之時便有箇
照帶的道理洗菜作務之時不可便無知也如鷄抱卵
若是抛離起去暖氣不接不成種子如今萬境森羅六
根煩動略失照顧便致喪身失命不是小事
秦觀字少游一字太虚少豪雋強志盛氣好大而見竒
元祐初以薦起累遷國史編修官坐蘇軾黨謫監青田
酒税嘗寓僧寺中有詩云市區收罷魚豚税來與彌陀
共一龕忌者執詩以劾復以謁告寫佛書為辠削秩徙
郴州已徙横州雷州藤州徽宗朝自藤州召還出遊華
光寺為客道夢中長短句索水欲飲水至笑視之而卒
夢中之作有飛雲當面化龍蛇夭矯轉空碧醉卧古藤
陰下了不知南北則公之去來可謂逍遥無礙矣曽作
五百羅漢記歴落如畫有法寳長老贊曰欲老不老八
及九例昔是西菴今為法寳又建隆和尚銘曰大因縁
十八年結跏坐帶刀眠汝鼻孔未撩天呼我作無事禪
其他禪語一一勝妙在武林與龍井辨才師交洽有記
崇夀教寺有詩
黄庭堅字魯直號山谷蘇子瞻見其詩文歎其獨立萬
物之表舉進士為著作郎紹聖間為章惇蔡京所嫉謫
涪州别駕嘗參黄龍菴晦堂語次舉孔子吾無隠乎爾
請公詮釋累言俱不當意時暑退涼生秋香滿院晦堂
曰聞朩犀香乎曰聞晦堂曰吾無隠乎爾公欣然領解
在黔時止酒絶慾讀大藏經三年嘗曰利衰毁譽稱譏
苦樂此八風於四威儀中未嘗相離雖古之元聖大智
有立於八風之外者乎公有發願文曰我從昔來因癡
有愛飲酒食肉增長愛渇八邪見林不得解脱今者對
佛發大誓願願從今日盡未來世不復飲酒願從今日
盡未來世不復食肉願我以此盡未來際根塵清淨具
足十忍不由他教入一切智隨順如來於無盡衆生中
現行佛事稽首如來等一痛切嘗答胡逸老書云君遂
歸心於禪悦何慰如之可試看楞嚴圓覺二經反觀自
己是何道理既為大丈夫須辦大丈夫事耳又與周才
翁云思公窮悴守道不渝蓋古人所難也然已知求道
於生死之際則世累自輕但未直下撥塵見已耳投子
聰禪師海㑹演禪師道行髙重皆可親近若從文章之
士學妄言綺語只增無明種子也
李邴字漢老濟州任城人崇寧中官翰林學士後拜參
知政事諡文敏有草堂集一百巻公浮遊塵外心醉祖
道有年聞大慧示衆語曰庭前栢樹子今日重新舉打
破趙州闗特地尋言語敢問既是打破趙州闗為甚麽
却特地尋言語後以書咨決曰近扣籌室伏䝉激發忽
有省入顧惟根識暗鈍平生學解盡落情見一取一捨
如衣壊絮行草棘中適自纒擾今一笑頓釋所疑欣幸
何量又書曰比蒙誨答備悉深㫖邴自驗者三一事無
逆順隨縁即應不留胸中二宿習濃厚不加排遣自爾
輕微三古人公案舊所茫然時復瞥地非大宗匠委曲
垂慈何以致此大慧杲禪師時卓錫徑山
吕本中字居仁宣和中為樞宻院編修官兼侍講卒諡
文清居仁性清約以躭禪而病癯癯不勝衣作江西傳
衣詩派圖推山谷為詩祖列陳無己等二十五人為法
嗣嘗致書問大慧禪要慧答書曰千疑萬疑只是一疑
話頭上疑破則千疑萬疑一時破若一向問人佛語如
何祖語乂如何諸方老宿語又如何永劫無語時也居
仁自是有省每以前路資糧為念嘗有詩云病知前路
資糧少老覺平生事業非紹聖丙寅夏六月趺坐而逝
考其修藴定知稇載而去矣又嘗曰予病不能疏食惟
有五味爽口之責作詩自戒君不如屈大夫夕餐但秋
菊又不如顔平原米盡且食粥雖知舌本欠滋味頗覺
和氣充其腹癡人涴腥羶杯盤眩紅緑四方采珍異亦
未極所欲何如野僧飯菜羮下脱粟竹間新筍大如椽
樹頭老耳肥如肉亦不見蟹躁擾亦不見牛觳觫石郎
愛惜韭蓱虀晉侯睥睨熊蹯熟以此為重輕與君未為
福與漢老俱徑山弟子
張商英字天覺號無盡居士童兒日記萬言趙抃薦之
召赴闕袖草茅憂國書以進徽宗朝拜相是夕慧星滅
久旱大雨御書商霖二字賜之公初不信佛後見維摩
經信手開視有云此病非地大亦不離地大倐然㑹心
後漕江西見兠率悦禪師相與夜話公曰比看傳燈尊
宿機縁惟疑德山托鉢話悦曰若疑此話其餘即是心
思意解何曾至大安樂境界公憤然就榻屢起夜將五
皷不覺踢翻溺器忽大有省發即扣悦門謂悅曰已捉
得賊了也悦曰贓在何處公擬議悦曰都運且寢翌日
公投偈曰皷寂鐘沉托鉢回巖頭一拶語如雷果然只
得三年活莫是遭他授記來悦於是焚香付囑曰等閒
行處步步皆如雖居聲色寜滯有無一心靡異萬法非
殊臨機不礙應物無拘翻身魔界轉覺迷途了無逆順
不犯工夫未幾悦入滅公奏諡號真寂宣和四年十一
月黎明公卒口占遺表命弟子書之仍作偈曰幻質朝
章八十一漚生漚滅誰人識撞破虚空歸去來鐵牛入
海無消息嘗留詩妙行寺
王以寜湘潭人由太學任鼎灃帥靖康初金兵入冦以
寜遣兵入援解太原圍建元中以宣撫司制置襄鄧招
諭桑仲等來降以寜嘗過雪峰問道於真歇禪師曰予
昔訪宏智大師師令讀起信論謫官天台時於鄰僧借
得之披閲再三竊有疑焉是書為大乘人作有破蕩空
一法不留之書也而末章以繫念彌陀往生淨土為言
其㫖何歟歇曰實際理地不受一塵萬行門中不捨一
法子欲壊世間相棄有歸空然後為道耶以寜黙然真
歇時居臯亭崇先寺
張浚字徳逺宣公南軒之父也髙宗時累官右僕射兼
知樞密院事始終不主和議為秦檜所嫉所著有五經
解及雜說文集孝宗朝封魏國公諡忠獻公嘗問道於
圜悟勤禪師師曰巖頭云却物為上逐物為下若能於
物上轉得疾一切立在下風復示以偈曰收光攝彩信
天真事事圓成物物新内若有心還有物何能移步出
通津公伏膺投偈曰教外單傳佛祖機本來無悟亦無
迷浮雲散盡青天在日出東方夜落西公之母秦國夫
人嘗問道於大慧禪師夫人疾亟曰妙喜老師此生無
復見也我有私恩未報時大慧居宜春公三走介趣之
兼程而至夫人己捐館矣公遂館師於光孝寺之東堂
盡誠供奉以慰秦國之願云有妙行寺詩
曹勛字松隠官太尉昭信軍節度使紹興間翠華臨幸
淨慈覩虚主席勅湖州佛智道容禪師住持建五百羅
漢殿公為禪師曾撰五百羅漢殿記存寺
程珌官至内翰林學士紹興初嘗寓南屏為撰重建淨
慈報恩光孝禪寺碑記至今猶存
張九成字子韶錢塘人受學楊時之門紹興初以直言
對策上及兩宫下及閹寺忠憤激烈無所顧避仕至禮
部侍郎贈太師崇國公諡文忠早業進士之暇篤志釋
典嘗謁靈源明禪師叩宗㫖師令看趙州庭前栢樹子
話久無所入謁胡文定公咨盡心行已之道胡告以將
語孟談仁義處類作一處看則要在其中公稟受其語
造次不忘一夕如厠思惻隠之心仁之端也正沉黙間
忽聞蛙鳴不覺舉庭前栢樹子驀成頌曰春天夜月一
聲蛙撞破虚空共一家正恁麽時誰㑹得嶺頭脚痛有
𤣥沙公嘗奉祠得請詣徑山問格物之㫖妙喜曰公只
有格物而不知物格公聞之恍如夢覺題於壁曰子韶
格物妙喜物格欲識一貫兩箇五百公從是參道得法
自在號無垢居士嘗感歎曰凡聞徑山老人所舉因縁
無不豁然四達如千門萬戸不消一踏而開公在朝與
秦檜和議不合謫居南安談經自若手不停披者十數
載庭石嵗久雙趺隠然嘗執一紙扇過數夏破即補之
皮履闕裂亦不易或問子韶此是性耶抑愛惜不肯妄
用耶子韶曰汝且道我用心每日在甚處若一一自頭
至足理會此形骸却費了多少工夫我不被他使且要
我使他此等話頭是學道之士修行老僧方會得嘗讀
子美野色更無山隔斷天光直與水相通忽歎曰子美
此詩非特為天光野色凡悟道理透徹處境界皆如此
于憲侍郎張九成之甥也常隨舅氏自嶺下歸淦九成
令拜大慧禪師憲曰素不拜僧曰汝姑叩之憲遂舉子
思中庸天命之謂性三句以問慧曰凡人不知本命元
辰下落處又要牽好人入火坑如何聖賢於打頭一著
不鑿破憲曰吾師能為聖賢鑿破否慧曰天命之謂性
便是清淨法身率性之謂道便是圓滿報身脩道之謂
教便是千百億化身憲以告舅氏曰子拜何辭
曾開字天遊官至禮部侍郎秦檜主和議開抗疏力諍
忤檜出知徽州尋禠職後復秘閣脩撰開嘗師游酢友
劉安世故立朝大節凜凜遇事敢言紹聖辛未佛海逺
禪師住三衢開曰如何是善知識逺曰燈籠露柱猫兒
狗子遂有省呈偈曰咄這瞎驢藂林妖孽震地一聲天
機漏洩有人更問道如何拈起拂子驀口截又致書大
慧曰今幸私家塵縁都畢望師委曲提警日用當如何
做工夫庶幾不涉他塗徑與本地相契也大慧答書曰
時時不得忘了須彌山放下著兩則語但從脚下著實
做將去過者不必思量久久自有悟處
提刑吴偉明居士久參真歇了禪師得自受用三昧為
極致後訪大慧於洋嶼菴隨衆入室遂留咨參一日慧
謂曰不須呈伎倆直須啐地折嚗地斷方敵得生死若
秖呈伎倆有甚了期即辭去道次延平倐然契悟
張鎡號約齋官直秘閣學士嘗聞鐘聲悟道偈曰鐘一
擊耳根塞赤肉團邊去箇賊有人問我解何宗瞬若多
神面門黒後捨宅建寺曰慧雲請破菴先禪師開山疏
云捨林居為阿蘭若夫豈小縁請宗師據曲录牀只因
大事幾度徧參遭密菴打失鼻孔一朝拈出向冷泉將
下面皮不謂馨香奚煩鄭重辭青松於北澗穿幾重出
岫之雲封緑水於南湖祝萬嵗如山之夀今有専祠於
慧雲寺
林希逸字肅翁福清人紹定間進士號鬳齋所著有易
講春秋傳老莊列口義考工記解竹溪稿等書行於世
嘗撰斷橋倫禪師塔銘曰昔富鄭公於顒華嚴范文正
於古薦福張紫巖於泉大慧皆以元勲大老敬尚其人
今師之得魏公又何遜哉乃為銘曰斷橋之學不以言
句傳所可傳竹溪已序師於藂林末法砥柱我觀其初
信有異趣麻矢何疑楞伽何悟無準室中不契何故所
聞何聲始得汗去師今何故板鳴不住是聲何如必有
落處我為此銘來者轉註
鄭清之字德源少從樓昉學嘉泰中進士理宗潛邸教
授凡四登相位端平間召用正人多清之之力累遷太
傅保定軍節度使封齊國公諡忠定所著有安晚集六
十巻公游淨慈寺撰雙井記有勸修淨業文謂不由禪
教律而得戒定慧無踰淨土一門嘗撰妙峰善公塔銘
曰西方心法難思維真淨妙明無一絲廣長舌語包須
彌誰知認指為月非九年面壁老古錐傳付不在鉢與
衣非佛非法非事為透地透天生光輝我識妙峰再見
之語真貌古無他竒野鶴同徃雲與歸昭琴雖鼔何成
虧雪肥梅瘦扃泉扉無邊春意一枯枝作死生觀真游
嬉在旁知狀惟穹碑
甄龍友字雲卿永嘉人滑稽有辨才西湖作大佛頭贊
云色如黄金面如滿月盡大地人只見一橛
曽公亮字明仲晉江人嘉祐中拜相封魯國公公亮方
厚莊重沉深周密韓琦為首相每諮訪焉嘗丁母憂告
歸有僧元達附舟至錢塘謁天竺大士入門見素衣女
謂曰曾舍人五十七入中書上座是年亦受師號後公
亮至五十七果拜相元達以曾公恩補太師初有僧曰
青草堂年九十餘曽氏婦入寺設齋以衣物施之青感
其意及婦生子青正坐化是知公亮前身為青草堂也
太尉吕吉甫嘗注華嚴法界觀暇日遊五臺山見一衣
蒲童子披髪而來手執梵夾問太尉曰官人何求而得
至此太尉曰願見大士嘗覽華嚴大教欲望如來發啟
妙解庶幾牋釋流行世間童子曰諸佛妙意簡易明白
如十地一品釋文不過數紙今時枝蔓注近百巻而聖
意逾逺真所謂破碎大道也太尉曰童子貎若此而敢
呵前輩乎童子笑曰官人謬矣此間一草一朩無非文
殊境界在汝日用觸事不迷此真文殊耳言已忽不見
先是吉甫帥杭州大通禪師善本退居龍山吉甫入山
從容論道大通嘗有語曰我不勸你出家學佛只勸你
惜福修行又曰我只勸你生處放教熟熟處放教生
林逋隠錢塘恬澹好古弗趨榮利梅聖俞為逋撰詩序
曰天聖中聞寜海西湖之上有林君嶄嶄有聲若髙峯
瀑泉望之可愛即之逾清挹之甘潔而不厭也嘗作詩
送慈雲懴主曰天竺孱顔暫掩扉講香浮穗上行衣白
猿聲裏生公石莫遣移文怨晚歸酬天竺僧詩曰林表
飛來色猶慙久卜隣沼回一水路夢想五天人謝絶空
園草沉冥滿几塵暮雲如有待寜謝寄聲頻
貫雲石號酸齋生而神彩秀異膂力絶人年十二三時
使徤兒驅三馬疾馳輒持槊騰上之越一而跨二運槊
生風觀者辟易及長折節讀書仁宗朝拜翰林學士辭
疾居江南賣藥錢塘市中詭姓名易冠服人無知者嘗
過梁山濼見漁父織蘆花為被尚其清欲易之以紬漁
父曰君欲吾被當賦一詩遂援筆云採得蘆花不浣塵
翠蓑聊復藉為茵西風刮夢秋無際夜月生香雪滿身
毛骨己隨天地老聲名不讓古今貧青綾莫為鴛鴦妬
欸乃聲中别有春詩成竟持被去因自號蘆花道人晚
年留情釋典臨終作辭世吟曰洞花幽草結良縁被我
瞞他四十年今日不留生死相海天秋月一般圓江干
棲雲菴其遁跡處
朱熹字元晦婺源人少年不樂讀時文因聴一尊宿談
禪直指本心遂悟昭昭靈靈一著年十八從劉屏山游
屏山意其留心舉業搜之篋中惟大慧語録一帙而已
金城録謂公之學得於道謙禪師公嘗致書問師云向
䝉妙喜開示從前記持文字心識計較不得置絲毫許
在胸中但以狗子話時時提撕願投一語警所不逮師
答曰某二十年不能到無疑之地後忽知非勇猛直前
便是一刀兩段把這一念提撕狗子話頭不要商量不
要穿鑿不要去知見不要強承當公於言下有省有久
雨齋居誦經詩曰端居獨無事聊披釋氏書暫息塵累
牽超然與道居門掩竹林幽禽鳴山雨餘了此無為法
身心同宴如又嘗云佛家有三門曰教曰律曰禪禪家
不立文字直下識心見性律戒甚嚴毫髪不容辠過教
有三項曰天台教曰慈恩教曰延夀教延夀教南方無
傳其學近禪天台教専理㑹講解慈恩教亦只是講解
吾儒若見得道理透就自已身心上理會得本領便是
兼得禪的講説辨訂便是兼得教的動由規矩便是兼
得律的看來佛氏之學與吾儒甚相似如云有物先天
地無形本寂寥能為萬象主不逐四時彫樸落非他物
縱横不是塵山河及大地全露法王身看他是甚麽様
見識今區區小儒怎生出得他手宜其為他麾下也又
曰今人多言為事所奪有妨講學此是不能使船嫌溪
曲耳遇富貴就富貴上做工夫遇貧賤就貧賤上做工
夫語有之假使鐵輪頂上旋定慧圓明終不失世間萬
事顛倒迷妄耽嗜戀著無一不是戲劇真不堪著眼也
瑞巖和尚每日間常自問主人翁惺惺否又自答曰惺
惺今時學者却不如此
陸游字務觀仕至華文閣待制封渭南伯孝宗朝南臺
劾其恃酒頽放因自號曰放翁常問松源嶽禪師云心
傳之學可得聞乎師曰既是心傳豈從聞得公領解呈
偈曰幾度驅車入帝京逢僧一例眼雙青今朝始覺禪
家别説有談空要眼聴公居鏡湖時有塗毒策禪師往
來寖厚策往雙徑受生餘七日跏趺而逝公哭以詩曰
岌岌龍門萬仭傾翩翩隻影又西行塵侵白拂繩牀冷
露滴青松夘塔成遥想再來非四大尚應相見話三生
放翁大欠修行力未免人間愴别情銘松源崇岳禪師
之塔曰語師之語峻峭崷崪下臨雲雨如五千仭之華
山蹴天駕空駭心眩目如錢塘海門之潮虎豹股栗屋
瓦震墮如漢軍之戰昆陽也
真德秀字景元慶元中進士累官參知政事世稱西山
先生諡文忠公帥湘州時潭人為立生祠深於禪學嘗
謂遺教經以端心正念為首而深言持戒為智慧之本
至謂制心之道如牧牛如御馬不使縱逸去嗔止妄息
欲寡求然後由禪定造智慧具有漸次階級非謂一超
可入如來地也又云予讀楞嚴經觀世音以聞思修為
圓通第一其曰初於聞中入流亡所所入既寂動靜二
相了然不生如是漸增聞所聞盡盡聞不住覺所覺空
空覺極圓空所空滅生滅既滅寂滅現前若能如是圓
投一根則諸根皆脱於一彈指頃徧歴三空即與諸佛
無異矣又讀金剛經至四果乃廢經而歎曰須陀洹所
證則觀世音所謂初於聞中入流亡所者耶入流非有
法也惟不入亦塵安然常住斯入流矣至於斯陀含名
一往來而實無往來阿那含名為不來而實無不來蓋
往則入塵來則返本斯陀含雖能來矣而未能無往阿
那含非徒不往而亦無來至阿羅漢則往來意盡無法
可得然則名雖四果實一法也但歴三空有淺深之異
耳與魏了翁俱有游天竺詩
郡守謝朝議時與佛日杲禪師論道見徒侣指施鍬钁
平基址運竹朩聴指呼無敢怠者於是延見一二觀其
能為修答書記乃與從容彌日語論英發𣙜古商今守
甚駭異自是於佛日禪師日益加敬遣其子純粹求入
道捷徑佛日示以法語八篇
宋給事中知瀘州馮檝悟心法於大慧杲禪師號不動
居士南渡後所有寺院佛藏經殘失檝印絶施補之足
五千餘巻凡四十八藏又四大部者亦如之所至於賢
士大夫髙僧逸民續廬山蓮社遺風每月建繫念淨土
㑹至癸酉冬十月三日具衣冠望闕再拜已換著僧三
衣陞高座跏趺説偈而逝
武林守陳公襄以承大興教二刹命宗本圓照禪師擇
居蘇人擁道遮留又以淨慈堅請移文論道俗曰借師
三年為此邦植福不敢久占道俗始從
州牧劉彦慕宗徹禪師之道立羅漢院以延供養
宋丞相喬行簡所居多黝洞竒石據湖山之勝後捨以
為寺御賜名曰寳奎
岳飛字鵬舉南宋恢復之功幾成而阻於檜至今爼豆
湖上生平著作有集其滿江紅詞及潭水寒生月松風
夜帶秋之句膾炙人口游上天竺與李綱俱有詩忠肝
義魄激烈千古
錢象祖字公相錢塘人寜宗時問道於保寜全禪師又
參䕶國此菴元禪師師曰欲究此事須得心法兩忘乃
可法執未忘契理亦非悟也公曰纔渉脣吻便落意思
如何師曰本自無瘡勿傷之也公渙然有得自左丞相
歸日修淨業保寜即湖心寺䕶國仁王寺在北山
潛説友咸淳四年以朝散郎直文華閣兩浙運副除司
農少卿兼知臨安府至七年罷説友在官嘗修咸淳臨
安志梵刹多經考據有下天竺詩
李端愿兒時在館舍常閲禪書長雖婚宦然篤志祖道
遂於後圃築室類蘭若邀達觀曇穎禪師處之公問曰
天堂地獄畢竟是有是無穎曰諸佛向無中説有眼見
空花太尉就有裏尋無手摣水月堪笑眼前見牢獄不
避心外聞天堂欲生太尉但了自心自然無惑公回説
偈曰三十八嵗懵然無知及其有知何異無知滔滔汴
水隠隠隋堤師其歸矣箭浪東馳穎達為錢塘人
鄧文原字善之巴西人為翰林待制兼國史院編修諡
康莊延祐戊午嘗撰石林鞏公塔銘曰佛氏之道非有
非空非垢非淨是正法宗俗昧原本囂昬湯潏不有津
筏曷拯於溺言為理筌理得言忘有泥言説大道榛荒
惟石林師祇園之傑一念昭融萬法了徹本無有法為
覺羣迷出方便慧作誨道師南山繚屏慧日其頂自師
之亡山空雲冷師亦不亡空無生滅勒銘山阿昭示來
哲
趙孟頫字子昻宋宗室母丘夫人臨月夢一僧入寢覺
而生孟頫年甫十二即好寫金剛經與僧語親若眷屬
重天目中峰之道每受師書必焚香望拜公嘗提舉江
浙儒學叩師心要師為説防情復性之㫖後入翰林遣
問金剛般若大意師答以略義一巻中峰有淨土偈一
百八首公為作一百八贊手書授之有中峰淨土帖又
手繪觀佛及中峰像貽淨慈寺
馮子振攸州人號海粟於書無所不讀中峰有淨土百
八偈子振贊之略云我觀幻住師於幻無所住雖不住
於幻能覺如幻人手拈古佛機數與念珠等寄數逾三
千其實無一字若人於此中一一總無念於無念念佛
無念亦復無所生皆淨土云何更西方是人見彌陀悉
得安穏住
黄溍字晉卿義烏人自㓜篤學博極羣書發為文章如
澄湖不波一碧萬頃與栁貫虞集掲奚斯游人號為儒
林四傑延祐初進士累官侍講學士諡文獻公於佛典
横襟考究天厯初詔天下善書僧儒㑹杭淨慈寺泥金
書大藏尊經公亦在詔内而公必與僧同餐若别為治
具則不樂甚至掣肘詬罵不食而去嘗為僧題懸崖畫
壁蘭云嫋嫋春風一様吹託身髙處擬何為從渠自作
顛倒想要見懸崖撒手時公為元叟端公笑隠訢公悦
堂誾公撰諸塔銘膾炙人口有稿三十巻行於世
虞集字伯生宋丞相允文五世孫其先蜀人父汲宋黄
崗尉宋亡僑居臨川之崇仁大德初始至京師以大臣
薦授大都儒學教授除國子監助教自將仕郎十二轉
為通奉大夫封仁夀郡公諡文靖嘗闢石室書邵堯夫
詩題曰邵菴故世稱邵菴先生接方外士必扣擊其説
以為聖人之教不明為學者無所底止茍於吾道異端
疑似之間不能深知而欲竊究夫性命之原死生之故
其不折而歸之者否矣嘗曰佛以因果二法制服得天
下人心無智愚賢不肖總出不得這兩箇字嘗為淨慈
北磵簡東嶼海晦機熙撰塔銘平山林撰重脩寺記及
題詠若干首其晦機銘畧曰聞佛氏之宗禪者其度人
也以悟為則必使自致於思慮之所不及時至機應則
決而啟之是以言發意解解泯言忘謂之不立文字豈
欺我哉
白珽字廷玉錢塘人博綜經史詩文一主於理業易方
回劉辰翁稱其詩逼陶韋書逼顔栁仕至儒學副提舉
所著有湛源集行於世南屏諸刹俱有詩
仇逺字仁近錢塘人元初為溧陽州儒學教授工詩文
一時遊其門者若張羽張翥莫維賢皆有名當時所著
有山村集遍題諸刹批註唐百家諸選洪武初祠於杭
學郷賢祠
鄭所南一名思肖連江人以太學上舍應博學宏辭科
元兵南下嘗叩闕上書元人爭目之遂變姓名隠居吴
下坐必南向嵗時伏臈輒望南野哭再拜乃返誓不與
朝客交遊趙孟頫才名重當世所南惡其宗室而受元
聘遂與之絶與中峰禪師善一日㑹於孝子梅應發家
兩人相對無語中峰云所南何不説法思肖曰兩眼對
兩眼無法可説棄所居弗居寓城南萬夀覺報二寺有
田盡捨諸刹疾亟時囑其友唐東嶼曰思肖死矣煩為
書一牌位云大宋不忠不孝鄭思肖蓋恨不能死國事
也自贊像曰不忠可誅不孝可斬可懸此頭於洪洪荒
荒之表以為不忠不孝之牓様宋社既墟適意緇黄自
稱山外野人嘗著大無上十空經一巻釋氏施食心法
一巻太極祭煉一巻謬餘集一巻文集一巻自叙一百
二十圖詩一巻
張翥字仲舉號蜕菴官翰林學士有徑山二十三題詩
今録其二初生巖曰初地靈峯下重來為講經神應合
掌受石亦㸃頭聴雲鶴隨飛蓋湖龍入淨瓶至今花雨
處長照一燈青大慧塔曰大慧談經地林園即給孤鑿
雲藏舍利鞭石起浮圖風鐸時喧寂天燈忽有無沙門
每來此三繞作南謨有六和塔詩
趙羾字雲翰祥符縣人生有異質褓襁時遭元季兵亂
母抱匿林莽間有虎突然至母懼棄於地虎熟視而去
不敢近稍長游郡校勵志讀書當暑夜寢黌舍羣狐採
蔴葉作扇為羾拂暑其曹相歡呼云趙尚書苦熱吾輩
莫得憚勞羾聞之私喜後至禮部尚書洪武壬申淨慈
燬於回禄且以監寺智嶅負國税并擅披剃坐法逮及
住持道聨聨以例謫五臺公與聨有道交之親公時在
任遂以聨名奏聞上命驛詔至京慰勞顧問至再奏對
稱㫖勅住大佑國云
周密字公謹寳祐間為義烏令入元不仕自號泗水潛
夫詩極典雅善畫得意輒自題其上曾過南屏小蓬萊
詩有園林幾換東風主留得亭前御愛松之句所著有
齊東野語癸辛雜志武林舊事諸書行世
楊維楨字亷夫諸暨人泰定間為赤城令棄官將妻子
遊天目山與江上老漁相狎時時唱清江欸乃迴波引
和之嘗對客云笛有若山古㺯海可吸蛟龍可呼非鈞
天大人不發也明興天下大定詔徴遺逸之士修纂禮
樂亷夫被召至京師肺疾作而卒自號鐵笛道人與南
屏僧釋臻釋現釋信為方外友
劉基字伯温浙之青田人以佐命元勲封誠意伯當元
季以江浙儒學副提舉罷歸與魯道原游西湖有異雲
起西北光映湖水道原皆以為慶雲賦詩基益持杯滿
引不顧曰此王氣應在金陵十年後王者起佐之者其
我乎衆咋舌避去髙皇帝既都金陵走使聘基基慨然
謂所親曰吾嚮游西湖指且云云者此公也開國翊運
果符所言游上天竺有詩云憶昔西湖覩慶雲玉毫貫
頂動星文燭微早己徴休瑞革命方知佐聖君香火重
參龍象窟烟霞久負鹿麋羣赤松黄石今安在徙倚蓮
臺悵夕曛
宋濓字景濓金華人為國初佐命功臣未出母胎母夢
異僧手寫華嚴來謂母曰吾乃永明延夀願假一室以
終此巻母夢覺已學士即生因名曰夀後更名濓六嵗
日記二千餘言九嵗能詩入青蘿山盡閲鄭氏所著書
數萬巻其文章如武庫一開千珍萬寳光采爛然有集
八十三巻始見太祖即勸不嗜殺人授太子諸王春秋
尚書大學衍義每對太祖語漢武梁武好仙好佛之失
太祖稱之為賢為君子為純臣天下既定凡郊廟山川
祠祀諸大政大令皆所裁定海外諸國朝貢必問安否
為人篤倫理行事俯仰無媿真昭代之真儒也後得法
於千巖長公其寓南屏最久公自構有羅山石室嘗為
智覺禪師手題像贊及為無㫖授竹菴渭逆以順德隠
仁公輩撰塔銘復為同菴簡公撰鐘銘其護教編記則
宗鏡之末光也
髙啟字季迪長洲人洪武初徴聘官户部侍郎至翰林
國史院編脩嘗泛西湖舟中有望南屏山詩
張羽字來儀潯陽人洪武初徴聘官校理與南屏竹菴
渭禪師善其有寄渭詩云何年慧逺重開社來聴東林
寺裏鐘其時復有徐賁字幼文吴郡人洪武初同徴聘
為記室亦與渭公為方外友其集自有寄竹菴詩
姚廣孝自號逃虚老人吴郡湘城人家世業醫父名震
卿廣孝初名天禧㓜白父曰某不樂為醫但願積學以
仕王朝顯父母不則從佛為方外之樂耳年十四遂出
家妙智菴名道衍遊學湖海刻意詩文追古作者後以
成祖靖難賔於幕下有功於國官至太子少師賜玉封
榮國公文皇勸之蓄髪不從詔之居官不就畀之章服
弗御也賜之宫娥弗近也衲衣僧帽往來蕭寺無改其
初噫公之翛然物外塵埃軒冕而電露富貴非受記於
靈山者能髣髴其萬一哉洪永間公嘗隠南屏天竺與
清逺祖芳存翁同菴希古止菴太朴諸老為同參之友
俱有題詠碑記
張寜字靖之號芳洲海寜人景泰天順間為給事中嘗
至淨慈詩有為愛湖南第一山尋春逺自六橋灣之句
後奉使朝鮮國朝鮮之人雅重之集所著刻為皇華録
行世
聶大年號東軒臨川人舉明經為仁和縣學訓導陞教
諭襟懐坦率有清才文章流麗詩復俊逸而灑翰得李
北海遺意誘育士子務盡恩義薦入居翰林修遼金宋三
史卒嘗游淨慈有雷峰夕照南屏晚鐘二詩
陳基字敬初臨海人受學黄溍官授經筵檢討尋轉浙
江行中書省郎中參左鎮將洪武初與淨慈煜上人善
煜每從基游基極稱許之一日參方邂逅於吴門與之
語終日臨别依依似不忍去
徐一䕫字大章天台人洪武六年以儒士薦授浙江杭
州府學教授博雅通經教法嚴整為文有法度士林服
之召入纂脩元史賜蟒龍復任尋為省臣在任凡九年
所著有始豐稿湖上勒石之文多其手筆若本寺止菴
德祥同菴夷簡與之最善嘗為平山禪師撰塔銘并同
菴新鐘之偈序
于謙字廷益號節菴杭州人累官兵部尚書土朩之難
宗社幾危復安實其規畫為石亨徐有貞所譖賜死諡
忠肅祠南山三台峯下有謁古春蘭法師塔并序古春
法師先君方外友也昔予彌月時師赴湯餅之會常摩
予之頂曰此兒他日救時宰相也己而齠齓知學先君
數以師言警予及登第拜官日恐負師之知言以貽鰥
曠之羞茲罹内艱家居改葬先柩于三台山下而師與
先君不可復作矣感時追舊祇具蔬盤茗盌展拜墓下
爰賦一律以識予之耿耿云維那正法眼冰鑑獨先知
摩頂昔憐我銘心更憶師救時慚宰相被謗懼磷緇拜
奠香臺下臨風雪涕洟
錢溥字原博華亭人翰林學士至吏部尚書諡文通天
順壬午遊淨慈寺寺中有閣憑虚而出可瞰全湖公題
詩倡腰嬌二韻和者百餘皆未穏貼嘉靖間僧法聚號
玉芝海鹽人和云大堤迴接鳯山遥金勒東風細馬嬌
芳草不知埋帝舄栁枝猶自學宫腰天空水月三千頃
春老鶯花十二橋聞説樓船醉年少平章獨免紫宸朝
蓋西湖水面凡三千八百畝而裏外六橋於湖上最切
所云年少平章蓋指賈似道云
王守仁字伯安號陽明山人餘姚人官至兵部尚書贈
新建伯公自鄉舉時讀書南屏後擒宸濠忽傳王師已
及徐淮遂乘夜遄發至錢塘謝病寓居湖南淨慈寺成
詩六首存寺南山有陽明洞以公號名嘗建天真精舍
於龍山之陽每形於歌咏即今勲賢祠上天竺有二詩
云靈鷲髙林暑氣清竺天石壁雨痕晴客來湖上逢雲
起僧住峰頭話月明世路久知難直道此身那得尚虚
名移家早定孤山計種果支茅知易成又云春園花竹
始菲菲又是髙秋落朩稀天逈樓臺含氣象月明星斗
避光輝閒來心地如空水靜後天機見隠微深院寂寥
羣動息獨憐烏鵲遶枝飛其恬澹之定養剛大之純操
亦足髣髴想見矣
孫一元字太初秦人也善詩有逸才意能超脱望之如
神仙中人往來杭湖間而居南山淨慈寺最久有詩云
道人占斷南屛景是也閒説時事率鑿鑿副名寔用世
之士樂與之交費文憲宏為相日訪一元於南屏一元
卧不起久之出見曰海上碧雲起直接天台赤城大竒
大竒絶不交一言文憲益重之後居吴興建業劉麟龍
霓咸徙居湖與吴充陸崑暨一元結社遊號苕溪五隠
田汝成字叔禾性頴敏博學強記流覽百家言覃心作
述為文沉浸穠郁有東漢齊梁風尤善為記事書纚纚
多雅致兩為督學使者盛有文譽在閩中時尤得士心
至今尸祝之嘉靖初同黄省曾五岳理棹尋返南山下
淨慈寺循宗鏡堂左登絶頂披險探竒各賦五言古風
二首其所著有田叔禾集西湖遊覽志行世杭士自𢎞
德來揚聲藝苑者汝成為最
　
　
　
　
　
　
　
　
　
　
　
　
　
　
　武林梵志巻八
欽定四庫全書
　武林梵志巻九
　　　　　　　　　　　　明　吴之鯨　撰
　　古德機縁
　自初祖折蘆五宗紹葉摩竭祇樹聖以地靈南嶽凡
　山地因人顯故塵外摩尼論中師子照映今昔武林
　為尊宿奥區金枝玉毫駕慈航於法海者不能殫記
　略舉所傳以光梵乘總之問等須提請同迦葉學山
　仰峻挹海知深遺風在握其有興乎
　　靈隠寺
慧理法師西竺人東晉咸和初來武林見山巖秀麗建
兩刹先靈鷲後以人衆不能容復建靈隠實二刹開始
祖師初登山歎曰此吾天竺靈鷲之一不知何年飛來
洞中舊有白猿呼之隨應人始信焉至今猶稱飛來峰
云
寳逵禪師不知何許人晦迹武林山住刹利院因名刹
利禪師院中有印沙牀照佛鑑乃其遺跡往者浙江驚
濤為害激射湖上諸山師憫之持誦秘咒累日一夜江
濤中有𤣥冠朱衣偉人謂師曰弟子吴行人也憤心未
雪師慈心為物敬聞命矣自是潮擊西興浙之東岸沙
漲數里後罔知所終
守直律師字堅道錢塘人姓范齊信安太守瑝之八葉
孫詣蘇州支硎圓公受具足律儀是夜眼中光現長
一丈餘持久方滅蓋為戒之驗也立願誦華嚴經還於
中宵夢神人施珠一顆及覺尚炯炯然如在握開元間
有制舉請證明𨽻大林寺後移籍武林靈隠峰大厯五
年三月告衆曰夫至人乘如而來乘如而去示其心然
也而愚夫欲以長繩繫白日安可得乎乃寂徒清晝著
塔銘
道標侍者姓秦富春人七嵗時有僧摩其頂曰此子目
秀如青蓮得非我釋氏之威鳳乎遂出家事靈隠白雲
峰海公至德二年奉詔通經為比丘標中首選得度勅
住天竺與清晝靈澈齊名李吉甫韋皋孟簡皆心交塵
外分契林中長慶三年入寂
皎然侍者名清晝姓謝長城人康樂十世孫幼負異才
受戒於靈隠戒壇事守直律師文章儁麗品藻神雋當
時號為釋門偉器後博訪名山晚入杼峰獨處絶去詩
詠孤松片雲禪坐相對永貞初年終
鑑空法師姓齊名佐吴郡人少貧困元和初遊錢塘年
四十五矣屬嵗荒求餐於天竺寺至孤山餒甚不前因
卧雪悲吟俄有梵僧顧之笑曰秀才法師旅遊滋味足
未空不省僧曰子不憶講法華經于同徳寺乎子應為
饑火所燒遂探囊出一棗大如拳許曰食之乃知空食
棗頃刻乃悟同德寺事如昨日焉因涕泣歴問當時雲
水五人惟公得解脱獨某脩福不完坐於饑凍僧曰由
師子座上廣説異端使學空之人心生疑惑戒珠曾缺
羶氣微存聲渾響清終不可致質傴影曲報應宜然乃
探囊取一鑑曰要知貴賤修短佛法興替宜一鑑焉空
照久之了然黙記遂投靈隠出家受具足戒後行髙節
苦太和元年遇河東栁埕說其由又曰我生世七十有
七尚九年在世吾捨世之日佛法其衰乎乃索筆題數
行于經藏北垣曰興一沙衰恒河沙兔而罝犬而拏牛
虎相交與角牙寳檀終不滅其華後周遊名山未卜所
終
道齊尊師姓趙錢塘人幼入庠序經籍淹通偶見僧分
衛諷淨名經冥然喜之往定水從師剃染投靈隠學華
嚴經義於天竺寺脩習禪定靈隱山有石窟齊于中坐
忽巨蟒矯首唅呀為吞噬之狀怡然不動復有虎豹近
于石室羣虎時時馴擾又山頂乏水以錫杖刺地清泉
迸流足供其用貞元二十一年四方學者請講華嚴經
時嚴冬飛雪忽生花二本狀若芙蕖熠爚光發觀者嗟
歎後終于山室
韜光禪師西蜀人穆宗時卓錫靈隠巢居塢白樂天嘗
以詩招之曰白屋炊香飯葷羶不到家濾泉澄葛粉洗
手摘藤花青芥除黄葉紅薑帶紫芽命師來伴食齋罷
一甌茶師不赴荅詩曰山僧野性好林泉每向巖阿枕
石眠不解栽松陪玉勒惟能引水種金蓮白雲乍可來
青嶂明月難教下碧天城市不堪飛錫去恐妨鶯囀翠
樓前
智一尊師居靈隠山半峰精守戒範而善長嘯牽曳其
聲沓入雲際如吹笳葉若掲遊絲徐舉徐揚載嗚載咽
颼颼凄切聴者悲涼謂之哀松梵澗邊養一白猿有時
不還一乃吮吻張喉林朩震響則猿至矣時人謂之白
猿梵稱為猿父其後澗邊羣狙聚焉每衆僧齋訖斂生
飯送猿臺令山童呼三二聲則羣猿競至有好事者往
往從而施之故今有飯猿臺洎唐武宗廢教寺廢不詳
所終
靈隠清聳禪師福清人初參淨慧一日淨慧指雨謂師
曰滴滴落上座眼裏師初不喻㫖後因閲華嚴經感悟
承浄慧印可迴止明州四明山卓菴節度使錢億執師
禮事之忠懿王命于臨安兩處開法後居靈隠上寺署
了悟禪師師上堂示衆曰十方諸佛常住汝前還見麽
若言見將心見將眼見所以道一切法不生一切法不
滅若能如是解諸佛常現前
契嵩禪師藤州鐔津李氏子得法於洞山曉聰夜則頂
戴觀世音像誦其號必滿十萬以為常自是世閒經書
不學而能作原教論十餘萬言明儒釋之道一貫以抗
排佛之説讀之者畏服後居靈隠山永安蘭若著禪門
定祖圖傳法正宗記輔教編上進宋仁宗覽之嘉歎行
傳法院編次入藏下詔褒寵賜號明教大師宰相韓琦
大參歐陽修皆延見而尊禮之還山至熈寜五年六月
四日晨興冩偈曰後夜月初明吾今喜獨行不學大梅
老貪聞鼯鼠聲至中夜而化有文集二十巻題曰鐔津
集塔永安院
普慈禪師名幻旻宋慶厯八年住靈隠寺僧問蚌含未
剖時如何師曰光從何來問臨濟入門便喝德山入門
便棒此意如何師曰天晴不肯去一日師見僧看經乃
示頌曰看經不識經徒勞損眼睛欲得不損眼分明識
取經
德章禪師初住汴大相國寺慶厯中仁宗累詔師於延
春閣化城殿問法寵遇師進心珠歌曰心如意心如意
任運隨縁不相離但知莫向外邊求外邊求終不是枉
用工夫隠真理識心珠光耀日秘藏深密無形質拈來
掌上衆人驚二乘精進爭能測碧眼胡須指出臨機妙
用何曾失尋常切忌與人看大地山河動岌岌
藴聰禪師住靈隠僧問如何是和尚家風師曰索喚即
有僧云未審有箇甚麽師曰天台楖標子問古路重脩
時如何師云平髙就下
文勝禪師字慈濟婺州劉氏子住靈隠寺僧問古鑑未
磨時如何師曰古鑑曰磨後如何師曰古鑑曰未審分
不分曰更照看問如何是和尚家風師曰莫訝荒疎曰
忽遇客來作麽生師曰喫茶去嗣法弟子二十五人
雲知禪師名慈覺僧問一佛出世各坐一華和尚出世
有何祥瑞師曰白雲横谷口曰光前絶後去也
正童禪師字圓明住靈隠僧問如何是道師曰夜行莫
踏白曰如何是道中人師曰黄張三黒李四
延珊禪師字慧明住持靈隠僧問如何是道師曰道逺
乎哉問如何是正真一路師曰絲髪不通曰恁麽則依
而行之師曰莫亂走上堂云與上座一線道且作麽生
持論佛法若也水泄不通便教上座無安身立命處當
此之時祖佛出頭來也有二十棒分恁麽道山僧還有
過也無不見世尊初生下周行七步目顧四方一手指
天一手指地云天上天下唯吾獨尊雲門云我當初若
見一棒打殺與狗子喫却何以如此貴圖天下太平且
道雲門恁麽説話有佛法道理也無雖然如此雲門秖
具一隻眼久立珍重天聖三年章懿太后賜庄田令祝
延仁宗聖夀至天聖八年師奏免所賜庄田糧税有勅
存寺至今賴之賜號禪定大師
重顯禪師字隠之遂寜人姓李參北塔祚公盡其道法
將造錢唐值曽學士于淮南以書薦于珊禪師顯至靈
隠浮沉衆中三載曾奉使歸訪師靈隠無識之者于淨
頭寮舍物色得之曾詢薦書内之衣中珊竒之後住雪
竇宗風大振有偈曰三分光隂二早過靈臺一㸃不銷
磨貪生逐日滔滔去喚不回頭爭奈何皇祐四年七月
七日示寂塔雪竇
慧淳禪師名圓智住靈隠上堂云吾心似秋月碧潭清
皎潔乃喝云寒山子話墮了也諸禪德皎潔無塵豈中
秋之月可比虚明絶代非照世之珠可倫獨露乾坤光
吞萬象普天匝地耀古騰今且道是箇甚麽良久曰此
夜一輪滿清光何處無
寂室禪師名慧光錢唐夏侯氏住靈隠僧問飛來山色
示清淨法身合澗溪聲演廣長舌相正當恁麽時如何
是雲門一曲師曰芭蕉葉上三更雨曰一句全提超佛
祖滿筵朱紫盡知音師曰逢人不得錯舉上堂不用求
真何須思見倒騎牛兮入佛殿羌笛一聲天地空不知
誰識瞿曇面
瞎堂禪師名慧逺姓彭眉山金流鎮人參圓悟法師悟
舉龎居士問馬祖不與萬法為侣者是甚麽人馬云待
汝一口吸盡西江水即向汝道師聞舉豁然大悟仆於
衆中良久曰吾夢覺矣自此機鋒峻利衆目為鐵舌逺
安定郡王趙表之侍郎曽開知府葛剡皆受其法勅住
靈隠賜號佛海開堂中使降香師拈香曰此一炷香一
鶴不棲雙朩一客不煩兩家為直嗣圓悟而云也孝宗
留心空宗屢召師對御師以頌紀之曰鉢盂走馬向天
庭漫踏天街馬不驚回首飛來峰上望白雲包盡帝都
春嘗指面前花為佛草料又示僧一大藏教皆是惡口
乾道七年正月㫖令靈隠長老引見晦日召至選徳殿
三月七日復有㫖令靈隠徑山長老同八選徳殿引見
賜座八年正月二十八日車駕幸靈隠師于冷泉亭起
居駕進至遇安堂一笑軒至交蘆室見師畫像上曰此
是畫的那個是真的師义手曰春氣和暖恭惟聖躬萬
福上大笑翌日恩錫直指堂印并御書聖贊匾額是年
八月六日獨召入内觀堂延坐賜茶上曰前日睡中忽
聞鐘聲遂覺未知夢與覺是如何師對曰陛下問夢中
厎覺來厎若問覺來厎而今正是寐語若問夢中夢覺
無殊教誰分别夢即是幻知幻即離離幻即覺覺心不
動所以道若能轉物即同如來上曰夢幻既非且鐘聲
從甚處起師曰從陛下問處起上復問前日在此閣靜
坐忽然思得不與萬法為侣朕從這裡有箇見處師曰
陛下作麽生㑹上曰明鏡絶纎塵師奏曰一口吸盡西
江水又如何上曰亦未嘗欠缺九年四月八日又宣入
内觀堂問對師預示淳熙三年正月十五日遷化至期
諸王卿相皆至師陞坐祝聖遂入方丈扃閉久之師舊
蓄一猿頗馴因衣之命曰猿行至是衆窺窻隙並無謦
欬惟見猿持巻侍側亟入師已化矣猿書乃辭世偈也
偈曰拗折秤鎚掀翻露布突出機先鵶飛不度留十日
顔色不變有御語集奏對録行世
覺阿侍者日本國人滕氏通天台教善書與法弟金慶
奮然航海而來參逺法師于靈隠後至長蘆江岸聞鼓
聲大悟返靈隠述投機五偈曰航海來探教外傳要離
知見脱蹄筌諸方參遍草鞋破水在澄潭月在天掃盡
葛藤與知見信手拈來全體現腦後圓光徹太虚千機
萬機一時轉妙處如何説向人倒地便起自分明驀然
踏着故田地倒裹幞頭孤路行求真滅妄元非妙即妄
明真都是錯堪笑靈山老古錐當塲抛下破朩杓豎拳
下喝少賣弄説是説非入水泥截斷千差休指注一聲
歸笛囉囉哩逺稱善後歸國
徳光禪師臨江彭氏子淳祐四年詔住台州光孝寺師
渡江而來上問古有浮笠而渡者可謂神通乎曰宗門
不貴神通只貴眼正上悦勅住靈隠上問朕心與佛心
是同是别光曰直下無第二人上曰恁麽則佛即是心
心即是佛光曰離一切性即心離一切相即佛上又問
釋迦老子雪山六年所成何事光曰將謂陛下忘却皇
情帝大悦賜號佛照嘉泰三年入寂有奏對録行世
誰庵禪師名了演福州人住靈隠上堂云面門拶破天
地懸殊打透牢闗白雲萬里饒伊兩頭坐斷别有轉身
三生六十劫也未夢見在喝下座
懶庵禪師名道樞四安人姓徐興隆初詔住靈隠上召
至内殿問禪道之要師荅以此事在陛下堂堂日用應
機處本無知見起滅之棼聖凡迷悟之别苐䕶正念則
與道相應應情却物則業不能繫盡去沉掉之病自忘
問荅之意矧今補處見在佛般若光明中何事不成見
耶上為首肯數四後退居永安蘭若逍遥自適有偈題
壁曰雪裏梅花春信息池中月色夜精神年來可是無
佳趣莫把家風舉似人
最庵禪師名道印漢州人住持靈隠上堂云大雄山下
虎南山鱉鼻蛇等閑撞着抱賞歸家若也不惜好手便
與拔出重牙有麽有麽上堂云五五二十五擊破虚空
鼓大地不容針十方無寸土春生夏長復云何甜者甜
兮苦者苦中秋上堂舉馬大師與西堂百丈南泉翫月
公案師曰馬大師垂絲千尺意在深潭西(闕/)　鬛百丈
擺尾雖則衝波激浪未免上他鉤線南泉(闕/)　躍過禹
門誰知依前落在巨網即今莫有絶羅籠(闕/)　　底麽
也好出來露箇消息貴知華藏門下不致寂寥其或未
然此夜一輪滿清光何處無
悦堂禪師名誾南康人周氏子至杭見淨慈栢山介石
室中舉栢子話師擬議石抗聲云何不道黄鶴樓前鸚
鵡洲師於言下頓悟元貞初奉詔赴闕入對稱㫖賜璽
書號通慧禪師并金襴法衣大德九年陞住靈隠常勘
一僧云微塵諸佛在你舌上三藏聖教在你脚厎何不
瞥他僧罔措師便喝又勘一僧云釋迦彌勒是他奴他
是阿誰僧擬對師便打居四載訣衆偈云縁㑹而來縁
散而去撞倒須彌虚空獨露
竹田禪師號圓通靈隠僧常住金陵及鍾山諸處説法
元至順三年迎歸住持本寺金陵諸山送師疏曰在宋
仁廟驀起衲公于圓通厥後孝宗特召拙菴于靈隠雖
出處各欲行志而抑揚皆足扶宗及觀我師度越前古
聲飛丹陛天竺莫抗其髙風名躍金甌鷲嶺有行于今
日某語空衆妙機透重𤣥宗姓俱髙與臨濟同出邢氏
師資宿契喚雪峰萬福曾郎詔行江西三十年增髙廬
阜幾千仭道闢于奥與日月而爭光宗㑹其元猶河漢
之無極方喜金陵之會遽為錢唐之歸與其領徒勘騐
諸方曷若據室大𢎞法施南山之南北山之北纘承祖
父兄箕裘一乘非一三乘非三掃空經律論露布如佛
出世大衆霑恩
妙峰善禪師劉氏子世居彭城後徙吴興年十三即辭
家祝髪受業德清齊政院其師教以經論一覽輒了大
意乃徧參諸大老時佛照唱道鄮山師往參禮以風幡
話悟㫖䝉印可贈以偈曰今日與君通一線斬釘截鐵
起吾宗自是辯慧泉湧然不以此自足入匡廬妙髙峰
下面壁坐十年身隠而名彌彰學者尊之曰妙峰禪師
出世于台之慧因鴻福萬年諸刹退皋亭劉寺者又十
餘年大略如在妙峰時其徒推迫不已復領明之瑞巖
蘇之萬夀常之華藏晚至靈隠亦非所樂靈隠密邇于
關輪蹄湊集師掩戸若不聞一無所將迎公卿貴人或
見之寒温而已㑹天童虚席時鄭清之秉鈞軸謂非師
莫宜居因勉師行師荅曰老僧年踰耄矣尚夜行不休
乎鄭公髙之僧問如何是不入衆流句師曰烏龜鑽破
壁僧問如何是舉體無私句師曰百疋馬中一頭驢僧
云如何是瞬目揚眉句師曰花雨巖前石㸃頭僧云如
何是竒特事師云紫薇花下紫薇郎僧云學人不㑹師
云三十年後上堂以拂子擊禪床左邊云這裏是鑊湯
爐炭擊右邊云這裏是劍樹刀山前面是觀音勢至後
面是文殊普賢中間一著還知落處麽又擊云毘婆尸
佛早留心直至如今不得妙上堂云久參髙座眼空四
海鼻孔撩天見也見得親説也説得親行也行得親用
也用得親只是未識老僧拄杖子在何所故將成九仭
之山不進一簣之土上堂云談𤣥説妙事如麻添得時
人眼裏花赤骨律窮挨得入潑浪潑賴是生涯懸羊頭
賣狗肉喫私酒卧官街笑倒籬根破草鞋上堂舉雲門
普說搬柴次乃抛下柴瓣云一大藏教只説者箇師拈
云雲門只見鑽頭利不見鑿頭方師善誘其徒未嘗厲
聲色然一經指授輒心融神化充然皆有得將示寂澡
身趺坐書偈云來也如是去也如是來去一如清風萬
里遂逝
石皷希夷禪師上堂舉瑯琊覺禪師因法華舉和尚相
見話頌曰聞名不如見面見面不如聞名此地無金二
兩俗人沽酒三升上堂舉南泉和尚云文殊普賢昨夜
三更每人與二十棒□出院也趙州曰和尚棒教誰喫
南泉曰且道王老師過在什麽處趙州禮拜而出師頌
曰春風吹落碧桃花一片流經十萬家誰在畫樓沽酒
處相邀來喫趙州茶和梁山逺禪師十牛圖頌句法與
梁山相埒理趣超卓反有過焉一尋牛云只管區區向
外尋不知脚厎己泥深幾回芳草斜陽裏一曲新豐空
自吟二見跡云枯朩岩前差路多草窠裏輥覺非麽脚
跟若也隨他去未免當頭蹉過他三見牛云識得形容
認得聲戴嵩從此妙丹青徹頭徹尾渾相似子細看來
未十成四得牛云牢把繩頭莫放渠幾多毛病未曾除
徐徐驀鼻牽將去且要回頭識舊居五牧牛云甘分山
林寄此身有時亦踏馬蹄塵不曾犯着人苗稼來往空
勞背上人六騎牛還家云指㸃前坡即是家旋吹桐角
出煙霞忽然變作還鄉曲未必知音似伯牙七忘牛存
人云䦨内無牛趁出山煙蓑雨笠亦空閒行歌行樂無
拘繫贏得一身天地間八人牛俱忘云慚愧衆生界已
空箇中消息若為通後無來者前無去未審憑誰繼此
宗九返本還源云靈機不墮有無功見色聞聲不用聾
昨夜金烏飛入海曉來依舊一輪紅十入鄽垂手云這
漢親從異類來分明馬頷與驢腮一揮鐵棒如風疾萬
户千門盡豁開
鐵牛印禪師上堂舉南泉示衆云王老師自小養一頭
水牯牛擬向溪東放不免食他國王水草向溪西放亦
不免食他國王水草如今不免隨分納些些總不見得
頌曰不如隨分納些些喚作平常事已差緑草溪邊頭
角露一蓑烟雨屬誰家
松源崇岳禪師姓吴生於處州龍泉之松源故因以為
號自幼卓犖不凡未嘗嬉戲年二十三棄家衣掃塔服
首謁靈石妙公繼見大慧于徑山聞大慧稱蔣山華公
為人徑捷即往參一夜舉狗子無佛性話有省即以叩
應庵庵舉世尊有密語迦葉不覆藏師云鈍置和尚應
庵厲聲一喝師便禮拜應庵大喜以為法器説偈勸其
祝髪隆興二年始得度於臨安西湖白蓮精舍徧歴諸
大老之門罕當其意入閩見朩庵水公朩庵一日舉有
句無句如藤倚樹師云裂破庵云琅琊道好一堆柴聻
師云矢上加尖庵云吾兄下語老僧不能過其如未在
他日拂柄在手為人不得驗人不得師曰為人者使博
地凡夫一超入聖域固難矣驗人者打向面前過不待
開口已知渠骨髓何難之有庵舉手云明明向汝道開
口不在舌頭上後當自知及見密庵於衢之西山隨問
隨荅庵但微笑師切于道至忘寢食庵移蔣山華藏徑
山皆從之會入室次問旁僧不是心不是佛不是物師
侍側豁然大悟乃云今日方會朩庵道開口不在舌頭
上庵遷靈隠遂命師為第一座旋出世吴郡澄照徙江
陰光孝無為冶父番陽薦福四明香山蘇之虎邱慶元
二年被㫖補靈隠後貽書嗣法香山光睦雲居善開囑
以大法乃書偈曰來無所來去無所去瞥轉𤣥闗佛祖
罔措跏趺而寂全身塔北髙峰之原待制陸放翁銘其
塔有曰吾師之語峻峭崷崪下臨雲雨如五千仭之華
山蹴天駕空駭心眩目如錢塘海門之潮虎豹股栗屋
瓦震墮如漢軍昆陽之戰可謂臨濟正宗應庵密庵之
真子孫也放翁其知言者哉
笑庵了悟禪師姑蘇人上堂舉睦州因僧問以一重去
一重即不問不以一重去一重時如何睦州曰昨日栽
茄子今日種冬𤓰師頌曰昨日栽茄子今日種冬𤓰一
聲河滿子和月落誰家
髙原祖泉禪師上堂舉九祖伏䭾密多尊者問八祖佛
䭾難提尊者父母非我親話頌曰父母分明非我親祖
師肝膽向人傾直下若能親薦得優曇花發火中春贈
黄漢嶺開接待偈曰路繞懸崖萬仭頭行人到此一塲
愁驀然得箇休歇處重叠闗山信脚遊
竹泉法林禪師别號了幻族姓黄台之寜海人依同邑
法安太虚同禪師出家因舉睦州語有省白虚曰從生
至死只是這箇不由别人也參原叟于中天竺叟問何
處來師曰天台叟曰曾見寒山拾得麽師义手而前曰
今日親見和尚叟曰脱空謾語漢參堂去尋俾侍者復
掌藏鑰看經次叟曰看經那師曰是叟曰將甚麽看師
曰將眼看叟竪起拳曰何不道將這箇看師曰放下拳
頭將甚麽看叟微笑東嶼在淨慈招分半座時竺原在
浮山得師提唱語稱譽不置尋美以偈有五百衆中居
上首妙解堪作人天師之句居淨慈蒙堂不出尸者九
年行省左氶相托歡公請主浙江萬夀遷中天竺至元
四年遷靈隠宗風大振順帝錫以金襴法衣時寂照在
徑山父子同時唱道五山人以為盛事上堂云法是常
法道是常道拶破面門㸃即不到雪峰一千七百人善
知識朝夕只輥三箇朩毬趙州七百甲子老禪和見人
只道喫茶去中峰居常見兄弟相訪只是叙通寒温燒
香叉手若是金毛獅子子三千里外定淆訛上堂舉僧
問趙州萬法歸一一歸何處州云我在青州做一領布
衫重七斤師云趙州雖則善用太阿截斷這僧舌頭未
免自揚家醜靈隠則不然忽有僧問萬法歸一一歸何
處只向他道今日熱如昨日元宵上堂云今朝上元節
雪霽見晴春梵刹燈千㸃長空月一輪鼓鐘喧靜夜歌
管閙比隣總是圓通境何須别問津上堂云一大藏教
五千四十八巻頓也漸也權也實也偏也圓也只作一
句道却三世諸佛在你脚跟下上堂云古杭管内靈隠
名山肇建于東晉咸和年間慧理法師為第一祖今日
上元令節諸處放燈知事直嵗各各㸃管風燭便下座
大龍翔席虚(闕/)吉大夫遣幣聘師辭不赴使者三往返
師避于㑹稽山中行院知不可強具疏請師仍領靈隠
又居三年退處了幻庵至正十五年春感末疾二月二
日集諸徒叙平生本末且誡之曰佛法下衰無甚于今
宜各努力吾世縁止于斯矣索筆書偈曰七十二年虚
空釘橛末後一句不説不説遂奄然而化龕留十日顔
色不變全身窆于松源塔西塔前古桂當春吐花清香
滿路見者歎異侍講學士黄公晉卿目見其事故自書
塔銘序中
性原慧朗禪師幻隠别號也出台之黄巖項氏母陳氏
師既長不甘俗處往依温之寳冠東山魯公出家謁竺
原道公於仙居紫籜山咨問心要不大省發去參徑山
原叟叟問東嶺來西嶺來師指脚下草鞋曰此是三文
錢買得叟曰未在更道師曰某甲只與麽未審和尚作
麽生叟曰念汝逺來放汝三十棒久之職侍者朝參夕
究一旦黙契育王雪窻招師掌藏教未幾出住鄞之五
峰遷金峨洪武五年奉詔天下髙僧建大齋會於鍾山師
與徑山季潭俱與是選既竣事季潭奉㫖住天界延師
居第一座提綱舉要得表率叢林體又明年鎮江金山
請師補處十一年升居靈隠學徒坌集宗風大振上堂
云今朝閏五月初一依舊日從東畔出衲僧箇箇解知
音短咏長歌皆中律梅雨晴樹陰密林下優游何得失
無位真人赤肉團等閒靠倒維摩詰佛涅槃日上堂云
涅槃生死等是空華佛及衆生皆為剰語諸人到這裏
作麽生會良久拍禪床云但見落花隨水去不知流出
洞中春浴佛日上堂舉香巖和尚云去年貧未是貧今
年貧始是貧去年貧猶有卓錐之地今年貧錐也無衆
中忽有箇漢出來問長老錯了也今朝四月八是佛生
日如何舉此公案山僧只對道住持事煩下座師始至
經畫大雄寳殿僅一載即落成巍然山峙師室中垂語
曰蓮華峰被蜉蝣食卻半邊因甚麽不知又曰冷泉亭
吞却壑雷亭即不問南高峰與北高峰鬭額是第㡬機
罕有契之者洪武十九年六月二十三日示滅
天鏡原瀞禪師㑹稽倪氏幼從至大寺雪庭立公祝髪
及受具遂徃杭之集慶從濟天岸學止觀一日師自謂
從上諸老多由教入禪吾亦究别傳之㫖乎登華頂參
無見覩又如玉肌見石室瑛室與語大竒之曰吾法叔
徑山原叟和尚具大眼目今代妙喜也子欲了已躬事
徃見勿後師遂參叟于不動軒入門叟震威一喝師不
覺汗流浹背即禮三拜己而俾居侍司繼掌記室尋遊
金陵見笑隠于龍翔上江西禮諸祖塔像過臨川訪虞
文靖公道話契合延師度夏為作斷江塔銘檏隠軒銘
至正丙申出世邑之長慶遷天衣洪武五年設廣薦法
會于鍾山詔天下名尊宿輪座説法師預焉九年冬杭
慈光率諸山請居靈隠師辭再四僉曰而祖佛照妙峰
而父寂照而兄了幻皆説法靈隠于今振墜緒提宏綱
捨和尚其誰哉師幡然而起上堂云即心即佛嘉州牛
喫禾非心非佛益州馬腹脹不是心不是佛天下覔醫
人灸猪左膞上良久云啼得血流無用處不如緘口過
殘春上堂云聲不是聲觀音三昧色不是色文殊法門
聲色無礙普賢境界拈拄杖畫一畫云大鵬展翅葢十
洲籬邊燕雀空啾啾
退耕寧禪師初住嘉興崇聖次居蘇之報恩慧日承天
萬夀至靈隠上堂云目前雨餘山色翠座間風暖鳥聲
喧拍禪床一下云堪笑老鬍無轉智少室峰前坐九年
上堂舉香林因僧問年窮嵗盡時如何林云東村王老
夜燒錢師云王老燒錢言端語端錦包特石鐵裹泥團
上堂云極目千峰鎖翠滿空栁絮飛綿可憐無位真人
一向草宿露眠啞三春看又過何日是歸年
守仁禪師號一初富春人靈隠僧從楊亷夫張伯雨遊
能詩書法遒勁其題石蟹泉詩曰神鰲驅水到禪家清
出龍泓味更佳晴帶浦雲穿曉斷暗隨山雨走寒沙玉
臍圓暎波心月瓊沫香浮沼面花擬待春風招社客焚
香來試九溪茶一初有志事業不偶為僧嘗言我輩從
事文墨非以廢道葢有不得已也在京賦翡翠詩云見
説炎州進翠衣網羅一日遍東西羽毛亦足為身累那
得秋林淨處棲此詩為太祖所見怒而罪之洪武間徵
授僧録右善世所著有夢觀集
　　淨慈寺
五代杭州永明寺道潛禪師河中府武氏子初謁法
眼眼問曰子於參請外看甚麽經師曰華嚴經眼曰總
别同異成壊六相是何門攝屬師曰文在十地品中據
理則世出世間一切法皆具六相也眼曰空還具六相
也無師懵然無對眼曰汝問我我向汝道師乃問空還
具六相也無眼曰空師於是開悟踊躍禮謝眼曰子作
麽生㑹師曰空眼然之異日因四衆士女入院眼問師
曰從中道隔壁聞釵釧聲即名破戒觀金銀合雜朱紫
駢闐是破戒不是破戒師曰好箇入路眼曰子向後有
五百毳徒為王侯所重在師尋禮辭駐錫於衢州古寺
閲大藏經忠懿王命入府受菩薩戒署慈化定慧禪師
建大伽藍號慧日永明請居之師欲請塔下羅漢銅像
過新寺供養王曰善矣予昨夜夢十六尊者乞隨禪師
入寺何昭應若是仍於師號加應真二字師坐永明常
五百衆上堂云佛法顯然因甚麽却不㑹諸上座欲㑹
佛法但問取張三李四欲㑹世法則參取古佛叢林無
事久立僧問如何是永明的的意師曰今日十五明朝
十六曰覽師的的意師曰何處覽問如何是永明家風
師曰早被上座荅了也問三種病人如何接師曰汝是
聾人曰請師方便師曰是方便問牛頭未見四祖時為
甚麽百鳥啣華師曰見東見西曰見後為甚麽不啣華
師曰見南見北曰昔日作麽生師曰且謂今日問達磨
西來傳箇甚麽師曰傳箇冊子曰恁麽則心外有法去
也師曰心内無法問如何是第二月師曰月問如何是
覿面事師曰背後是甚麽問文殊仗劍擬殺何人師曰
止止曰如何是劍師曰眼是問諸餘即不問向上宗乘
亦且置請師不荅師曰好箇師僧子曰恁麽則禮拜去
也師曰不要三拜盡汝一生去衆參次師指香爐曰汝
諸人還見麽若見一時禮拜各自歸堂僧問至道無言
借言顯道如何是顯道之言師曰切忌揀擇曰如何是
不揀擇師曰元帥大王太保令公問如何是慧日祥光
師曰此去報慈不逺曰恁麽則親䝉照燭師曰且喜没
交涉
慧日永明延夀智覺禪師餘杭王氏子總角歸心佛乘
既冠不茹葷日惟一食持法華經七行俱下六旬悉誦
感羣羊跪聴年一十八為華亭鎮將屬翠巖參禪師遷
止龍冊寺大闡𤣥化時吳越文穆王知師慕道乃從其
志遂禮翠巖為師執勞供象都忘身宰衣不繒纊食無
重味野蔬布𥜗以遣朝夕尋往天台山天柱峰九旬習
定有鳥類斥鷃巢于衣褠中暨謁韶國師一見而深器
之密授𤣥㫖仍謂師曰汝與元帥有縁它日大興佛事
初住雪竇上堂雪竇這裏迅瀑千尋不停纎粟竒巖萬
仭無立足處汝等諸人向甚麽處進步僧問雪竇一徑
如何履踐師曰步步寒華結言言徹厎冰師有偈曰孤
猿叫落中巖月野客吟殘半夜燈此境此時誰得意白
雲深處坐禪僧建隆元年忠懿王請開山靈隠新寺明
年遷永明大道塲衆盈二千僧問如何是永明妙㫖師
曰更添香著曰謝師指示師曰且喜没交涉僧禮拜師
曰聽取一偈欲識永明㫖門前一湖水日照光明生風
來波浪起問學人久在永明為甚麽不會永明家風師
曰不㑹處會取曰不會處如何㑹師曰牛胎生象子碧
海起紅塵問成佛成祖亦出不得六道輪迴亦出不得
未審出甚麽處不得師曰出汝問處不得問教中道一
切諸佛及諸佛法皆從此經出如何是此經師曰長時
轉不停非義亦非聲曰如何受持師曰若欲受持者應
須著眼聽問如何是大圓鏡師曰破砂盆師居永明十
五載度弟子一千七百人開寳七年入天台山度戒約
萬餘人常與七衆授菩薩戒夜施鬼神食朝放諸生類
不可稱筭六時散華行道餘力念法華經計萬三千部
著宗鏡録一百巻詩偈賦詠凢千萬言播于海外髙麗
國王覽師言教遣使齎書叙弟子之禮奉金線織成袈
裟紫水精珠金澡瓶等彼國僧三十六人皆承印記前
後歸本國各化一方開寳八年十二月示疾越二日焚
香告衆跏趺而寂塔于大慈山焉
慧日永明寺道鴻通辯禪師僧問逺離天台境來登慧
日峰久聞師子吼今日請師通師曰聞麽曰恁麽則昔
日崇夀今日永明也師曰幸自霛利何須亂道乃曰大
道廓然古今常爾真心周徧如量之智皎然萬象森羅
咸真實相該天括地亘古亘今大衆還會麽還辨白得
麽僧問國王嘉命公貴臨筵未審今日當為何事師曰
驗取曰此意何如師曰甚麽處去來曰恁麽則成造次
也師曰休亂道
宗本圓照禪師常州無錫管氏子體貌龎碩所事淳厚
年十九依姑蘇承天水安道昇禪師出家巾侍十載剃
度受具又三年禮辭遊方至池陽謁振宗宗舉天親從
彌勒内宫而下無著問云人間四百年彼天為一晝夜
彌勒于一時中成就五百億天子證無生法忍未審説
甚麽法天親曰秖説這箇法如何是這箇法師久而開
悟一日室中問師即心即佛時如何曰殺人放火有甚
麽難於是名播寰宇漕使李公復圭命師開法瑞光法
席日盛武林守陳公襄以承天興教二刹命師擇居蘇
人擁道遮留又以淨慈堅請移文諭道俗曰借師三年
為此邦植福不敢久占道俗始從元豐五年神宗皇帝
下詔闢相國寺六十四院為八禪二律召師為慧林第
一祖既至上遣使問勞閲三日傳㫖就寺之三門為士
民演法翌日召對延和殿問道賜坐師即跏趺帝問卿
受業何寺奏曰蘇州承天永安帝大悦賜茶師即舉盞
長吸又蕩而撼之帝曰禪宗方興宜善開導師奏曰陛
下知有此道如日照臨臣豈敢自怠即辭退帝目送之
謂左右曰真福慧僧也後帝登遐命入福寜殿説法以
老乞歸林下得㫖任便雲遊州郡不得抑令住持擊皷
辭衆説偈曰本是無家客那堪任意遊順風加艣棹船
子下揚州既出都城王公貴人送者車騎相屬師臨别
誨之曰歳月不可把玩老病不與人期唯勤脩勿怠是
真相為聞者莫不感涕晚居霛巖其嗣法傳道者不可
勝紀僧問如何是祖師西來意師曰韓信臨朝曰中下
之流如何領㑹師曰伏屍萬里曰早知今日事悔不慎
當初師曰三皇塜上草離離問上是天下是地未審中
間是甚麽物師曰山河大地曰恁麽則謝師荅話師曰
大地山河曰和尚何得瞞人師曰却是老僧罪過上元
日僧問千燈互照絲竹交音正恁麽時佛法在甚麽處
師曰謝布施曰莫便是和尚為人處也無師曰大似不
齋來上堂於一毫端現寳王刹坐微塵裏轉大法輪拈
起拄杖曰這箇是塵作麽生説箇轉法輪厎道理山僧
今日不惜眉毛與汝諸人説破拈起也海水騰波須彌
岌峇放下也四海晏清乾坤肅靜敢問諸人且道拈起
即是放下即是當斷不斷兩重公案擊禪牀下座上堂
看看爍爍瑞光照大千界百億微塵國土百億大海水
百億須彌山百億日月百億四天下乃至微塵刹土皆
於光中一時發現諸仁者還見麽若也見得許汝親在
瑞光若也不見莫道瑞光不照好參上堂頭圓像天足
方似地古貌稜層丈夫意氣趯到須彌踏翻海水帝釋
與龍王無着身處乃拈拄杖曰却來拄杖上回避咄任
汝神通變化究竟須歸這裏以拄杖卓一下師全身塔
于蘇之霛巖
善本大通禪師族董氏漢仲舒之裔也大父琪父温皆
官於潁遂為潁人母無子禱白衣大士乃得師及長博
極羣書然清修無仕宦意嘉祐八年與弟善思往京師
地藏院選經得度習毘尼東遊至姑蘇禮圓照於瑞光
照特顧之於是契㫖經五稔益躋微奥照令依圓通秀
師去又盡其要元豐七年渡淮留太守巖久之出住雙
林遷淨慈尋被㫖徙法雲僧問寳塔元無縫如何指示
人師曰烟霞生背面星月遶簷楹曰如何是塔中人師
曰竟日不知清世事長年占斷白雲鄉曰向上更有事
也無師曰太無厭生問若論此事譬如兩家著碁學人
上來請師一着師曰早見輸了也僧曰錯師曰是僧曰
進前無路也師卓拄杖一下曰爭奈這箇何僧曰秖如
黑白未分時又作麽生曰且饒一着問百尺竿頭如何
進步師曰險曰便恁麽去又作麽生師曰百雜碎問九
夏賞勞即不問從今向去事如何師曰光剃頭淨洗鉢
曰謝師指示師曰滴水難消上堂上不見天下不見地
逼塞虚空無處迴避為君明破即不中且向南山看鼈
鼻擲拄杖下座
音堂彦充禪師於潛盛氏子幼依明空院義堪為師首
參大愚宏智正堂大圓後聞東林謂衆曰我此閒别無
𤣥妙秖有朩札羮鐵釘飯任汝齩嚼師竊喜之直造謁
陳所見解林曰據汝見處正坐在鑒覺中師疑不已將
從前所得底一時抛下一日聞僧舉南泉道時人見此
一株花如夢相似黙有所覺曰打草秖要蛇驚次日入
室林問那裏是巖頭密啟其意處師曰今日捉敗這老
賊林曰達磨大師性命在汝手裏師擬開口驀被攔胸
一拳忽大悟直得汗流浹背㸃首自謂曰臨濟道黄蘖
佛法無多子豈虚語耶遂呈頌曰為人須為徹殺人須
見血德山與巖頭萬里一條鐵林然之住後上堂世尊
不説説迦葉不聞聞卓拄杖曰水流黄葉來何處牛帶
寒鴉過逺村上堂舉雪峰示衆云盡大地是箇解脱門
因甚把手拽不入師曰大小雪峰話作兩橛既盡大地
是箇解脱門用拽作麽上堂一向與麽去法堂前草深
一丈一向與麽來脚下泥深三尺且道如何即是三年
逢一閏雞向五更啼上堂舉卍庵先師道坐佛床斫佛
脚不敬東家孔夫子却向他鄉習禮樂師曰入泥入水
即不無先師爭奈寒蟬抱枯本泣盡不回頭卓拄杖曰
灼然有不回頭底淨慈向升子裏禮汝三拜上堂三世
諸佛無中說有䕞𦿆拾花針六代祖師有裏尋無猿猴
探水月去此二途如何話㑹儂家不管興亡事盡日和
雲占洞庭元庵受智者請引座曰南山有箇老魔王炯
炯雙眸放電光口似血盆呵佛祖牙如劍樹罵諸方幾
度業風吹不動吹得動雲黄山畔與嵩頭陁傅大士一
火破落户依舊孟八郎賺他無限癡男女開眼堂堂入
鑊湯忽有箇衲僧出來道既是善知識為甚賺人入鑊
湯只向他道非公境界後示寂塔于寺之南庵
佛智端裕禪師吴越王裔也六世祖守㑹稽因家焉師
生而岐嶷眉目淵秀十四駈烏於大善寺十八得度受
具往依浄慈一禪師未幾偶聞僧擊露柱曰你何不說
禪師忽微省去謁龍門逺甘露卓泐潭祥皆以頴邁見
推晚見圓悟於鍾阜一日悟問誰知正法眼藏向這瞎驢
邊滅却即今是滅不滅曰請和尚合取口好悟曰此猶
未出常情師擬對悟擊之師頓去所滯侍悟居天寜命
掌記室尋分座道聲藹著京西憲請開法丹霞次遷虎
丘徑山謝事狥平江道俗之請庵於西華閲數稔勅居
建康保寜後移蘇城萬夀及閩中賢沙夀山西禪復被
㫖補靈隠慈寜皇太后幸韋王第召師演法賜金襕袈
裟乞歸西華舊隠紹興戊辰秋赴育王之命上堂曰德
山入門便棒多向皮袋裏埋蹤臨濟入門便喝總在聲
塵中出没若是英靈衲子直須足下風生超越古今途
轍拈拄杖卓一下喝一喝曰秖這箇何似生若喚作棒
喝瞌睡未惺不喚作棒喝未識徳山臨濟畢竟如何復
卓一下曰總不得動著上堂盡大地是沙門眼徧十方
是自已光為甚麽東毘提河打鼓西瞿耶尼不聞南贍
部洲㸃燈北鬱單越暗坐直饒向箇裏道得十全猶是
光影裏活計撼拂子曰百雜碎了也作麽生是出身一
路擲下拂子曰参上堂動則影現覺則冰生直饒不動
不覺猶是秦時□轢鑚到這裏便須千差密照萬戸俱
開毫端撥轉機輪命􁁙不沉毒海有時覺如湛水有時
動若星飛有時動覺俱忘有時照用自在且道正恁麽
時是動是覺是照是用還有區分得出底麽鐵牛横古
路觸着骨毛寒上堂曰行時絶行跡説時無説蹤行説
若到則垜生招箭行説未明則神鋒劃斷就使説無滲
漏行不迷方猶滯殻漏在若是大鵬金翅奮迅百千由
旬十影神駒馳驟四方八極不取次陷喙不隨處埋身
且總不依倚還有履踐分也無刹刹塵塵是要津上堂
曰易填巨壑難滿漏巵若有操持了無難易拈却大地
寛綽有餘放出纎毫碍塞無路忽若不拈不放向甚麽
處履踐同城共休戚飲水亦須肥僧問如何是賔中賔
師曰你是田厙奴曰如何是賔中主師曰相逢猶莽鹵
曰如何是主中賔師曰劍氣爍愁雲曰如何是主中主
師曰敲骨打髓師蒞衆色必凜然寢食不背衆唱道無
倦紹興庚午十月初示微疾至十八日首座法全請遺
訓師曰盡此心意以道相資語絶而逝火後目晴齒舌
不壊其地發光終夕得舍利者無計踰月不絶黄冠羅
肇常平日問道于師適外歸獨無所獲道念勤切方與
客食咀噍閒若有物吐哺則舎利也大如菽色若琥珀
好事者持去遂再拜於闍維所聞香匳有聲亟開所獲
如前而差紅潤門人奉遺骨分塔於鄮峰焉
水庵師一禪師婺州馬氏子十六披剃首參雪峰慧照
禪師照舉藏身無迹話問之師數日方明呈偈曰藏身
無迹更無藏脱體無衣便厮當古鏡不勞還自照淡煙
和露濕秋光照質之曰畢竟那裏是藏身無迹處師曰
夏照曰無蹤迹處因甚麽莫藏身師曰石虎吞却木羊
兒照深肯之住後上堂舉圓悟師翁道參禪參到無參
處參到無參始徹頭水庵則不然參禪參到無參處參
到無參未徹頭若也欲窮千里目直須更上一層樓上
堂凍雲欲雪未雪普賢象駕崢嶸嶺梅半合半開少室
風光漏泄便恁麽去猶是半提作麽生是全提厎事無
智人前莫説打你頭破額裂上堂舉法眼示衆曰盡十
方世界明皎皎地若有一絲頭即是一絲頭師竪起拂
子曰還見麽穿過髑髏猶未覺法燈在盡十方世界自
然明皎皎地若有一絲頭不是一絲頭師曰夜來月色
十分好今日秋山無限清上堂寂然不動感而遂通古
人恁麽説話大似預搔待癢若教渠踏著衲僧闗捩管
取别有生涯喝一喝卓柱杖下座
自得慧暉禪師㑹稽張氏子幼依澄照道疑染削進具
甫二十扣真歇於長蘆微有所證旋里謁宏智智舉當
明中有暗不以暗相遇當暗中有明不以明相覩問之
語不契初夜定回往聖僧前燒香而宏智適至師見之
頓明前話次日入室智舉堪嗟去日顔如玉却歎回時
鬢似霜詰之師曰其入離其出微自爾問荅無滯智許
為室中真子紹興丁已開法補陀徙萬夀及吉祥雪竇
淳熙三年勅補淨慈上堂朔風凜凜掃寒林葉落歸根
露赤心萬𣲖朝宗船到岸六窻虚暎芥投針本成現莫
他尋性地閒閒耀古今戸内凍消春色動四山渾作水
龍吟上堂釋迦老子窮理盡性金口敷宣一代時教珠
回玉轉被人喚作拭不淨故紙達磨祖師以一乘法直
指單傳面壁九年不立文字被人喚作止觀婆羅門且
道作麽生行履免被傍人指住去衲被䝉頭萬事休此
話山僧都不會上堂巢知風穴知雨甜者甜兮苦者苦
不須計較作思量五五從來二十五萬般施設到平常
此是叢林飽參句諸人還委悉麽野老不知堯舜力鼕
鼕打鼓祭江神上堂谷之神樞之要裏許旁參回途得
妙雲雖動而常閒月雖暈而彌照賔主交參正偏兼到
十洲春盡花凋殘珊瑚樹林日杲杲僧問如何是正中
偏師曰昨夜三更星滿天曰如何是偏中正師曰白雲
籠嶽頂終不露崔巍曰如何是正中來師曰莫謂鯤鯨
無羽翼今日親從為道來曰如何是兼中至師曰應無
跡用無痕曰如何是兼中到師曰石人衫子破大地没
人縫上堂皮膚脱落絶方隅明了身心一物無妙入道
寰深靜處玉人端馭白牛車妙明田地達者還稀識情
不到唯證方知白雲兒靈靈自照青山父卓卓常存機
分頂後光智契刼前眼所以道新豐路兮峻仍曲新豐
洞兮湛然沃登者登兮不動摇游者游兮莫忽速亭堂
雖有到人稀林泉不長尋常朩諸禪徳向上一着尊貴
難明瑠璃殿上不稱尊翡翠簾前還合伴正與麽時針
線貫通真宗不墜合作麽生施設滿頭白髪離巖谷半
夜穿雲入市㕓上堂舉傅大士法身頌云空手把鋤頭
步行騎水牛人從橋上過橋流水不流雲門大師道諸
人東來西來南來北來各各騎一頭水牯牛來然雖如
是千頭萬頭秖要識取這一頭師曰雲門尋常乾爆爆
地錐劄不入到這裏也解拖泥帶水諸人秖今要見這
一頭麽天地稍寒各自歸堂上堂舉風幡話師曰風幡
動處著得箇眼即是上座風幡動處失却箇眼即是風
幡其或未然不是風幡不是心衲僧徒自强錐針巖房
雨過昬煙淨卧聽凉風生竹林七年秋退歸雪竇十年
仲冬二十九日中夜沐浴而逝窆全身於覺塔右
混源曇密禪師大參盧氏子依資福道榮出家十六圓
具習台教棄參大慧於徑山謁雪巢一此庵元人閩流
東西禪無省發之泉南教忠俾悦衆解職歸資福偶舉
香嚴擊竹因縁豁然契悟述偈呈忠忠舉𤣥沙未徹語
詰之無滯忠曰子方可見妙喜即辭往梅陽服勤四載
住後上堂諸佛出世打刼殺人祖師西來吹風放火古
今善知識佛口虵心天下衲僧自投籠檻莫有天然氣
槩特達丈夫為宗門出一隻手主張佛法者麽良久曰
設有也須斬為三段上堂徳山小參不荅話千古叢林
成話靶問話者三十棒慣能説訂説夯時有僧出的能
破的德山便打風流儒雅某甲話也未問頸上著枷脚
下著匣你是那裏人一回相見一傷神新羅人把手笑
欣欣未跨船舷好與三十棒依前相厮誑混源今日恁
麽批判責情好與三十棒且道是賞是罸具參學眼者
試辨看上堂舉雲門問僧光明寂照徧河沙因縁師曰
平地摝魚鰕遼天射飛鶚跛脚老雲門千錯與萬錯後
示寂塔于本山
楚明寳印禪師百粤張氏上堂祖師心印非長非短非
方非圓非内非外亦非中閒且問大衆決定是何形貌
拈拄杖曰逺是麽古篆不成文飛白難同體從本自分
明何須重持地擊禪床下座上堂出門見山水入門見
佛殿靈光觸處通諸人何不薦若不薦淨慈今日不著
便上堂祖師道吾本來慈土傳法救迷情一華開五葉
結果自然成淨慈當時若見恁麽道用黒漆拄杖子一
棒打殺埋向無陰陽地上令他出氣不得何故尀耐他
瞞我唐土人衆中莫有為祖師出氣的麽出來和你一
時埋却上堂若論此事如散鋪寳貝亂堆金玉恃已者
自甘窮困有眼厎信手拈來所以道閻浮有大寳見少
得還稀若人將獻我成佛一餉時乃拈柱杖曰如今一
時呈似普請大衆髙著眼擲拄杖下座
木庵安永禪師閩縣吴氏子弱冠為僧未幾謁懶菴於
雲門一日入室菴曰不問有言不問無言世尊良久不
得向世尊良久處㑹隨後便喝倐然契悟作禮曰不因
今日問爭喪目前機庵許之住後上堂要明箇事須是
具擊石火閃電光厎手段方能嶮峻巖頭全身放捨白
雲深處得大安居如其覷地覔金針直下腦門須迸裂
到這裏假饒見機而變不犯鋒鋩全身蠲脱猶涉泥水
秖如本分全提一句又作麽生道擊拂子曰淬出七星
光燦爛解拈天下任横行上堂舉睦州示衆云諸人未
得箇入處須得箇入處既得箇入處不得忘却老僧師
曰恁麽說話面皮厚多少木菴則不然諸人未得箇入
處須得箇入處既得箇入處直須颺下入處始得上堂
拈拄杖曰臨濟小厮兒未嘗當頭道着今日全身放憨
也要諸人知有擲柱杖下座僧問須彌頂上翻身倒卓
時如何師曰未曾見毛頭星現曰恁麽則傾湫倒嶽去
也師曰莫亂做僧便喝師曰雷聲浩大雨㸃全無
石田禪師名法黒眉山彭氏子參破菴祖先室中舉世
尊拈花迦葉微笑師云焦磚打着連底凍赤眼撞着火
柴頭破菴陰可之端平二年奉詔靈隠住持淳祐甲辰
三月望示徒云但得本莫愁末喚甚麽作本喚甚麽作
末松柏千年青不入時人意牡丹一日紅滿城公子醉
山僧恁麽道若有不肯厎是我同參退歸寳夀趣辦終
焉春秋七十有五臘五十有三塔全身於院之後山師
貌古性直音韻朗暢累遷望刹閲三十有二年樽節足
用審量計功雖大有興造一毫不以千人而人咸樂施
師見他處化者鷺俟狐探咨且嚅囁直鄙且賤之而土
木金碧在處成就焉
偃溪廣聞禪師侯官林家子母陳氏世業儒疎眉秀目
哆口豐頤從季父智隆於宛陵光孝十八得度受具初
見鐵牛印少室睦無際𣲖追隨甚久參浙翁于天童針
芥雖投自知未穏及再參于雙徑翁笑迎曰汝來耶一
夕坐簷間聞更三轉入堂曳履而蹶如夢忽醒翌朝造
室翁舉趙州洗鉢盂話師將啟吻翁遽止之平生疑情
當下冰釋紹定戊子四明制閫胡公以小淨慈致之歴
住香山萬夀雪竇育王淨慈靈隠徑塢八山所至革弊支
傾廣容徒衆開爐上堂舉趙州和尚示衆云老僧一十
年前在南方火爐頭有箇無賔主話直至如今無人舉
着師云森羅萬象明闇色空日夜舉揚趙州古佛不是
不知只為貪程太速上堂揚岐眼中睛臨濟頂中髓一
不成二不是㸃着不來白雲萬里佛成道上堂錯錯六
載草繩空自縛了了開得眼來天大曉古今天地古今
日月古今星辰拍膝云劍去久矣切忌刻舟上堂雲門
放洞山三頓棒嚼飯餧嬰兒黄蘖打臨濟三頓棒按牛
頭吃草只今不犯絲毫有箇方便良久云大事為你不
得小事自家擔當上堂非風幡動仁者心動浣盆浣盆
非風鈴鳴我心鳴耳漆桶漆桶盡古往今來和泥脱塹
有什麽限還知萬夀落處麽劫灰有銷日虚空無盡時
上堂十字街頭石幢子無你遮䕶處一聲江上侍郎來
無你迴避處衲僧家朝出暮入脚前脚後也須仔細忽
然築着磕着淨慈拄杖别有分付上堂一升三合柱杖
頭邊萬水千山草鞋跟厎未言先領誰家竈裏無烟撩
起便行是處井中有水莫道空來又空去許多途路不
相孤上堂一句絶離微渾淪無縫罅善財七日尋覔不
得趙州五年分疎不下靈山今日快便難逢為通一線
六月賣松風人間恐無價上堂繞禪牀一匝揮香桌一
下轉藏已竟講經已竟若具㸔經眼目方知落處其或
未然依經解義三世佛寃離經一字還同魔説上堂趙
州喫茶去金牛喫飯來龍門多上客有人續得末後句
許你入阿字法門景定四年六月十四日示寂夀七十
五臘五十八
淮海原肇禪師通州靖海潘氏子母朱氏邑之利和寺
妙觀其諸父也謂其父母曰是子生而有異却葷胾殆
亦夙種盍俾出家父母然之年十九薙染受具參浙翁
於徑山翁問汝何處人師曰淮人翁曰泗洲大聖為甚
麽在揚州出現師曰今日又在杭州撞着翁曰且得没
交涉師徐曰自逺趨風翁以師警敏欲大激發未容其
叅堂纔見便云下一轉語來擬開口即喝出師以書上
又以頌呈末句云免教回首望長安翁云這裏是甚麽
所在師曰謝和尚掛搭始容就入室之列己而命掌記
翁既寂師出世通之光孝遷吴城雙塔金陵清涼天台
萬年蘇之萬夀永嘉江心而四明育王虚席廟堂奏師
補處遷杭之淨寺靈隠徑山其住徑山歉餘逋劵山積
僧殘屋老未幾樓閣矗霄雲衲踵至不減浙翁全盛氣
象俄示疾囑其徒為吾附一穴於東磵見生死不忘奉
師之意浴訖書偈而逝嘗讚達磨偈曰踏翻地軸與天
闗合國人追不再還去去一身輕似葉長江千古浪如
山
荆叟如珏禪師婺州人初見癡鈍室中垂語曰如何是
佛師荅云爛東𤓰復成頌曰如何是佛爛東𤓰咬着冰
霜透齒牙根蒂雖然無窖子一年一度一開花又嘗作
偈寄呈癡鈍曰鍾山白刄赤身挨幾度曾經被活埋一
自人亡家破後了知無位可安排結夏小參我此一宗
正令全提如暴風卒雨鼓蕩無前石火電光追奔不及
舉意即迷源擡眸己蹉過不是目前法莫生種種心縱
汝三種互脩尅期取證第二頭第三首萬肢千掌轉見
氣急殊不知髑髏未具已眼先明􁀾地一聲千妥萬當
然雖如是親證者萬無一二錯㑹者數有河沙佛成道
頌曰六年雪嶺方成道打失從前鬼眼睛滿面慚惶無
着處至今生怕見明星
晦機元熙禪師族豫章唐氏世業儒西山明覺院明公
乃師族叔父聚宗族子弟教世典師與兄元齡俱習進
士業元齡既登第師遂從明公祝髪焉將遊方其母私
具白金為裝師憎財足喪志即善言辭之不持一錢以
行聞物初闡化玉几往依之物初與語驚異留侍左右
後謁東叟頴於南屏命掌記至元間嘉朩揚喇勒智奉
㫖取育王舍利親詣師求記述舍利始末因招與俱師
辭曰我有老母兵後存亡不可知遂歸江西則元齡先
以臨江通判從文丞相起兵死獨母在堂師奉之以孝
聞元貞二年出世百丈居十二載法席振興至大初應
淨慈請入寺日行中書省行宣政院官屬俯伏迎請發
揚宗㫖四方英衲一時輻輳上堂雲門道箇普字盡大
地人不奈何殊不知雲門四棱蹋地當時若與震威一
喝待此老惡發徐徐打箇問訊道莫恠觸忤好非徒扶
起此老管取話行天下上堂舉太原孚上座聞角聲悟
道話頌曰琴生入滄海太史遊名山從此揚州城外路
令嚴不許蚤開闗上堂三界無法何處求心白雲為葢
流泉作琴古今無間誰是知音擊拂子云一曲二曲無
人㑹雨過夜堂秋水深上堂獨坐大雄峰寒灰撥不紅
一星熒火出孤鶴過遼東結制上堂以手作結布袋勢
云南山今日結布袋口了也汝等諸人各各于中身心
安居平等性智忽有箇衝開碧落撞倒須彌厎莫道結
子不堅宻良久云漫天網子百千重居七載遷徑山己
而杖䇿歸南屏山下百丈大仰之徒聞師退閒爭來請
師辭不獲己而遂返仰山居三年將示寂手書與往來
書偈示衆擲筆而化延祐六年閏八月十有七日也夀
八十二於金鷄石下塟焉其弟子在杭者又分爪髪塔
于淨慈西隠
虚堂智愚禪師四明人出世嘉禾興聖遷光孝明之顯
孝延福瑞巖婺之寳林四明育王柏巖杭之淨慈徑山
凡歴住十刹師室中垂語曰已眼未明底因甚將虚空
作布袴着畫地為牢因甚透者箇不過入海算沙底因
甚向針鋒頭上翹足僧問聲前一句不墮常機轉位就
功如何相見師曰問訊不出手僧云且道天子萬年作
麽是師曰瑞草生嘉運林花結早春僧云且得九州四
海雷動風飛師云出門惟恐不先到上堂春風如月春
雨如骨衲僧門下何用叨叨上堂言而足終日言而
盡道言而不足終日言而盡物且道道與物是一是二
若道是一為甚麽客山髙主山低若道是二為甚麽天
地一指萬物一馬箇裡緇素得出還你草鞋錢不然但
願來年蠶麥熟羅㬋羅兒與一文結夏上堂有一人日
銷萬兩黄金同此聖制只是無人認得若有人認得許
伊日銷萬兩黄金上堂二林初無門户與人近傍亦不
置之於無何有之鄉只要諸人如鐵入土與土俱化然
後可以發越其如運糞入者吾末如之何上堂舉松源
師祖臨示寂告衆云久参兄弟止路上行者有只不能
用黒豆法臨濟之道將冺絶無聞傷哉拈云鷲峰老大
似倚杖騎馬雖無僵仆之患未免傍觀者醜師在淨慈
入院日問荅絶忽天使踵門傳㫖問趙州因甚八十行
脚虚堂因甚八十住山師舉趙州行脚到臨濟話頌曰
趙州八十方行脚虚堂八十再住山别有一機恢佛祖
九重城裏動龍顔使以頌回奏上大悦特賜米五百石
絹一百縑開堂安衆其住育王徑山亦賜賚優渥
斷橋妙倫禪師天台黄巖徐氏子母劉氏夢月而孕十
八落髪於永嘉廣慈院見谷源道于瑞巖聞麻三斤之
話疑之徧叩諸方機終未凑自謂吾口訥耳聵不若把
本修行日以誦經為業忽閲楞伽于雲居見山堂至蚊
蟲螻蟻無有言説而能辨事頓然有省曰趙州栢樹子
話可煞直截然不以語人還謁無準于雪竇準以狗子
因何有業識令師下語凡三十轉不契師曰可無方便
乎準以真淨所頌荅之即竦然良久忽聞板聲通身汗
下於是始脱然矣準移育王雙徑皆以師從俾分座出
世秖園遷瑞巖國清至淨慈上堂荆山有玉獲得者不
在荆山赤水有珠拾得者不在赤水衲僧有無位真人
證得者出入不在面門驀拈柱杖横按云㑹麽幽州江
口石人蹲上堂舉慈明室中安一盆水盆上横一柄劒
劎上安一緉草鞋凡見僧來便指擬議便打師頌曰百
花叢裡躍鞭過俊逸風流有許多未第儒生偷眼覷滿
懐無奈舊愁何上堂徳山低頭夾山㸃頭俱胝竪起手
指頭𤣥沙築破脚指頭提起柱杖云都來不出山僧拄
杖頭何以見得卓柱杖云一葉落天下秋上堂舉達觀
頴禪師示衆云七佛是性𨽻萬法是心奴且道主人翁
在甚麽處自喝云七佛已下出頭又自諾云各自祇候
師云喚七佛為性𨽻指萬法是心奴達觀自謂有出身
路及乎自喝自諾又是奴𨽻邊事主人翁何曾夢見在
大衆要見麽以拂拂一拂云曉來一陣春風動開遍園
林百様花將終與衆入室罷索筆作詩辭諸山及魏國
公公饋藥不受又使人問曰師生天台因甚死淨慈師
荅曰日出東方夜落西遂書偈而化
北磵居簡禪師字敬叟潼川龍氏世業儒資質頴異幼
見佛書必端坐黙觀如宿習依邑之廣福院圓澄得度
參别峰塗毒於徑山沉黙自究一日閲卐菴語有省遽
往育王見佛照機契自是往來其門十五年一時社中
耆碩忘年與交走江西訪諸祖遺蹟瑩仲温嘗掌大慧
之記菴于羅湖纂所聞成書發揮祖道與師議論大竒
之以大慧居洋嶼菴竹篦付之師巽焉久之出世台之
般若遷報恩英衲爭附儒碩竹巖錢公水心葉公莫不
推重大參真西山時為江東部使者虚東林命之以疾
辭乃于飛來峰北磵掃一室居十年人不敢以字稱因
以北磵稱之起應霅之鐵佛西余常之顯慶碧雲蘇之
慧日湖之道塲奉㫖遷淨慈所至道化大行垂老不倦
槌拂結夏上堂以大圓覺為我伽藍身心安居平等性
智喫官酒卧官街當處死當處埋本來無位次何用強
安排上堂雲巖二十年在藥山只明此事澄潭不許蒼
龍蟠趙州除二時粥飯外不雜用心兔子何曾離得窟
鑄成銕硯欲磨穿還他萬里功名骨上堂先佛照道棒
頭撥着活衲僧正法眼藏増髙價北磵則不然棒頭撥
著活衲僧正法眼藏瓦解冰消且道與先佛照是同是
别嘗頌楞嚴經六解一亡云六用無功信不通一時分
付與春風篆煙一縷聞清晝百鳥不來花自紅闢一室
以居名曰薤室作賦以自見趙節齋奏師補處靈隠師
笑曰吾日迫矣乃舉天童癡絶沖淳祐丙午春示疾三
月二十八日索紙書偈於紙尾復書四月一日珍重六
字呼諸徒誡之曰時不待人以吾自勵吾世縁餘兩日
耳至期昧爽索浴浴罷假寐然視之已逝矣夀八十三
臘六十三塟全身于月堂昌禪師塔側遵治命也
笑翁妙堪禪師俗慈谿毛氏廣顙平頂骨氣清豪從野
菴道欽受釋學依息菴觀于金山參松源岳於靈隠皆
不契時無用居天童徑造其室用問曰行脚僧游山僧
師曰行脚僧用曰如何是行脚事師以坐其便摵用曰
此僧敢來這裏捋虎鬚俾參堂室中常示狗子無佛性
話一日擬開口用以竹篦劈口打師應聲呈偈云大荼
毒皷轟天震地轉腦回頭横屍萬里用頷之即俾侍香
己而報恩約公至師分座太守程公請出世妙勝遷金
文移光孝忠獻史衛王以堂牒除台之報恩天台舊無
律宗師與大卿齊公議合千寺為大刹築壇塲命負毘
尼學者倡開遮持犯之法風勵新學閩帥王公請居雪
峰未幾詔住靈隠師厭逼近屠沽徹其廬掲闗飛來峰
外以限喧寂衛王以大慈完美請開山及王薨師菴居
上栢台州使君陳公以瑞巖邀師無何江心牒至監丞
史公強之乃起淨慈詔下丏辭不允大參余公書來不
可重違君命明年荆湖總臣奏令僧道買紫衣師號俾
以師號住持師謂如是則千金之子皆可主法我道殆
矣奏疏殿陛上書廟堂其議遂寢詔徙天童力辭東歸
翠岩築室奉先世香火育王虚席有㫖起師再辭不許
乃奉詔表章大覺祖述妙喜秩然有序上堂膏雨及時
江山如洗幽鳥語喬林殘紅晴逺水可憐盲聾瘖瘂人
不識此方真教體上堂舉興化開堂三聖推出僧話頭
曰一人客路如天逺一箇歸心似箭輕彼此征途雖有
異須知同日到天庭上堂舉汾陽示衆云識得拄杖子
行脚事畢頌曰平地無因立話端掲天聲撼怒濤寒直
饒識得拄杖子也是封皮作信看天童除書至大參趙
公請主淨慈悉謝之示疾書遺表作寺丞張公書請主
後事通守永嘉曹公來問疾從容叙世契移頃書偈曰
業鏡髙懸七十二年一搥擊碎大道坦然置筆泊然而
逝
東叟仲頴禪師上堂切忌隨他覔無勞向己求縱横活
潑潑有放還有收是甚麽一葉落天下秋上堂迷生寂
亂悟無好惡奉化縣裏契此翁凸箇肚矮雙足拖箇布
袋十字街頭憨憨痴痴落落魄魄何似老龍牙手裏把
柄破木杓上堂拈拂子畫一畫云伏羲發天地之秘未
明者消息又㸃三㸃云瞿曇示圓寂之形未明者消息者
消息如何辨的不見道冬至乃書雲物擊拂子下座上堂
上不在天下不在地中不在人喝一喝且道這一喝落
在甚縻處若也得知也有賔也有主也有照也有用若
也不知參退巡堂喫茶上堂檛動皷衆期聚耳同聞目
同覩超乾坤越今古夫何故如此五月五是端午上堂
行者行坐者坐左之右之缺一不可甘露園中蒺蔾黄
檗樹頭蜜果纔與麽不與麽不與麽却與麽善賈之家
不停滯貨
孤雲權禪師上堂舉問雪峰古磵寒泉時如何峯云瞪
目不見厎僧云飲者如何峰云不從口入又問趙州古
磵寒泉時如何州云苦僧云飲者如何州云死師云一
人隨波逐浪一人截斷衆流檢㸃將來總欠㑹在今日
有問育王古磵寒泉時如何只對他道須是親見雪峰
飲者如何問取趙州送僧歸鳳山偈云鳳凰山下鳳凰
兒文彩纔彰羽翼齊銕網漫天攔不得歸心已在碧梧
枝
退谷義雲禪師僧問三聖道我逢人則出出則不為人
意㫖如何師云東斗西移云興化道我逢人則不出出
則便為人又作麽生師云南斗北轉上堂奔流度刄疾
燄過風啐啄同時崖州萬里有厎道如人學射久習則
巧殊不知未彀己前中的早涉迂回了也趙州到茱茰
靠却拄杖即且置只如孚上座道聖箭折也意什麽生
喝一喝云若不同牀睡焉知被裏穿上堂舉首山拈竹
篦示衆云喚作竹箆則觸不喚作竹篦則背汝等諸人
喚作什麽葉縣近前掣竹箆抝作兩橛抛向階下却云
是甚麽山云瞎縣便禮拜師云臨濟一宗掃土而盡
介石明禪師上堂舉明招謙禪師一日天寒上堂衆纔
集招曰風頭稍硬且歸煖處商量便歸方丈衆隨至立
定招曰纔到暖室便見瞌睡以拄杖一時趁下師頌曰
稍硬風頭早已乖更將暖處自沉埋反令千古成蹤跡
枉喫羅山白飯來因見郁山主畫像旁僧索讚師信筆
書曰拾得明珠笑眼開為言塵盡轉生埃若無直下承
當者孤負闍黎一撲來
晦翁悟明禪師福州人上堂舉夾山㑹下一僧到髙亭
纔禮拜亭便打僧云特來禮拜師何打又拜亭又打趁
出僧回舉似夾山山云㑹麽云不㑹山云賴汝不㑹汝
若㑹即夾山口啞去應菴拈云髙亭一期忍俊不禁爭
奈柱杖放行太速這僧當時若是箇漢莫道髙亭夾山
便是達磨大師出來也斬為三段何故家肥出孝子國
伯有忠臣師云髙亭夾山門庭施設各得其宜但中間
一人較些子應菴與麽道也是鞏縣茶瓶師纂修聨燈
㑹要傳于叢林
谷源道禪師舉丹霞然禪師參石頭和尚一日頭告衆
曰來日剗佛殿前草師頌曰石頭剗草驗英豪懵懂丹
霞眼不髙若解轉身行活路至今應不累兒曹
潛庵慧光禪師上堂舉趙州和尚因僧問狗子還有佛
性也無趙州云無頌曰狗子無佛性全提摩竭令纔擬
犯鋒鋩喪却窮性命
大用普濟禪師明州奉化人上堂舉睦州因僧問如何
是祖師西來意州云一隊衲僧來一隊衲僧去成頌曰
一隊衲僧來一隊衲僧去打破睦州闗大地無寸土題
世尊出山相偈曰龍章鳳質出王宫肘露衣穿下雪峰
智願必空諸有界不知諸有幾時空送僧偈曰雲遮劎
閣三千里水隔瞿塘十二峰抖擻屎腸都説了莫教錯
過甕為鐘
無極觀禪師出山佛贊曰王宫不住箇痴呆半夜逾城
真恠哉苦行六年誰采你計窮只得出山來
石林行鞏禪師初住安吉上方升思溪法寳隆興黄龍
吴郡承天至淨慈上堂横眸碧漢萬國風清垂手紅塵
千峰日出纔恁麽便不恁麽所以道我此法印為欲利
益世間故説在所游方勿妄宣傳横按拄杖云佛滅二
千二百單六載沙門行鞏今於苕霅盡頭鼓鐘清處顯
示此印絲毫無有妄者卓柱杖云謹白上堂山靜課花
蜂股重林空含籜笋肌明倚闌不覺成痴兀又得黄鸝
喚一聲思溪恁麽道好喫拄杖三十何故為他不合隨
聲逐色上堂水鄉水濶地多濕六月花蚊嘴如銕夜半
起來笑不徹煩惱不徹作什麽床頭一柄扇無端又打
折上堂三家村裏牛動尾巴乃摇拂子云與這箇相去
多少擲拂子云洎合亭囚長至上堂雪峰輥毬禾山打
皷祕魔擎义道吾作舞一切賢聖皆以無為法而有差
别喝一喝下座師室中垂示云盡大地是箇金剛正體
上座者皮袋向甚處着芭蕉聞雷而抽且道是有情是
無情南屏山下壁立三闗透不過者一錯百錯透得過
者千難萬難忽有不甘的出來道既透得過因甚麽也
難去明日來與你子細相看
石㠶衍禪師上堂舉大顛和尚因韓文公問師春秋多
少大顛提起數珠曰㑹麽公曰不㑹顛曰晝夜一百八
師頌曰一串摩尼覿面當機賺卻首座疑殺昌黎弄盡
許多窮伎倆春秋元自不曾知
簡翁敬禪師上堂舉文殊問菴提遮女生以何為義話
頌曰問處分明荅處端當機覿面不相謾死生生死元
無際月上青山玉一團
愚極慧禪師參石田於靈隠田室中舉雲門念七話連
舉十數箇無人下語忽有一僧纔跨門田云雪峰輥毬
師侍在傍聳耳而聽驀然領悟衝口呈偈曰雲門念七
雪峰輥毬白蘋紅蓼明月孤舟田頷之住北禪日謝劍
南儒藏主雲谷慶藏主無則珍藏主上堂舉白雲師祖
開堂拈香有云衆中衣鉢道友有一言半句利益我者
同伸報謝山僧乍住二三故人逺來相賀又非一言半
句者比豈無片香以為供養燒楓香是著菩提邊事燒
黄熟是説佛説祖邊事而今猛焫一也要盡大地人知
道浙西管内嘉興府川原道地且道燒厎是什麽香良
久云不下閣送寜禪人偈曰心未寜時為汝安落花小
雨釀春寒斷橋流水孤山路楊栁絲絲拂畫欄
愚庵智及禪師字以中别號西麓蘇之吴縣顧氏父茂
卿母周氏入海雲院為童子釋書儒典並進閩國王清
獻公都中見之特加賞異聽賢首家講法界觀永終章
遂莞爾笑曰一真法界圓同太虚但涉言辭即成剰法
乃去謁廣智於龍翔㣲露文彩廣智大驚有嶼上人者
呵曰子才俊爽若此不思負荷大法甘作詩騷奴僕乎
無盡燈偈所謂黄葉飄飄者何謂也師舌噤不能荅即
歸海雲胸中如礙巨石踰月忽見秋葉吹墜於庭豁然
有省雖喜不自勝不取證明眼恐涉偏執乃走見徑山
山勘辨之師應荅不滯山遂命執侍久之遷主藏室至
正壬午行院舉師出世昌國隆教轉普慈未幾行省左
丞相達實公延主淨慈復請陞徑山僧問語是謗黙是
誑語黙向上有事在如何是向上事師云猢猻上樹尾
連顛僧問云如何是賔中賔師曰君向瀟湘我向秦云
如何是賓中主師云嘗在途中不離家舍云如何是主中
賔師云嘗在家舍不離途中云如何是主中主師云横
按鏌耶全正令太平寰宇斬癡頑一日達實特穆爾丞
相到方丈問淨名丈室容三萬二千獅子座淨慈丈室
容多少師云一塵不立相云得與麽覿體相違師掲起
簾云請丞相鑑相呵呵大笑云作家宗師不勞再勘師
便供茶上堂舉東山演祖示衆云祖師說不着諸佛看
不見四面老婆心為君通一線師云若教頻下泪滄海
也須乾上堂諸方今日開罏未免與諸人説些火爐頭
話乃以拂子作吹火勢云喚作火燒殺你不喚作火凍
殺你上堂一二三四五六七地水火風空見識拈來數
目甚分明明眼衲僧數不出也大竒烏龜鑽敗壁鷄向
五更啼洪武癸丑詔有道碩僧十餘人集天界寺師居
其首以病不能召對賜還穹窿山即海雲也戊午八月
忽示疾至九月四日索筆書偈而逝其徒以遺骨藏海
雲山陰乂分爪髪歸徑山于無等才禪師塔左瘞焉夀
八十八臘五十一
本源善達禪師仙居柴氏早年與及菴信行脚誓不歴
職往江西見雪巖于仰山隨衆入室無所省發後歸仙
里居人請住多福棄去游湖南主福巖尋還浙西見徑
山雲峰入室有省峰印可之適慧雲虚席命師補處後
住保寜淨慈徑山皆有成績可紀師凡住處不設卧榻
夜則焚香燃燭安坐至旦率以為常又體所禀與人異
遇嚴寒則衣絺綌大熱則衣繒絮以餘資建大明院於
東路半山接待雲侣一日自知時至㑹衆叙平生行脚
事畢須㬰端坐而寂
清溪泥禪師上堂達磨西來一坐具地被他神光禮了
三拜一時占了致令後代兒孫自分疆别界衲僧家撥
草瞻風朝吴暮越南天台北五臺拄杖頭草鞋厎還曾
踏着也未良久云切忌踏著
宋南屏道臻法師傳四明法智之道初住金山龍游侍
讀吴公倅都聞師名華興教禪居請主之學者朋來師
每講次㑹文集義貫穿始終浙西台學大振自南屏始
嘗述二偈贊妙宗鈔曰佛許六郎辨蛣蜣何不通知一
不知二失西又失東三千若果成一切皆常樂蛣蜣不
究竟諸佛斷性惡後與淨覺岳公辨教門陳詞有司乞
築髙臺竪赤幡倣西竺聖師與外道角勝以幡標顯處
義墮者斷首截舌縣之府尹桎而不從聞者凜然初吴
公多於休沐請講盛服止閫外師未登座不輒入東坡
云與師語羣集有所遺忘師則應口誦之衮衮不休東
坡辨才祭文云講有辨臻即謂師也崇寜中諡實相
宋道濟台州李氏子年十八赴考因過靈隠適瞎堂逺
公開席其間濟以宿縁求度遂為沙門而舉止脱略與
小乘執相諸僧忤乃訐其犯齋及不循律儀過逺批云
法門廣大豈不能容一顛僧意以顛含真義而逺亦似
知之惟庸衆之終不釋然也時德輝禪師住持淨慈與
瞎堂為法伯仲一見而深器之周旋未幾一夕濟乗醉
亟稱無明發呀呀呀衆莫之悟而大火竟作殿宇忽成
灰燼矣而輝隨其火化遺偈於磚有百十萬刼假非假
等語獨濟預知其幾焉火後濟自為疏感太后為檀及
神運柟梓以復古刹其神異等事具如傳記於坐化説
偈之碑并其身骨俱存本寺
　
　
　
　
　
　
　
　
　
　
　武林梵志巻九
欽定四庫全書
　武林梵志巻十
　　　　　　　　　　　　明　吳之鯨　撰
　　古徳機縁
　　　徑山寺
大覺國一禪師法欽呉郡崑山人姓朱氏世服儒業母
管氏夢蓮生於戸樞取一花繫衣帶而孕既誕形貌奇
偉神色瑩徹好以佛事為兒戯年二十二州以充賦道
由丹徒憩於鶴林素禪師見而異之問曰子何之師曰
將求仕於上京素曰雖有五等之爵豈如三界之尊耶
師曰可學乎素曰觀子神觀幾於生知若肯出家必悟
如來知見師即裂逢掖刻苦親依素深器之謂門人法
鏡曰此當大𢎞吾法蔚為人師師日夜奮勵鍊行安禪
迺請素示其法要素曰無人得我法師曰以何傳素曰
我法實無可傳師頓釋疑滯久之辭素請示所止素曰
乘流而行遇徑即止師就神龍所創遂居之未及數載
名震天下馬祖令人馳書書中作一圎相師開緘於圎
相中作一照卻封回又令智藏來問十二時中以何為
境師曰待汝回去時有信藏曰如今便回師曰傳語卻
須問取曹溪有僧問如何是道師曰山上有鯉魚井底
有蓬塵又僧問如何是祖師西來意師曰汝問不當曰
如何得當師曰待吾滅後即向汝説大厯中代宗遣内
侍黄鳳持詔致師詣闕既至帝躬迎登殿設坐以資法
要同弟子之禮師一日在内庭見帝起立帝曰師何以
起師曰檀越何得向四威儀中見貧道帝悦謂忠國師
曰欲賜欽師一名忠忻然奉詔迺賜號國一焉頃之辭
歸帝曰此衆生有當度者彼衆生豈有殊乎師曰實無
有法以度衆生居内僅一年每賜繒綵設御饌皆不受
惟布衣蔬食器用陶匏如平時相國楊綰見而歎曰此
方外髙士也崔趙公嘗問弟子出家得否師曰出家是
大丈夫事豈將相所能為趙歎賞其言一時名公如李
泌徐浩第五琦陳少游等凡三十二人皆稱門人問道
以求决擇已而力辭南還舊山餞禮榮耀勅本州於徑
山重建精舎度僧七人以奉巾櫛命州長吏逐月躬至
問候
無上禪師名鑒宗長興錢氏子祖徽禮部侍郎師少而
頴異風骨不凡謁鹽官悟空禪師盡得要領以為堪任
大法咸通三年至天目東登徑山自國一去後僧徒分
散殆盡荒凉如傳舎師意欲追還舊觀遂駐錫焉未幾
百廢具舉道望日逺弟子洪諲以經論自負師告之曰
佛祖正法直截亡詮汝筭海沙於理何益但能莫存知
見泯絶於縁離一切心即汝真性諲聞而適恱即呈偈
云這箇非他物元來不昧機達而全體現應處不思議
師曰汝問取察師兄察曰師弟髙見非吾境界諲即辭
徧往諸方至大溈方悟㫖師平時指徒語言切直類皆
如此
法濟禪師諱洪諲呉興烏程人姓呉氏初習律乘未十
日誦畢棄之游心經論機辯風生耆宿下之歸覲無上
無上問曰汝於時中將何以報荅四恩師茫然莫知所
對廢食三日無上方便慰安之師於言下有省述偈以
進無上頷之咸通七年上徑山無上委以住持事師辭
甚力無上曰呉中佛法藉於子耳何辭之有開法之初
衆不滿百未中歲間堂餘萬指僧問掩息如灰時如何
師曰猶是時人工幹僧曰幹後如何師曰耕人田不種
僧曰畢竟如何師曰禾熟不臨塲僧問龍門不假風雷
勢便透者如何師曰猶是一品二品僧曰此既是階級
向上事如何師曰不知汝有龍門僧問如霜如雪時如
何師曰猶是汚染曰不汚染時如何師曰不同紀僧問
如何是長師曰千聖不能量曰如何是短師曰蟭螟眼
裏著不滿其僧不肯便去舉似石霜石霜云只為太近
寔頭僧問如何是長石霜云不屈曲曰如何是短石霜
云雙陸盤中不喝采佛日長老訪師師問承聞長老獨
化一方何以薦遊峰頂佛日曰朗月當空挂冰霜不自
寒師曰莫便是長老家風佛日荅曰峭峙萬重闕於中
含寳月師曰此猶是文言作麽生是長老家風佛日曰
今日賴遇佛日佛日卻問云隠宻至真時人知有道不
得大省無辜時人知有道得於此二途猶是時人升降
處未審長老親道自道如何道師曰我家道處無可道
佛日曰如來路上無私曲便請𤣥音和一塲師曰任汝
二輪更迭照碧潭雲外不相關佛日曰為報白頭無限
衆此回年少莫歸鄉師曰老少同輪無向背我家去路
勿參差佛日曰一言定天下四句為誰留師曰汝言有
三四我道其中一也無師因有偈曰東西不相顧南北
為誰留汝言有三四我即一也無許州金明上座聞師
說法頗契石霜乃曰徑山老和尚敢說石霜禪我往問
之彼若果合我則為渠作園頭如其不然我則掀倒禪
牀先問石霜一毫穿衆穴時如何石霜云直須萬年後
云萬年後如何石霜云登科任汝登科拔萃任汝拔萃
後問師云一毫穿衆穴時如何師云直須老去云老去
後如何師云光靴任汝光靴結裹任汝結裹明乃作禮
為之治圃三年師始至是山適遭黄巢之亂巢之偏帥
領卒千餘人見師師宴坐不起帥以劍揮禪牀者再師
神色不動帥異之獻寳再拜而去呉越武肅王㣲時師
一日謂其徒曰明日有異人至當厚禮之詰朝王至師
乃門迎延於丈室特異於他堂衆皆訝之師乃宻謂武
肅曰他日獨霸呉越當須持䕶佛法無忘此言武肅恭
謝而去及立軍功收杭州執弟子禮以事於師待遇勤
厚莫可為比中和二年表乞賜師紫方袍景福二年武
肅封呉越王後表乞賜號法濟大師中國皆制可乾寧
二年九月三十日示寂後武肅將薨謂文穆曰吾昔自
徑山法濟示吾霸業自此發迹建國立功故吾常厚顧
此山焉他日汝等無廢吾志其後文穆忠獻忠懿皆不
忘武肅之遺㫖恩顧山門非他可並焉
大禪明禪師秀州人妙喜㑹中龍象叢林所謂明大禪
也身長八尺腹大十圍所至人必聚觀先是陽和王夢
一異僧欲化蘇州一荘翌旦師忽杖屨徒歩而至王見
師奇偉與夢中無異首言蘇州一荘為徑山供佛齋僧
無窮之福王未有可否遂達孝宗㑹和王入朝上為言
聞卿捨蘇州荘與徑山朕當為蠲免賦税和王謝恩歸
即以荘𨽻徑山此荘歲出二萬斛犂牛舟車解庫應用
百事具足師於緇素有大因緣江浙兩湖皆號之為布
袋和尚再出云
佛日大慧杲禪師宣州奚氏諱宗杲字曇晦少師魏國
公張浚延居兹山孝宗為普安郡王時聞師名遣内都
監至徑山謁師師作偈以獻王甚嘉之及在建邸復遣
内知客請師山中為衆說法親書妙喜菴大字及製真
讃寄師又二年即位賜號大慧禪師復取向所賜宸翰
以御寳識之恩寵加厚道法之盛號臨濟中興
宻菴傑禪師福州鄭氏謁應菴於衢之明果一日菴問
如何是正法眼師遽荅曰破砂盆菴頷之
别峰印禪師嘉州李氏得法於華藏民禪師首在鄉連
主數刹後再出峽住保寧金山雪竇及至兹山彌浹孝
宗召對選徳殿稱㫖此日賜肩輿於東華門内上註圎
覺經遣使馳賜命作序師具表奏謝仍進頌曰古佛與
今佛同一廣長舌於無途轍中為物啟途轍撥開千嶂
雲放出一輪月普令大地人言下悉照徹覺亦無可圎
幻亦無可滅只此無亦無紅爐一㸃雪稽首佛與佛字
字無異說既經乙夜之覽皇情大恱
佛照普慈宗覺光禪師臨江新喻人得法于妙喜乾道
丁亥台守李侍郎浩延住鴻福徙光孝孝宗雅聞師名
淳熙三年詔開堂靈隠召入觀堂留五宿數問佛法大
意師敷奏直截上大悦賜號佛照禪師
癡絶道冲禪師生而豐上短下資性絶人少長習進士
業棄之受釋氏學於梓州妙音院禮修證為落髮師游
成都習經論於聖慈以名相厭人復棄去聞松源唱道
于饒之薦福徑造其門以歲饑不受曹源以雲居首座
出世妙果師聽其入門語有省源遂俾侍香老奉痛棒
不少貸平生知見至是絶無影響源徙幽峰師復侍行
久之呈偈辭游浙有曰尚餘窮相一雙手要向諸方痒
處爬江湖盛傳至杭時松源主靈隠門戸嚴峻八閲月
不得入室或以失士告源曰我已八字打開挂搭他自
是他當面蹉過了師聞其語洞徹反留法華逾月即登
徑山人神響應懽聲如雷上堂僧問心佛及衆生是三
無差别如何是過去心師云放待冷來看僧云如何是
現在心師云你問我荅僧云如何是未來心師云後次
上堂向你道僧云如何是過去佛師曰去年梅僧云如
何是現在佛師云今歲柳僧云如何是未來佛師云顔
色馨香依舊僧云如何是過去差别智師以拂子擊禪
牀左邊僧云如何是現在差别智師以拂子擊禪牀右
邊僧云如何是未來差别智師以拂子中間㸃一㸃僧
云心佛衆生無向背十方刹海一毫收便禮拜師乃云
過去心不可得現在心不可得未來心不可得三世既
不可得唤什麽作差别智若人見得徹去三世諸佛無
一時不在諸人項𩕳上轉大法輪更來這裏挨肩並足
討什麽碗以拄杖一時赶散結夏上堂圎覺伽藍塵塵
有路坐斷去來頓空今古那裏十三這邊十五後先不
差毫髮許可笑黄面瞿曇至今不知落處上堂云盡乾
坤大地無絲毫許大是汝諸人横擔拄杖繞四天下行
脚道我無處不到無事不知且道西天那欄陁寺戒賢
論師今日說什麽法便下座上堂云有一人一念頓證
墮在佛數有一人累刧闡提不願成佛具道那個合受
人天供養良乆云蝶穿芳徑雙眉濕蜂掠殘花兩股肥
臨示寂手書龕記并遺書十數且曰無凖忌在三月十
八日吾以十五日即行不能瓣香修供侍僧亟以遺偈
請師謂曰末後一句無可商量只要箇人直下承當即
命筆書辭衆上堂語至夜分起坐移頃而逝茶毘舎利
五色者無數
雲峰髙禪師福之長谿人諱妙髙見偃谿於育王入室
掌藏鑰一日谿舉譬如牛過窓櫺頭角四蹄都過了因
甚尾巴過不得師豁然有省荅曰鯨吞海水盡露出珊
瑚枝谿可之及趨京上問禪以何為宗師奏净智妙圎
體本空寂非見聞覺知思慮分别所能到宣問再三師
歴舉西天東土諸祖因縁大抵禪是正法眼藏涅槃妙
心超最上乘孰有過於禪詞㫖明顯餘二千言上大悦
陛辭南歸徑山復災師謂衆曰吾宿負此山債耳遂竭
力再營建匯殿坡為池他屋以次落成
佛日普照元叟端禪師臨海何氏諱行端從俗叔父茂
上人得度於餘杭化城院㕘藏叟於徑山得㫖大徳庚
子出世湖之資福名聞京國特㫖賜慧文正辯禪師行
中書省平章張閭公舉師住中天竺復遷居靈隠有㫖
設水陸齋於金山命師說法事竣入覲奏對稱㫖加賜
佛日普照之號南歸即退閭於良渚之西菴至治壬戌
三宗四衆相率白於行宣政院請師補處兹山仍闔詞
奏請降璽書䕶持師至是凡三被金襴之賜人以為榮
而師漠如也虎岩住兹山時師為第一座每聞虎岩法
座上舉云度宗為北兵攻急命道士設大醮奏章天庭
問國家重事髙公伏章乆不得報既竣事問故髙公云
為定徑山四十八代住持天門不開故得報遲也虎岩
舉此夸衆謂住持豈茍然至於四十八代住持尚預定
之天庭師聞頗心非之及師住此山適當其次至正辛
已終窆全身於寂照塔院
月林鏡禪師杭州人住徑山時進士張公寧讃之曰竊
以舞鳳飛龍五結青蓮於天目靈雞馴兔一鑑光徹於
祖師地既曰靈天其有待恭惟新命徑山堂上大和尚
鏡公月林禪師瑞芝三秀古柏十圍得正度於無傳嗣
妙法於東嶼頃者五百間清風凈掃人望方歸邇來三
十年優鉢猛闓王氣猶在起龍瞑於下界興象教於中
衰丞相開選佛塲和尚悟出世法乘流而行遇徑而止
命當年國一亦起於崑山容首度坡仙重遊於方丈凡
吾方外之友盡讃僧中此郎師少穎異穉齡出家弱冠
剃染專净業間叩名碩俾㕘本來人有省偈曰本來人
本來人無腦無頭作麽尋驀然揪著箇鼻孔試勘元來
是白丁碩見睨視曰可是師與國一由是名振一時正
徳已卯歸寂年八十六塔凌霄東崖
浙翁如琰禪師台州周氏子㓜峻嶷頴悟邁倫上堂舉
乾峰因僧問十方薄伽梵一路涅槃門未審路頭在什
麽處峰以拄杖畫云在這裏後僧請益雲門門拈起扇
子云扇子𨁝跳上三十三天築著帝釋鼻孔東海鯉魚
打一棒雨似盆傾㑹麽師云唱愈髙和愈髙還他二老
若是十方薄伽梵一路涅槃門總未踏著在上堂拈拄
杖云蔣山喚這箇作拄杖子諸人亦喚這箇作拄杖子
還有緇素也無闌干雖共倚山色不同觀
蒙菴元聰禪師福州人晦菴㑹中得心要衆推為髙第
弟子上堂舉𤣥沙見僧禮拜沙云因我得禮你師頌曰
因我得禮你莫放屁撒屎帶累天下人錯認自家底上
堂舉趙州和尚在東厮上見文逺侍者過驀召文逺逺
應諾趙州曰東厮上不可與汝説佛法師頌曰明明道
不説此理憑誰識春風一陣來滿地花狼籍送行者求
僧偈云山前麥熟雨初晴桑柘青連柳色新毫髮不存
風骨露頭頭總是比丘身
塗毒智策禪師天台陳氏子㓜依䕶國僧楚光落髮十
九造國清謁寂室光灑然有省次謁大師麽師曰即今
亦不少曰因甚在汝脚跟下師曰當面蹉過圎曰上人
不耘而秀不扶而直一日辭去圎送之門拊師背曰寳
所在近此城非實師頷之往豫章謁典牛道由雲居風
雪塞路坐閲四十二日午初板聲鏗然豁爾大悟及造
門典牛獨指師曰甚處見神見鬼來師曰雲居聞板聲
來牛曰是甚麽師曰打破虚空全無靶柄牛曰向上事
未在師曰東家暗坐西家厮罵牛曰嶄然超出佛祖他
日起家一麟足矣住後上堂舉教中道若以色見我以
音聲求我是人行邪道不能見如來雖然恁麽正是捕
得老鼠打破油甕懐禪師道你眼在甚麽處雖則識破
釋迦老子争奈拈䭔䑛指若是塗毒即不然色見聲求
也不妨百華影裏繡鴛鴦自從識得金針後一任風吹
滿袖香師將示寂陞座别衆囑門人以文祭之師危坐
傾聽至尚饗為之一笑越兩日沐浴更衣集衆説偈曰
四大既分飛煙雲任意歸秋天霜夜月萬里轉光輝俄
頃泊然而逝塔全身於東崗之麓
照堂了一禪師明州人上堂云㕘𤣥之士觸境遇縁不
能直下透脫者葢為業識深重情妄膠固六門未息一
處不通絶㸃純清含生難到直須入林不動草入水不
動波始可順生死流入人間世諸人要㑹麽以拄杖畫
曰秪向這裏薦取
　　　上天竺寺
唐錢塘上天竺寺道翊法師當陽侯杜公之子出家終
南山翠微寺梁天監三年入天竺佛國山止息西峰之
隈誅茅結菴精修鍊魔夜則敲擊木魚經行五峰之巔
衝冒雺霧霜霰不避豺虎絶無徒侣多厯年所遂致湱
然超悟乃屏息止觀休糧入定者久之一夕忽見山麓
火光燭天師禱於天即擲錫空中詰旦果得異木浮水
面錫卓其上異香襲人剖之得大士像宛然天成不假
刻削供侍菴中多獲靈感建始實由於此或以師與兄
道宣弟道定俱入杭後宣為南山六通宣律師定為法
相開山之祖時號僧中三鳳云
釋法詵姓孫氏母初夢吞明珠遂黜魚惡葷誕彌厥月
生有異表十五辭親從師依年受具行學一集蔚為教
宗巻伊吕立功之致陋黄綺肆志之適遺形理性與山
朩為羣故地恩貞大師囑之以華嚴經菩薩戒起信論
心以静詵智與經㝠一夕夢乗大艑直截滄溟横山當
前峻與天極不覺孤帆鳶戾懐襄上濟峰竦竦而忽髙
雲溶溶而在下既寤形若委衣流汗輕醒自此句義不
思而得一部全文常現心鏡事事無礙之㫖如貫花焉
天寳六年於蘇州常樂寺繪盧舎那像化示羣品大厯
二年於常州龍興寺講纔登法座忽有異光如曳紅縷
漸明漸大縈旋杳空乆修行者㑹中先覩前後講大經
十遍撰儀記十二卷大厯十三年十一月七日沙門慧
覺夢巨塔陷地二級無何詵示疾而終春秋六十一慧
命四十二受法弟子太初付以香鑪談柄潯陽正覺㑹
稽神秀亦猶儒氏之有游夏焉詵初講天竺寺盛闡華
嚴時越僧澄觀就席决疑深得幽趣及終呉興皎然為
碑䢴城肅公為頌合揚其美
子儀心印水月大師温州樂清人姓陳氏初遊方謁鼓
山因問曰子儀三千里外逺投法席今日非時上來乞
師非時荅話鼓山曰不可鈍置仁者師曰省力處如何
鼓山曰汝何費力師自此承言領㫖便往浙中錢忠懿
王聆其道譽命開法於羅漢光福二道塲海衆臻凑師
上堂示衆云乆立大衆更待什麽不辭展拓却恐悞於
禪徳轉迷歸路時寒珍重僧問如何是從上來事師曰
住僧曰如何薦師曰可惜龍頭翻成蛇尾師回故里雍
熈三年示㓕門人闍維收舎利建塔
天竺證悟法師嘗患本宗學者囿於名相膠於筆録至
以天台之傳為文字之學南宗鄙之乃謁䕶國此菴元
禪師夜話次師舉東坡宿東林偈且曰也不易到此田
地菴曰尚未見路徑何言到耶曰秪如他道溪聲便是
廣長舌山色豈非清净身若不到此田地如何有這箇
消息菴曰是門外漢耳曰和尚不吝可為說破菴曰却
秪從這裏猛著精彩覷捕看若覷捕得他破則亦知本
命元辰落著處師通夕不寐及曉鐘鳴去其秘蓄遂豁
然大悟呈偈以求記莂
杭州上天竺我菴本無法師黄岩人從净慈方山落髮
依寂照於中天竺掌綱維有舅氏教庠老成挽之更宗
於是見湛堂於演福研精教部寂照惜其去作偈寄之
云從教入禪今古有從禪入教古今無一心三觀門雖
别水滿千江月自孤後出世既為湛堂嗣仍爇一香報
寂照不以跡異而二其心寂照示寂時師住四明延慶
遺書祝其力𢎞大蘇宗趣餘無他言師於祭筵拈香云
妙喜五傳最光燄寂照一代甘露門等閒觸著肝腦裂
冰霜忽作陽春温我思打失鼻孔日是何氣息今猶存
天風北來歲云暮掣電討甚空中痕我菴臨終無疾坐
蛻
從諫慈辯講師處之松陽人也具大知見聲播講席於
止觀深有所契每與禪衲游嘗以道力扣大通通一日
作書寄之師發緘睹黑白二圎相乃悟荅偈曰黑相白
相擔枷過狀了不了兮無風起浪若問究竟事如何洞
庭山在太湖上
杭州普門寺希辨禪師常熟人㓜出家禮本邑延福院
啟祥禪師落髮具戒詣楞伽山聽律尋謁天台受心印
乾徳初呉越忠懿王命住越州清泰院署慧智禪師開
寳中復召入居普門寺師上堂曰山僧素乏知見復寡
聞持頃雖侍坐於山中和尚亦不蒙一句開示以至今
與諸仁者聚㑹更無一法可相助發何况能為諸仁者
區别緇素商量古今還怪得山僧麽若有怪者且道此
人具眼不具眼有賓主義無賓主義晚學初機必須審
細時有僧問如何是普門示現神通事師曰恁麽即闍
黎怪老僧也曰不怪時如何師曰汝且下堂裏思惟去
太平興國三年呉越王入覲師隨寳塔至見於滋福殿
賜紫號慧明大師端拱中上言願還故里詔從之賜御
製詩及忠懿王施金於常熟本山院創磚浮圖七級髙
二百尺至道三年八月二十五日示寂壽七十七臘六
十三塔於院之西北隅
　　　中天竺寺
㑃堂中仁禪師洛陽人少依東京奉先院出家宣和初
賜牒於慶基殿落髮進具後往來三藏譯經所諦窮經
論特於宗門未之信時圎悟居天寧凌晨謁之悟方為
衆入室師見敬服奮然造前悟曰依經解義三世佛寃
離經一字即同魔説速道速道師擬對悟劈口擊之因
墜一齒即大悟留天寧由是師資契合請問無間後開
法大覺遷中天竺次徙靈峰上堂云九十春光已過半
養花天氣正融和海棠枝上鶯聲好道與時流見得麽
然雖如是且透聲色一句作麽生道金勒馬嘶芳草地
玉樓人醉杏花天上堂舉狗子無佛性話乃曰二八佳
人刺繡遲紫荆花下囀黄鸝可憐無限傷春意盡在停
針不語時淳熈甲午四月八日孝宗詔入賜座說法帝
舉不與萬法為侣因縁俾拈提師拈罷頌曰秤鎚搦出
油閒言長語休腰纒十萬貫騎鶴上揚州癸亥中陞堂
吿衆而逝
癡禪𤣥妙禪師婺州王氏僧問如何是截斷衆流句師
曰佛祖問口無分曰如何是函蓋乾坤句師曰匝地普
天曰如何是隨波逐浪句師曰有時入荒草有時上孤
峰上堂云黄昏雞報曉半夜日頭明驚起雪獅子瞠開
紅眼睛上堂云去年梅今歲柳顔色馨香喝一喝良乆
曰若不得這一喝幾乎道著依舊且道道著後如何眼
睛突出
一闗逵禪師番陽人姓方氏㕘晦機於净慈機問甚處
人師曰番陽人機曰番陽湖水深多少師曰瞪目不見
底機曰恁麽則浸爛衲僧鼻孔也師曰終不借和尚鼻
孔出氣機曰畢竟借誰鼻孔出氣師曰恭惟和尚萬福
機肯之命充侍者逾二年往依中峰於天目山乆之徑
山原叟命掌記中天竺笑隠又俾分座既而出世金陵
崇因帝師授以佛日普照之號遷鳳山資福陞主報國
至中天竺示衆曰心不是佛智不是道一念渉思惟全
身入荒草所以道目前無法意在目前不是目前法非
耳目之所到古今天地古今日月古今山河古今人倫
頭頭顯露物物全彰不從千聖借不向萬機求内外絶
承當古今無處所恁麽解㑹猶是錯認驢鞍橋作阿爺
下頷雖然既是泗洲大聖因甚在揚州出現良乆云㕘
空岩有禪師室中勘驗學者垂語云黄金鑄就鐵真人
東海湧頌曰錦衣公子醉田家熟睡柴牀日未斜熱渇
呼漿無所得便將玉帶換甌茶
雪屋珂禪師上堂云枯桑知天風海水知天寒且道衲
僧知箇什麽知道飯是米做直饒恁麽閻羅老子索飯
錢有日在師以宋鼎既遷即謝寺事金山賢黙菴雅知
師且尊其道行時元兵下江南黙菴被總兵巴延脇而
置之幕中從至武林黙菴言於巴延請師陞住靈隠親
持請疏叩師門師抽闗露半面問曰汝為誰黙菴曰和
尚故人某甲也師落闗云我不識你葢師雖處世外而
以忠節自持故不屑靈隠之命後斷江思有詩云雪屋
今亡四十年髙風凛凛尚依然巴延丞相拜牀下不肯
為渠來冷泉
一溪自如禪師福建人元兵下江南師年少被游兵擄
至臨安遺之而去富民胡氏收養之令伴其子弟讀書
鄉塾師偶立凝神静聽黙識無所失胡氏喜因子之既
長命𨽻里中無相寺為僧㕘雲峰於徑山得㫖戒檢精
嚴法服應器不離體初住浙江萬壽寺後有大家黄氏
重師道行常供以伊蒲塞饌一日請歸其家進供逾勤
乃開私帑所藏金玉示師欲動其心師歸謂左右曰彼
黄氏以帑中寳示我欲誘我死去為其子耳殊不知我
視金玉瓦礫古人墮此轍者頗衆非但為其子為其牛
馬者有之我自此其疎黄氏矣天厯初中天竺笑隠奉
詔開山大龍翔寺因舉代住者三人御筆㸃師名宣政
院具疏敦請乆之化去茶毗靈異頗多
季潭泐禪師於洪武元年戊申四月十五日入寺上堂
云金剛王劍横揮千妖屏迹爍迦羅眼洞照萬物潜形
到此巻舒在已殺活臨時直得千歲巖中天𨁝跳錢塘
水東流逆流諸人還知有也無遂竪拂子云庭前石笋
抽條也㑹見髙枝宿鳳凰復舉南泉初入院大衆送歸
方丈僧問端居丈室將何指示於人泉云昨夜三更失
却牛天明起來失却火師云大小南泉不唯瞞人亦且
自瞞新天竺用處也要大家知有忽有問端居丈室將
何指示於人劈脊便棓且道與古人是同是别卓拄杖
下座
　　　下天竺寺
宋慈雲法師名遵式字知白台州寧海葉氏母夢嚥明
珠而生出家於東掖山傳天台教於寳雲通師未幾繼
其席祥符八年刺史薛公請居靈山天竺寺寺乆廢師
按其舊而新之王文穆出守重師之道奏復天竺名尋
請賜慈雲號章獻太后遣使賫白金命修懴師著金光
明䕶國儀文上之因奏請天台教文入藏又依經撰集
諸懴法盛行於世常行三昧以九十日為期師力行之
感應非一凡為法祈禱必然指唯存三焉及建光明懴
堂每架一椽一甃必誦大悲呪七遍屢經兵火巋然獨
存願力致也師詩文典雅有金園靈苑天竺别集天聖
九年歸東嶺草堂明年十月十八日夜有大星隕於山
師示寂累諡法寳禪慧淳祐八年加諡聖應十一年諡
正覺
隋觀法師字聖達錢塘范氏生有奇相左掌仙文右掌
人字口流津液充潤榮府從㓜至終未嘗患渇舌文交
加狀如羅綺八歲通詩禮和庾尚書林檎之作沙門洪
偃才邁儒英鈎深釋傑面相謂曰顴髙多知耳白有名
我有四絶爾具八能謂義導書詩辨貌聲棊是也學士
傅縡嗟曰三千稱首七十當初是上人者當為酧對時
人語曰錢塘有貞觀當天下一半尋謁天台智者請受
禪觀智者以師齊年止為法兄弟開皇十五年於靈隠
山頭陀石室宴坐衆建南天竺寺請師居焉是為開山
始祖常講法華以為心要感臯亭神請講捨祠宇為佛
殿每盥洗餘滴地不為濡人尤異之師有雅操文帝三
徵秦王兩延皆以疾辭大業中因山行自標葬地未幾
示寂夢與智者同輩翼佛還山覺而歎曰吾六十二應
終以講法華力延一紀今七十四生期畢矣中夜入寂
塔在東岡乆廢不治天禧中慈雲重修
　　　集慶寺
集慶法師諱士璋字原璞生於海寧王氏伏犀貫頂目
光炯炯射之自㓜去羶葷即御輒嘔逆唯日取天竺集
讀之鄰寺僧競曰此釋氏種也後投城東太平興國傳
法寺服五戒服其師某與翰林待制柳公貫游公嘗憩
止寺中親授法師儒家羣經為正句讀敷繹㫖要法師
聞之有如破竹數節之後皆迎刃而解年十九始除鬚
髮尋禀持犯於某師時佛䕶宣覺顯慈匡道大師自四
明延慶遷主武林上天竺寺大師諱本無字我菴佛海
法師湛堂澄公之嫡子令譽隆洽一時名浮圖争擁輪
下法師將擔簦趨之忽夢游寳所大乘菩薩教之互跪
作禮口唱懴辭覺而思之乃普賢净行品偈文也法師
以為祥徵佛䕶一見果刮目相視凡天台大小部書以
次環授之志慮專一饑則親狎釡􁃺以事烹飪一飽而
止寒暑晝夜若不知切身佛䕶如三呉俾法師遷丈室
之西以便飲食逮還見白烟一抹起其寢所則自爨猶
故也佛䕶隂鍳其勤以逺大期之佛䕶之門人曰天心
瑩素髙亢不服人亦歆豔法師之行約其燈火磨切詰
難極於毫絲餘子皆望風而畏稱為雙璧元至正十三
年江南行宣政院命主州之棲真寺棲真與南天竺演
福鄰古稱教海而大用才公絶宗編公二大長者皆在
焉法師猶以學之未足時往叩其所未至凡部味教觀
之奥偏圎本迹之㣲疇昔有疑而未徹者二老無不條
分縷析以喻之法師彈指歎曰佛法教藏渺如烟海固
非獨善偏長所能究也洪武之初以集慶虚席請師提
唱接引如旌徳時有過無弗及焉未幾竟入涅槃師所
著書多未脫藁詩文有别録若干巻
滅幻禪師諱善繼住集慶寺夢神授白蓮而生盖永明
壽師後身也長治春秋嘆曰此身終壊即穹爵因春秋
而致得幾何春秋耶乃棄去傳法湛堂澄修法華懴每
多感應豪俊執經輪下與唱和焉及還華徑了池深本
寒處修十六觀證壽無量舎利纍纍即其師澄與清古
源澤雲夢齊名而皆得圎菴果之傳住演福
　　　普福寺
普福法師天岸諱𢎞濟字同舟一字天岸餘姚姚氏投
同里寳積寺舜田滿公出家滿公師之從父也師駿發
紀倫或授法華經輒能記憶年十六受度為大僧日持
四分律跬歩之間不敢違越繩尺已而嘆曰成固不可
緩情教乗以資行解其又可後乎於是往鄞依半山全
公讀天台之書乆之悉通其𤣥義嘗修法華金光明净
土期懴聚精㑹神存誡不二髣髴於觀定中覩尊者畀
以犀角如意自是談辯日増河懸泉湧而了無留礙未
幾師於泰定元年開法於萬壽圎覺寺浙河左右傑偉
之士奔走其室惟恐後之議者謂倡佛海之道以播芳
猷實自師始明年鹽官海岸崩民朝夕惴惴恐為魚鱉
江浙行省右丞相托歡甚憂之祈禜觀音大士於上天
竺仍請師親履其地建水陸冥陽大㑹七晝夜師冥心
觀想取海沙祝之親帥其徒徧擲其處凡足跡所及岸為
不崩人咸異之天厯元年陞主顯慈集慶二寺皆杭之
名刹師處之泊然至正七年壽八十矣錢塘諸名山以
耆舊凋謝唯師一人巋然如魯之靈光又以大普福寺
起之師堅卧不應門人法航進曰和尚自為計固善矣
其如斯道何師强赴之居亡何竟拂衣旋故丘開清鏡
閣而深蟄焉因覧諸家所註首楞嚴經繁簡失當方將
折衷其説為疏解俄疾作召四衆至以唯心净土惓惓
為勉其中或未解師意師厲聲曰死生難死生難遽索
觚翰書偈而寂十六年三月十日也後七日法孫至大
清晏以陶器奉蜕質葬於里之蛾眉山松花塢師之所
自卜也
　　　鳳林寺
唐鳥窠道林禪師富陽潘氏母夢日光入口有娠誕時
異香滿室遂名香光㓜出家詣長安西明學華嚴代宗
詔國一禪師至闕師謁之得法南歸抵西湖秦望山有
大松樹盤屈如蓋乃止其上時人因以鳥窠名之復有
鵲巢其側自然馴狎元和中刺史白居易入山訪之問
曰師之住處何其危險耶師曰太守危險尤甚曰余忝
郡守何險之有師曰心火相交識性不停得非險乎公
悦以偈問曰持入空門問苦空敢將禪事叩禪翁為當
夢是浮生事為復浮生是夢中師荅曰來時無跡去無
踪去與來時事亦同何須更問浮生事秪此浮生是夢
中衣衲穿敝寒暑不更經厯年歲未嘗下山長慶四年
入寂塔於北山之喜鵲寺焉
杭州招賢寺㑹通禪師本郡人姓呉氏本名元卿形相
端嚴㓜而聰敏唐徳宗時為六宫使王族咸美之春時
見昭陽宫華卉敷榮翫而乆之倐聞空中有聲曰虚幻
之相開謝不停能壊善根仁者安可嗜之師省念稚齒
崇善極生厭患帝一日遊宫問曰卿何不樂對曰臣㓜
不食葷羶志願從釋曰朕視卿若昆仲但富貴欲出於
人表者不違卿唯出家不可既浹旬帝覩其容顇詔王
賓相之奏曰此人當紹隆三寳帝謂師曰如卿願任選
日逺近奏來師荷徳致謝尋得鄉信言母患乞歸寧省
帝厚其所賜勅有司津道師至家未幾㑹韜光法師勉
之謁鳥窠為檀越與結庵創寺寺成啟曰弟子七歲蔬
食十一受五戒今年二十有二為出家故休官願和尚
授與僧相曰今時為僧鮮有精苦者行多浮濫師曰本
净非琢磨元明不隨照曰汝若了净智妙圎體自空寂
即真出家何假外相汝當為在家菩薩戒施俱修如謝
靈運之儔也師曰然理雖如此於事何益倘垂攝受則
誓遵師教如是三請皆不諾時韜光堅白鳥窠曰官使
未嘗娶亦不畜侍女禪師若不拯接誰其度之鳥窠即
與披剃具戒師常卯齋晝夜精進誦大乘經而習般舟
三昧尋固辭遊方鳥窠以布毛示之悟㫖時謂布毛侍
者暨鳥窠歸寂垂二十載武宗廢其寺師與衆僧禮辭
靈塔而邁莫知其終
　　　智果寺
錢塘道潜禪師以詩見知於蘇文忠公公號師為參寥
子凡詩詞迭唱更和形於翰墨必曰參寥及交呂丞相
公著與簡牘則稱曰妙總老師浙江石刻存者甚多後
公離錢塘以長短句别之曰有情風萬里巻潮來無情
送潮歸問錢塘江上西興浦口幾度斜暉不用思量今
古俛仰昔人非誰似東坡老白首忘機記取西湖西畔
正暮山好處空翠烟霏筭詩人相得如我與君稀約他
年東還海道願謝公雅志莫相違西州路不應回首為
我沾衣仲温瑩禪師賛曰噫今世之小生於有道宗師
必名呼而示其忽慢亦安知文忠於一詩僧尚爾敬重
况道徳崇重者乎
　　　瑪瑙寺
宋孤山法師名智圓字無外錢塘徐氏八歲出家傳天台
三觀於奉先源清師嘗歎荆溪没後微言墜地於是留
意撰述作十䟽通經師蚤勤儒學兼渉老莊自號中庸
子居孤山瑪瑙院有髙世之節時王文穆罷相來牧郡
僧悉迎於闗外慈雲遣使邀師偕徃師以疾辭笑謂使
者曰為我致意慈雲錢塘且駐却一僧聞者歎服師少
抱羸疾多杜門獨居惟與處士林逋為鄰友相好以詩
文自娯雜著五十一巻題曰閒居編乾興元年二月十
七日自作祭文挽辭越二日示寂門人奉遺訓斵院之
後山斂以陶器合而瘞之後十五年積雨山頺啟陶覩
師真身不壊爪髪俱長其唇微開齒若珂雪諡號法慧
治平二年改名寳勝院紹興二十一年創延祥觀有司
新師所居以廣之移額山北併塔遷焉
　　　孤山祥符寺
法師可乆錢塘錢氏天聖初覃恩得度學教觀於凈覺
無出世志喜為古律詩蘇軾監郡日與師為詩友居西
湖祥符軾來守錢塘當元夕九曲觀燈去從者獨行入
師室了無燈火但聞薝蔔餘香歎仰留詩有不把琉璃
門照佛始知無盡本非燈之句晚年杜門送客不逾閾
辟穀安坐觀鍊薰修如此十餘年窓外唯紅蕉數本翠
竹百箇淡如也一日謂人曰吾死蕉竹亦死擇瑛公亦
死未幾皆驗人嗟異之
　　　湖心寺
紹岩居錢塘湖心寺專誦法華期滿萬部得生凈土一
旦有蓮華生於陸地岩誓焚身供養西方三聖呉越王
俶力勸止之一旦見蓮華光照其身越三日欣然坐化
西湖三塔妙慧文義禪師上堂云㑹麽已被熱謾了也
今早起來無窖可説下牀著鞋後架洗面堂内展鉢喫
粥粥後打睡睡起喫茶見客相喚齋時喫飯日日相似
有甚麽過然雖如是更有一般令我笑金剛倒地一堆
泥拍禪牀下座
毒峰禪師諱本善祖鳳陽人隨任生於廣東之雷陽父
呉姓母鍾氏稚小以佛事為兒戲十七歲出家初投源
明和尚請益明示以無字公案正統八年入閩㕘無際
師聞鐘聲有省次見䝉隠次見楚山次見月溪溪印可
之從前打七掩闗曉夜無怠厯盡百倍苦功乃得大徹
復䝉古庭重授衣拂天順庚辰趙氏建西湖三塔寺請
師開山繼興天目昭明繼興呉山實蓮繼興南山甘露
成化庚子掩闗石屋寺壬寅慈雲嶺有山曰登雲寺曰
天真僧宗綱請師興建事竣即掩闗杜人事涵養陶汰
有四十餘年秪掩闗之句示寂後門人悟深戒新等輯
師言論行實名昭明甘露天真三處語要録云
　　　䕶國寺
隆興黄龍無門慧開禪師杭州良渚人俗姓梁母宋氏
禮天龍肱和尚為受業師㕘月林於蘇之萬壽林令看
無字話經於六年迥無入處乃奮志剋責誓云若去睡
眠爛却我身每至困時廊下行道以頭向露柱磕一日
在法座邊立忽聞齋鼓聲有省成偈曰青天白日一聲
雷大地羣生眼豁開萬象森羅齊稽首須彌𨁝跳舞三
臺次日入室欲通所得林遽曰何處見神見鬼了也師
便喝林亦喝師又喝自此機語脗合嘉定十一年出世
安吉報國繼遷隆興天寧黄龍翠岩蘇之開元靈岩鎮
江焦山金陵保寧淳祐六年奉㫖開山䕶國仁皇寺上
堂云若人識得心大地無寸土古人恁麽道黄龍即不
然若人識得心大地盡是土上堂云是非長短耳邊風
切莫於中覔異同要得八風吹不動放教心地等虚空
慈受老人只解順水張帆不能迎風把柁黄龍又且不
然是非都去了是非裏薦取何故聻幾度黑風翻大浪
未曽聞道釣舟傾上堂云三分光隂二早過懐州牛喫
禾靈臺一㸃不楷磨益州馬腹脹貪生逐日區區去天
下覔醫人喚不回頭爭奈何灸猪左膊上於斯薦得㕘
學事畢其或未然拈拄杖云請木上座與諸人說被卓
拄杖一下上堂云趙州和尚云南來者與他下載北來
者與他上載大似世情看冷暖人面逐髙低慈受和尚
云南來者與他一面笑北來者與他一面笑大似懽喜
厮散笑裏有刀若是焦山又且不然南來者以平常待
之北來者以平常待之也不嗔也不笑也無下也無髙
何故清平世界不用干戈作朝陽偈曰寒時急用底物
趂暖著些針線忽然臘月到來免致脚忙手亂對月偈
曰始見些兒光影要了末後一段若是無門拳頭不打
這般鈍漢師晚年倦於槌拂菴居西湖之上㕘學者猶
衆理宗召入選徳殿説法祈雨隨即感應勅賜金襕法
衣佛眼之號以示褒寵
杭州䕶國臭菴宗禪師上堂舉豐干謂寒山拾得云你
與我去遊五臺便是我同流寒山云你去遊五臺作麽
干云禮拜文殊山云你不是我同流師云豐干開口不
在舌頭上寒山云同坑無異土檢㸃將來兩個駞子厮
撞著世上應無直底人上堂舉嶽林振禪師示衆云布
袋口開還有買的麽僧云有林云不作賤不作貴作麽
生買僧無語朩曰老僧失利師云嶽林設箇問端也甚
奇特及至被人道箇有字直得東遮西掩囊藏不迭䕶
國云今日布袋口開還有買底麽良乆云欄干雖共倚
山色不同觀
　　　昭慶寺
宋真悟律師名允堪錢塘人年九歲有客指小桂試之
荅曰始生巖谷畔早有月中香辨博精通撰律宗十二
部經解經傳并法門賛序等文慶厯七年賜號真悟大
師崇寧間加諡智圎嘉禾陳舜俞撰行業記元瘞西湖
湧泉山後遷塔菩提
宋道匡禪師上堂次大衆擁法座而立師曰這裏無物
諸人苦恁麽相促相拶作麽擬心早没交涉更上門上
戸千里萬里今既上來各著精彩昭慶一時抛與諸人
好麽乃曰還接得也無衆無對師曰勞而無功便陞座
復曰汝諸人得甚麽鈍看他古人一兩箇得恁麽快纔
見便負將去也較些子若有此箇人非但四事供養便
以瑠璃為地白銀為壁亦未為貴帝釋引前梵王隨後
攪長河為酥酪變大地為黄金亦未為足直得如是猶
更有一級在還委得麽珍重
省僜禪師開堂陞座僧將同學人全身不㑹請師指示
師曰還解笑得麽乃曰叢林先達者不敢相觸忤若是
初心後學未信直須信取未省直須省取不用掠虚諸
人本分去處未有一時不顯露未有一物解蓋覆得如
人若要知不用移絲髮地不用少許工夫但向博地凡
夫位中承當取豈不省心力既能省得便與諸佛齊眉
依而行之縁此事是箇白凈去處今日須得白凈身心
合他始得自然合古合今脱生離死古人云識心達本
解無為法方號沙門如今諸官大衆各須體取好莫全
推過師僧分上佛法平等上至諸佛下至一切共同此
事既然如此誰有誰無王事之外亦須努力適來説如
許多般盖不得已而已莫道從上宗門合恁麽語話秪
如從上宗門合作麽生還想悉麽若有人想悉山僧今
日雪得去也乆立大衆珍重示坐禪方便頌曰四威儀
内坐為先澄濾身心漸坦然瞥爾有縁隨濁界當須莫
續是天年修持秪學從功路至理寧論在那邊一切時
中常管帶因縁相凑豁通𤣥
宋省常錢塘人七歲出家淳化中住昭慶慕廬山之風
結凈行社於西湖士夫預㑹者百二十人而王文正公
旦為之首比丘亦千人焉翰林蘇易簡作净行品序至
謂余當布髮以承其足剜身以請其法猶尚不辭况陋
文淺學而有惜哉天禧四年正月十二日端坐念佛有
頃厲聲唱云佛來迎也泊然而化
子元禪師號萬事休平江崑山茅氏子母柴氏夜夢佛
一尊入門遂生因名佛來父母早亡投本州延祥寺志
通出家習誦法華經十九歲落髮習止觀禪法一日正
定中聞雅聲悟道乃有頌曰二十餘年紙上尋尋來尋
去轉沉吟忽然聽得慈雅叫始信從前錯用心於是利
他心切發廣度願乃慕廬山逺公蓮社遺風勸人皈依
三寳受持五戒乃撮集大藏要言編成白蓮晨朝懴儀
代為法界衆生禮佛懴悔祈生安養後往澱山湖剙立
白蓮懴堂同修凈業述圎融四上三觀選佛圖開示蓮
宗眼目四十六歲障臨江州逆順境中未嘗動念隨方
勸化即成頌文目曰西行集乾道二年壽聖髙宗詔至
徳壽殿演説凈土法門特賜勸修凈業白蓮導師慈照
宗主就居錢塘西湖昭慶寺祝聖謝恩佛事畢嘗為九
有四生發大誓言願大地人普覺妙道每以四字為定
名之宗示導教人專念彌陀同生凈土從是宗風大振
師集彌陀節要法華百心證道歌風月集行於世明年
三月二十三日於鐸城倪普建宅告諸徒曰吾今化縁
已畢當於此時行矣言訖合掌辭衆奄然示寂二十七
日茶毘舎利無數
　　　玉泉寺
齊玉泉法師名曇超姓張氏清河人身長八尺蔬食布
衣獨宿山林虎兕不傷建元末棲錢塘靈苑山夏常講
經有一老人來聽詰其姓氏曰我非人乃龍也居富春
鹿山之下鄉民鑿山侵龍居龍忿不雨今累月矣屈師
一往誨化羣龍師允其請且曰吾此地亦無水汝能致
之乎老人即撫掌泉自湧出今玉泉是也師乃往彼結
壇為龍受戒浮舟講經雨大霑洽嘉定三年賜號靈悟
大師
懿禪師乆依圎悟自謂不疑紹興初出住興化祥雲法
席頗盛大慧入閩知其所見未諦致書令來師遲遲慧
小㕘且痛斥仍榜告四衆師不得已破夏謁之慧鞫其
所證既而曰汝恁麽見解敢嗣圎悟老人耶師退院親
之一日入室慧問我要個不㑹禪底做國師師曰我做
得國師去也慧喝出居無何語之曰香巖悟處不在擊
竹邊俱胝得處不在指頭上師乃頓明
　　　虎跑寺
唐杭州大慈山釋寰中姓盧氏河東蒲坂人禀靈特異
挺質殊倫聲若鐘響色猶脂凝學通終古辭實豐贍年
二十五隨計中甲科然未塞其懐無何遭母憂廬墓服
闋徑往北京童子寺出家二稔未周諸經皆覽明年往
嵩嶽登戒肄習律部於兹博通忽慕上乘决往百丈山
深得𤣥㫖後隠南嶽常樂寺結茅山椒諫議大夫崔公
深重其操因别立方丈虞淵景晞一飯永日然苦乏水
羸瓶逺求俄爾深宵有虎噑嘯廬側詰旦視之果檻泉
坼地而湧足其汲用後之杭有山號大慈居未乆檀信
爰臻旋成巨院四方僧侣㕘禮如雲壬午歲終時漸溽
暑驗其身一無變異而頂門燠潤如冬窆於塔所享年
八十三法臘五十四至乾符丁酉歲勅諡大師號性空
塔名定慧縉雲太守段成式為真讃焉
　　　慧因寺
慧因懐祥禪師上堂云南山髙北山低日出東方夜落
西白牛上樹覔不得烏鷄入水大家知且道覔得後又
如何良乆曰堪作甚麽
慧因義寧禪師僧問佛未出世時如何師曰摩耶夫人
曰出世後如何師曰悉達太子
浄源住慧因院見長水諸師專精雜花因合二疏及製
此經之懴而解羣經文亦精勤髙麗義大師焉
　　　法相寺
長耳和尚名行修住法相寺幼勤課誦雪峯存公曳其
耳至於肩入城士女每牽其耳結於頤下修惟黙笑或
勸修福能遮百醜永明壽語錢王此定光佛應身也修
聞之曰彌陀饒舌遂坐化今漆身猶存追諡宗慧
　　　六通寺
五代杭州六通慈徳僧彦求姓葉氏縉雲人也梁均王
貞明年間納戒造景霄律席迥見毘尼祕邃方將傳講
我悟沓婆羅漢反求堅固法乃游閩嶺得長慶祖傳心
訣迴浙受丹丘人請居六通院其道望惟馨漢南國王
錢氏欽其髙行復命住功臣院終於龍華寺四逺人聚
日有千僧食大作佛事也
宋杭州龍興宗靖禪師台州人也初㕘雪峯宻承宗印
乃自誓充飯頭服勞逾十載常於衆堂中袒一膊釘簾
雪峯覩而記曰汝向後住持有千僧其中無一人衲子
也師悔過辭歸故鄉住六通院錢王命居龍興寺有衆
千餘惟三學講訟之徒果如雪峯所誌周廣順初年八
十一錢王請於寺之大殿演無上乘黑白駢擁僧問如
何是六通奇特之倡師曰天下舉去問如何是六通家
風師曰一條布衲一觔有餘僧問如何是學人進前一
路師曰誰敢謾汝曰豈無方便師曰早是屈抑也問如
何是和尚家風師曰早朝粥齋時飯曰更請和尚道師
曰老僧困曰畢竟作麽生師大笑而已錢王特加禮重
屢延入府以始住院署六通大師顯徳元年甲寅季冬
月示㓕壽八十四塔於大慈山
　　　龍井寺
宋杭州龍井通禪師處樓上座問如何是龍井龍師曰
意氣天然别神工畫不成曰為什麽畫不成師曰出羣
不戴角不與類中同曰還解行雨也無師曰普潤無邊
際處處皆結粒曰還有宗門中事也無師曰有曰如何
是宗門中事師曰從來無形段應物不曽虧問如何是
吹毛劍師曰拽出死屍著
宋辯才浄法師名元浄字無象於潜徐氏生而左肩肉
起如袈裟縧八十一日乃滅父嘆曰是宿世沙門也自
幼出家受業於慈雲日夜精勤慈雲沒後復事明智年
二十五賜紫衣及辯才號太守沈公遘謂上天竺觀音
道塲以音聲懴悔為佛事非禪那居請師以教易之師
至呉越競來鑿山増室幾至萬礎學者數倍十七年有
利而奪之者逾年敗復以舁師趙清獻公賛之云師去
天竺空山鬼哭天竺師歸道塲光輝越二年謝去老於
南山龍井之上平生精修浄業行成力具著應非一嘗
與僧熙仲同食仲視師眉間有光如螢攬之得舎利後
常有於卧起處得舎利者元祐八年示寂壽八十一果
符初生肩痕之徵塔成東坡誌其行事潁濱為銘
　　　五雲院
杭州五雲山華嚴道塲志逄大師餘杭人也生惡葷血
膚體香潔㓜歲出家於本邑東山朗瞻院早年受具通
貫三學了達性相嘗夢陞須彌山覩三佛列坐初釋迦
次彌勒皆禮其足惟不識第三佛但仰視而已時釋迦
示之曰此是補處彌勒師子月佛師方作禮覺後因閲
大藏經乃符所夢天福中遊方抵天台出雲居道塲參
國師賓主縁契頓發𤣥祕一日因入普賢殿中宴坐倐
有一神人跪膝於前師問曰汝其誰乎曰䕶戒神也曰
吾患有宿愆未殄汝知之乎曰師有何罪唯一小過耳
師曰何也曰凡折鉢水亦施主物師每常傾棄非所宜
也言訖而隠師自此洗鉢水盡飲之積乆因致脾胃疾
十載方愈呉越國王嚮其道風召賜紫署普覺大師初
命住臨安功臣院𤣥侣輻凑師上堂曰諸上座捨一知
識而㕘一知識盡學善財禮游之式様也且問上座只
如善財禮辭文殊擬登妙峰山謁徳雲比丘及到彼所
何以徳雲却於别峰相見夫教意祖意同一方便終無
别理彼若明得此亦昭然諸上座即令簇著老僧是相
見是不相見此處是妙峰是别峰脫或從此省去可謂
不孤負老僧亦嘗見徳雲比丘未嘗刹那相捨離還信
得及麽僧問叢林舉唱曲為今時如何是功臣的的意
師曰見麽曰恁麽即大衆咸欣也師曰將謂師子兒問
佛佛授手祖祖傳心未審和尚傳箇什麽師曰汝承當
得麽曰學人承當不得還别有人承當得否師曰大衆
笑汝問如何是如來藏師曰恰問著問如何是諸佛機
師曰道是得麽師一日上堂良久曰大衆看看便下座
歸方丈開寳初忠懿王創普門精舎三請住持冄揚宗
要即普門第一世師上堂曰古徳為法行脚實不憚勤
勞如雪峰和尚三迴到投子九度上洞山盤桓徃返尚
求箇入路不得看汝近世㕘學人纔跨門來便待老僧
接引指掌說禪且汝欲造𤣥極之道豈當等閒况此事
悟亦有時操求焉得汝等要知悟時麽如今各且下去
堂中靜坐直待仰家峰㸃頭老僧即為汝説時有僧出
曰仰家峰㸃頭也請師説師曰大衆且道此僧㑹老僧
語不㑹老僧語其僧禮拜師曰今日偶然失鍳問如何
是普門家風師曰幾人觀不足曰如何是普門境師曰
汝到處且問家風了休開寳四年師固辭國主稱年老
願依林泉頤養時大將凌超以五雲山新創華嚴道塲
奉師為終老之所雍熙二年乙酉十一月忽示疾二十
五日命侍僧辦香水盥沐跏趺而坐良乆告寂壽七十
七臘五十八塔曰寳峰常照
　　　開化寺
月輪山開化傳法大師行明本州人也姓于氏少投明
州雪竇山智覺禪師披剃及智覺遷住永明大道塲有
徒二千王臣欽仰法化彌盛師自天台受記迴永明翼
賛本師海衆傾仰開寳八年智覺歸寂師遂住能仁寺
忠懿王又建大和寺延請住持二處皆聚徒説法僧問
如何是開化門中流出方便師曰日日潮音兩度聞問
如何是無盡燈師曰謝闍黎照燭太宗皇帝賜紫衣師
號咸平四年四月六日示滅
宋僧統賛寧法師姓髙氏其先世渤海人天祐中師生
於呉興郡之徳清金鵞别墅出家杭之祥符習南山律
宗著述毘尼時人謂之律虎文學日茂聲望日隆武肅
諸王公族咸慕重之署為兩浙僧統賜號明義宗文興
國三年太宗聞其名詔對滋福殿延問彌日改賜通慧
詔修大宋髙僧傳三十巻又詔撰三教聖賢事一百巻
初補左街講經首座知西京教門事咸平初加右街僧
録師又著内典集一百五十巻外學集四十九巻内翰
王禹偁作文集序極其賛美又有書稱其文辭末云所
謂時雨降矣日月出矣灌溉爝火復何為哉至道二年
示寂葬龍井塢崇寧四年加諡圓明
　　　天龍寺
五代杭州天龍寺重機明真大師台州黄巖人自𤣥沙
得法迴入浙中錢武肅王請説法住持上堂示衆曰若
獨舉宗風獨唱本分事便同於頑石若言絶凡聖消息
無大地山河盡十方世界都是一隻眼此乃事不獲已
恁麽道所以常説盲聾瘖瘂是仙陀滿眼時人不奈何
只向目前須體妙身心萬象與森羅僧問如何是璿璣
不動師曰青山數重僧曰如何是寂爾無根師曰白雲
一帶問如何是歸根得㫖師曰兔角生也僧曰如何是
隨照失宗師曰龜毛落也問蓮華未出水時如何師曰
誰人不知有僧曰出水後如何師曰馨香目擊問朗月
輝空時如何師曰正是分光景何消指玉樓
天龍俱胝和尚初住庵時有尼名實際來戴笠子執錫
遶師三匝曰得道即下笠子如是三問師皆無對尼便
去師曰日勢稍晚何不且住尼曰道得即住師又無對
尼去後師歎曰我雖處丈夫之形而無丈夫之氣不如
棄菴往諸方㕘尋知識去其夜山神吿曰不須離此將
有肉身菩薩來為和尚說法也逾旬果天龍和尚到菴
師乃迎禮具陳前事龍竪一指示之師當下大悟自此
凡有學者㕘問師唯舉一指無别提唱有一供香童子
每見人問事亦竪指祗對人謂師曰和尚童子亦㑹佛
法凡有問皆如和尚竪指師一日潜抽刀子問童曰聞
你㑹佛法是否童曰是師曰如何是佛童竪起指頭師
以刀斷其指童叫喚走出師召童子童回首師曰如何
是佛童舉手不見指頭豁然大悟師將辭世謂衆曰吾
得天龍一指頭禪一生用不盡言訖示滅
後唐杭州天龍寺釋道怤俗姓陳永嘉人丱總性殊常
惡􁂲血親黨强啖以枯魚即嘔噦求出家於開元寺具
戒已游閩入楚言㕘問善知識要決了生死根源見臨
川曹山寂公大有徵詰頓息疑於雪峰閩中謂之小怤
布衲時大原同名以年臘之髙故暨迴浙住越州鏡清
院時皮光業者日休之子辭學宏贍探賾禪門嘗深擊
難焉退而謂人曰怤公之道崇論閎議莫臻其極錢武
肅王欽慕命居天龍寺私署順徳大師次文穆王創龍
冊寺請怤居之呉越禪學自此而興以天福丁酉歲八
月示滅春秋七十茶毘於大慈山塢收拾舎利起塔於
龍姥山前故僧主彚征撰塔銘今舎利院弟子主之香
火相綴焉
杭州天龍和尚上堂云大衆莫待上來便上來下去便
下去各有華藏性海具足功徳無礙光明各各㕘取珍
重僧問如何是祖師意師竪起拂子僧問如何得出三
界去師云汝即今在什麽處
宋杭州天龍秀禪師上堂謂衆曰諸上座多少無事十
二時中在何世界安身立命且子細㸃檢看何不覔箇
歇處因什麽却與别人㸃檢若恁麽去早落第二頭也
時有僧問承師有言恁麽去早落第二頭學人總不恁
麽上來師如何辨白師曰汝却作家曰恁麽即今日得
遇於師也師曰汝且莫詐明頭問承古有言二人俱錯
未審古人意㫖如何師曰汝何人自檢責曰恁麽即人
天有賴也師曰汝不妨靈利本國署清慧大師
　　　龍華寺
宋龍華真覺大師靈照髙麗人萍游閩越升雪峰之堂
㝠符𤣥㫖居惟一衲服勤衆務閩中謂之照布衲一夕
指半月問溥上座那一片什麽處去也溥曰莫妄想師
曰失却一片也衆雖歎美而恬澹自持初止婺州齊雲
山上堂良乆忽舒手視其衆曰乞取些子乞取些子又
曰一人傳虚萬人傳實僧問草童能歌舞未審今時還
有無師下座作舞曰沙彌㑹麽僧曰不㑹師曰山僧蹋
曲子也不㑹問靈山㑹上法法相傳未審齊雲將何付
囑師曰不可為汝一人荒却齊雲也曰莫便是親付囑
也無師曰莫令大衆笑問還丹一粒㸃鐵成金至理一
言㸃凡成聖請師一㸃師曰還知齊雲㸃金成鐵麽曰
㸃金成鐵未之前聞至理一言敢希垂示師曰句下不
薦後悔難追師次居越州鏡清院海衆悦隨一日謂衆
曰盡令去也僧曰請師盡令師曰吽吽問如何是學人
本分事師曰鏡清不惜口問請師雕琢師曰八成曰為
什麽不十成師曰還知鏡清生修理麽師問僧什麽處
來曰五峰來師曰來作什麽曰禮拜和尚師曰何不自
禮曰禮了也師曰鏡湖水淺問如何是第一句師曰莫
錯下名言曰師豈無方便師曰烏頭養雀兒問向上一
路千聖不傳未審什麽人傳得師曰千聖也疑我曰莫
便是傳也無師曰晉帝斬嵇康問釋迦掩室於摩羯凈
名杜口於毘耶此意如何師曰東廊下兩兩三三師謂
衆曰諸方以毘盧法身為極則鏡清遮裏即不然須知
毘盧有師法身有主問如何是毘盧師法身主師曰二
公爭敢論問古人道見色便見心此即是色那阿箇是
心師曰恁麽問莫欺山僧麽問未剖以前請師斷師曰
落在什麽處曰恁麽即失口也師曰寒山送為山後湖
守錢公上杭之西闗創報慈院延請開法禪㑹翕然依
附尋而錢王建龍華寺迎金華傳大士靈骨道具寘焉
命師住持晉天福十二年丁未閏七月二十六日終於
本寺壽七十八塔於大慈山
契盈廣辯周智大師本福州黄蘖山受業於長慶領㫖
住後僧問如何是龍華境師曰翠竹摇風寒松鎖月僧
曰如何是境中人師曰切莫唐突問如何是三世諸佛
道塲師曰莫别瞻禮僧曰恁麽則亘古亘今師曰是什
麽年中問如何是黄蘖山主師曰謝仁者相訪問如何
是黄蘖境師曰龍吟瀑布水雲起翠㣲峰
慧居禪師開堂示衆曰從上宗乘到這裏如何舉唱秪
如釋迦如來説一代時教如缾注水古徳尚云猶如夢
事寱語一般且道據甚麽道理便甚麽道還㑹麽大施
門開何曽壅塞生凡育聖不漏纎塵言凡則全凡舉聖
則全聖凡聖不相待個個獨稱尊所以道山河大地長
時説法長時放光地水火風一一如是時有僧出禮拜
師曰好個問頭如法問著僧擬進前師曰又没交涉也
上堂云龍華這裏也秪是拈柴擇菜上來下去晨朝一
粥齋時一飯睡後喫茶但恁麽㕘取珍重
　　　勝果寺
無著禪師名文喜嘉興朱氏年七歲依本邑常樂寺國
清出家剃染習律聽教屬武宗汰教反服韜晦宣宗初
再度於鹽官齊峰寺徃五臺禮文殊遇一老翁牽牛而
行邀師入寺翁縱牛引師陞堂翁踞牀指繡墩命坐翁
曰近自何來師曰南方翁曰南方佛法如何住持師曰
末法比丘少奉戒律翁曰多少衆師曰或三百或五百
師却問此間佛法如何住持翁曰龍蛇混雜凡聖同居
師曰多少衆翁曰前三三後三三翁呼童子均提致茶
又進酥酪翁拈起玻瓈盞問曰南方還有這箇盃師曰
無翁曰尋常將甚麽喫茶師無對辭别翁令童子相送
師問童子前三三後三三是多少童召大徳師應諾童
曰是多少師曰此為何處童曰此金剛窟般若寺也師
恍然悟彼翁者文殊也即稽首童子願乞一言為别童
説偈曰面上無嗔供養具口裏無嗔吐妙香心裏無嗔
是珍寳無垢無染是真常言訖均提與寺俱隠懿宗咸
通三年師至洪州龍興觀音㕘仰山寂禪師頓悟心法
後回浙西住龍泉寺杭州錢王奏賜紫衣署無著禪師
至是光化三年十月三日告衆曰三界心盡即是涅盤
言訖跏趺而逝壽八十歲塔於鷲峰靈隠之西塢哀帝
天祐二年叛兵發師塔肉身不壊髮爪俱長錢王鏐聞
之遣裨將邵志重加封瘞宋寧宗嘉定十三年遷葬大
慈山智覺壽禪師塔左
僧凈梵嘉禾人姓笪氏母夢光明滿室見神人似佛因
而懐娠生甫十歲依勝果寺出家祝髮從湛謙二法師
學教得其傳初住無量壽院凡講法華經十餘過大觀
中結二十七僧修法華懴每期方便正修二十八日連
作三㑹精恪上通感普賢受羯摩法呼凈梵比丘名聲
如撞鐘時長洲縣宰王公度親目其事題石為記又常
夢黄衣人請入㝠見王者令檢簿云凈梵比丘累經刼
數講法華經即遣使送歸一日禪觀中合衆皆見金甲
神人胡跪師前又在他處懴期䝉韋䭾天尊㸃檢大衆中
有戒不嚴净者先以預定後果懴法不全時姑蘇守應
公有婢為祟所惱請師授戒其妖即滅葛氏請施戒薦
夫見夫繞師三匝而去待制賈公見師道行即補為管
内法主師住持十餘年亡後焚軀有舎利五色
　　　報國寺
大元杭州鳳山大報國廣智全悟笑隠訢禪師延祐七
年四月二十三日入寺開堂拈香云此香爇向寳罏端
為祝延今上皇帝聖躬萬歲萬歲次拈香云此香奉為
江淛等處行中書省官行宣政院官洎諸衙門文武官
僚資培禄算又拈香云此香昔年大雄峰頂一句下承
當今日鳳凰山中五衆前拈出奉為前住徑山後住大
仰佛智禪師晦機大和尚用酬法乳之恩就座問荅罷
乃云孤峰頂上目視雲霄無乃埋没己靈十字街頭和
泥合水且貴流通正眼拈拄杖云釋迦已滅彌勒未生
正當今日千聖命脉列祖鉗鎚縂在新報國手裏拈起
也七穿八穴頭頭現無邊妙身放下也鑑地輝天處處
彰寳王刹海説甚溪山各異雲月是同至化無為功不
宰蕩然一片古皇風復舉志公令人傳語思大云何不
下山教化衆生去一向目視雲漢作什麽思大云三世
諸佛被我一口吞盡何處更有衆生可度師云思大被
志公一拶直得倒退三千進退兩序上堂云心空及第
選佛何必選官荷負叢林為衆一似為己報國為法擇
人量才授職如樂奏九成左右進退無不合度只如一
喝分賓主照用一時行諸人作麽生甄别喝一喝九萬
里鵬纔奮迅三千年鶴便翺翔上堂舉黄龍南禪師室
中垂語云我手何似佛手我脚何似驢脚人人有箇生
縁那箇是上座生縁師云黄龍三闗如商君立法法雖
立而廢先王之道故當時出其門者甚多得其傳者益
寡使其恪守慈明家法子孫未致斷絶師一日問僧甚
處來僧云遊山來師云笠子下拶破洛浦遍㕘底作麽
生僧云未入門時已呈似和尚了也師云即今為什麽
不拈出僧擬議師便打
大明楚石禪師諱梵琦字楚石明州象山人朱姓母張
氏元元貞二年丙申六月丁已生在襁褓有僧謂其父
曰此子必當振佛法照曜濁世九歲從海鹽天寧訥公
受業十六為僧二十侍族祖晉翁洵公因閲楞嚴至縁
見因明暗成無見不明自發則諸暗相永不能昏於此
有省元於向上一著尚有滯礙元叟端和尚主徑山往
㕘謁問如何是言發非聲色前不物叟遽云言發非聲
色前不物速道速道師擬進語叟震威一喝師乃錯愕
而退已而應書寫大藏之選至京師崇天門一夕聞綵
樓上鼔聲豁然大悟東歸再㕘元叟叟笑迎曰且喜大
事了畢未幾出世海鹽之福臻至元乙亥遷杭之報國
洪武元年九月十一日徵師説法於蔣山上大悦又明
年七月復被召二十六日偈曰真性圓明本無生滅木
馬夜鳴西方日出端坐而逝闍維齒舌數珠不壊有語
録二十巻及西齋凈土詩行世
　　　萬壽寺
宋杭州靈鳳山萬壽法詮禪師僧問如何是佛師曰抱
樁打拍浮曰如何是法師曰黄泥彈子曰如何是僧師
曰剃除髮鬚曰三寳外還别有為人處也無師舉起一
指僧曰不㑹師曰指在唯觀月風來不動幡上堂云徳
山棒臨濟喝盡是無風波帀帀燈籠𨁝跳過青天露柱
醜驚頭惱裂然雖如是大似食鹽加得渴喝一喝
　　　靈芝寺
宋大智元照律師字湛然餘杭唐氏少依祥符東藏慧
鑑師學毘尼及見神悟謙公講天台教觀遂摳衣出門
博究羣宗以律為本又從廣慈受菩薩戒戒光發見頓
漸律儀罔不兼備南山一宗蔚然大振常披布伽黎杖
錫持鉢乞食於市楊無為賛之曰持鉢出持鉢歸佛心
常在四威儀初入鄽時人不識虛空常有鬼神知四主
郡席晚居靈芝凡三十年衆常數百嘗言化當世莫若
講説垂將來莫若著書撰次持濟縁行宗應法住法報
恩諸記十六觀小彌義疏及剛定律尼本共百餘巻芝
園集二十巻自號安忍子政和六年秋命諷普賢行願
品趺坐而化漁人聞天樂聲建塔靈芝西北諡大智
佛印名了元居靈芝寺二歲通語論五歲日誦詩三千
首稍長通五經因喜楞嚴語入釋得㫖納公與蘇軾倡
酬時策勵之聽客語合心一笑軒渠而化
　　　千佛寺
漢錢塘千佛釋希覺字順之姓商氏世居晉陵覺生於
溧陽家系儒墨屬唐季喪亂累被剽掠自爾貧寠嘗傭
書於給事中羅隠家偶問名居隠曰毘陵商家兒何至
於此歎息再三多與顧直勸歸鄉修學至年二十五嘆
曰時不我與或服冕乘軒皆一期爾忽求出家於温州
開元寺文徳元年也龍紀中受戒續揣摩律部禀教於
西明寺慧則律師時在天台山也則乃法寳大師之髙
足廣明中闗中喪亂避地江表覺始窺其牆終見室家
瓌富以則出集要記解南山鈔不稱所懐何耶古徳妄
相穿鑿各競師門流蕩忘返覺遂著記廣之曰増暉録
盖取曹植云螢燭末光増暉日月謙言増暉集要之日
月也二十巻成部浙之東西盛行斯録暨乎則公長往
乃講訓於永嘉武肅王錢氏季弟鏵牧是郡深禮重焉
尋為愚僧所誣愬釋而不問徙於杭大錢寺文穆王造
千佛伽藍召為寺主借紫私署曰文光大師焉四方學
者騁騖而臻覺外學偏多長於易道著㑹釋記二十巻
解易至上下繫及末文甚偹常為人敷演此經付授於
都僧正賛寧及乎老病乞解見任僧職既遂所懐惟嘯
傲山房以吟詠為樂年八十一然猶抄書籍異本曽無
告倦永終之前捨衣物作現前僧得施復普飯一城僧
自此困憊每睡見有一人純衣紫服肌膚軟弱如綿纊
焉意自相伴纔欲召弟子將至此人舒徐下牀後還如
故親向賛寧説此某知是天人耳囑託言畢而絶享年
八十五生常所著擬江東説書五巻雜詩賦十五巻汪
林鼎金陵懐古百韻詩雜體四十章覺之執持未嘗弛
放勤於講訓切於進修學則彌老而不休官則奉身而
知退可謂髙志其事名節俱全長者之風藹然如在所
居號釋氏西齋慕呉兢之藴積編簡焉
　　　慈光寺
宋釋晤恩字修已常熟人姓路母張氏嘗夢梵僧入其
家而妊焉及稚孺見沙門相必起迎遲年十三聞誦彌
陀經遂求出家親黨饒愛再三阻之乃投破山興福寺
受訓後唐長興中受滿分戒登徃崑山慧聚寺學南山
律晉天福初從檇李皓端師聽習經論懸解之性天然
時輩輒難抗敵後㣲聞天台三觀六即之説㝠符意解
漢開運中造錢塘慈光寺志因師講貫彌年通達法華
光明經止觀論咸洞𤣥㣲尋施覆述出弟子相次角立
雍熙三年八月朔日恩於中夜覩白光自井而出明滅
不恒謂門人曰吾報齡極於此矣乃絶粒禁言一心念
佛次夢擁衲沙門執金爐焚香三遶其室自言祖師灌
頂來此相迎汝當去矣夢覺呼弟子至猶聞異香至二
十五日為弟子説止觀㫖歸及觀心義辰時端坐面西
而化享年七十五僧臘五十五其夜院僧有興文偃等
皆聞空中絲竹嘹亮而無鞉鼓且多鈴鐸漸乆漸逺依
稀西去迨九月九日依西域法焚獲舎利青白圓粒無
算恩平時謹重一食不離衣鉢不畜財寳卧必右脇坐
必跏趺弟子輩設堂居亦同今之禪室立制嚴竣日别
親視明相方許净人施粥曽有晚飲薯蕷湯者即時擯
出黌堂每一布薩則澘洒不止蓋思其大集滿洲之言
耳徧誨人以彌陀净業救生死事受教得生感祥可見
者往往有之凡與人言不問賢不肖悉示以一乘圎意
或怪不逗機者乃曰與作毒鼓之縁耳不喜雜交游不
好言世俗事雖大人豪族未嘗輒問名居況迃趨其門
乎先是天台宗教㑹冒毁廢文義殘缺談妙之辭沒名
不顯恩尋繹十妙之始終硏覈五重之㫖趣講大𤣥義
文句止觀二十餘周解行兼明目足雙運使法華大㫖
全美流於代者恩之力也又嫌昔人科節與荆溪記不
相符順因著𤣥義文句止觀金光明金錍論科總三十
五帖見行於世吁河漢中有魚泝流而上者何潜泳有
所取故恩公不寛乘戒而出弟子十有七人求解而行
行耳
立中成禪師錢塘女北鄉孫氏子也母夢比丘風神炯
然荷錫求宿已而孕生香霧滿室彌日不散幼不茹葷
年十三求出家父母許之投慈光寺若山安公為師受
具首謁凈慈祖芳聯公請益垂語臘月火燒山句即呈
頌曰白雲迷却舊行蹤臘月燒山火正紅再得慈風來
扇發冷冰冰處煖烘烘師深器之命入室侍香解職歸
造北郭普明禪寺退席重整本山宏開法席海衆常臻
正統辛酉六月三十日上堂説偈曰今年八十一老病
隨縁且遣日今年記著後年事後年記著今朝日至癸
亥八十三焚沐坐化月日無爽停龕九日不變如生茶
毘之際送者溢路無不涕泣獲五色舎利無筭建塔於
普明本師窣堵波之側豫章祝振志揚勒石記銘篆額
為慈光堂上迄今碑塔現存此窣堵波宋時八景之一
也恐後湮滅載此以祀永逺云
　　　仁王寺
杭州仁王俊禪師僧問承古有言向上一路千聖不傳
如何是向上不傳底事師曰向上問將來曰恁麽即上
來不當去也師曰既知如此蹋步上來作什麽
　
　
　
　
　
　
　
　
　
　武林梵志巻十
欽定四庫全書
　武林梵志巻十一
　　　　　　　　　　　　明　吳之鯨　撰
　　古徳機縁
　　　報恩寺
五代杭州報恩慧明禪師姓蔣氏㓜出家參學精練志
探𤣥㫖乃南遊於閩越間歴諸禪㑹莫契本心後至臨
川謁浄慧禪師師資道合尋逥鄞水大梅山菴居時吳
越部内禪學者雖盛而以𤣥妙正宗置之門外師欲整
而導之一日有二禪客到師問曰上座離什麽處曰都
城師曰上座離都城到此山則都城少上座此山剩上
座剩則心外有法少則心法不周説得道理即住不㑹
即去其二禪客不能對新到僧問如何是大梅主師曰
闍黎今日離什麽處僧無對師尋遷于天台山白沙卓
菴時有明彦上座博學強記來訪師敵論宗乘師曰言
多去道逺矣今有事借問只如從上諸聖及諸先徳還
有不悟者也無明彦曰若是諸聖先徳豈不有悟者哉
師曰一人發真歸源十方虚空悉皆消殞今天台山嶷
然如何得消殞去明彦不知所措自是他宗泛學來者
皆服膺矣漢乾祐中吳越忠懿王延入王府問法命住
資崇院師盛談𤣥妙宗一大師及地藏法眼宗㫖臻極
王因命翠巖令參等諸禪匠及城下名公定其勝負天
龍禪師問曰一切諸佛及諸佛法皆從此經出未審此
經從何而出師曰道什麽天龍方再問師曰過也資嚴
長老問如何是現在三昧師曰還聞麽曰某甲不患聾
師曰果然患聾
法安禪師初住曹山上堂云知幻即離不作方便離幻
即覺亦無漸次諸上座且作麽生㑹不作方便又無漸
次古人意在甚麽處若㑹得諸佛常現前若未㑹莫向
圎覺經裏討夫佛法亘今未嘗不現前諸上座一切時
中咸承此威光須具大信根荷擔得起始得不見佛讚
猛利底人堪為器用亦不賞他向善乆修净業者要似
他廣頞兇屠抛下操刀便證阿羅漢果直須恁麽始得
所以長者道如將梵位直授凡庸
宋釋永安姓翁氏温之永嘉人少嵗淳厚黄中通理遇
同郡彚征大師風鳴越嶠玉瑩藍田濩落文心沉濳學
奥以其出樂安孫郃拾遺之門也而有慕上之心往拜
而乞度然征性髙岸而寡合安事之也曲從若環盖哀
其㓜知擇師耳天成中隨侍出杭俄有從十二頭陀之
意濳逃欲登閩嶺叅問禪宗屬封疆艱棘却逥結菴于
天台後遇韶禪師法席頓遣羣疑重來禮征咄之曰棄
背孝養爾日速辜遺行于斯還有裨補前咎記否安跪
對曰從來無事請用塞責征肯頷之漢南國王錢氏召
居報恩寺署號禪師焉乃以華嚴理論為㑹要因將合
經募人雕板印而施行每有檀施罕聞儲蓄逥捨二田
矣以開寳甲戌嵗終而焚之其舌存焉累投火煅色雖
同乎熾炭寒則柔弱今藏普賢道塲中
慧月禪師法端上堂云數夜與諸上座東語西話猶未
盡其源今日與諸上座大開方便一時説却還願樂也
無久立珍重僧問學人恁麽上來請師接師曰不接曰
為什麽不接師曰為汝太靈利
通辨明逹禪師紹安師上堂云一句染神萬刼不朽今
日為諸上座舉一句分明記取珍重僧問大衆側聆請
師不吝師曰奇怪曰恁麽即今日得遇于師也師曰是
何歟師有時示衆曰幸有樓臺帀地常提祖印不妨諸
上座參取久立珍重問如何是和尚家風師曰一切處
見成曰恁麽即亘古亘今也師曰莫閒言語
𤣥則禪師頌初問青峯如何是學人自已峯曰丙丁童
子來求火後謁法眼眼問甚處來師曰青峯眼曰青峯
有何𤣥句師舉前話眼曰上座作麽生㑹師曰丙丁屬
火而更求火如將自已求自已眼曰與麽㑹又争得師
曰某甲秪與麽未審和尚如何眼曰你問我我與你道
師問如何是學人自已眼曰丙丁童子來求火師于言
下頓悟開堂日李王與法眼俱在㑹僧問龍吟霧起虎
嘯風生學人知是出世邉事到此為甚麽不㑹師曰㑹
取好僧舉頭看師及看法眼乃抽身入衆法眼與李王
當時失色眼歸方丈令侍者喚問話僧至眼曰上座適
來問底話許爾具眼人天衆前何不禮拜盖覆却眼摵
一坐具其僧三日後吐光而終
從瓌禪師福州人也姓陳氏少投石梯出家初住越州
稱心寺後住茲院僧問古人有言今人看古教未免心
中閙欲免心中閙應須看古教如何是古教師曰如是
我聞僧曰如何是心中閙師曰那畔雀兒聲師於開寳
六年癸酉六月十四日辰時沐浴易衣告門人付囑訖
右脇而逝
　　　法輪寺
法輪端禪師謁真浄文禪師機不諧至雲居㑹靈源分
座為衆激昂師扣其㫖然以妙入諸經自負源嘗痛劄
之師乃援馬祖百丈機語及華嚴宗㫖為表源笑曰馬
祖百丈固錯矣而華嚴宗㫖與箇事喜沒交渉師憤然
欲他往因請辭及揭簾忽大悟汗流浹背源見乃曰是
子識好惡矣馬祖百丈文殊普賢幾被汝帶累
添禪師上堂喝一喝曰師子哮吼又喝一喝曰象王嚬
呻又喝一喝曰狂狗趂塊又喝一喝曰鰕跳不出斗乃
曰此四喝有一喝堪與祖佛為師明眼衲僧試請揀看
若揀不出大似日中迷路
　　　妙行寺
思净錢唐喻氏建妙行院于北關接待供僧三百萬畫
阿彌陀佛入於神妙楊侍郎傑贊為喻彌陀人從而稱
之净於西湖孤山之北鐫石為大佛頭紹興十年十一
月七日入寂禮部侍郎張九成銘其塔
　　　香積寺
宋三藏法師名法道舊名永道順昌毛氏出家宗唯識
百法二論又受西天總持三藏宻咒軌及傳圎頓戒法
於圎照師咸得其要政和中賜椹衣主左街香積院賜
號寳覺林靈素以左道罔上宣和初詔改僧為道士服
冠巾天下從之無敢後師獨毅然抗詔黥流道州後七
年還僧建炎三年賜號圎通法濟紹興間召對上面命
欲為之去其涅跡師曰雖感聖恩然先皇之墨不忍除
也上曰這僧到老倔強許自便故事道塲僧左道右崇
觀以來遂易舊制師不能平詣朝廷與道士劉若謙論
辨卒獲改正十七年秋説偈端坐而化茶毗舎利無數
建塔九里松
　　　僊林寺
大明師號雪庭一號梅雪隠人杭仁和籍父姓桂名徴
母徐氏昆仲三人師最少以景㤗丙子生毁齒喪父患
痘風因得目疾數求出家十五尋師唯邪解成化癸巳
參休休翁于郡城仙林寺一見契合受無字公案十七
祝髮日夜研究滯沉寂之境座元某勉使看教因閱楞
嚴至一毫端上現寳上刹有疑後在江隂乾明寺忽覩
萬佛閣金碧峥嶸於眉宇間偶㑹得毫端現刹之句𢎞
治改元除夕聞鐘聲數年行履忽爾活脱信口偈云員
響心非聞大千同一照抹過上頭關更不存𤣥妙乙邜
又隨休休翁於净慈寺乃䝉印可所著有請益警進拈
古頌古擬寒山和永明詩偈等凡二十巻號幻寄集行
世
　　　廣化寺
錢唐廣化住持覺宗聖台之黄巖人俗姓蔡始從夢堂
於四明時怪石住大慈招師居侍司未幾又從石室學
詩日臻其奥若趙子昻虞伯生張仲舉軰皆稱賞之後
參南堂於本覺南堂曰汝自是了事人但聞見太多隘
塞胷次以致本地風光不能發現於是隨問曰如何是
佛南堂曰晨朝有粥齋時有飯擬再進説破次日謁云
和尚開大爐鞴鎔鍛聖凡我正如一塊頑鈍銕投入其
中以求鍛煉成就美器若不能者是和尚之爐鞴欠熱
耳南堂念其虔懇曲誘之曰我此法門只貴直截承當
不在世智辨聰也汝須捨世智向父母未生以前道一
句看宗聖無語遂效古人頂彌勒佛像旦暮行道祈生
内院一日取平生詩文稿悉火之乃逝
　　　崇先寺
宋杭州崇先真歇清了禪師左綿雍氏子襁褓入寺見
佛喜動眉睫咸異之年十八試法華得度往成都大慈
習經論領大意出蜀至沔漢扣丹霞之室霞問如何是
空刼已前自已師擬對霞曰你閙在且去一日登鉢盂
蜂豁然契悟徑歸侍立霞掌曰將謂你知有師欣然拜
之翼日霞上堂曰日照孤峰翠月臨溪水寒祖師𤣥妙
訣莫向寸心安便下座師直前曰今日陞座更瞞某不
得也霞曰你試舉我今日陞座看師良乆霞曰將謂你
瞥地師便出後游五臺之京師浮汴直抵長蘆謁祖照
一語契投命為侍者踰年分座未幾照稱疾退閒命師
繼席學者如歸建炎末游四明主補陀台之天封閩之
雪峰詔住育王徙温州龍翔杭之徑山慈寧皇太后命
開山臯亭崇先上堂云我于先師一掌下伎倆俱盡覔
箇開口處不可得如今還有恁麽快活不徹底漢麽若
無銜鐵負鞍各自著便上堂云轉功就位是向去底人
玉韞荆山貴轉位就功是却來底人紅爐片雪春功位
俱轉通身不滯撒手亡依石女夜登機宻室無人掃正
恁麽時絶氣息一句作麽生相委良乆曰歸根風堕葉
照盡月潭空師終于臯亭崇先塔于寺西華桐塢諡悟
空禪師
　　　黄龍菴
臯亭黄龍慧南禪師依泐潭澄禪師分座接物名振諸
方偶同雲峰悦禪師遊西山夜話雲門法道峯曰澄公
雖是雲門之後法道異矣師詰其所以異峯曰雲門九
轉丹砂㸃鐵成金澄公藥汞銀徒可翫入煅則流去師
怒以枕投之明日峯謝過又曰雲門氣宇如玉甘死語
下乎澄公有法授人死語也死語其能活人乎即背去
師挽之曰若如是則誰可汝意峰曰石霜圎手段出諸
方子宜見之不可後也師黙記之曰悦師翠巖使我見
石霜於悦何有哉即造石霜中途聞石霜不事事忽叢
林遂登衡嶽乃謁福嚴賢賢命掌書記俄賢卒郡守以
慈明補之既至日其貶剥諸方件件數為邪解師為之
氣索遂造其室明曰書記領徒遊方借使有疑可座而
商畧師哀懇愈切明曰公學雲門禪必善其㫖如云放
洞山三頓棒是有喫棒分師曰有喫棒分明色莊曰從
朝至暮鵲噪鴉鳴皆應喫棒明即端坐受師炷香作禮
明復問趙州道臺山婆子我為汝勘破了也且那裏是
它勘破婆子處師汗下不能加答次日又詣明詬罵不
已師曰罵豈慈悲法施耶明曰你作罵㑹那師於言下
大悟作頌曰傑出叢林是趙州老婆勘破沒來由而今
四海清如鏡行人莫與路為讐呈慈明明頷之上堂云
千般説萬般喻秪要教君早囬去去何處良乆云夜來
風起滿庭香吹落桃花三五樹師室中常問僧曰人人
盡有生縁上座生縁在何處正當問答交鋒却復伸手
曰我手何似佛手又問諸方參請宗師所得却復垂脚
曰我脚何似驢脚三十餘年示此三問學者莫有契其
㫖脱有酬者師未嘗可否叢林目之為黄龍三關
晦堂心禪師參雲峯悦禪師三年無所得辭去悦曰必
往依黄檗南禪師師至黄檗四年不大發明又辭再上
雲峰㑹悦謝世就止石霜因閱傳燈至僧問多福如何
是多福一樷竹福曰一莖兩莖斜曰不㑹福曰三莖四
莖曲師於此開悟徹見二師用處徑囬黄檗方展坐具
檗曰子巳入吾室矣師踴躍曰大事本來如是和尚何
得教人看話百計搜尋檗曰若不教你如此究尋到無
心處自見自肯即吾埋沒汝也上堂云愚人除境不忘
心智者忘心不除境不知心境本如如觸目遇縁無障
礙遂舉拂子曰看拂子走過西天却來新羅國裏知我
者謂我拖泥帶水不知我者嬴得一塲怪誕
　　　佛日寺
宋杭州佛日本空禪師初遊天台山嘗曰如有人奪得
我機者即吾師矣尋謁雲居作禮問曰二龍争珠誰是
得者居曰卸却業身來與子相見師曰業身巳卸居曰
珠在甚麽處師無對同安代云囬頭即沒交渉遂投誠
入室時始年十三後四年參夾山纔入門見維那那曰
此間不著後生師曰某甲不求挂搭暫來禮謁和尚維
那白夾山山許相見師未陞堦山便問甚處來師曰雲
居來曰即今在甚麽處師曰在夾山頂𩕳上山曰老僧
行年在坎五鬼臨身師擬上堦山曰三道寳堦從何而
上師曰三道寳堦曲為今時向上一路請師直指山便
揖師乃上堦禮拜山問闍黎與甚麽人同行師曰木上
座山曰何不來相看老僧師曰和尚看他有分山曰在
甚麽處師曰在堂中山便同師下到堂中師遂取拄杖
擲在山面前山曰莫從天台得否師曰非五嶽之所生
山曰莫從須彌得否師曰月宫亦不逢山曰恁麽則從
人得也師曰自已尚是寃家從人得堪作甚麽山曰冷
灰裏有一粒豆爆乃喚維那明窻下安排著師曰永審
明窻還解語否無山曰待明窻解語即向汝道師終于
佛日卵塔存焉
智才禪師台州人僧問如何是道師曰水冷生氷曰如
何是道中人師曰春雪易消曰如何談談師鳴指一下
問東西宻相付為甚麽衆人皆知師曰春無三日晴曰
特伸請益師曰拖泥帶水曰學人到這裏却不㑹師曰
賊身已露上堂城裏喧繁空山寂静然雖如此動静一
如生死不二四時輪轉物理湛然夏不去而秋自來風
不凉而人自爽今也古也不改絲毫誰少誰多身無二
用諸禪徳既身無二用為甚麽龍女現十八變君不見
㺯潮須是㺯潮人珍重上堂云風雨蕭騷塞汝耳根落
葉交加塞汝眼根香臭叢雜塞汝鼻根冷熱甘甜塞汝
舌根衣綿温冷塞汝身根顛倒妄想塞汝意根諸禪徳
直饒汝飜得轉也是平地骨堆參
净慧戒弼禪師僧問如何是毗盧印師曰草鞋踏雪曰
學人不㑹師曰歩歩成蹤
文祖禪師僧問峭峻之機請師垂示師曰十字街頭八
字立曰秪如大洋海底行船須彌山上走馬又作麽生
師曰烏龜向火曰甚麽則能騎虎頭善把虎尾師以拄
杖㸃一下曰禮拜著
　　　奉先寺
杭州奉先法明普照禪師法瓌僧問釋迦出世天雨四
華地揺六動永審和尚今日有何祥瑞師曰大衆盡見
曰法王法如來是也師曰人王見在問浄慧實印和尚
親傳今日一㑹當付何人師曰誰人無分曰恁麽即雷
音普震無邉刹也師曰也須善聽
宋奉先法昱禪師永嘉人也得法于天台國師吳越忠
懿王召入問道命軍使薛温於西湖建大伽藍曰奉先
建大佛寳閣延請師居之演暢宗㫖署圎通妙覺禪師
僧問如何是西來意師曰髙聲舉似大衆師開寳中示
滅于本寺
　　　華嚴寺
唐杭州華嚴釋𤣥覽姓褚氏其先河南人食菜于錢塘
因是家焉覽誕膺明徳生而懸解深逹實相以崇善本
自初念至于捨家師承慧昶師徳無不滿衆用皆足年
髙行尊乆為師範及見覽無一息之間違仁告門人曰
無上之道清净為本有能一念用其心吾未見學不足
者江表無真僧乆矣或以此子為法皷耶俾遐邇聞之
其預為逹匠之所甄異也如此其本邑有故華嚴寺覽
以苞桑之地近於𤣥禮師之先塋屬隋室不競法宇弛
頺名將壑遷跡亦時廢屬於唐初募信人重建文明嵗
有勑許還舊額廣輪制度兼移基址背山臨水返往形
勝覽初以具戒依天竺次以僧録住一閒居後以耆徳
統華嚴三寺次第同致于道無不在因教有遷也覽嘗
以憫物慈濟為已任遂議寺前平湖之通川為放生池
時太守袁從禮因茲勸勉深入慈門以禁六里司馬楊
敏言感夢又廣至十里是以揚鬐掉尾噞喁浮沉不虞
其害得遂生性焉覽又以經像為最則殿前畫四像慈
氏為首鑄金銅像三百五十座彌陀為首寫經二千餘
軸金字涅槃經為首如是功徳以順現報故王考宗追
贈和州刺史右散騎常侍封舒國公無量則覽之元昆
也量修學之日臨平湖龍見無不往觀舒公晏然不離
書案氣度如此明皇初年舒公侍講帝嘉尚之歸覲太
夫人年已期頥昆季皆以華皓晨昏之地説法而巳覽
以開元二十二年示疾終于臨平所造寺夀八十有四
唐釋道光姓褚氏踰齓出家方冠受具詣光州和尚學
通毗尼于時夏淺徳崇壇塲屬望盖天賚真士為東南
義虎雲雨慈味笙鏞道聲光持法華經創塔廟洎沒身
不怠也初光未歿其月三日質明支疾凝神依色身觀
彌陀具相現在其前滿庭碧華昔所未覩者四日昧爽
有異人請光為和尚遂開目彈指曰但發菩提心至五
日曼陀羅華自天而雨門人神烈義津追慕弗遑各云
法味流布行化香火無窮云
　　　羅漢寺
宋宗徹禪師吳興人姓吳氏㓜嵗出家依年受具巡方
參禮依黄檗希運禪師法席黄檗一見便深器之入室
領㫖後至杭州州牧劉彦慕其道立精舎于府西號羅
漢院化徒三百師有時上堂僧問如何是西來意師曰
骨剉也問如何是南宗北宗師曰心為宗僧曰還看教
也無師曰教是心問性地多昏如何了悟師曰亂雲風
巻太虚廓清曰如何得明去師曰一輪皎潔萬里騰光
師後示疾遷化門人塔于院之北隅梁貞明五年錢王
廣其院為安國羅漢寺移師塔於大慈山塢今寺與塔
並存
　　　七寳寺
宋用欽居錢塘七寳寺依大智學律部聞大智示衆曰
生𢎞毘尼死歸安養出家學道能事斯畢即標心浄土
一志不退日課佛三萬嘗神遊净土見佛大士種種異
相謂侍者曰吾以明日西行矣即集衆念佛黎明合掌
西向跏趺而化
　　　慶善寺
杭州慶善院普能禪師上堂事不獲已與諸人葛藤一
切衆生秪為心塵未脱情量不除見色聞聲隨波逐浪
流轉三界汨沒四生致使正見不明觸途成滯若也是
非齊冺善惡都忘坐斷報化佛頭截却聖凡途路到這
裏方有少許相應直饒如是衲僧分上永為奇特何故
如此纔有是非紛然失心咄上堂拈拄杖曰未入山僧
手中萬法宛然既入山僧手中復有何事良乆曰有意
氣時添意氣不風流處也風流卓拄杖一下
杭州慶善守隆禪師開堂日僧問知師乆藴囊中寳今
日當筵畧借看師曰多少分明曰師子吼時全露現文
殊仗劍又何如師曰驚殺老僧問千佛出世各有奇祥
和尚今日以何為驗師曰木人把板雲中拍曰意㫖如
何師曰石女拈笙水底吹上堂花簇簇錦簇簇鹽醤年
來事事足留得南泉打破鍋分付沙彌煑晨粥晨粥一
任諸人喫洗鉢盂一句作麽生㑹多少人疑著
　　　千頃慈雲院
唐杭州千頃山釋楚南閩人也俗姓張氏爰在齠齡㝠
然跪於父母前訢志出家投開元寺曇藹師而受訓焉
當授經法目所經覩輙誦於口執巾侍盥灑掃應對頗
能謹愿迨乎冠嵗乃落髮焉詣五臺登戒就趙郡學相
部律往上都學浄名經一律畧通宗㫖則知頓機不甘
為漸教縛遂往芙蓉山根性未發謁黄蘖山禪師問答
雖多機宜頓了倐值武宗廢教南逐深竄林谷大中興
教出遇昇平相裴公休出撫宛陵請黄蘖出山南隨侍
由此便詣姑蘇報恩寺專行禪定足不踰閾僅二十餘
載乾符四年蘇州太守周慎嗣嚮風請住寳林院又請
居支硎山至五年昌化縣令徐正元與紫溪戍將饒京
同召住千頃慈雲院訓示禪徒之外唯儼然在定逾月
或浹旬光啓三年前兩浙武肅王錢氏請下山供施昭
宗聞其道化賜以鹿胎衣五事别賚紫衣文徳六年二
月忽雙虹貫堂室二鹿蹶然入寺法堂梁折至五月辭
衆後於禪牀垂兩足伸二臂於膝奄然而逝春秋七十
僧臘五十六遷塔于院西隅大順二年壬子嵗二月宣
州孫儒冦錢塘之封畧兵士發塔見南全身不散爪髮
俱長悔罪而去南公平昔著般若經品頌偈一巻破邪
論一巻以枝梧異宗外敵見貴於時也
　　　廣福寺
臨安府廣福惟尚禪師初參覺印問曰南泉斬猫兒意
㫖如何印曰須是南泉始得印以前語詰之師不能對
至僧堂忽大悟曰古人道從今日去更不疑天下老和
尚舌頭信有之矣述偈呈印曰須是南泉第一機不知
不覺驀頭錐覿面若無青白眼還如□□守空池舉未
絶印竪拳曰正當甚麽時作麽生師掀倒禪牀印遂喝
師曰賊過後張弓出住廣福日室中問僧提起來作麽
生㑹又曰且道是箇甚麽要人提起
　　　興教寺
興教洪夀禪師同國師普靖次聞堕薪有省作偈曰撲
落非他物縱横不是塵山河及大地全露法王身興教
惟一禪師僧問佛未出世時如何師曰白雲數重曰出
世後如何師曰青山一朶
　　　龍興寺
唐杭州龍興釋可周俗姓傅晉陵人也出家于本部建
元寺友生勉之曰非其地樹之不生今豫章經謂之江
論謂之海胡不往請業乎周感其開導挈囊逹彼遇雲
表法師盛集窮法華慈恩大䟽日就月将斡運深趣昭
宗初自江西回台越之間命其啓發梁乾化二年受杭
州龍興寺召開演黒白衆有半千兩浙武肅王錢氏命
于天寳堂夜為㝠司講經鬼神現形扈衛往往人覩焉
嘗有祭銅官祠神巫氏乆請不下後附巫曰吾隨從大
人去西關天寳堂聽法方逥武肅王聞而鄭重賫周金
如意并鉢紫衣一副加號靖智通明焉以天成元年終
于觀音院本房初周乾寧四年戾止台州松山寺講䟽
闕鈔遂依䟽節成五巻曰評經鈔音訓五帖解宣律師
法華序鈔一巻行于浙之左右弟子相繼不絶
漢杭州龍興釋宗季俗姓俞臨安人稚齒瑰偉心志剛
直嘗天震鄰家樹季隨僵仆有姊尼抱就膝視之曰此
非震死且有生候至夜未央甦而復作遂勸令出家事
欣平寺僧後往衢州投巨信論師學明名數論文義淹
詳且難詘伏鋒芒如也迨逥杭龍興寺召講時僧正藴
讓給慧縱横兩面之敵也與閭丘方逺先生江東羅隠
為莫逆交見而申問季作二百語詶之讓正賞歎遂請
開講四十餘年出弟子七八百人漢乾祐戊申嵗疾終
于本房初季講次遇一異人作胡語問西域未來之經
論一衆驚然季眇二目曽夜行感神光引之嘗覽古師
之述作曰可俯而窺也遂撰永新鈔釋般若心經暉理
鈔解上生經彌勒成佛經䟽鈔補猷鈔闕諸别行義章
可數十巻並行於世季道行孤僻性情方正寡言語氣
貌髙邁誓不趨俗舎暨老懇請亦罕赴白衣家居惟屢
空衎然自任而孜孜手不釋巻樂道向終至今此宗越
多弟子講導不冺焉
　　　多福寺
宋杭州多福和尚僧問如何是多福一叢竹師曰一莖
兩莖斜曰學人不㑹師曰三莖四莖曲問如何是衲衣
下事師曰大有人疑在曰為什麽如此師曰月裏藏頭
　　　湖光寺
周杭州湖光釋師簡姓趙氏丹丘人也弗循戒範放肆
恬然擁破衲衣多誦詞偈好懸記杭越間災福初無信
者驗猶合符於一行景淳山經地理别得徑門常言昔
泰山道辯相塜得術餘無取焉喜為人遷山相塜吉凶
如其言居無定所多遊族姓家言腹飢便求鷄肉餐此
外得美酒啜數杯而去初無言謝然長於勒書大字題
牌寺觀門額書成相之吉凶隨言乆近驗之始居杭西
湖旁院無疾而終後有行客自長沙市中見擕手話舊
寄言崇夀院主汝先負錢若干今放汝我眠牀芻薦下
層有紙裹肉脯必應腐敗為棄之院僧依言果然見之
因寫貌供養簡曽言尖頭屋已後火化去及州南塔戊
午嵗被天火爇之應言無爽矣
　　　常照寺
宋慧明禪師號晦菴學于慧光晚依青山常照寺修净
業日課法華楞嚴圎覺持彌陀聖號萬數慶元己未春
示疾謂弟子曰吾學大乘求生净土今果遂矣累足坐
視衆聞天樂西來徘徊頂上茶毗五色舎利無筭
　　　天目山
唐天目釋明覺俗姓猷河内人也祖為官嶺南後徙居
為建陽人覺儒家之子風流藴藉好問求知曽無倦懈
宿懐道性聞道一禪師於佛跡嶺行禪法往造焉遂依
投剃染由此即願觀方衡嶽天台四明徧嘗法味復於
徑山留心請决數夏負薪面䵟手胝下山至杭州大雲
寺禁足院門續移止湖畔青山頂結庵而止屬范陽盧
中丞嚮風躬謁召歸州治大雲寺住持元和十五年避
嫌逺囂隠天目山是山也特秀基墟跨渉四郡有上下
龍潭深不可測怪物往往出於中有白鹿毛質詭異土
人謂為山神也覺遁是中檀信為禪宇長慶三年春及
冬至明年二月大旱野火蔓延欲燒院僧惶懼覺曰吾
與此山有縁火當速滅少選雷雨驟作其火都滅逺近
驚歎以大和五年七月十九日示寂
唐錢塘永福釋慧琳字抱玉俗姓柯新安人丱齡受業
于靈隠西峯為金和尚弟子所傳法要斷無重問大厯
初受具足戒于靈山㑹習學三教一領無遺不樂聲華
止好泉石一入天眼二十餘年天眼即天目也其山髙
三千丈周圍三百里與天柱廬阜等相儔匹上有二湖
謂為左右目登渉艱阻數日乃到巔頂多蛟龍池潭三
所最上池人不可近氣臭逆人不可乆視或説山神作
白鹿形每五月與震澤龍㑹必暴風雨焉琳居此率多
妖異而心不撓元和丁亥太守禮部員外城南杜陟請
出永福寺登壇至己丑嵗春刺史兵部郎中裴常棣召
臨天竺寺壇度人畢歸寺講訓生徒向二十載郡守左
司郎中陸則刑部侍郎楊憑給事中盧元輔中書舎人
白居易太府卿李㓜公刑部郎中崔鄯刑部郎中路異
相繼為邦伯皆以公退至院致禮稽問佛法宗意染指
性相此諸名公簪組上流辭學髙度或號毗曇孔子或
名勝力菩薩非琳何以感動哉太和六年四月二十五
日示滅享夀八十有三法臘六十四以其年五月十二
日𦵏于今永安寺西山之陽瑪瑙坡之左石塔巋然存
矣
髙峯禪師諱原妙故武弁也初參斷橋倫公語未契立
三年死限于净慈脇不至席口體俱忘或如厠惟巾單
而出或發函忘扄鐍而去後參雪巗欽公有省遁入天
目獅子巗構死關立參三十年影不出山每以萬法歸
一一歸何處話極力究竟一日諷經次忽覩五祖演和
尚真賛驀然大悟上堂云無邉刹境自他不隔於毫端
十世古今始終不離於當念只如山僧每日在張公洞
裏横眠竪眠或歌或詠諸人還知麽諸人每日在選佛
塲前東行西行或嗔或喜山僧還知麽若也彼此知得
不免分身碓搗抜苦犂耕若也彼此不知管取釋迦拱
手彌勒皈依因甚如此不見道知之一字衆禍之門上
堂云萬法歸一一歸何處乃顧視左右下座上堂云十
方世界是箇鉢盂汝等諸人吃粥吃飯也在裏許屙屎
放尿也在裏許行住坐臥乃至一動一静總在裏許若
也識得逹磨大師只與你做得箇洗脚奴子若也不識
二時粥飯将甚麽吃參元正上堂新年頭行新令露柱
燈籠急著眼聽竈頭西南角有片方磚惺惺伶俐伶俐
惺惺念茲在茲必恭必敬因甚如此徐十三郎行年本
命上堂云愛之欲其生惡之欲其死愛惡兩重關以拄
杖卓云總向遮裏起直饒識得根源更買草鞋行脚三
十年以拄杖中何曽踏著遮裏擲拄杖云你有拄杖子
與你拄杖子上堂卓拄杖云獅子窟獅子吼獅子兒無
前後驀然直下翻身便解人前開口即令莫有翻身底
麽擲拄杖云鰕跳不出斗
中峯禪師明本杭之新城人生有異徴為童兒戲必為
佛事蹔入鄉校尋去稍長閱經教然指臂求佛甚切晝
夜彌厲困則首觸柱自儆期必得乃已及入死關宻受
心要乆之誦金剛經至荷擔如來阿耨多羅三藐三菩
提處恍然開悟自是説法示人如千江一源奔注放溢
莫之能禦從容自在若不經思累千百言應問無碍隨
其根器廣為䇿勵推以為大辯焉緇素及門自以為有
得即所聞受傳録模印行於四方所謂法語書題唱之
屬不可勝計又有書五篇曰破胎息論妄傳曰闢信心
明義解曰擬寒山詩曰辨七徴心處曰説如幻法名曰
一花五葉集虚谷凌禪師於師為尊屬見而歎曰此佛
祖向上事非下根小器所可識也仁宗皇帝聞而聘之
不至製金襴袈裟賜之曰佛慈圎照廣慧禪師賜獅子
院名曰正覺禪寺英宗亦封香製衣即所居而修敬焉
駙馬太尉藩王王□使人從師問法意以為未足請于
上親往見之既見構亭巖前曰真際表得法也三藏法
師沙津愛䕶持必鼐雅實哩遊方時常從師參詰及事
三朝每為上道之翰林承㫖趙公孟頫每受師書必焚
香望拜與師書必稱弟子結一菴名幻住信施金幣重
寳交至一視之邈如也師相好魁碩見者稱歎皆畫像
事之南詔人有奉其像者夜有神光燭天其士感悦遂
篤信禪宗云時人為之語曰師乘大悲願力為法檀度
觀時識宜隨機應物多諸方便如摩尼珠無有定色為
未證得謂證得者我説無悟由為求名聞利養者韜晦
巖谷為毁犯律儀者演毘尼法為妄認法塵以資狂解
者導以正悟為圎機者直示向上師皆以身先之不事
空言而師方自以文字失於學問參究闕於明悟尋常
好事者所稱盖報縁之偶然耳翩然為退休之計盖師
之髙邁過人而謙抑如此
斷崖禪師俗楊氏父太宥母張氏以宋景定癸亥十一
月二十三日生師於湖州徳清縣自㓜不食葷酒六嵗
始能言但從其母誦法華經於人世事懵無所知姿貌
嶷然志若有所待年十七有禪者過之誦髙峯上堂語
曰欲窮千里目更上一層樓師忽言曰此大善知識必
能為人抜釘去楔耳能與我往見之乎母驚異之畧具
衣裝與之行見髙峯于天目山師子巖立死關為童子
峰謂之曰汝所持何多為師曰以待寒暑峯曰學佛者
不如是師即刻盡以散諸人乃令提萬法歸一一歸何
處話因名之曰從一他日峯為僧舉牛過窻櫺話師聞
之忽生大疑參究不倦一日告峯曰上極天宫下窮水
際盡大地界一瑠璃瓶峯曰莫作聖解他日過鉢盂塘
見雪自松上墜有省即詣峯呈頌曰不分南北與西東
大地山河一片雪聲未絶峯痛捧之不覺殞身崖下懸
崖壁立人意其必死同學明通捫蘿接磴以救之則已
出半山無所苦也謂通曰我往江西見欽公去也通曰
汝辜負老漢棒矣力挽之還即同還山之西禪院自誓
曰我七日不證則决去矣遂直堅壁忘廢寢食夜則攀
樹露立逹旦未及所期豁然大悟馳至死關呼曰老和
尚今日瞞我不得也呈頌曰大地山河一片雪太陽一
照便無蹤自此不疑諸佛祖更無南北與西東明日峯
上堂云我布縵天大網打鳯羅龍不曽遇得一鰕一蟹
今日有蟭螟蟲撞入三十年後向孤峰絶頂揚聲大呌
且道呌箇甚麽舉拂子云大地山河一片雪師便奪峰
拂子為衆舉揚訶勵同學辭不少遜復曰盡大地有一
人發真歸源從一皆知之峯歎其俊快有僧參峰次峰
令見師師曰驀直去其出言大抵如此乆參者媿之幾
有命如懸絲之慮遂歸徳清其母為賣簪珥同入武康
上栢山結茅以居人見其渾俗罔測其意越五年還山
見峯峯云大有人見你拖泥帶水師曰兩眼對兩眼遂
薙落峯改其名曰了義元貞乙未髙峯示寂師亦韜晦
或遊禪林頺然居下板孤峭巖峻不假借人辭色或觸
其機鋒發言如奔雷諸方客衲莫不驚歎居不擇地隨
寓而休而律範大閑凛如氷雪所至四衆歸重公侯貴
人争相迎奉師于正宗禪寺累請住持若不聞召未嘗
受請立僧而咸尊之曰義首座云中峰本公大揚髙峯
之道烜赫昭著法席之盛中外罕及至治癸亥棄衆而
化同門布袍雍公見地明白提唱超卓而去世更乆後
泰定三年師勉從衆請歸坐祖庭者一載所謂正宗禪
寺者也參學之衆輻輳而至或示衆曰除却語黙動静
道将一句來又嘗曰一息不來向何處安身立命然或
嬉咲怒罵觕言穢語人所不堪或不因勸請自肆談説
或成頌偈不待思惟應機而發人所莫測元統元年嵗
除日師忽謂從者曰有一件事天様大還委悉麽良乆
云明日是年朝正月六日詣法塔西指于地曰更好立
箇無縫塔其晚與禪者談笑至夜分乃曰老僧明日天
台去也禪者曰某甲隨師去師曰你走馬也趕我不及
翼早跏趺而化
大明空谷禪師諱景隆字祖庭號空谷姑蘇洞庭黿山
陳氏子父月潭居士母金氏生師于洪武癸酉七月十
二日童時不茹葷趺坐若禪定永樂壬辰從弁山白蓮
懶雲和尚受學參禪雖家居而湖海禪伯如古拙和尚
輩靡不參謁庚子出家虎丘宣徳二年詣杭州昭慶受
戒遂依師住靈隠七年往天目禮祖塔憇錫一載刻苦
參究忽有省因造懶雲剖露雲印可之師所著有空谷
集三十巻心宗洞逹機辨峻抜儒釋通貫事理交融大
理卿吳公誌之師存年五十二時自作塔銘於武林西
湖之修吉山院名正傳有正傳十景之咏在集
　　　净土院
净土惟正禪師秀州華亭黄氏子㓜從錢塘資聖院本
如肄業且將較藝于有司如使禱觀音像以求隂相師
謝曰豈忍獨私於已哉郡人朱紹安聞而加歎欲致帑
度之師慨然曰古之度人以清機宻㫖今反是去古逺
矣吾堕三寳數當有其時已而遇祥符覃恩得諧素志
獨擁毳袍且弊同列慢之師曰佛乎佛乎儀相云乎哉
僧乎僧乎盛服云乎哉厥後有願輸奉嵗時用度俾繼
如之院務亦復謝曰聞托鉢乞食未聞安坐以享聞歴
謁諸祖未聞廢學自任况我齒茂氣完正在筋力為禮
非從事屋廬之秋也於是提䇿東引學三觀於天台復
旋徑山咨單傳之㫖於老宿惟素舊董臨安功臣山浄
土院師輔相之乆而繼席焉然為人髙簡律身精嚴名
卿巨公多所推尊葉内翰清臣牧金陵迎師語道一日
葉曰明日府有燕飲師固奉律能為我少留一日欵清
話否師諾之翼日遣使邀師留一偈而返曰昨日曽將
今日期出門倚仗又思惟為僧秖合居巖谷國士筵中
甚不宜坐客皆仰其標致師識慮洗然不牽世累雅愛
跨黄犢出入軍持巾鉢悉挂角上市人争觀之師自若
也杭守蔣侍郎嘗與師為方外友每謁至郡庭下犢譚
笑終日而去蔣有詩曰禪客尋常入舊都黄牛角上挂
瓶盂有時帶笠穿雲去便好和雲畫作圗師嘗作山中
偈曰橋上山萬層橋下水千里唯有白鷺鷥見我常來
此平生製作三十巻號錦溪集又工書筆法勝絶秦少
游珍藏之冬不擁爐以荻花作毬納足其中客至共之
夏秋好翫月盤膝大盆中浮水上自旋其盤冷笑逹旦
率以為常九峰韶禪師嘗客于院一夕將臥師邀之曰
月色如此勞生擾擾對之者能幾人峰唯唯而已乆之
呼童子使熟炙峰方饑意作麵餅頃乃橘皮湯一盃峯
匿笑曰無乃太清乎又問曰師以禪師名乃不談禪何
也師曰徒費言語吾懶寧假曲折但日夜煩萬象為敷
演耳言語有間而此法無盡所謂造物無盡藏也皇祐
元年孟夏八月語衆曰夫動以對静未始有極吾一動
歴年六十有四今静矣然動静本何有哉於是泊然而
逝
　　　光慶寺
光慶遇安禪師錢塘人也姓沈氏丱嵗出家于天台華
頂峯禮菴主重蕭披剃依年受具尋遇本山韶國師宻
契宗㫖乾徳中吳越忠懿王命住北關傾心院又召入
居天龍寺開寳七年甲戌安僖王請于光慶寺攝衆署
善智禪師初上堂有僧問無價寳珠請師分付師曰善
能吐露曰恁麽即人人具足也師曰珠在什麽處僧乃
禮拜師曰也是虚言問提綱舉領盡立主賔如何是主
師曰深委此問曰如何是賓師曰適來向汝道什麽曰
賓主道合時如何師曰其令不行問心月孤圎光吞萬
象如何是吞萬象底光師曰大衆總見汝恁麽問曰光
吞萬象從師道心月孤圎意若何師曰抖擻精神著曰
鷺倚雪巢猶可辨光吞萬象事難明師曰謹退問青山
緑水處處分明和尚家風乞垂一句師曰盡被汝道了
也曰未必如斯請師答話師曰不用閒言又一僧方禮
拜師曰問答俱備僧擬伸問師乃叱之師有時示衆曰
欲識曹谿㫖雲飛前面山分明真實箇不用别追攀問
承古徳有言井底紅塵生山頭波浪起未審此意如何
師曰若到諸方但恁麽問曰和尚意㫖如何師曰適來
向汝道什麽師又曰古今相承皆云塵生井底浪起山
頭結子空華生兒石女且作麽生㑹莫是和聲送事就
物呈心句裏藏鋒聲前全露麽莫是有名無體異唱𤣥
譚麽上座自㑹即得古人意㫖不然既恁麽㑹不得合
作麽生㑹上座欲得㑹麽但㸔泥牛行處陽燄翻波木
馬嘶時空花墜影聖凡如此道理分明何須乆立珍重
太平興國三年隨寳塔見于滋福殿賜紫號明智大師
淳化初還光慶舊寺三年九月二十日示寂
　　　武林山
支遁字道林廬人㓜有神理聰明秀徹初至京師太原
王濛甚重之曰造微之功不減輔嗣隠居餘杭山沉思
道行之品委曲慧印之經卓焉獨拔得自天心
禪月大師貫休以詩謁吳越王錢鏐有滿堂花醉三千
客一劔霜寒十四州之語鏐令改作四十州乃可相見
休曰州亦難添詩亦難改孤雲野鶴何天而不可飛遂
去蜀
宋慧亨住武林延夀初依靈芝習律專修净業六十年
每勸人必以念佛為先有江自任者忽夢寳座從空而
下云亨律師當升此座適社孫居士預啓别亨即在家
作印而化其時師亦謂其徒曰孫君已去吾亦行矣即
説偈曰彌陀口口稱白毫念念想持此不退心决定生
安養端坐而化號清照律師
後唐杭州真身寳塔釋景霄姓徐氏丹丘人初在表公
門後慕守言闍黎義集敷演于丹丘執性嚴毅寡與人
交狷介自持多事凌轥形器惡弱後納請往金華東白
山奨訓初學時有江西徽猷律匠出義記曰龜鑑録多
學彭亨領徒到霄寺正值講次當持犯篇再三歎賞自
此聲溢價髙每晨滴茶一旦化為乳焉著記二十巻號
簡正言以思擇力故去邪説而簡取正義也武肅王錢
氏召於臨安故鄉宰任竹林寺未幾命赴北塔寺臨壇
天成二年也次命住南真身寳塔寺終焉遷𦵏于大慈
山塢以本受師號塔曰清源
杭州瑞龍㓜璋禪師唐相國夏侯孜猶子大中初伯父
司空出鎮廣陵師方七嵗遊慧照寺聞誦法華志求出
家伯父初不允因師絶飲食不得巳而許之師慧逺禪
師後游諸禪㑹薯山白水咸受心訣咸通十三年至江
陵騰騰和尚囑之曰汝往天台尋静而棲遇安即止巳
而又值憨憨和尚撫而記曰汝却後四十年有巾子山
下菩薩王於江南當此時吾道昌矣尋扺天台山於静
安鄉創福唐院乃契騰騰之言又往隠龍院中和四年
浙東饑疫師於温台明三郡收瘞遺骸時謂悲增大士
雪峯嘗往見之遺㯶櫚拂子而去天祐三年錢尚父遣
使童建賫衣服香藥入山致請至府庭署志徳大師館
于功臣堂日親問法師請每年于天台山建金光明道
塲諸郡黒白大㑹逾月而散將辭歸山王加戀慕於府
城建瑞龍院延請開法時禪門興盛斯則憨憨懸記應
矣天成二年丁亥四月乞墳塔于尚父父命陸仁璋於
西關選勝地建塔創院改天台隠龍為隠迹塔畢師入
府庭辭尚父囑以䕶法尅期順寂尚父悲悼遣僧正集
在城宿徳迎引入塔
杭州傾心法瑫宗一禪師上堂良乆曰大衆不待一句
語便歸堂去還有紹繼宗風分也無還有人酬得此問
麽若有人酬得這裏與諸人為怪笑若酬不得諸人與
這裏為怪笑珍重僧問如何朴實免見虚頭師曰汝問
若當衆人盡鑒曰有恁麽來皆不丈夫秪如不恁麽來
還有紹繼宗風分也無師曰出兩頭致一問來曰甚麽
人辨得師曰波斯養兒問佛法去處乞師全示師曰汝
但全致一問來曰為甚麽却拈此問去師曰汝適來問
甚麽曰若不遇於師幾成走作師曰賊去後關門問别
傳一句如何分付師曰可惜許曰甚麽則别酬亦不當
去也師曰也是閒辭問如何是不朝天子不羡王侯底
人師曰每日三條線長年一衲衣曰未審此人還紹宗
風也無師曰鵲來頭上語雲向眼前飛問承古有言不
斷煩惱此意如何師曰又是發人業曰如何得發業師
曰你話堕也問請去賞罰如何是吹毛劔師曰如法禮
三拜師後住龍册寺歸寂
餘杭大錢山從襲禪師雪峰之上足也自本師印解洞
曉宗要常曰擊關南鼓唱雪峰歌後入浙中謁錢王王
欽服道化命居此山而闡法焉僧問不因王請不因衆
聚請師直道西來的意師曰那邉師僧過這邉著曰學
人不㑹乞師指示師曰争得恁麽不識好惡問閉門造
車出門合轍如何是閉門造車師曰造車即不問汝作
麽生是轍曰學人不㑹乞師指示師曰巧匠施工不露
斤斧
瞽菴講師台之寧海人母金氏夢大士現五色雲中覺
而有娠及生逮長洒然有出塵之思年十二投㑹稽悟
本院一山元出家元天厯初受具聞天岸濟公主萬夀
圎覺寺師往依焉濟見其天機峻利有一日千里之勢
乃曰子盍從吾師遊他日大顯南嶽一宗吾於子有望
矣濟之師即佛海也佛海倡道上天竺師厠多士中晝
夜研磨三觀十乘之㫖悉貯心胸叩之者辯口如水佛
海遂命司賓及佛海退居南天竺演福延師為第一座
至正五年陞隆夀教寺越六年江浙省臣復聘主演福
寺寺當兵燹之餘鞠為荒墟師創殿宇以納負笈之士
遇有咨問悉竭所藴而示悟之自持一榻二十年蕭然
如在逆旅洪武四年某月順寂神思不亂如返故廬宋
學士濓為撰塔銘
千嵗和尚名寳掌中印土人魏晉間東游自云六百七
十三嵗周威烈王十二年丁夘生左手握拳有珠在掌
中因以為名始抵峨眉五臺南返衡廬入建業與逹摩
遇於梁朝遂扣法焉洎來二浙愛天竺之勝結茒而居
者四十五年復往四明天台及諸名山遊歴将遍唐貞
觀十五年還竺峯乆之移居浦江寳巖顯慶二年正旦
手捏一像九日而成與其貌無異即告徒曰吾誓住世
千嵗自來支那忽四百嵗今巳過七十有二年矣説偈
而化世稱千嵗和尚遺記滅後有僧來取吾骨勿拒越
五十四年剌浮長老至彼作禮墖户倐開得其骨皆連
鎻金色因持來别建墖藏之為中竺開山始祖賛曰人
夀幾何朝露逝川生周渉唐本誓則然東遲達摩心印
始傳孰云佛法獨在西天
海月法師名慧辨字訥翁華亭富氏子受業普照從天
竺韶及浮石矩傳天台教觀韶將老命師代講夢章安
以金箆擊其口曰汝勤於誨人當得辨智乆之率繼其
席嘉祐中翰林沈公遘帥郡以嚴為理察師道行獨異
之俾蒞僧職遷都僧正東坡時為通守嘗與師為方外
之遊講授二十五年往來常千人無何歸隠草堂但六
事隨身而巳熈寧六年冬旦起盥濯别衆而化遺戒須
待東坡至方可合棺四日坡始抵山中見其趺坐如生
頂尚温煖作三絶哭之師沒二十一年東坡追序其事
云余去杭夢至西湖上有大殿榜曰彌勒下生故人海
月辨師之流皆行道其間乃作賛辭頴濱銘其墖賛曰
滄海孤月生于雲間飛輪竺嶺萬象光寒知之者誰眉
山老仙有如不信銘賛皎然
水源法師名净源字伯長姓楊氏生而敏慧依東京報
慈寺海逹大師得度奮志參尋初見華嚴承遷次見横
海明覃後見長水子璿盡得華嚴奥㫖聲譽藉甚住泉
之清凉蘓之觀音杭之祥符湖之寳閣秀之善住左丞
蒲公守杭尊其道以慧因院易禪為教命師居之所至
緇素景慕師筆力遒勁合華嚴證聖正元二䟽為一以
便觀覽製華嚴楞嚴圎覺三懴法及作法華集義通要
十四巻又疏解仁王般若等經髙麗國王子為僧曰統
義天航海而來問法於師朝廷遣侍講楊傑館伴化及
外國其道可知矣元祐三年冬示寂茶毘得舎利無數
瘞於慧因院之西北夀七十八先世泉之晉水人故學
者以晉水稱之賛曰法界無盡一心洞明奮厥餘力詮
釋羣經作式垂範聿有駿聲慕法者衆海國揚舲(前載/未備)
(今/補)
　
　
　
　
　
　武林梵志巻十一
欽定四庫全書
　武林梵志巻十二
　　　　　　　　　　　　明　吳之鯨　撰
　　歴朝勲績
　梵刹由武林建武林以潮汐濁滷之鄉彚聲名文物
　之盛代有作者功用不磨紀忠義俠烈樹名教之巨
　藩紀創業貽謀貌包絡之正域試一覽觀意深逺矣
浙江在郡城之東南登西湖諸山則大畧可瞰其源發
自徽州曲折而東以入于海故名浙江亦曰浙河其潮
晝夜再上諸家立説不同宋時郡志載姚寛西溪殘語
及徐叔明髙麗録二篇大扺皆云潮隨日而應月依隂
而附陽元時聚伯宣作浙江潮候圗説又櫽括其詞更
加明爽其説曰大江而東凢水之入于海者無不通潮
而浙江之潮獨為天下奇觀地勢然也浙江之口有兩
山焉其南曰龕山其北曰赭山並峙於江海之㑹謂之
海門下有沙潬跨江西東三百餘里若伏檻然潮之入
於浙江也發乎浩渺之區而頓就歛束逼礙沙潬囬薄
激射折而趨于兩山之間抝怒不洩則奮而上隮如素
蜺横空奔雷殷地觀者膽掉渉者心悸故為東南之至
險非他江之可同也原其消長之故者曰天河激涌曰
地機翕張揆其晨夕之候者曰依隂而附陽曰隨日而
應月地志濤經言殊㫖異胡可得而一哉盖圎則之運
大氣舉之方儀之静大水承之氣有升降地有浮沉而
潮汐生焉日有盈虚潮有起伏故盈于朔望虚于兩弦
息于朓朒消于朏魄而大小凖焉月為隂精水之所在
日為陽宗隂之所從故晝潮之期日常加子夜潮之候
月必在午而晷刻定焉夘酉之月隂陽之交故潮大于
餘月大梁析朩河漢之津也朔望之後天地之變故潮
大于餘日寒暑之大建丑未也一晦一明再潮再汐一
朔一望再虚再盈天一地二之道也月經于上水緯于
下進退消長相為生成厯數可推毫釐不爽斯天地之
至信幽贊於神明而古今不易者也杭之為郡枕帶江
海逺引甌閩近控吳越商賈之所輻輳舟航之所駢集
則浙江為要津焉而其行止之淹速無不畢聽潮汐者
或違其大小之信爽其緩急之宜則必至于傾墊底滯
故不可以不之謹也某承乏茲郡屬兵革未弭之秋信
使之往來師旅之進退雖期㑹紛紜邊陲警急必告之
曰謹候潮汐毋躁進以自危然而跡累肩摩晨馳夕騖
有不能人喻而户説之者考之郡志得四時潮候圗簡
明可信故為之説而刻石于浙江亭之壁間使凢行李
之過此者皆得而觀之以毋蹈夫觸險躁進之害亦庶
乎思患而預防之之意云
捍江塘築自吳越王盖江潮為患自唐巳然白樂天剌
郡時嘗禱於神云滔滔大江南國之紀安波則為利横
流則為害故我上帝命神司之今屬潮濤大湧奔激西
北水無知也如有憑焉浸淫郊鄽壊敗廬舎人墜墊溺
籲天無辜居易祗奉璽書興利除害守土守水職與神
同是用備物致誠躬事䖍禱庶使水反歸壑谷遷為陵
土不騫摧人無蕩析然未聞有修築之績也梁開平四
年八月錢武肅王始築塘在候潮門通江門外潮水晝
夜衝激版築不就命强弩數百以射又致禱于胥山祠
仍為詩一章其末句曰為報龍王及水府錢江借取築
錢城函鑰置海門山既而潮水避錢塘東擊西陵遂造
竹絡積巨石植以大木隄既成乆之乃為城邑聚落凡
今之平陸皆昔時江也潮水衝突不常隄㟁屢壊大中
祥符五年郡守戚綸與兩浙轉運使陳堯佐申請遣使
自京師部埽匠壕寨越州易柱石之制雖免水患而衆
頗非其變法七年詔江淮發運使李溥同内供奉官盧
守懃復依錢氏制專其事時水方大溢九年郡守馬亮
禱于子胥祠下明日潮為之却又漲横沙數里隄遂以
成景祐中隄復壊兩浙轉運使張夏作隄十二里置捍
江兵士五指揮採石修塘隨損隨治杭人徳之作廟隄
上今昭貺廟是也慶厯初六月大風驅潮堤再壊郡守
楊偕轉運使田瑜協力築隄二千二百丈丁寳臣作記
紹興十年以轉運副使張匯之請招填捍江軍額二十
二年吏部尚書林文鼐建選乞選諳曉之士專置一司
詢故老究利病脉絡而後興工且言羅刹江濱舊有吳
王英烈王廟燼于回禄乞靈無地乞付有司營葺從之
自是百餘年間屢修屢壊嘉熈戊戌秋潮由海門𢷬月
塘頭日朘月削民廬僧舎坍者四十里已亥六月詔趙
與懽除端明殿學士知臨安任責修築與懽奏先于傍
近築土塘為救急之術然後于内築石塘又奏近觀潮
勢忽覩異物非龍非魚什什伍伍鼓鬛揚鬐欲望奏告
上帝或施強弩火炮以絶其妖又奏日役殿歩司官兵
五千五百餘人并募夫工及修江司軍兵三千餘人貼
立石倉夾植樁笆版木晝夜運土填築自水陸寺之下
江家橋之上近江港口築壩南北長一百五十丈自團
圍頭石塘近江築擦水塘長六百丈自六和塔以東一
帶石隄添新補廢四百餘丈越三月畢工水復其故皇
明成化八年八月九月江潮大溢塘壊特甚勅差工部
侍郎李顒整築始復其舊
鐵幢浦相傳吳越王鏐築塘以捍江水置鐵幢三以為
水則幢製如杵徑七八寸出土可三尺餘其趾入土不
知若干初置幢時塘猶未成慮潮蕩幢用鐵輪䕶其趾
而以鐵綆貫幢幹且引綆維于上下之楗然後實土築
塘故幢首出土耳宋淳祐間安撫趙與􁤏作亭覆幢今
亭夷為民居獨存窪池而鐵幢之首嶄出可驗一在舊
便門東南小巷一在舊薦橋門外皆湮塞無考獨在利
津橋者僅存而又為民居所占若不表識乆亦湮矣劉
伯温錢王箭頭歌鴟夷遺魄抝餘怒欲取吳山入江去
雷霆劈地水羣飛海門扶胥没氛霧英雄一怒天可回
肯使赤子隨鮫鮐指揮五丁發神弩鬼物辟易腥風開
三百年來人事改濤落沙平箭空在石梁飲羽未足誇
蜀國三犀謾欺怪近聞黄河水亂流青徐一半悲魚頭
安得壯士斡地軸為拯斯民塗炭憂
西湖故明聖湖也周繞三十里三面環山谿谷縷注下
有淵泉百道瀦而為湖漢時金牛見湖中人言明聖之
瑞遂稱明聖湖以其介于錢唐也又稱錢唐湖以其輸
委于下湖也又稱上湖以其負郭而西也故稱西湖云
西湖諸山之脉皆從天目天目西去府治一百七十里
髙三千九百丈周廣五百五十里蜿蟺東來凌深拔峭
舒岡布麓若飛若舞萃于錢唐而崷萃于天竺從此而
南而東則為龍井為大慈為玉岑為積慶為南屏為龍
為胥為吳皆謂之南山從此而北而東則為靈隠為仙
姑為履㤗為寳雲為巨石皆謂之北山南山之脉分為
數道貫于城中則巡臺藩垣帥閫府治運司黌舎諸署
清河文錦夀安弼教東園鹽橋褚塘諸市在宋則為大
内徳夀宗陽祐聖諸宫隠隠脈脈皆王氣所鍾而其外
邏則自龍山沿江而東環沙河而包括露骨于茅山艮
山皆其䕶沙也北山之脉分為數道貫于城中則臬臺
分司諸署觀橋純禮諸市在宋則為開元景靈太乙龍
翔諸宫隠隠脈脈皆王氣所鍾而其外邏則自霍山繞
湖市夾道紅衝武林門露骨于武林山皆其䕶沙也聨
絡周匝鈎綿秀絶鬱葱扶輿之氣盤結鞏厚濬發光華
體魄閎矣潮聲海門而上者晝夜再至夫以上奔水導
而逆以海潮則氣脉不解故東南雄藩形勢浩偉生聚
繁茂未有若錢塘者也南北諸山峥嶸逥繞滙為西湖
洩惡停深皎潔圓瑩若練若鏡若雙龍交度而頷下夜
明之珠懸抱不釋若連蕚層敷柎瓣莊嚴而馥郁花心
含瀼甘露是以天然妙境無事雕餙覿之者心曠神怡
遊之者畢景留戀信蓬閬之别墅宇内所稀覯者也逮
于中唐而經理漸著代宗時李泌刺史杭州憫市民苦
江水之鹵惡也開六井鑿隂竇引湖水以灌之民賴其
利長慶初白樂天重修六井甃函筧以蓄洩湖水溉沿
河之田其自序云每減湖水一寸可溉田十五餘頃每
一服時可溉五十餘頃此州春多雨夏秋多旱若隄防
如法蓄洩及時即瀕湖千餘頃無凶年矣又云舊法洩
水先量湖水淺深待溉田畢却還原水尺寸往往旱甚
則湖水不充今年築髙湖隄數尺水亦隨加脱有不足
更决臨平湖即有餘矣元懲宋轍廢而不治兼政無綱
紀任民窺竊盡為桑田國初藉之遂起額税蘇堤以西
髙者為田低者為蕩阡陌縱横鱗次作乂曽不容刀蘇
堤以東縈流若帶宣徳正統間治化隆洽朝野恬熈長
民者稍稍搜剔古蹟粉繪太平或倡濬湖之議憚更版
籍竟致閣寝嗣是都御史劉敷御史吳文元等咸有題
請而浮議蜂起有力者百計阻之成化十年郡守胡濬
稍闢外湖十七年御史謝秉中布政使劉璋按察使楊
繼宗等清理續古𢎞治十二年御史吳一貫修築石閘
漸有端緒矣正徳三年郡守楊孟瑛鋭情恢拓力排羣
議言于御史車梁僉事髙江上䟽請之以為西湖當開
者五其畧曰杭州地脉發自天目羣山飛翥駐于錢唐
江湖夾抱之間山停水聚元氣融結故堪輿之書有云
勢來形止是為全氣形止氣蓄化生萬物又云外氣横
形内氣止生故杭州為人物之都㑹財賦之奥區而前
賢建立城郭南跨吳山北兠武林左帶長江右臨湖曲
所以全形勢而周脉絡鍾靈毓秀于其中若西湖占塞
則形勝破損生殖不繁杭城東北二隅皆鑿濠塹南倚
山嶺獨城西一隅瀕湖為勢殆天塹也是以湧金門不
設月城實倚外險若西湖占塞則塍術綿連容奸資冦
折衝禦侮之便何藉焉唐宋巳來城中之井皆藉湖水
充之今甘井甚多固不全仰六井南井也然實湖水為
之本源隂相輸灌若西湖占塞水脉不通則一城將復
鹵飲矣况前賢興利以便民而臣等不能纂巳成之業
非為政之體也五代巳前江潮直入運河無復遮捍錢
氏有國乃置龍山浙江兩閘啓閉以時故泥水不入宋
初崩廢遂至淤壅頻年挑濬蘇軾重修堰閘阻截江潮
不放入城而城中諸河專用湖水為一郡官民之利若
西湖占塞則運河枯澁所謂南柴北米官商往來上下
阻滯而閭閻貿易苦于擔負之勞生計亦窘矣杭城西
南山多田少穀米蔬䔩之需全賴東北其近塘濱河田
地自仁和至海寧何止千頃皆藉湖水以救亢旱若西
湖占塞則上塘之民緩急無所仰賴矣此五者西湖有
無利害明甚苐壊舊有之業以傷民心怨讟將起而臣
等不敢顧忌者以所利于民者甚大也部議報可自是
西湖始復唐宋之舊盖自樂天之後二百嵗而得子瞻
子瞻之後四百嵗而得温甫邇來官司禁約浸弛豪民
頗有侵圍為業者夫陂堤川澤易廢難興與其浩費于
巳隳孰若旋修于將壊况西湖者形勝關乎郡城餘波
潤于下邑豈直為魚鳥之藪遊覽之娛若蘇子眉目之
喻哉
唐君名珏字玉潛㑹稽山隂人家貧聚徒授經營滫髓
以養其母嵗戊寅有總江南浮屠者嘉朩揚喇勒智怙恩横
肆勢燄爍人窮驕極滛不可具狀十二月十有二日帥
徒役頓蕭山發趙氏諸陵寢至斷殘支體攫珠襦玉柙
焚其胔棄骨草莽間唐時年三十二嵗聞之痛憤亟貨
家具得白金百星許執劵行貸得白金又百星許乃具
酒醪市羊豕邀里中少年若干輩狎坐轟飲酒正酣少
年起請曰君儒者若是將何為焉唐慘然具以告願收
遺骸共瘞之衆謝曰諾中一少年曰發丘中郎將耽耽
餓虎事露奈何唐曰余固籌之矣今四郊多暴骨取竄
以易誰復知之乃斵文木為匱復黄絹為囊各署其表
曰某陵某陵分委而散遺之蕝地以藏為文而告詰旦
事訖來集出白金羡餘酬戒勿泄越七日總浮屠下令
裒陵骨雜置牛馬枯骼中築一塔壓之名曰鎮南杭民
悲戚不忍仰視了不知陵骨之猶有也禍滛不爽流傳
京師上逹四聰天怒赫赫飛風雷號令捽首禍者北焉
山隂人始有藉藉傳唐事者由是唐之義風震動吳越
聲生勢長若胥江掀八月之濤名雖髙困固自若明年
已夘後上元兩日唐出觀燈歸忽坐􁡠息奄奄若將絶
者良乆始蘇曰吾見黄衣吏持文書來告曰王召君道
我往觀闕巍峩宫宇靚麗殆非人間有一冕旒坐殿上
數黄衣貴人逡巡降堦曰藉君掩骸其有以報唐乃陛
謁造王前王謂曰汝受命窶且貧兼無妻若子今忠義
動天帝命錫汝伉儷子三人田三頃拜謝降出遂覺罔
不知其何也踰時越有治中袁俊齋至始下車為子求
師有以唐薦者一見置賔舘一日問曰吾渡江聞有唐
氏瘞宋諸陵骨子豈其宗耶左右指君曰此是巳袁大
駭拱手曰君此舉豫讓不能抗也曳之坐北面而納拜
焉禮敬特加情欵益篤叩知家徒四壁惻然嗟矜語左
右曰唐先生家甚寒吾當料理使有妻有田以給左右
逢迎爰諏爰度不數月二事俱惬聘婦偶故國之公女
負郭食故國之公田所費一一自袁出人固奇唐之節
而又奇唐之遇兩髙之曰二公真義士義士爾後獲三
丈夫子鼎立頎頎凡夢中神所告稽其數無一不合咄
咄怪事乃如此唐𦵏骨後又於宋常朝殿折冬青樹植
於所函土堆上作冬青行二首曰馬箠問髐形南面欲
起語野􁈹尚純東何物敢盗取餘花拾飄蕩白日哀后
土六合忽怪事蜕龍挂茅宇老天監區區千載䕶風雨
又曰冬青花不可折南風吹凉積香雪遥遥翠盖一聲
天上有鳯巢下龍穴君不見犬之年羊之月霹靂一聲
天地裂復有夢中詩四首曰珠亡忽震蛟龍睡軒弊寧
忘犬馬情親拾寒瓊出幽草四山風雨鬼神驚一坏自
築珠丘上雙匣親傳竺國經只有春風知此意年年杜
宇哭冬青昭陵玉匣走天涯金粟堆寒起暮鴉水到蘭
亭轉嗚咽不知真帖落誰家珠鳬玉舄又成埃斑竹臨
江首重回猶憶年時寒食節天家一騎奉香來
南湖在餘杭縣治負山對城曠秀無比向為豪強所侵
萬厯間復理濬湖豁然舊觀詳髙中丞碑記　髙舉南
湖告成碑武林山水聫麗而胥原止康以成沃壤必繇
䟽導先喆經綸至今為烈其介在錢塘餘杭之中者名
南湖漢熹平陳公渾所開也縱横一萬三千七百畆崇
岡欝盤波光耀碧清暉暎帶氣候逓換形勝與西湖埓
後漸堙塞唐寳厯歸公珧修之宋崇寧楊公時又修之
而三賢皆載祀典按志天目諸山之水迸注苕溪分注
石門港由石門港逶迤而入汪汪淼淼滙成巨浸是為
南湖其下流杭嘉湖三郡受之盖若居亭然瀦積有區
用以緩其澎湃洸瀁之勢不致衝潰難禦而暵旱時引
溉溝塍三郡咸被其澤數百年來稱東南一大利藪矣
嵗乆防弛濱湖諸豪為政臚割潢汙封殖益廣至扞三
尺不顧𢎞正間水部臧公朱公皆欲奪以還湖議巳定
汔無底績至嘉靖初侍御傅公始慨然以清復為已任
然考碑亦僅還湖八千一百六十畆侍御還諸豪割據
如初無何併其碑遷之黍稌髙廪穠桑茂樹逵軌如鱗
臺榭相望而向所稱清復者不可復識矣湖廢則水無
所歸淫潦既苦漫漭一遇亢乾又束手而仰雲漢庚癸
之呼憤惋無所控訴嵗戊申杭郡苦乆雨連月不休禹
杭而下水漂沒廬舎田疇以萬萬計二郡之民日蟻集
轅門告災時水利王君往覘狀民之荷蓑笠以鏟斧從
者千餘人隨車所向一呼而鄧林合抱綺閣連甍應聲
俱摧如拉枯朽水勢稍舒衆俱跳號讙舞震山駭谷遂
縛豪置之法而一時共事諸公咸蒿目焦心以興湖為
急務矣不佞奉命撫浙偕兩臺日集所司條便宜郡邑
長佐次第往詧蓄泄髙下故道及所為永逺計者既備
且毖而費約巨萬括諸豪侵牟及三郡贖鍰苦不給有
司議加賦天子矜憫小民俾無耗累黍而特允直指鄭
公請捐傳犯侵尅袍服贓四萬為修復費聖主浩蕩之
恩加惠浙土百萬生靈其有瘳乎於是相度湖勢除髙
田七百四十畆有奇三分之二以補軍屯一以召民佃
而其他菰蒲禾黍之區無問在官在民盡斥以為湖約
如傅侍御清復之舊而止其立法也湖分四隅隅分二
十井井分六十畆畆分十區每區計用夫若干里逓𣲖
之每夫計領工食若干縣令頒之每夫領工食計汰泥
若干四隅委官督之即用淤泥築十字長堤堤上蒔桑
萬株使湖藉堤以為固堤藉桑以為固而桑與田所入
皆官筦之以充五年一小濬十年一大濬之需庶亦免
徴𣲖云堤勢綿亘建橋六所彷蘇文忠公西湖故事黿
梁虹渚洄洑漣漪非徒増飾勝覽皆用調停注㵼而復
於湖堤内設閘二以節奔湧堤外設壩一以防衝齧四
隅各設夫二以察損壊仍著為令所在縣官課績一切
以湖興廢為等差噫法至此亦可謂詳核無遺矣後之
游者睇丹崖溯澄流疑以為神囂仙的應接不暇而抑
知隆古以來開而塞成而毁剏營屢更曠舉炳煥豈易
有今日哉功既訖牒上大司農具疏請大畧云南湖貽
患城幾為沼民且為魚屢極三郡之災奚啻九年之水
乃諸臣計畫一周告成朞月畚鍤雲集有如鬼䇿神驅
庸調不聞更訝泉金雨粟金隄甓社永奠半壁於東南
石堰髙梁嵗登千倉於原隰此豈竊息壤以堙洪水積
蘆灰而止驚濤盖縁軫其咨之念備濟川之才牖户綢
繆俾乂方割既經撫按具題合移咨吏部記録以修吏
治靖宏圗云上報可一時臣工咸用肅欽奉揚休命将
載諸貞珉以彰不朽而不佞敬集在事諸臣拜手颺言
曰南湖之役賴皇上湛恩賢僚屬寅贊勿替臣預觀厥
成俾利兆民鞏方輿與天地無極猗歟休哉曷亦念茲
締造孔艱美成在乆彼豪躭躭巧以中當事者而威箝
其下傴儛之及豈在一朝不虞為傅侍御之續乎敢告
循良以永厥圗神祇上下實鑒臨之矣敬系以銘銘曰
天目肇源石門剖絡瀦以安流震澤為壑潨濤湓激若
𢷬戎兵師出以律甲騎雲屯千頃洪浸廼奠厥土按轡
徐行吐納之府岸谷匪夷滄化為田狐嘷菁篠𧖟叢隰
阡衆怒難犯翟瞿樊圃斧鍤奮呼滔天罙阻帝軫其咨
蠲賚孔渥不日成之騰歡普樂疆理既定利賴無疆於
萬斯年貽謀孔臧湖水清漣羣峯峭立佳氣鬱葱鞏固
社稷
　
　
　
　
　武林梵志巻十二
