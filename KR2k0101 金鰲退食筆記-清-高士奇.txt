#+TITLE: 金鰲退食筆記-清-高士奇
#+DATE: 2016-06-11 12:22:13
#+SOURCE: github.com/kanripo/KR2k0101 master 746be64a                
欽定四庫全書　　　　　史部十一
　金鼇退食筆記　　　　　地理𩔖七(古蹟之屬/)
　　提要
　　　　(臣/)等謹案金鼇退食筆記二巻
　　　國朝髙士竒撰士竒有春秋地名考略己著録
　　　　是編乃其康熙甲子官侍講學士入侍
　　　内廷時所作前有自序稱自丁已
　賜居太液池之西朝夕策馬過金鼇玉蝀橋望苑中
　　　　景物七閱寒暑退食之頃偶訪曩時舊制約
　　　　略得之傳聞又仿彿尋其故址離宫别館廢
　　　　者多矣脱復十數老監己盡遺跡漸湮無以
　　　　昭我
　皇上卑宫室約園囿之儉徳因率筆記之詳於西而
　　　　略於東以所居在苑西故也紀其興廢而復
　　　　雜以時事欲見
　　昭代之盛存為太平嘉話也又稱衙署監局載在
　　　　㑹典者不書訪問未確者不書外人所罕窺
　　　　者亦不敢書盖其時距明末僅四十年前朝
　　　　宦豎存者猶多士竒出入
　　　禁廷得以訽訪又久寓其旁朝夕考校故所記
　　　　徃徃可據朱􁂜尊日下舊聞多採掇之今奉
　詔考定彛尊之書徴據詳明纎悉必備此編己在包
　　　　括之中顧其草創記錄之功亦不可没故仍
　　　　録存之以備參稽焉乾隆四十六年十一月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
　欽定四庫全書
　　金鰲退食筆記巻上
　　　　　　　　　　　詹事府詹事髙士竒撰
　　嘗讀往史所載秦漢隋唐之宮闕髙者七八十丈廣
　　者二三十里而離宫别館綿延聨絡彌山跨谷或至
　　數百所何其奢侈宏麗可怖也明因金元之舊宫闕
　　苑囿較秦漢隋唐僅十之三四然皇城之中即屬大
　　内禁絶往來惟親信大臣得賜逰宴故或記或詩咸
　　自詡為異數亦有終身官侍從未得一至者聞人説
　　苑西亭臺宫殿無異海外三山縹緲恍惚疑信者半
　　我
　國家龍興以來務崇簡樸紫禁城外盡給居人所存宫
　　殿苑囿更不及明之三四凡在昔時嚴肅禁宻之地
　　擔夫販客皆得徘徊瞻眺于其下有靈臺靈沼之遺
　　意焉余自丁巳
賜居太液池之西朝夕䇿馬過金鼇玉蝀橋望苑中景物
　　七閱寒暑退食之頃偶訪曩時舊制約畧得之傳聞
　　又彷彿尋其故址離宫别館廢者多矣脱復十數年
　　老監巳盡遺蹟漸湮無以昭我
皇上卑宫室約苑囿之儉德因率筆記之詳于西而畧于
　　東如小南城葡萄園諸亭榭雖有存者總不及書以
　　余所居在苑西也紀其興廢而復雜以時事欲見
昭代之盛存為太平佳話也若彼内府衙署監局之載在
　　㑹典與訪問未確其蹟莫攷者缺而不書景山則外
　　人之所罕窺也亦不敢書今余所記皆都下臣庶旦
　　暮經過俯仰習于見聞非同温室之樹莫可得而言
　　者乃居者既以守近而不知過者又以匆遽而莫曉
　　余生何幸移家其間炊煙燈火隣于紫極使不表而
　　出之如身到海外三山茫無紀述寧無愧焉康熙甲
　　子夏六月序
　　太液池舊名西海子在西安裏門周凡數里上跨石
　　梁約廣二尋修數百步兩崖穹甃出水中鯨獸楯欄
　皆白石鐫鏤如玉中流駕木貫鐵繂丹檻掣之可通
　巨舟東西峙華表東曰玉蝀西曰金鼇其北别駕一
　梁自承光殿達瓊華島制差小南北亦峙華表曰積
　翠曰堆雲瀛臺在其南五龍亭在其北蕉園紫光閣
　東西對峙層甍反宇飛簷拂雲夾岸榆栁古槐多數
　百年物池中萍荇蒲藻交青布緑野禽沙鳥翔泳水
　光山色間悠然自適盛夏芰荷覆水望如錦繡吐馥
　流香尤為清絶若其春氷乍泮秋月澄暉煙靄雲濤
　雨朝雪夜則余八年内直晨夕䇿馬過橋頭獨有㑹
　心者禁中人呼瀛臺南為南海蕉園為中海五龍亭
　為北海寒冬冰凍以木作平板下用二足裹以鐵條
　一人在前引繩可坐三四人行氷如飛名曰拖床積
　雪殘雲景更如畫又于冰上作擲毬之戲每隊數十
　人各有統領分伍而立以皮作毬擲于空中俟其将
　墮羣起而爭之以得者為勝或此隊之人將得則彼
　隊之人蹴之令逺喧笑馳逐以便捷勇敢為能
　本朝用以習武所著之履皆有鐵齒行冰上不滑也康熙
　　癸丑六月九日
賜閣部大臣詞林臺省逰西苑泛舟飲宴辛酉七月二十
　　一日又
賜閣部滿漢大臣詞林臺省部屬諸臣宴于西苑賜内紵
　　蓮藕有差巳未二月晦日
賜士竒與張敦復學士杜近公編修西苑逰宴是嵗五日侍宴
　　西苑庚申七月十三日
命余泛舟苑中中使鼓棹所得蓮芡盡賜之又嘗奉
召自私寓騎馬入紫光閣門乘小舟至瀛臺内殿對畢復乘
　　舟至紫光閣騎馬出賜荷花鮮魚攜歸甲子五日復
　　于舟中侍宴皆有詩恭紀
　　巳未二月晦日䝉
恩賜宴西苑恭紀四首
　　瓊圃丹垣裏璇臺緑水中山光開罨畫橋影控長虹
　　徑轉金銜入波迴桂檝通太平多盛事浩蕩引春風
　　淑景初晴後佳辰上巳前藻浮春水碧花帶曉霞鮮
　　藉草沾香醑臨流對綺筵羽觴須盡醉
天語更頻傳
　　亭榭水雲隈軒楹面面開地疑仙島近人自玉墀來
　　駕鳳雕甍出䟽龍磴道回賦成慚庾信忝竊侍臣才
　　逺勝東堂㑹(晉太和六年命羣臣/于東堂臨流小㑹)何殊曲水逰(南宋/顔延)
　　(之有三日賜讌/曲水賦詩序)早鶯啼太液芳樹繞瀛洲
厚眷真無極
深恩逈莫酬此生懐
帝澤端賴濟川舟
　　巳未五日西苑泛舟侍
宴恭紀四首
　　新蒲細細滿瀛洲令節欣承
聖主逰日出金支明兩岸波開畫艦泛中流嘉魚巳慣迎
　　仙鷁好鳥偏能識翠虬香溢堯尊傾湛露
恩深沆漭總難酬
　　紅嶼青林閤道重凌晨霽景散千峰(是日時/雨初霽)牙檣錦
　　幔懸翔鳳(宋孝武帝渡六/合乘翔鳳舟)水殿金鋪隠濯龍(漢書帝/在濯龍)
　　(池/)仗外輕隂當檻靜筵前積翠入杯濃此身疑是來
　　天上瑶島風光彷彿逢
　　髙張廣樂播南薫寶幄樓船劍佩分玉澗鳴泉雲際
　　落璚簫奏曲水中聞槐烟宻羃依巖障藻影連牽冩
　　浪紋共喜昇平邀
帝澤豈同漢武宴横汾
　　仙艾靈絲傳五日蘭餚玉爼浥天漿荷浮小葉團青
　　葢榴吐新花簇絳囊自有輕舠爭奪錦不須駿馬獻
　　穿楊(舊傳五日有過/錦躤栁等宴)微臣擬進江心鏡(唐時五日于/江心鑄鏡呈)
　　(獻/)多恐名慚鵷鷺行
　　庚申七月十三日
賜逰西苑採蓮八首(并序/)
　　閬苑秋光得庾肩吾之句青潭曉靄賡徐彦伯之篇
　　舒菡萏於方塘紅英度影翫芙蓉於曲榭碧葉浮香
　　若斯撫景留連靡不尋聲唱答况乎迴翔
舜海在沐日浴月之中泝泳
堯淵極引水穿雲之樂檻棲花鷁非同鷗鷺閒汀橋落彩
　　虹不是烟波小艇微涓莫補
寵渥難名竊念(臣/)跡本投竿心隨偃草似孤根之偶出品
　　實遜乎亭亭擬短幹之方搖榮巳邀於灼灼時則涼
　　飇既拂大火初流槎辭巧夕之雙星蓂紀中旬之三
　　葉覩滄池之漭沆當秋宇之澄鮮
上乃䕃芝葢以逍遙盪蘭舟而容與白蘋紫荇到處縈川
　　翠羽紅鱗紛來入鏡尤喜緗荷之出水遍看珠菂之
　　盈房
特命移船容(臣/)舉袖纔催進檝即分鳬雁之輝許帶歸鞍
　　競拜櫻桃之賜擎盤散馥濺齒流甘緬維曩賢所談
　　盛事陪逰灞滻亦號殊恩應制昆明羣矜絶響何似
　　飛艎畫舸一如漁蓑釣笠之輕兼者仙液華腴不異
　　菰米蓴絲之易真屬千秋之
浩蕩未酬畢世之津涯爰紀八章敬疏短引江南靡艷之
　　曲不敢凟奏乎
宸聰渚北悃欵之言未足敷揚夫
聖澤云爾
　　芙蓉池水湛天淵萍末風輕破浪圓碧島丹崖方丈
　　裏有誰來泛採蓮船
　　曲渚蒹葭翠作圍新涼殘暑淡斜暉輕飜兩槳移舟
　　入驚起莎邊白鷺飛
　　風牕露檻接宸居水氣澄鮮浸太虚自是
君恩深瀲灧特教天上看芙蕖
　　鷁首風回撲面香青荷葉底摘金房剖來滿齒流瓊
　　液不羡仙人掌上漿
　　垂虹百尺壓鼇頭錦石疎花帶淺流遙見西峰開罨
　　畫暮蟬聲裏變新秋
　　綺岸銀塘倚棹過雞頭菱角漾清波臣今不作西湖
　　憶煙水菰蘆興巳多
　　水榭紅闌面面低玉題金埓隔東西緑隂交䕃松篁
　　裏惟有水禽無數啼
　　隠隠輕雷送雨濃迴看栁色映千重片雲忽斷月初
　　出歸路時聞花外鐘
　　甲子五日侍
宴西苑恭紀四首
　　炎景紆清晝嘉時奉
御逰金蜺陳綵仗畫鷁動蘭舟髙栁隂初宻圓荷葉始抽
　　遭逢近霄漢身巳到瀛洲
　　浴蘭傳令節廣宴啟華池幙結千花蕋筵垂五色絲
　　薫風散珠箔湛露捧瓊巵
聖德昭恭儉無勞問水嬉
　　島嶼三山外林塘五鳳西風藤牽紫蔓夏木發丹荑
　　岸轉亭皆出波平檻盡低玉蝀坊裏望樓閣隠虹霓
九重端扆暇逰豫濯龍泉蒲草沿堤碧榴花照佩鮮魚潜
　　知聴樂鷗戲解迎船願以池為醴懽同在鎬傳
　　招涼曲榭東鳳艦往來通仙管聞天上長筵布鏡中
　　流鶯啼繞樹亂蝶舞依叢亭午宫槐影稀踈落綺櫳
　　别命乘輕舫臨流飫大官三漿香泛螘六膳氣調蘭
　　轉檝隨
天仗追羣振羽翰微班陪絳灌
渥澤等洪瀾
　　瀛臺舊為南臺一曰趯臺陂林木深茂有殿曰昭和
　　殿前有亭曰澄淵南有村舍水田于此閱稼明李文
　　達賢賜逰西苑記云南臺林木隂森過橋而南有殿
　　曰昭和門外有亭臨岸沙鷗水禽如在鏡中
　本朝順治年間别建宮室為避暑之處向南有亭臨水曰迎
　　薫亭後樓九間樓後有殿制度質樸康熙庚申復加
　　修葺皆易黄屋複殿重房交疏對霤青臺紫閣浮道
　　相通又于水邊堆叠竒石種植花樹層巖小壑委曲
　　曼迴蓼渚蘆灣參差掩映東有二亭以椶覆之隔牕
　　雲霧捲幔山泉别具幽致又作宛轉橋出水面遙望
　　流杯亭水聲樹色不異三山瑤島
御製詩有畫舸分流簾下水秋花倒影鏡中山是也前作
　　瀛臺門樓五間
上日于侵晨臨門聴政畢外直講官于此進講髙槐拂檐
　　堦下立塗金異獸二製作甚精左右迴廊各三間上
　　亦有樓樓外復接小廊門内東西樓屋各五間自池
　　東直房改作之後凡内廷進講皆遣中使至南書房
召張敦復學士同余自西苑門内棹小舟至閘口復換小
　　舟至臺西亭子從内左門入于東邊樓下講畢復從
　　内左門出登舟中使送至西苑門上馬有時
召士竒至内殿草制或月上乃歸則賜饌及池魚蓮藕之屬
　　瀛臺門下迤北有過船亭雕簷峻宇下連丹檻掣之
　　亦可行舟直北兩廂牕櫺臨水為内大臣及侍衛直
　　宿之地再北為御膳房自膳房轉東為閘口各種船
　　停泊堤外自閘口過小橋向東板橋一帶直抵池岸
　　循池而北至西苑門古樹幽蟉槐栁茂宻葭菼蒼然
　白鷺黄鸝飛鳴上下部院諸臣曉入西苑門奏事從
　苑墻下轉西過小紅門别設板橋夾以朱欄懸設􁉞
　網許諸臣于奏對之暇舉網為歡有得魚者即攜以
　歸可謂昇平佳話也
　樂成殿入西苑門循水南行有牐㵼池水轉北别為
　小池中設九島三亭一亭藻井鬬角為十二面上貫
　金寶珠頂兩金龍盤柱作升降狀丹檻碧牖盡皆侈
　麗中設御榻四面皆梁檻通小朱扉而出名涵碧亭
　其二亭制少樸梁檻惟東西達涯際東有樂成殿左
　右檻各設龍床殿後小室亦設御榻明宣宗逰厯處
　也殿右有屋設石磨石碓二下激湍水自動南田榖
　成于此舂治故曰樂成後改殿為無逸亭曰豳風曰
　省耕每嵗秋成有打稻之戲駕幸無逸殿鐘鼓司扮
　農夫饁婦及田畯官吏徵租交納詞訟等事亦知稼
　穡艱難之意也明世宗時諭尚書李時等曰西苑工
　俱告完今日往視收穫以觀農事之終于是御豳風
　　亭召見諸臣賜宴宴畢復御無逸殿東室曰西苑宮
　　室是朕文祖所御近修葺告成欲于殿中設皇祖之
　　位告祭之時等曰仁夀殿久巳廢圮一旦整飭行祭
　　告禮益見聖孝嚴分宜嵩賜逰金海記云省耕亭上
　　即隙地墾田督農耕之臨閱則坐此又有元夕侍宴
　　豳風亭觀燈詩似曽于此張燈矣
　本朝亭殿乆不修治已未庚申嵗
上避暑瀛臺余與張敦復學士寓直于無逸殿之東小室
　　五楹茂樹迴環幽䕃蓊蔚池水下注泉聲淜湃曉烟
　　初散荷香出水時歩豳風亭坐石砌上雨後蟬鳴風
　　來花氣涼滿襟䄂以為身在蓬壺閬苑間曽賦西苑
　　侍直詩十首次年改直廬為
　皇太子避暑宮即水碓陳列山石雜植新篁為清流激湍
　　茂林修竹構亭于無逸殿舊址曰流杯亭風櫺水檻
　　甍桷飛動細渠屈曲濺玉飛瓊
上題曲澗浮花四字常宴外藩于此大學士益都馮公致
　　政將歸賜逰西苑中使鼓棹至流杯亭備肴核内酒
　　飲宴盡歡益都賦詩紀事都下榮之
　　西苑侍直恭紀十首
　　碧網丹甍閬苑中
六龍駐輦翠微宫雲牕近處衣常潤水檻開時楫可通路
　　接三山疑泛海臺髙百尺逈凌風周廬禁衛森嚴列
　　隠隠仙璈下逺空
　　林沼蔥蘢帶曉煙湖光一片漾清漣殘霞半映金堤
　　栁靈雨先滋玉井蓮冉冉紅香迷野鶩絲絲緑影噪
　　新蟬當軒止覺涼生袂早有薰風動
睿篇
　　輦道青莎軟作茵蒼蒼葭菼遍芳津蘋灣銷夏偏宜
　　暑桂館招涼不受塵虹跨長橋排雁齒閣連飛宇次
　　魚鱗自慚未是登瀛侶珥筆叨為侍從臣
宸極髙居最上層千重雲樹碧烟凝竹埤花樹逢初霽藻
　　砌梧枰散鬱蒸閣下横經看進艇亭西寓直許調冰
　　醴泉炎景真堪避應勒新銘擬魏徵
　　干羽懷柔到日南萬方無事樂桑蠶銀河鳬雁恩波
　　闊玉澗莓苔化雨甘巖際共攀松粒五苑中齊識栁
　　眠三樓船旍葆誇西漢不羨昆明碧水潭
　　蓬壺窈窕隔塵凡曲渚斜開錦石嵓紅蓼晚涼清竹
　　簟緑葵朝露濕絺衫㳺魚得水閒依荇畫鷁迎風自
　　引帆正喜遭逢承
御幄光天未敢荷長鑱
　　朱垣曉啟晝方炎奏對諸僚禮數嚴錦障輕籠金勒
　　馬黄羅髙捧緑頭籖篆浮寶獸香頻起漏滴銅龍水
　　更添封事上林思曼倩詼諧忠愛有誰兼
　　蕉園紺宇行難盡藥塢沙洲望總佳霧隠重檐横翠
　　瓦泉從西郭入丹崖懸蘿巧結雙鴛帶細草爭抽小
　　鳳釵薄暮林梢明月上頓教野性愜江淮
　　西來爽氣逼新秋吹面荷風滿徑幽瀑布水聲喧户
　　外黛螺山色落墻頭霑
恩饌給銀絲膾宣
勅人乗青翰舟遺蹟尚留觀稼殿
君王樂處不㤀憂
　　勤政樓前幾暇時古槐夾路影參差趨朝瑤浦呼船
　　渡退食天閑賜馬騎出水蓮房初結子沉波菱葉細
　　牽絲何須作記逰西苑日日螭頭一獻詩
　　紫光閣由太液池西南隄循池而北舊有臺髙數丈
　　中作圓頂小殿用黄瓦左右各四楹接棟稍下瓦皆
　　碧南北垂接斜廊懸級而升面若城壁下臨射苑皆
　　設門牖有馳道可走馬明武宗築以閱射者名曰平
　　臺後廢臺改為紫光閣向北門外即金鼇坊明時五
　　日幸西苑鬬龍舟于紫光閣前看御馬監勇士馳驟
　　往來走解躤栁明愍帝召對閣臣於此大學士蒋公
　　徳燝敬日草云召至紫光閣退出歩至林木間小憩
　　旁有别館諸璫坐處有頃光禄寺送茶閣甚髙敞樹
　　隂池影葱翠萬狀亦佳景也我
　朝仍名紫光閣向南隙地盡植桃杏仲春之際芳菲滿目
上常於閣前殿試武進士騎射又于每嵗八月中秋前二
　　三日集上三旗大臣侍衛較射更設帳殿次第而入
御製詩所謂隊自花間入鑣從栁外分也髙等者賜蟒緞
　　一疋内緞三疋潞紬二疋羊二隻次等者蠎緞一疋
　　内緞二疋潞紬一疋羊一隻再次者内緞一疋潞紬
　　一疋癸亥嵗改賜金牌銀牌有差上刻旌射二字
皇太后避暑亦曽居此旁有百鳥房多蓄奇禽異獸如孔雀金
　　錢雞五色鸚鵡白鶴文雉貂鼠舍貍猻海豹之𩔖不可枚舉
　本朝不此是尚但給飲啄而已
　　芭蕉園自太液池東行半里許蒲葦盈水榆栁被岸
　　松檜蒼翠果樹分羅中崇闥廣砌一殿穹窿以黄金
　　雙龍作頂纓絡懸綴雕櫳綺牕朱楹玉檻望而敞豁
　　舊曰崇智殿殿後藥䦨花圃有牡丹數十株轉西有
　　亭八面内外皆水曰臨漪亭一曰釣魚臺金魚作陣
　　逰戲其中又一小石梁出水中向西一亭在水際曰
　水雲榭按芭蕉園一名椒園有宮眷法從人等至此
　下馬二石碑當是世宗設醮時所立前朝實録告成
　於此焚草七夕宮中穿鵲橋補服設乞巧山子兵仗
　局進乞巧鍼十五日西苑作法事放河燈甜食房進
　供佛波羅蜜明世宗實録十五年五日端陽節幸西
　苑預命侯郭勛大學士李時尚書夏言候于崇智殿
　遣中官賫賜艾虎花縧百索牙扇等物御龍舟召勛
　等各登舟給酒饌命三臣舟近龍舟行自蕉園迤邐
　至澄碧亭登岸復宴於無逸殿盡歡而罷嚴分宜鈐
　山堂集載有詔賜金海乘涼詩序云供事西苑直宿
　無逸殿時溽暑蒸燠上命中官導五臣每以巳末申
　前於金海邊乘涼是日出迎和門乘舟泊水雲榭觀
　臨漪亭入蕉園至崇智殿畫棟雕甍金碧輝煥蒼松
　翠栢蓊鬱垂䕃不復知有暑氣又有金海放燈詩云
　紅燈焰焰水悠悠此夕真從天漢逰鸞簫鳳管鳴仙
　吹錦纜龍旗引御舟其二云恍驚華渚流虹照宛是緱
　　山駕鳳來仙人指㸃瑤池上萬朶金蓮頃刻開又有
　　西苑賜川扇詩云太液池邊暑氣生海榴英簇絳霞
　　明蜀王新貢金花箑御苑傳呼賜禮卿
　本朝順治年間改為萬善殿供三世佛像選老成内監
　　披剃為僧焚修香火木陳玉林兩老衲奉
召至京師曽居萬善殿每嵗中元建盂蘭道場自十三日
　　至十五日放河燈使小内監持荷葉燃燭其中青碧
　　熠熠羅列兩岸以數千計又用琉璃作荷花燈數千
　　盞隨波上下中流駕龍舟奏梵樂作禪誦自瀛臺南
　　過金鼇玉蝀橋繞萬嵗山至五龍亭而回河漢微涼
　　秋蟾正潔苑中勝事也
　　玩芳亭在蕉園之西芳木匝之今廢
　　承光殿在金鼇玉蝀橋之東圍以圓城設以睥睨自
　　兩掖洞門而升中構金殿穹窿如葢華榱綺牖旋轉
　　迴環俗曰圓殿外周以廊向北金鼇垂出垣堞間甚
　　麗昔有古松三株枝幹槎枒形狀偃蹇如龍奮𤓰挐
　空突兀天表金元舊物也今止存其一明李文達賜
　逰西苑記云圓殿巍然髙聳曰承光北望山峰嶙峋
　崒嵂俯瞰池波蕩漾澄澈山水之間千姿萬態莫不
　呈竒獻秀於几牕之前韓右都御史雍賜逰西苑記
　云圓殿觀燈之所也殿臺臨池環以雲城厯階而登
　殿之基與睥睨平古松數株聳拔參天衆皆仰視時
　則晴雲翳空炎光不流暖風徐來花香襲人倚睥睨
　而窺其西以舟作浮橋横亘池面北則萬嵗山在焉
　殿廢于康熙七八年間云有蝙蝠大尺餘者南向二
　亭尚出雉堞上門閉塞久不啟余朝夕騎馬過其下
　輒愛古栝之夭矯蒼翠而於雪朝月夜更徘徊不忍
　去云
　承光殿古栝行(用東坡司竹/監燒葦園韵)
　承光古栝雙枒槎蒼皮聳幹叅雲霞經冬顔色鬱深
　翠入春發葉如蔣芽白頭老監説舊事西苑圓殿頻
　矜誇花香露氣接大内徑路窈窕疑仙家雕闌四圍
　粉堞壓綺牕十面珠簾遮當時嚴肅是禁地那許橋
　上馳麴車金元舊物厯代重頽枝半折輕杉义侵霜
　溜雨積嵗月漏鼓聽遍朝元撾西偏盤曲勢舞鳳東
　頭突兀形驚蛇我行低徊䇿欵段仰面斗絶聲呀呀
　洞門久閉長狐兔安得啟戸爭投罝七年千回看未
　厭慣聞下直栖宮鴉使其託根在深谷但侶澤雉與
　山麚肩挑背負不知愛歇涼墻脚時語譁常思解襟
　復科跣鼾睡宻䕃逰羲媧含章之梅靈和栁止増妖
　冶豈此加團城似甕瓊構廢或者留意除紛奢趨朝
　日日樂水木往蹟漫比槐排衙秋宵月皎寒晨雪每
　過更覺流連佳興酣攬轡忽欲墮踈雨巳霽河漢斜
　瓊華島在太液池中從承光殿北度石梁至島皆以
　文磚乳花石雜甃之巖洞窈窕磴道紆折多疊竒石
　㠝岏岞崿其巔古殿相傳本遼太后梳粧臺厯金元
　明皆有宮殿為逰觀之地今殘石壞礎猶刻雲物及
　廣寒殿宇遼史云皇城西門曰顯西設而不開北曰
　子北其西城巔有涼殿金史宮闕制度云京城北離
　宫有大寧宫大定十九年建後更為寧夀又更為夀
　安明昌二年更為萬寧宫瓊林苑有横翠殿寧德宮西
　園有瑤光臺又有瓊華島瑤光樓元郝文忠公經陵
　川集載有瓊華島賦葛邏禄迺賢金臺集有粧臺詩
　云廢苑鸎花盡荒臺燕麥生韶華如逝水粉黛憶傾
　城野菊金鈿小秋潭玉鏡清誰憐舊時月㑹向日邊
　明其下自註云粧臺在昭明觀後金章宗嘗與李妃
　夜坐上曰二人土上坐妃應聲曰一月日邊明上大
　悦又有夀安殿詩云夢斷朝元閣來尋買酒樓野花
　迷輦路落葉滿宮溝風雨青城暮河山紫塞愁老人
　頭雪白扶杖話幽州陶九成輟耕録載元時宮闕云
　萬夀山在大内西北太液池之陽金人名瓊花島中
　統三年修繕之至元八年賜今名其山皆叠玲瓏石
　為之峰巒隠映松檜隆鬱秀若天成引金水河至其
　後轉機運㪺汲水至山頂出石龍口注方池伏流至
　仁智殿後有石刻蟠龍昻首噴水仰出然後由東西
　流入於太液池山前有白玉石橋長二百餘尺直抵
　儀天殿後橋之北有玲瓏石擁木門五門皆為石色
　内有隙地對立日月石西有石棋枰又有石坐牀左
　右皆有登山之徑縈紆萬石中洞府出入宛轉相迷
　至一殿一亭各擅一景之妙山之東有石橋長七十
　六尺闊四十一尺半為石渠以載金水而流於山後
　以汲於山頂也又東為靈圃竒獸珍禽在焉(即今之/景山是)
　(也/)廣寒殿在山頂七間東西一百二十尺深六十三
　尺髙五十尺重阿藻井文石甃地四面瑣牕板宻其
　裏徧綴金紅雲而蟠龍矯蹇於丹楹之上中有小玉
　殿内設金嵌玉龍御榻左右列從臣坐牀前架黒玉
　酒甕一玉有白章随其形刻為魚獸出沒於波濤之
　狀其大可貯酒三十餘石(今在西華門外真武/廟中道人作菜甕)又有玉
　假山一峰玉響鐵一懸殿之後有小石笋二内出石
　龍首以噀所引金水西北有厠堂一間仁智殿在山
　之半三間髙三十尺金露亭在廣寒殿東其制圓九
　柱髙二十四尺尖頂上置琉璃珠亭後有銅幡竿玉
　虹亭在廣寒殿西制度同金露方壺亭在荷葉殿後
　髙三十尺重屋八面重屋無梯自金露亭前複道登
　焉又曰線珠亭瀛洲亭在温石浴室後制度同方壺
　玉虹亭前仍有登重屋複道亦曰線珠亭荷葉殿在
　方壺前仁智殿西北三間髙三十尺方頂中置琉璃
　珠温石浴室在瀛洲前仁智西北三間髙二十三尺
　方頂中置塗金寶瓶圜亭又曰臙粉亭在荷葉殿稍
　西葢后妃添妝之所也八面介福殿在仁智殿東差
　北三間東西四十一尺髙二十五尺延和殿在仁智
　殿西北制度如介福馬湩室在介福殿前三間牧人
　之室在延和殿前三間庖室在焉湩前東浴室更衣
　殿在山東平地三間兩夾太液池在大内西周迴若
　干里植芙蓉儀天殿在池中圓坻上當萬夀山十一
　楹髙三十五尺圍七十尺重簷圓葢頂圓臺址甃以
　文石藉以花茵中設御榻周闢瑣牕東西門各一間
　西北厠堂一間臺西向列甃塼龕以居宿衛之士東
　為木橋長一百二十尺闊二十二尺通大内之夾垣
　西為木弔橋長四百七十尺闊如東橋中闕之立柱
　架梁於二舟以當其空至車駕行幸上都留守官則
　移舟斷橋以禁往來是橋通興聖宫前之夾垣後有
　白玉石橋乃萬夀山之道也犀山臺在儀天殿前水
　中上植木芍藥隆福宫西御苑在隆福宫西先后妃
　多居焉香殿在石假山上三間兩夾二間柱廊三間
　龜頭屋三間丹楹瑣牕間金藻繪玉石礎琉璃瓦殿
　後有石臺山後闢紅門門外有侍女之室二所皆南
　向並列又後直紅門並立紅門三三門之外有太子
　鄂爾多荷葉殿二在香殿左右各三間圓殿在山前
　圓頂上置塗金寶珠重簷後有流杯池池東西流水
　圓亭二圓殿有廡以連之歇山殿在圓殿前五間柱
　廊二各三間東西亭二在歇山後左右十字脊東西
　水心亭在歇山殿池中直東西亭之南九柱重簷亭
　之後各有侍女房三所所為三間東房西向西房東
　向前闢紅門三門内立石以屏内外外築四垣以周
　之池引金水注焉椶毛殿在假山東偏三間後盝頂
　殿三間前啟紅門立垣以區分之儀鸞局在三紅門
　外西南隅正屋三間東西屋三間前開一門明宣宗
　實録宣德三年春奉皇太后逰西苑宣宗親掖皇太
　后升萬嵗山奉觴上夀獻詩頌聖德皇太后悦酌酒
　賜宣宗且諭曰今天下無事吾母子得同此樂皆天
　與祖宗之賜也天下百姓皆天與祖宗之赤子為人
　君者但能保安百姓使不至於飢寒則吾母子斯樂
　可久逺矣宣德七年七月宣宗復登萬嵗山作廣寒
　殿召翰林院儒臣侍命周覽都畿山川形勢既畢上
　諭之曰此元之故都也世祖知人善任使信任儒術
　愛養民力故能渾一區宇以成帝業再傳至武宗元
　政稍有變更仁宗繼之恭儉愛人即位之初興學校
　勵風憲清中書其孜孜為治一遵世祖之定法足為
　賢君至順帝在位既久肆意荒淫怠于政事紀綱法
　度蕩然因之失國使順帝能恭儉長守世祖仁宗之
　法天下豈為我祖宗所有又曰兹山兹宇順帝所日
　宴逰者也豈不可感侍臣叩首曰紂之跡周之監也
　八年四月諭少傳楊士竒楊榮曰朕在宮中無事偶
　有眞趣則賦一詩自適不然則取書籍玩味故所在
　置書籍及楮筆之𩔖今修葺廣寒清暑二殿及西瓊
　島欲於各處皆置書籍卿二人可于館閣中擇能書
　者數十人取五經四書及説苑之𩔖每書各録數本
　分貯其中以備覽閲又朕近作廣寒殿記遂命中官
　取示竒等楊文貞賜逰西苑記云登萬嵗山至廣寒
　殿而仁智介福延和三殿及瀛洲方壺玉虹金露之
　亭咸得遍造是日天宇澄明纎塵不作引而四望山
　川之壯麗草木之芳華飛走潛躍各随其性萬象畢
　陳胸次豁然心曠神怡百慮皆淨信天造之佳境而
　人生之甚適也李文達賜逰西苑記云西有長橋跨
　池下過石橋而北山曰萬嵗怪石參差為門三自東
　西而入有殿倚山左右立石為峰以次對峙四圍皆
　石贔屭齦齶蘚封蔓絡佳木異草上偃旁綴樛葛薈
　翳兩掖叠石為磴﨑嶇折轉而上巖洞非一山畔並
　列三殿中曰仁智左曰介福右曰延和至其頂有殿
　當中棟宇宏偉簷楹翬飛髙挿于層霄之上殿内清
　虚寒氣逼人雖盛夏亭午暑氣不到殊覺曠蕩瀟爽
　與人境異曰廣寒左右四亭在各峰之頂曰方壺瀛
　洲玉虹金露其中可跂而息前崖有壁夾道而入壁
　間四孔以縱觀覽而宮闕崢嶸風景佳麗宛如圖畫
　韓右都御史賜逰西苑記云萬嵗山在池之中磊石
　為之髙數千仭廣可容萬人山之麓以石為門為垣
　門之内稍髙有小殿環殿奇峰怪石萬狀悉有名卉
　嘉木爭妍競秀琴臺棋局石床翠屏之𩔖分布森列
　峰有最奇者名翠雲上刻御製詩琴臺上横郭公磚
　擊之皆鏗鏗有聲遂沿西坡北上有虎洞呂公洞仙
　人菴又上有延和殿瀛洲亭金露亭瀛洲之西湯池
　之後有萬丈井深不可測由金露折而東上則廣寒
　殿也髙廣明靚四壁雕彩雲累萬結砌而成東下至
　玉虹又下而南至方壺至介福皆與延和諸殿相對
　峙而方壺瀛洲則左右廣寒而奇特者也嚴分宜賜
　逰廣寒殿詩序云泛金海觀于廣寒山蕩舟持節者
　皆中使水光蕩漾逺近亭臺隠現金碧交輝若身造
　瑤池弱水之間舍舟登岸陟廣寒之殿絶頂巍峙髙
　入雲漢山麓為臺為殿山下有堆雪積翠之坊余厯
　觀前人記載兹山實遼金元逰宴之地明時殿亭皆
　因元之舊名其所叠石巉巖森聳金元故物也或云
　本宋艮岳之石金人載此石自汴至燕每石一准糧
　若干俗呼為折糧石又瑤島春雲為燕京八景之一
　李崆峒秋懷詩云苑西遼后洗粧樓檻外方湖靜不
　流又曰雕闌玉樹留天女錦石秋花隠御舟葢指此
　　也明時重九幸此登髙萬厯七年廣寒殿傾頽其脊
　　中多至元錢神宗曽分賜輔臣張江陵居正明大學
　　士蔣公德璟敬日草與内監劉若愚勺中志乃以今
　　之景山為萬嵗山人多因之誤矣
　本朝順治八年毁山之亭殿立塔建寺樹碑山趾康熙已未
　　地震白塔頽壊次年重建加莊嚴焉每嵗十月二十五日
　　自山下燃燈至塔頂燈光羅列恍如星斗諸喇嘛執經梵
　　唄吹大法螺餘者左持有柄圓鼓右執彎槌齊擊之
　　緩急踈密各有節奏更餘方休以祈福也辛酉冬運
　　是山之石于瀛臺白塔之下僅餘黄壤宜多植松栢
　　為菁葱鬱茂之觀
　　順治八年白塔寺碑
　　恭惟
皇上仁孝性成天縱太平之主也
親政以來拳拳以愛飬斯民為念是以雨暘時若嵗稱大有
天心眷顧此其明徵有西域喇嘛者欲以佛教隂賛
　皇猷請立塔建寺夀國佑民奉
　㫖果有益於國家生民朕何靳數萬金錢為故賜號為惱
　　木汗許建塔於西苑之髙阜處庀材鳩工不日告成
　　因命臣等而為之記内翰林院𢎞文院掌院事大學
　　士希福譯滿洲䝉古文内翰林國史院大學士甯完
　　我撰漢文塔七哈哈畨羅米書冩滿洲字搜史書冩
　　䝉古字典籍楊振麟書冩漢字嵗次辛夘孟秋吉旦
　　立
　　臺城路(苑西梳粧/樓懷古)
　　雕闌幾曲層臺上舊是廣寒宮宇綺綴迎風珠錢漏
　　月想見玉虹金露穠華無據但錦石生苔秋花㸃土
　　艷粉香脂珮環聲作踈踈雨　堆雲橋外徙倚尚澄
　　湖一片晚霞孤鶩雁柱調絃鸞牋冩怨何限當年情
　　緒長安砧杵共蟋蟀悲吟惹人詞賦繫馬垂楊依稀
　　聴梵語
　　金鼇退食筆記巻上
欽定四庫全書
　金鰲退食筆記巻下
　　　　　　　　　　詹事府詹事髙士竒撰
　大髙元殿在神武門之北南向臨玉河其前門曰始
　青道境左右有牌坊二曰先天明鏡曰太極仙林曰
　孔綏皇祚曰宏佑天民内有二閣左曰炅(音/陽)明閣右
　曰􁮀(音/隂)靈軒殿之東北曰象一宮所供象一帝君範
　金為之髙尺許明世宗元修玉容也門前二亭鈎簷
　鬬桷極盡人巧中官呼為九梁十八柱云官民過者
　至此下馬每嵗大旱則建醮祈雨遣官禮拜殿之東
　即北上西門有橋甃磚石各半謂防車輪耳
　乾明門遺址在大髙元殿之西承光殿之東尚有石
　基巍然人無知者
　元都勝境在宏仁寺之西建于元相傳為劉元塑像
　正殿乃玉皇大帝右殿塑三清像儀容肅穆道氣深
　沉左殿塑三元帝君像上元執簿側首而問若有所
　疑一吏跪而答甚戰慄一堂之中皆若悚聴嚴肅者
　神情動止恍如聞其謦欬真稱絶藝禮旃檀佛者無
　不便道看劉蘭塑云葢悞元為蘭也元史工藝傳阿
　納噶尼波羅國人也幼敏悟異凡兒同學有為繪畫
　妝塑業者讀尺寸經阿納噶一聞即能記至元十年
　授大匠總管有劉元者嘗從阿納噶學西天梵相亦
　稱絶藝元字秉元薊之寶坻人始為黄冠師事青州
　把道録傳其藝非一至元中凡兩都名刹塑土範金
　摶換為佛像出元手者神思妙合天下稱之其上都
　三皇尤古粹識者以為造意得三聖人之微者由是
　命以官長其屬行幸必從仁宗嘗勅元非有㫖不許
　為人造他神像後大都南城作東嶽廟元為造仁聖
　帝像巍巍然有帝王之度其侍臣像乃若憂深思逺
　者始元欲作侍臣像久之未措手適閲秘府圖畫見
　魏徵像矍然曰得之矣非若此莫稱為相臣者遽走
　廟中為之即日成士大夫觀者咸嘆異焉其所為西
　畨佛像多秘人罕得見者元官為昭文館大學士正
　奉大夫秘書監卿以夀終輟耕録亦載其事
　藏舟浦自瓊華島東麓過石橋由陟山門折而北循
　岸數百步有水殿二深十六間一藏龍舟一藏鳳舸
　舟首尾刻龍鳳形上結樓臺以金塗之備極華麗又
　一浦繫五六小舟岸際有叢竹䕃屋浦外一亭今皆
　荒廢秋來露冷野鶩殘荷隠約蘆汀蓼岸不減趙大
　年一幅江南小景也
　雪池在陟山門迤北凡宮中雪後掃出殘雪堆積于
　此今多積之景山矣
　五龍亭舊為太素殿創于明天順年在太液池西南
　向後有草亭畫松竹梅于上曰嵗寒門左有軒曰臨
　水曰逺趣軒前有草亭曰㑹景今改建五亭中曰龍
　澤左曰澄祥滋香右曰湧瑞浮翠總名之為五龍亭
　珠簾畫棟照耀漣漪從玉蝀行者遙望水次丹碧煇
　映疑是仙山樓閣後有石坊曰福渚北曰夀岳中有
　　錫殿以錫為之不施磚甓每嵗盛夏
太皇太后避暑于此
皇上聴政之後輒駕小舟問安或侍膳亭上四面荷香微
　　涼清暑癸亥元夜于亭前施放煙火聽京師人民觀
　　看時余巳退直矣
命侍衛那爾泰海清至余私寓
召至亭前賜飲饌坐觀星毬萬道火樹千重金輪寶燄光
　　輝奪目天家富貴盛世歡逰願萬方同之也向于稍
　　南有屋數連通池水以育禽鳥舊名天鵝房有亭曰
　　映輝又有飛靄澄碧二亭遺址今惟□(音/引)祥橋牓獨
　　存
　　凝和殿在池東西向二亭臨水曰湧翠曰飛香白頭
　　老監尚能言之
　　迎翠殿在池西東向臨水有亭曰澄波明嘉靖時更
　　建浮香寶月二亭東望萬嵗山倒蘸于太液波光之
　　中黛色嵐光可掬可挹今惟短垣而己
　西海神祠在北閘口明嘉靖十四年諭禮部尚書夏
　言曰西海子嵗以午日奉兩宮逰宴止行望祀宜特
　建祠宇于湧玉亭以答神貺又曽命勲輔大臣禱雨
　于此按禁城内西海子古燕京積水潭也源出西山
　神山一畆馬眼諸泉繞出甕山後滙為七里濼入都
　城由北安門外藥王廟西橋下入皇城自北閘口延
　竟大内出大通河轉漕亦賴其利元史海子在皇城
　之北萬夀山之隂舊名積水潭聚西北諸泉之水流
　入都城而滙于此汪洋如海都人因名焉恣民漁採
　無禁又元史河渠志通惠河其源出于白浮甕山諸
　泉水也世祖至元二十八年都水監郭守敬奉詔興
　舉水利因建言疏鑿通州至都河改引渾水溉田于
　舊牐河蹤跡𨗳清水上自昌平縣白浮村引神山泉
　西折南轉過雙塔榆河一畆玉泉諸水至西門入都
　城南滙為積水潭東南出文明門東至通州髙麗莊
　入白河又曰金水河其源出于宛平縣玉泉山至大
　四年七月引金水河水注之光天殿西花園石上前
　舊池置牐四以節水又曰海子岸上接龍王堂以石
　甃其四周海子一名積水潭聚西北諸泉之水流行
　入都城而滙于此元仁宗延祐六年都水監㑹計前
　後與元修舊石岸相接凡用石三百有五各長四尺
　闊二尺五寸厚一尺石灰三千斤該三百五工丁夫
　五十石工十元許有壬詩云御溝流水曉潺潺直似
　長虹曲似灣流入宮墻才一尺便分天上與人間歐
　陽𤣥詩云鼇山宴罷月溶溶太液池邊湛露濃不用
　金蓮送歸院水晶宮出玉芙蓉皆西海子作也葛邏
　禄廼賢西華潭詩云秋水清無底涼風起緑波錦帆
　非昨夢玉樹憶清歌帝子吹笙絶漁郎把釣多磯頭
　浣沙女猶恐是宮娥下自註云金之太液池也
　乾佑閣建自明萬厯年間在太液池之北髙八丈一
　尺廣十七丈磴道二分三合而上倒影入水波光蕩
　漾如水晶宮闕天啟時毁之即其處為嘉樂殿其門曰
　延景門今亦廢再西則親軍内教場也
　大西天經厰在五龍亭東北山門臨太液池南向第
　二層殿曰大慈真如寶殿殿壁繪畫龍神海怪又有
　三大軸髙丈餘廣如之中繪衆聖像二十餘左右則
　文殊普賢變相三首六臂每首三目二臂合掌餘四
　臂擎蓮花火輪劍杵簡槊并日月輪火燄之屬裸身
　著虎皮裙蛇纒胸項間努目直視威靈凛烈金塗錯
　雜形彩陸離傳為商喜筆也殿中立一小臺可丈餘
　臺上有亭如毘盧頂亭中黄繖下則西天説法像也
　真如面南周環而諦聴者列如團箕像皆尺許範銅
　為之冠簮袍笏儀表肅然中垂五六線下繫一物似
　機牀又如車軸若轉輪狀東西列四從神各四尺眉
　結雲聚目稜電擊猛燄慧肩快蜂搶軒戴銀兜鍪衣
　烏鎧佩弓矢儀容嚴毅如生葢傀儡胎也據内典下
　天處蘇迷盧之半為忉利尉侯北方毗沙門統藥义
　衆所治水精宮城䕶世其住處曰紛陀利曰質多羅
　曰七林曰摩倫曰如意等下壓象跡當歡喜之地上
　接蜂歌離莊嚴之境常憍尸迦將破怨敵聖者奮勇
　健臂出甲胄林獨揭勝幢不頓一㦸􁒉迦婁而垂翅
　捘修羅而束手猶怒折蓮柄狂搜藕絲由此觀之雖
　在空門亦以忿怒鏖撲為法大防不獨世間攘巨冦
　者袵金浴鐵强矯雄毅也三層設大士像門前古槐
　數株婆娑清䕃東有石屏髙八九尺上刻龍水鱗甲
　飛動在斜陽蔓草間亦銅駝石馬之𩔖歟
　左臨海亭右臨海亭在西苑門外今廢
　聚景亭在太液池之東今廢
　宏仁寺在太液池西南岸地最爽朗
本朝康熙年間即清馥殿基址改建為寺迎旃檀佛居之黄甓
　碧甃齋館敞麗前樹二坊東曰廣㤙敷化西曰普度能仁
　入寺數武白石甃方池上跨三梁緑荷出水朱魚吹
　藻其西作龍首自墻外汲太液水貫注之池北天王
　殿殿東西分峙兩樓以懸鐘鼓再進為慈仁寶殿左
　曰弼教右曰翊化又進為大寶殿左曰覺德右曰普
　慧僧房之前松栢楸槐䕃植庭牖所謂兜率淨宮須
　彌寶殿莫尚于斯也旃檀佛像髙五尺鵠立上視後
　瞻若仰前瞻若俯衣紋水波骨法見其表左手舒而
　直右手舒而垂肘掌皆微弓指微張而膚合三十二
　相中鵝王掌也勇猛慈悲精進自在以意求之皆備
　相傳為㫋檀香木叩之聲鏗鍧若金石入水不濡輕
　如髹漆晨昏寒暑其色不一大抵近于沉碧萬厯中
　慈聖太后始傅以金元翰林學士程鉅夫瑞像殿碑
　云釋迦如來初為太子生七日摩耶棄世生忉利天
　佛既成道思念母恩遂昇忉利天為母説法優填國
　王自以久失瞻仰于如來欲見無從乃刻旃檀為像
　目犍連尊者慮有闕繆躬以神力攝三十二匠昇忉
　利天諦觀相好三返乃得其真既成國王臣民奉猶
　真佛焉及佛返人間王率臣庶自往迎佛此像騰步
　空中向佛稽首佛為摩頂授記曰我滅度千年之後
　汝從震旦廣利人天由是飛厯西土一千二百八十
　五年龜兹六十八年涼州十四年長安一十七年江
　左一百七十三年淮安三百六十七年復至江南二
　十一年汴梁一百七十七年北至燕京居聖安寺十
　二年北至上京大儲慶寺二十年南還燕京内殿五
　十四年燕宮火迎還聖安寺一十九年元世祖迎入
　萬夀山仁智殿十五年遷于萬安寺一百四十餘年
　明蜀僧紹乾續記云自萬安寺復居慶夀寺一百二
　十餘年嘉靖戊戌慶夀寺灾奉迎鷲峰寺迄天啟丁
　夘共居八十八年計優填造像當周穆王辛夘至明
　熹宗丁夘凡一千六百一十餘年由今計之自丁夘
　至康熙甲子又五十七年佛以靈異著聞京師㝢内
　王公大人士庶婦女捐金莊嚴以丐福利者嵗無虚
　日寺以西域僧主之食二品俸更于殿後造白塔一
　座設鎏金頂神光壯麗工制甚精每嵗正月車轂如
　雲綺羅從風聽民間士女觀看瞻禮也然攷釋氏感
　　通録云梁武帝遣郝騫等往天竺國迎佛旃檀像其
　　王摹刻一像付騫天監十年至建康帝迎奉太極殿
　　建齋度僧大赦斷殺自是蔬食絶慾據此説又與程
　　鉅夫碑文不同則此像為優填之所刻歟抑天竺之
　　所摹歟内有
御製碑刻二通謹録於左又一碑刻成都釋紹乾旃檀瑞
　　像來儀記明萬厯丁酉八月立葢自鷲峰寺遷于此
　　者其辭與程鉅夫記畧同不具載
御製宏文寺碑文
　　朕惟佛教之興其來巳久使人遷善去惡隂翊德化
　　不可忽也兹旃檀像自佛初成道刻表以來屢著靈
　　異尤當景崇今特擇景山西之善地創建殿宇於康
　　熙四年十月二十七日自鷲峰寺遷移供奉配以菩
　　薩從神為
宗社永呵䕶生民祈福祐威儀不逺資瞻禮焉是用勅名
　　宏仁勒諸貞珉以誌不朽云康熙五年四月二十九
　　日立
御製旃檀佛西來厯代傳祀記
　　朕聞佛教遷善去惡有裨治世化民故厯代尊崇流
　　傳靈異厥蹟甚著誠以出世入世似屬分途而化俗
　　淑民初無二理粤稽記録佛以周昭王二十四年甲
　　寅誕生西域穆王五十二年壬申入滅佛成道後嘗
　　升忉利天為母氏説法數月未還時優填王以久闊
　　瞻依廼刻旃檀像佛聖表以竚翹想之懷目犍連慮
　　有缺謬以神力攝三十二匠升天諦觀相好三返乃
　　得其真既成王及國人若與神對及佛復降人間王
　　率臣庶往迎佛其像升空謁佛佛為摩頂授記曰我滅
　　度千年後爾往震旦國大興佛化佛滅千二百八十
　　餘年始自西域傳至龜兹六十八年至涼州一十四
　　年至長安一十七年至江左百七十三年至淮南三
　　百一十七年復至江南二十一年北至汴京百七十
　　七年金太宗於辛亥嵗迎至燕京建水陸㑹安奉於
　憫忠寺十二年是年金熙宗於上京建大儲慶寺成
　奉迎於積慶閤中二十年金國海陵王復南迎還燕
　宮内殿居五十四年元朝丁丑嵗三月㑹内殿火尚
　書舒穆嚕公迎往聖安寺一十九年至元世祖至元十
　二年乙亥遣大臣博囉等備法駕音伎奉迎入萬夀
　山仁智殿居十五年丁丑建大聖萬安寺二十六年
　巳丑自仁智殿奉迎於寺之後殿百四十餘年自爾
　迎於慶夀寺至嘉靖十七年居百二十餘年因寺回
　禄奉迎於鷲峰寺至康熙四年乙巳居一百二十七
　年計自優填王造像之嵗當穆王十二年辛夘至我
　朝康熙五年丙午凡二千六百五十餘年矣甚哉巍
　巍瑞像金姿玉容光明相好瞻仰供奉如與神對朕
　覽厯代之往蹟昭新創之宏模廼考來儀舊記所載
　自西域傳至中國上下共二千六百五十餘年之久
　勒諸貞珉以紀盛事垂之永久用誌不朽云康熙五
　年四月二十九日立
　清馥殿度金鼇玉蝀橋西轉北明世宗所建常奉興
　獻太后來逰前有翠芳錦芬二亭荷花盛開紅衣翠
　葢澄漪倒水恍如蓬壺嚴分宜賜逰清馥殿詩帝苑
　雲霞麗仙宫洞壑幽春生翡翠殿花滿鳳凰樓瑤草
　迎宸蹕瓊波侍御舟共傳今聖孝當日奉慈逰又云
　十里宜春苑金堤覆緑楊水涵瑤殿碧花簇錦亭芳
　馳道通長樂離宫接建章微臣一何幸留賞沐恩光
　厯觀嚴分宜賜逰諸詩可謂千載之遇乃不能潔巳
　輔弼怙寵專權遂使君臣之義不終良可嘆也改建
　宏仁寺者即此
　騰禧殿在旃檀寺之西覆以黑琉璃瓦明武宗西幸
　宣府悦晉王樂伎劉良女姿容婉麗善謳遂載以歸
　居騰禧殿飲食起居必與之偕南征亦隨行在武宗
　每縱獵輒以劉姫諌而止兼有馳馬失簪一事實録
　備載之俗呼為黑老婆殿傍有古井曰王媽媽井今
　惟遺址
　騰禧宫廢址
　苑頭苔蘚沒輦路階級井闌餘舊基緑牕朱户早荒
　廢猶説武皇西幸時輕装小隊趨雁塞土牛綵仗陳
　春嬉烟花少妓妙歌舞銀筝羌管聲叅差夜闌神女
　入幽夢氷簟膩滑涼沁肌芙蕖出水比顔色楚王半
　醉心迷離酒樓繫馬大道側教坊懸牓黄金題兩槐
　囷輪茂枝葉(宣府有武宗行宮手植雙槐/樹並駐驆酒樓遺址尚存)至今樂府
　傳新詞小苑别勅架宮殿委曲戸牖盤蛟螭玉釵殷
　勤有宻約馬馳既失無人知五轉三回召始發登車
　還蹙雙蛾眉殿中一入誰復見殿外池水生漣漪寶
　髻羅裙艷金屋落梅纎草驚春遲豹房月冷愴寒露
　斷礎似為紅顔悲腐儒無乃愛聲色屢尋遺跡將何
　為雨中貯泉滌古研破簾不巻風颸颸
　櫺星門在金鼇玉蝀橋西迤北有巷曰羊房夾道舊
　有内安樂堂凡宮人有病及年老或有罪先發此處
　待年久再發外之浣衣局明憲宗時萬貴妃專寵孝
　穆紀皇后有孕曽託病誕生孝宗于此
　果園厰在櫺星門之西明永樂年製漆器以金銀錫
　木為胎有剔紅填漆二種所製盤合文具不一剔紅
　合有蔗段蒸餅河西三撞兩撞等式蔗段人物為上
　蒸餅花草為次盤有圓方八角縧環四角牡丹瓣等
　式匣有長方二撞三撞四式其法朱漆三十六次鏤
　以細錦底漆黑光鍼刻大明永樂年製比元時張成
　楊茂劍環香草之式似為過之宣宗時厰器終不逮
　前工屢被罪因私購内藏盤合磨去永樂鍼書細款
　刀刻宣德大字濃金填掩之故宣欵皆永器也填漆
　欵亦如之填漆刻成花鳥彩填稠漆磨平如畫久而
　愈新其合製貴小深者五色靈芝邊淺者回文戧金
　邊古色蒼瑩器傳絶少故價數倍于剔紅二種皆稱
　厰製世甚珍重之而不可多得厰之遺址今為内務
　府人役所居
　玉熙宮在西安裏門街北金鼇玉蝀橋之西明世宗
　嘉靖四十年十一月辛亥萬夀宮災蹔御玉熙宮神
　宗時選近侍三百餘名于玉熙宮學習官戲嵗時陞
　座則承應之各有院本如盛世新聲雍熙樂府詞林
　摘艷等詞又有玉娥兒詞京師人尚能歌之名御製
　四景玉娥郎嚴分宜聴歌玉蛾兒詞詩云玉蛾不是
　世間詞龍艦春湖捧御巵閭巷教坊齊學得一聲聲
　出鳳凰池注云上命閣臣應制作也他如過錦之戲約
　有百回每回十餘人不拘濃淡相間雅俗並陳又如
　雜劇古事之類各有引旗一對鼓吹送上所扮備極
　世間騙局俗態并拙婦騃男及市井商賈刁賴詞訟
　雜耍諸項葢欲深宮九重之中廣識見博聰明順天
　時恤民隠也水嬉之製用輕木雕成海外諸國及先
　賢文武男女之像約髙二尺彩畫如生有臋無足而
　底平下安夘栒用竹板承之設方木池貯水令滿取
　魚蝦萍藻實其中隔以紗障運機之人皆在障内㳺
　移轉動一人鳴金宣白題目代為問答惟暑天白晝
　　作之以銷長夏明愍帝每宴玉熙宮作過錦水嬉之
　　戲一日宴次報至汴梁失守親藩被害遂大慟而罷
　　自是不復幸玉熙宮矣吳偉業琵琶行有云先皇駕
　　幸玉熙宮鳳紙僉名喚樂工苑内水嬉金傀儡殿頭
　　過錦玉玲瓏一自中原盛豺虎煖閣才人罷歌舞挿
　　栁停搊素手筝燒燈罷擊花奴鼓葢指此也迨入我
　朝遂廢不治康熙十三年五月于此設席殿奉安
仁孝皇后梓宮集百官舉哀今改為内廐豢養御馬門前
　　存一古樹槎枒臃腫生意盡矣
　　大藏經厰在玉熙宮遺址之西即司禮監經厰也貯
　　經書典籍及釋藏諸經今仍舊制
　　萬夀宮在西安門内迤南大光明殿之東明成祖潛
　　邸也殿東西有永春萬春諸宮翼而前為門者三或
　　曰即舊仁夀宮明世宗晚年愛靜常居西内勲輔大
　　臣直宿無逸殿日有賜賚如玲瓏雕刻玉帶金織蟒
　　服金嵌寶石斗牛縧環綵絨䕶膝獨角獸補子貂䑕
　煖耳綵装松竹梅鸞帶花線縧青油雨笠金鑲伽楠
　香帶刻花合香牌子葫蘆景畫銀豆銀人吉祥珊瑚
　定勝銀牌子刻平安二字銀像生人馬銀孩兒金夀仙
　方袋銀瓢刀筯三事御藥如意湯騫林茶笋尖梅蘇
　九袖香面衣御製藥酒五味湯内酒竹葉青真珠紅
　長春酒酒蟹橄欖橙橘瓜果之𩔖嚴分宜記賜畫扇
　有海榴罌可寸許穴其腹藏象刻物器一百事工巧
　異甚又有水晶及牙仙人墜子今朱垣隙地雜居内
　府人役間藝黍稷及堆官柴草南曰草厰北曰柴闌
　云
　大光明殿在西安門内萬夀宮遺址之西地極敞豁
　門曰登豐前為圓殿髙數十尺制如圜丘題曰大光
　明殿中為太極殿後有香閣九間題曰天元閣髙深
　宏麗半倍于圓殿皆覆黄瓦甃以青琉璃下列文石
　花礎作龍尾道丹楹金飾龍繞其上四面瑣牕藻井
　以金繪之白石陛三重中設七寶雲龍神牌位以祀
　　上帝相傳明世宗與陶真人講内丹于此按世宗實
　　録四十年十二月命左都督朱希忠入直西苑親率
　　官校環衛大𤣥都四面及西安門則此地即大𤣥都
　　也今仍設内監道士守之晨夕鐘鼓無間但閒逰者
　　皆得登殿陛瞻憩矣順治十八年辛丑正月
世祖章皇帝升遐顧命大臣素尼鼇拜遏必隆蘇克薩哈
　　同心輔政四臣者共來焚香盟心于此各衙門亦次
　　第設誓余賜第在其左側時于秋雨初霽碧天如洗
　　披襟露坐覺巍巍瓊構與明月流光相照灼恍置身
　　于廣寒宮闕故余移居詩有門前金碧瞻天闕之句
　　兔園山在瀛臺之西由大光明殿南行叠石為山穴
　　山為洞東西分徑紆折至頂殿曰清虚俯瞰都城厯
　　厯可見砌下暗設銅甕灌水注池池前玉盆内作盤
　　龍昻首而起激水從盆底一竅轉出龍吻分入小洞
　　復由殿側九曲注池中喬松數株參立古藤縈繞懸
　　羅下垂池邊多立竒石一名小山子又曰小蓬萊其
　前為曲流觀甃石引水作九曲流觴皆雕琢竒異布
　置神巧明嘉靖時復葺鑒戒亭取殷鑒之義又南為
　瑤景翠林二亭古木延翳竒石錯立架石梁通東西
　兩池南北二梁之間曰旋磨臺螺盤而上其巔有甃
　皆陶埏雲龍之象相傳世宗禮斗於此臺下周以深
　塹梁上玉石欄柱御道鑿團龍至今堅完如故老監
　云明時重九或幸萬嵗山或幸兔兒山清虚殿登髙
　宮眷内臣皆著重陽景菊花補服喫迎霜兔菊花酒
　李文達賜逰西苑記云小山子逺望鬱然日光横照
　紫翠重叠至則有殿倚山山下有洞洞上石巖横列
　宻孔泉出迸流而下曰水簾其淙散激射飛薄濺灑
　最為可玩水聲泠泠然潛入石池龍昻其首口中噴
　出復潛繞殿前左右危石折旋為徑山畔有殿翼然
　至其頂一室正中四面簾櫳欄檻之外竒峰回互茂
　樹環擁異花瑤草莫可名狀下轉山前一殿深靜髙
　爽殿前石橋隠若虹起極其精巧韓右都御史賜逰
　西苑記云又西南至小山子名賽蓬萊入其門有殿
　殿前一大池中通石橋東西二小閣立水中橋南有
　娑羅樹人所罕見殿之後復有三殿其階益上益高
　至絶頂則與萬嵗山坤艮相望絶頂下至第三殿之
　前蓄水作機瞰其下有水簾洞洞之中作金龍决其
　水下而觀之連珠掩洞形稱其名龍口中亦噴水水
　皆從前殿基下隂渠之内過而至于其殿之前鑿石
　為曲渠復作龍頭于其西水至出龍口旋繞而東可
　以流觴者李長史黙逰西内記云北行古松間隠隠
　見岡阜鬱然至則小軒峙其前甃石為九曲黄河軒
　北石假山也石多削為形肖剥泐不可識山數叠上
　松皆偃蹇如天成絶頂列銅池者六皆貯水池旁多
　穿孔竇下注洞口洞中為龍勢若噴吐前為圜池龍
　盤其間駕幸則瀉銅池從孔竇迸落名曰水晶簾吞
　以洞龍洑流地中激而上出池龍口復入地注于黄
　河制特幻巧今山前亭觀盡廢池亦就湮僅餘一亭
　及清虚殿與長松古槐搖落春風暑雨中
　栢木殿在萬夀宮之南全以栢木為之今圮
　親蠶殿在萬夀宫西南有齋宮具服殿蠶室繭館皆
　如古制蠶壇方可二丈六尺叠二級髙二尺六寸陛
　四出東西北俱樹以桑柘採桑臺髙一尺四寸廣一
　丈四尺又有鑾駕庫五間墻圍方八十餘丈按明世
　宗實録禮部上言皇后出郊親蠶不便是日召大學
　士張孚敬令與尚書李時議移之西苑晡時駕幸西
　苑召二臣至太液池使中官操舟渡之入見于舊仁
　夀宮上曰朕惟農桑重務欲于宮前建土榖壇宮後
　為蠶壇以時省觀卿等視其可否二臣趨出視地駕
　轉昭和殿期二臣于此昭和殿今之瀛臺也
　土榖壇在陽德門外西南數十步明嘉靖年間給事
　中王璣言西苑地寛可耕宜令農夫墾藝春秋二時
　臨幸觀省然後收其所入輸之神倉既悉小民艱苦
　之狀且得自致潔清于神明其為耕藉之實孰大于
　是部覆可之遂建壇于此今廢
　惜薪司在西安門街南巷内凡宮中所用紅籮炭皆
　易州山中硬木燒成運至紅籮厰按尺寸鋸截編小
　圓荆筐用紅土刷筐而盛故曰紅籮炭每根長尺許
　圓徑二三寸不一又用炭末塑造將軍或仙童鍾馗
　各成對髙三尺金装綵畫如門神黒面黒手以存炭
　制名曰綵粧于十二月二十四日安于宮殿各門兩
　旁亦嵗暮植将軍炭之遺意次年二月初二日仍歸
　本司後漸作傀儡以紬絹紵綾為粧飾作為無益之
　費我
朝悉除之惟内廷柴炭于此關支荆筐亦不刷紅土
　洗白厰造兜羅絨及各色五毒等縧兠羅絨織法傳
　自西域無敢私造者
　西酒房
　西花房
　牲口房
　舊虎城皆在櫺星門西北今盡廢
　南花園在西苑門迤南東向明時曰灰池種植瓜蔬
　于炕洞内烘養新菜以備春盤薦生之用立春日進
　鮮蘿葡名曰咬春本朝改為南花園雜植花樹凡江
　寧蘇松杭州織造所進盆景皆付澆灌培植又于煖
　室烘出芍藥牡丹諸花每嵗元夕賜宴之時安放
　乾清宮陳列筵前以為勝于剪綵秋時收養蟋蟀至
　燈夜則置之鼇山燈内奏樂既罷忽聞蛩聲自鼇山
　中出每嵗正月進梅花山茶探春貼梗海棠水仙花
　二月進瑞香玉蘭碧桃鸞枝三月進繡毬花杜鵑木
　筆木瓜海棠丁香棃花挿瓶牡丹四月進梔子花石
　榴花薔薇挿瓶芍藥五月進菖蒲艾葉茉莉黄楊樹
　盆景六七月進苿莉建蘭及鳳仙花五色斑斕置玻
　瓈盤中八月進巖桂九月進各種菊花十月進小盆景
　松竹冬青虎鬚草金絲荷葉及橘樹金橙十一月十
　二月進早梅探春迎春蠟瓣梅又有香片梅古幹槎
　　牙開紅白二色安放　懋勤殿余曾有詩紀之石榴
　　紅白二種花單瓣結實如盂子大味甘曰軟子石榴
　　棗有弱枝宻雲瓔珞諸種甚甘脆食則漿流于齒每
　　嵗八月初收棗入錫缾封口懸井中寒冬取出進用
　　如初從樹摘者葡萄有馬乳六月鮮紫瓊瑤王瓜有
　　髙麗種狀如香櫞色正黄扁豆有白花蜜豆霜後更
　　美
上從清涼山手移金蓮花亦付南花園栽種四月末花開碧
　　葉黄英鮮潔可愛其餘雜花竒樹不可名言惟設内
　　監司灌溉之事冬月進花皆用黄布作綿套包裹不
　　使見風菊花以緑竹作架各懸小牌書某種如粉西
　　施水晶盤太史黄紫羅闌之𩔖按時舁送各宫殿安
　　放花殘則隨時易以新者南書房亦如之
　　懋勤殿古幹梅花發紅白二色應
　　制
　　上林春色暗相催一樹新開殿裏梅素艷欲欺瓊圃
　　雪紅芳疑泛紫霞杯欣逢暖律吹嘘早漸識東風次
　　第來古幹獨當霜霰候豈同凡卉㸃莓苔
　　西十庫在西安門内向南舊設掌庫太監一員貼庫
　　數員僉書數十員十庫自戊字後不全用十干以為
　　巳者巳也故改用别名魏忠賢本從甲字庫出身待
　　十庫之人獨厚
　本朝三十餘年十庫封錮不開塵土堆積庫後古木叢
　　茂居人鮮少衆鳥翔集作巢以數萬計
上常逰幸至此命内務府清察立檔案焉
　　甲字庫職掌銀硃烏梅靛花黄丹緑􁧢紫草明􁧢光
　　粉黒鉛水膠槐花藍靛五倍子闊白三梭布苧布紅花水
　　銀硼砂螣黄茜草薑黄蜜陀僧磠砂白芨梔子百藥
　　煎之類皆浙江等省嵗供納以備御用者
　　乙字庫職掌奏本紙欒榜紙中夾等紙各省解到胖
　　襖備各項奏准領取
　　丙字庫每嵗浙江辦納本色絲綿合羅絲串五絲荒
　絲以備各項奏付山東河南順天等府嵗納綿花絨則
　内官之冬衣軍士之布花咸取備于此
　丁字庫每嵗浙江等處辦納生漆桐油紅黄熟銅白
　麻􁪪麻黄蠟錫牛筋黄牛皮麂皮鐵線魚膠白圓藤
　生熟建鐵等件以備御用監内官監支給
　戊字庫職掌河南等處解到盔甲弓箭刀及廢鐵
　承運庫職掌浙江四川湖廣等省黄白生絹以備欽
　賞外藩并内官冬衣樂舞生淨衣等用
　廣盈庫職掌黄紅等色平羅熟絹各色杭紗青細綿
　布
　廣惠庫職掌綵織手帕梳櫳抿刷錢貫鈔錠之𩔖
　廣積庫職掌燄硝熟硫黄聽盔甲厰等處成造火藥
　贓罰庫職掌沒官衣物等件
　
　
　金鼇退食筆記巻下
