#+TITLE: 南方草木狀-晉-嵇含
#+DATE: 2016-06-11 12:22:14
#+SOURCE: github.com/kanripo/KR2k0104 master 99a4f24b                
欽定四庫全書　　　　　史部十一
　南方草木状　　　　　　地理類八雜記之屬
　　提要
　　　　(臣/)等謹按南方草木状三卷晉嵇含撰含事
　　　　蹟附載晉書嵇紹𫝊考隋志舊唐志俱有含
　　　　集十卷(隋志云其集已亡但附載/郭象集下舊唐志仍著錄)而不載此
　　　　書至宋志始著錄觀此書載指甲花自大秦
　　　　國移植南海是晉時已有此花而唐叚公路
　　　　北户錄乃云指甲花本出外國梁大同二年
　　　　始來中國知公路未見此書盖唐時尚不甚
　　　　顯故史志不載也諸本但題譙國嵇含惟宋
　　　　麻沙舊板前題曰永興元年十一月丙子振
　　　　威将軍襄陽太守嵇含撰云云載其年月仕
　　　　履頗為詳具盖舊本如是明人始刋削之然
　　　　晉書恵帝本紀永寧二年正月改元永安七
　　　　月改建武十一月復為永安十二月丁亥立
　　　　豫章王熾為太弟始改永興是永興元年不
　　　　得有十一月又永興二年正月甲午朔以干
　　　　支推之丙子當在上年十二月中旬尚在改
　　　　元前十二日其時亦未稱永興或其時改元
　　　　之後併十二月一月皆追稱永興而輾轉𫝊
　　　　刻又誤十二月為十一月歟惟隋志稱廣州
　　　　太守嵇含而此作襄陽太守考書中所載皆
　　　　嶺表之物則疑襄陽或誤題也其書凡分草
　　　　朩果竹四類共八十種叙述典雅非唐以後
　　　　人所能偽不得以始見宋志疑之其本亦最
　　　　完整盖宋以後花譜地志援引者多其字句
　　　　可以互校故獨尠訛闕焉乾隆四十三年九
　　　　月㳟校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
欽定四庫全書
　南方草木狀卷上
　　　　　　　　　　　　　　晉　嵇含　撰
南越交趾植物有四裔最為竒周秦以前無稱焉自漢
武帝開拓封疆搜來珍異取其尤者充貢中州之人或
昧其狀乃以所聞詮叙有禆子弟云爾
甘蕉望之如樹株大者一圍餘葉長一丈或七八尺廣
尺餘二尺許花大如酒杯形色如芙蓉著莖末百餘子
大名為房相連累甜美亦可蜜藏根如芋魁大者如車
轂實隨華每華一闔各有六子先後相次子不俱生花
不俱落一名芭蕉或曰芭苴剥其子上皮色黄白味似
蒲萄甜而脆亦療飢此有三種子大如拇指長而銳有
類羊角名羊角蕉味最甘好一種子大如鷄卵有類牛
乳名牛乳蕉味㣲減羊角一種大如藕子長六七寸形正
方少甘最下也其莖解散如絲以灰練之可紡績為絺
綌謂之蕉葛雖脆而好黄白不如葛赤色也交廣俱有
之三輔黄圖曰漢武帝元鼎六年破南越建扶荔宫以
植所得竒草異木有甘蕉二本
耶悉茗花末利花皆胡人自西國移植於南海南人憐
其芳香競植之陸賈南越行紀曰南越之境五穀無味
百花不香此二花特芳香者縁自胡國移至不隨水土
而變與夫橘北為枳異矣彼之女子以綵絲穿花心以
為首飾
末利花似薔蘼之白者香愈於耶悉茗
豆䓻花其苗如蘆其葉似薑其花作穗嫰葉卷之而生
花㣲紅穗頭深色葉漸舒花漸出舊說此花食之破氣
消痰進酒増倍泰康二年交州貢一篚上試之有驗以
賜近臣
山薑花莖葉即薑也根不堪食於葉間吐花作穗如麥
粒軟紅色煎服之治冷氣甚效出九真交趾
鶴子草蔓生其花麴塵色淺紫蔕葉如柳而短當夏開花
形如飛鶴觜翅尾足無所不備出南海云是媚草上有
蟲老蛻為蝶赤黄色女子藏之謂之媚蝶能致其夫憐
愛
甘􁖆葢薯蕷之類或曰芋之類根葉亦如芋實如拳有
大如甌者皮紫而肉白蒸鬻食之味如薯蕷性不甚冷
舊珠崖之地海中之人皆不業耕稼惟掘地種甘􁖆秋
熟收之蒸曬切如米粒倉圌貯之以充糧糗是名􁖆糧
北方人至者或盛具牛豕膾炙而末以甘􁖆薦之若粳
粟然大抵南人二毛者百無一二惟海中之人夀百餘
歲者由不食五穀而食甘􁖆故爾
花之美者有水蓮如蓮而莖紫柔而無刺
水蕉如鹿葱或紫或黄吳永安中孫休嘗遣使取二花
終不可致但圖畫以進
蒟醬蓽茇也生於蕃國者大而紫謂之蓽茇生於畨禺
者小而青謂之蒟焉可以為食故謂之醬焉交趾九真
人家多種蔓生
菖蒲畨禺東有澗澗中生菖蒲皆一寸九節安期生採
服仙去但留玉舄焉
留求子形如梔子稜瓣深而兩頭尖似訶梨勒而輕及
半黄已熟中有肉白色甘如棗核大治嬰孺之疾南海
交趾俱有之
諸蔗一曰甘蔗交趾所生者圍數寸長丈餘頗似竹斷
而食之甚甘笮取其汁曝數日成飴入口消釋彼人謂
之石蜜吳孫亮使黄門以銀椀并葢就中藏吏取交州
所獻甘蔗餳黄門先恨藏吏以䑕屎投餳中啟言吏不
謹亮呼吏持錫器入問曰此器既葢之且有油覆無縁
有此黄門將有恨汝吏叩頭曰嘗從臣求莞席臣以席
有數不敢與亮曰必是此問之具服南人云甘蔗可消
酒又名干蔗司馬相如樂歌曰泰尊柘漿析朝酲是其
義也泰康六年扶南國貢諸蔗一丈三節
草麴南海多美酒不用麴蘖但杵米粉雜以衆草葉冶
葛汁􁉅溲之大如卵置蓬蒿中蔭蔽之經月而成用此
合糯為酒故劇飲之既醒猶頭熱涔涔以其有毒草故
也南人有女數嵗即大釀酒既漉候冬陂池竭時寘酒
罌中宻固其上瘞陂中至春瀦水滿亦不復發矣女將
嫁乃發陂取酒以供賀客謂之女酒其味絶美
芒茅枯時瘴疫大作交廣皆爾也土人呼曰黄茅瘴又
曰黄芒瘴
南方冬無積藁瀕海郡邑多馬有草葉類梧桐而厚取
以秣馬謂之肥馬草馬頗嗜而食果肥壯矣
冬葉薑葉也苞苴物交廣皆用之南方地熱物易腐敗惟
冬葉藏之乃可持乆
蒲葵如栟櫚而柔薄可為葵笠出龍川
藥有乞力伽术也瀕海所産一根有至數斤者劉涓子
取以作煎令可丸餌之長生
赬桐花嶺南處處有自初夏生至秋葢草也葉如桐其
花連枝萼皆深紅之極者俗呼貞桐花貞音訛也
水葱花葉皆如鹿葱花色有紅黄紫三種出始興婦人懐
姙佩其花生男者即此花非鹿葱也交廣人佩之極有驗
然其土多男不厭女子故不常佩也
蕪菁嶺嶠已南俱無之偶有士人因官攜種就彼種之
出地則變為芥亦橘種江北為枳之義也至曲江方有
菘彼人謂之秦菘
茄樹交廣草朩經冬不衰故蔬圃之中種茄宿根有三
五年者漸長枝榦乃成大樹毎夏秋盛熟則梯樹採之
五年後樹老子稀即伐去之别栽嫰者
綽菜夏生於池沼間葉類茨菰根如藕條南海人食之
云令人思睡呼為瞑菜
蕹葉如落葵而小性冷味甘南人編葦為筏作小孔浮
於水上種子於水中則如萍根浮水面及長莖葉皆出
於葦筏孔中隨水上下南方之竒蔬也冶葛有大毒以
蕹汁滴其苗當時萎死世𫝊魏武能噉冶葛至一尺云
先食此菜
冶葛毒草也蔓生葉如羅勒光而厚一名胡蔓草寘毒
者多雜以生蔬進之悟者速以藥解不爾半日輒死山
羊食其苗即肥而大亦如䑕食巴豆其大如㹠葢物類
有相伏也
吉利草其莖如金釵股形類石斛根類芍藥交廣俚俗
多蓄蠱毒惟此草解之極驗吳黄武中江夏李俁以罪
徙合浦始入境遇毒其奴吉利者偶得是草與俁服遂
解吉利即遁去不知所之俁因此濟人不知其數遂以
吉利為名豈李俁者徙非其罪或俁自有隠徳神明啟
吉利者救之耶
良耀草枝葉如麻黄秋結子如小栗煨食之解毒功用
亞於吉利始者有得是藥者梁氏之子耀亦以為名梁
轉為良爾花白似牛李出髙凉
蕙草一名薫草葉如麻兩兩相對氣如蘼蕪可以止癘
出南海
凡草朩之華者春華者冬秀夏華者春秀秋華者夏秀
冬華者秋秀其華竟嵗故婦女之首四時未嘗無華也
　南方草朩狀卷上
欽定四庫全書
　南方草朩狀卷中
　　　　　　　　　　　　　晉　嵇含　撰
楓人五嶺之間多楓朩嵗乆則生瘤癭一夕遇暴雷驟
雨其樹贅暗長三五尺謂之楓人越巫取之作術有通
神之驗取之不以法則能化去
楓香樹似白楊葉圓而歧分有脂而香其子大如鴨卵
二月華發乃著實八九月熟曝乾可燒惟九真郡有之
薰陸香出大秦在海邊有大樹枝葉正如古松生於沙
中盛夏樹膠流出沙上方採之
榕樹南海桂林多植之葉如朩麻實如冬青樹幹拳曲
是不可以為噐也其本稜理而深是不可以為材也燒
之無焰是不可以為薪也以其不材故能乆而無傷其
蔭十畆故人以為息焉而其枝條既繁葉又茂細軟條
如藤垂下漸漸及地藤梢入土便生根節或一大株有
根四五處而横枝及鄰樹即連理南人以為常不謂之
瑞朩
益智子如筆毫長七八分二月花色若蓮著實五六月
熟味辛雜五味中芬芳亦可鹽曝出交趾合浦建安八
年交州刺史張津嘗以益智子粽餉魏武帝
桂出合浦生必以髙山之巔冬夏常青其類自為林間
無雜樹交趾置桂園桂有三種葉如柏葉皮赤者為丹
桂葉似柿葉者為菌桂其葉似枇杷葉者為牡桂三輔
黄圖曰甘泉宫南有昆明池池中有靈波殿以桂為柱
風來自香
朱槿花莖葉皆如桑葉光而厚樹髙止四五尺而枝葉
婆娑自二月開花至中冬即歇其花深紅色五出大如
蜀葵有蘂一條長於花葉上綴金屑日光所爍疑若焰
生一叢之上日開數百朶朝開暮落挿枝即活出髙凉
郡一名赤槿一名日及
指甲花其樹髙五六尺枝條柔弱葉如嫰榆與耶悉茗
末利花皆雪白而香不相上下亦胡人自大秦國移植
於南海而此花極繁細纔如半米粒許彼人多折置襟
袖間葢資其芬馥爾一名散沫花
蜜香　　　沉香　　　鷄骨香　　　黄熟香
棧香　　　青桂香　　馬蹄香　　　鷄舌香
案此八物同出於一樹也交趾有蜜香樹榦似柜栁其
花白而繁其葉如橘欲取香伐之經年其根榦枝節各
有别色也朩心與節堅黒沉水者為沉香與水面平者
為鷄骨香其根為黄熟香其榦為棧香細枝緊實未爛
者為青桂香其根節輕而大者為馬蹄香其花不香成
實乃香為鷄舌香珍異之朩也
桄榔樹似栟櫚實其皮可作綆得水則柔韌胡人以此
聨朩為舟皮中有屑如麫多者至數斛食之與常麫無
異朩性如竹紫黒色有文理工人解之以製奕枰出九
真交趾
訶梨勒樹似朩梡花白子形如橄欖六路皮肉相著可
作飲變白髭髪令黒出九真
蘇材樹類槐花黒子出九真南人以染綘漬以大庾之
水則色愈深
水松葉如檜而細長出南海土産衆香而此朩不大香
故彼人無佩服者嶺北人極愛之然其香殊勝在南方
時植物無情者也不香於彼而香於此豈屈於不知巳
而伸於知已者歟物理之難窮如此
刺桐其朩為材三月三時布葉繁密後有花赤色間生
葉間旁照他物皆朱殷然三五房凋則三五復發如是
者竟嵗九真有之
棹樹榦葉俱似椿以其葉鬻汁漬果呼為棹汁若以棹
汁雜彘肉食者即時為雷震死棹出髙凉郡
杉一名披煔合浦東二百里有杉一樹漢安帝永初五
年春葉落隨風飄入洛陽城其葉大常杉數十倍術士
㢘盛曰合浦東杉葉也此休徴當出王者帝遣使驗之
信然乃以千人伐樹役夫多死者其後三百人坐斷株
上食其廣足相容至今猶存
荆寜浦有三種金荆可作枕紫荆堪作牀白荆堪作履
與他處牡荆蔓荆全異又彼境有杜荆指病自愈節不
相當者月暈時刻之與病人身齊等置牀下雖危困亦
愈
紫藤葉細長莖如竹根極堅實重重有皮花白子黒置
酒中歴二三十年亦不腐敗其莖截置煙炱中經時成
紫香可以降神
榼藤依樹蔓生如通草藤也其子紫黒色一名象豆三
年方熟其殻貯藥歴年不壊生南海解諸藥毒
蜜香紙以蜜香樹皮葉作之微褐色有紋如魚子極香
而堅韌水漬之不潰爛泰康五年大秦獻三萬幅嘗以
萬幅賜鎮南大將軍當陽侯杜預令冩所撰春秋釋例
及經𫝊集解以進未至而預卒詔賜其家令上之
抱香履抱朩生於水松之旁若寄生然極柔弱不勝刀
鋸乗濕時刳而為履易如削𤓰既乾則韌不可理也履
雖猥大而輕者若通脫朩風至則隨飄而動夏月納之
可禦蒸濕之氣出扶南大秦諸國泰康六年扶南貢百
雙帝深歎異然哂其制作之陋但置諸外府以備方物
而已按東方朔瑣語曰朩履起於晉文公時介之推逃
禄自隠抱樹而死公撫朩哀歎遂以為履毎懷從亡之
功輒俯視其履曰悲乎足下足下之稱亦自此始也
　
　
　
　
　
　
　
　
　
　
　南方草朩狀卷中
欽定四庫全書
　南方草朩狀卷下
　　　　　　　　　　　　　　晉　嵇含　撰
檳榔樹髙十餘丈皮似青桐節如桂竹下本不大上枝
不小調直亭亭千萬若一森秀無柯端頂有葉葉似甘
蕉條𣲖開破仰望𦕈𦕈如挿叢蕉於竹杪風至獨動似
舉羽扇之掃天葉下繫数房房綴數十實實大如桃李
天生棘重累其下所以禦衛其實也味苦澀剖其皮鬻
其膚熟如貫之堅如乾棗以扶留藤古賁灰并食則滑
美下氣消榖出林邑彼人以為貴婚族客必先進若邂
逅不設用相嫌恨一名賓門藥餞
荔枝樹高五六丈餘如桂樹緑葉蓬蓬冬夏榮茂青華
朱實實大如鷄子核黄黒似熟蓮實白如肪甘而多汁似
安石榴有甜酢者至日將中翕然俱赤則可食也一樹下
子百斛三輔黄圖曰漢武帝元鼎六年破南越建扶荔宫
扶荔者以荔枝得名也自交趾移植百株于庭無一生者
連年移植不息後數歲偶一株稍茂然終無華實帝亦
珍惜之一旦忽萎死守吏坐誅死者數十遂不復茂矣
其實則歲貢焉郵𫝊者疲斃於道極為生民之患
椰樹葉如栟櫚髙六七丈無枝條其實大如寒𤓰外有
粗皮次有殻圓而且堅剖之有白膚厚半寸味似胡桃
而極肥美有漿飲之得醉俗謂之越王頭云昔林邑王
與越王有故怨遣俠客刺得其首懸之於樹俄化為椰
子林邑王憤之命剖以為飲器南人至今效之當刺時
越王大醉故其漿猶如酒云
楊梅其子如彈丸正赤五月中熟熟時似梅其味甜酸
陸賈南越行紀曰羅浮山頂有胡楊梅山桃繞其際海
人時登採拾止得於上飽噉不得持下東方朔林邑記
曰林邑山楊梅其大如杯碗青時極酸既紅味如崖蜜
以醖酒號梅花酎非貴人重客不得飲之
橘白華赤實皮馨香有美味自漢武帝交趾有橘官長
一人秩二百石主貢御橘呉黄武中交趾太守士燮獻
橘十七實同一蔕以為瑞異羣臣畢賀
柑乃橘之屬滋味甘美特異者也有黄者有赬者赬者
謂之壺柑交趾人以席囊貯蟻鬻於市者其窠如薄絮
囊皆連枝葉蟻在其中并窠而賣蟻赤黄色大於常蟻
南方柑樹若無此蟻則其實皆為羣蠧所傷無復一完
者矣今華林園有柑二株遇結實上命羣臣宴飲于旁
摘而分賜焉
橄欖樹身聳枝皆髙數丈其子深秋方熟味雅苦澀咀
之芬馥勝含鷄舌香吳時嵗貢以賜近侍本朝自泰康
後亦如之
龍眼樹如茘枝但枝葉稍小殻青黄色形圓如彈丸核
如朩槵子而不堅肉白而帶漿其甘如蜜一朶五六十
顆作穗如葡萄然荔枝過即龍眼熟故謂之茘枝奴言
常隨其後也東觀漢記曰單于來明楊橙橘龍眼荔枝
魏文帝詔羣臣曰南方果之珍異者有龍眼荔枝令嵗
貢焉出九真交趾
海棗樹身無閒枝直聳三四十丈樹頂四面共生十餘
枝葉如栟櫚五年一實實甚大如杯盌核兩頭不尖雙
卷而圓其味極甘美安邑御棗無以加也泰康五年林
邑獻百枚昔李少君謂漢武帝曰臣嘗逰海上見安期
生食臣棗大如𤓰非誕説也
千歲子有藤蔓出土子在根下鬚綠色交加如織其子
一苞恒二百餘顆皮殻青黄色殻中有肉如栗味亦如
之乾者殻肉相離撼之有聲似肉豆䓻出交趾
五斂子大如朩𤓰黄色皮肉脆軟味極酸上有五稜如刻
出南人呼稜為斂故以為名以蜜漬之甘酢而美出南海
枸縁子形如𤓰皮似橙而金色胡人重之極芬香肉甚
厚白如蘆菔女工競雕鏤花鳥漬以蜂蜜㸃燕檀巧麗
妙絶無與為比泰康五年大秦貢十缶帝以三缶賜王
愷助其珍味夸示於石崇
海梧子樹似梧桐色白葉似青桐有子如大栗肥甘可
食出林邑
海松子樹與中國松同但結實絶大形如小栗三角肥
甘香美亦罇俎間佳果也出林邑
菴摩勒樹葉細似合昏花黄實似李青黄色核圓作六
七稜食之先苦後甘術士以變白鬚髪有驗出九真
石栗樹與栗同但生於山石罅間花開三年方結實其
殻厚而肉少其味似胡桃仁熟時或為羣鸚鵡至啄食
略盡故彼人極珍貴之出日南
人面子樹似含桃結子如桃實無味其核正如人面故
以為名以蜜漬之稍可食以其核可玩於席間飣餖禦
客出南海
雲丘竹一節為船出扶南然今交廣有竹節長二丈其
圍一二丈者往往有之
􁈝簩竹皮薄而空多大者徑不過二寸皮麤澀以鎊犀
象利勝於鐵出大秦
石林竹似桂竹勁而利削為刀割象皮如切芋出九真
交趾
思摩竹如竹大而筍生其節筍既成竹至春節復生笋
焉交廣所在有之
簞竹葉疎而大一節相去六七尺出九真彼人取嫰者
磓浸紡績為布謂之竹疎布
越王竹根生石上若細荻髙尺餘南海有之南人愛其
青色用為酒籌云越王棄餘筭而生竹
　
　
　
　
　
　
　
　
　
　南方草木狀卷下
