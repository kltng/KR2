#+TITLE: 北戶錄-唐-段公路
#+DATE: 2016-06-11 12:22:14
#+SOURCE: github.com/kanripo/KR2k0106 master 38b357b1                
欽定四庫全書　　　　史部十一
　北戸録　　　　　　　　地理類八(雜記之屬/)
　　提要
　　　　(臣/)等謹案北戸録三卷唐段公路撰學海類
　　　　編作公璐盖字之訛新唐書藝文志稱為宰
　　　　相文昌之孫則當為臨淄人學海類編作東
　　　　牟人亦未詳所本其厯仕始末不可考惟據
　　　　書首結銜知官京兆萬年縣尉據書中稱咸
　　　　通十年知為懿宗時人而己是書載嶺南風
　　　　土頗為賅備而于物産為尤詳其徴引亦極
　　　　賅洽如淮南萬畢術廣志南越志南裔異物
　　　　志㑹要靈枝圖説陳藏器本草唐韻郭縁生
　　　　述征記臨海異物志陶朱公養魚經名苑毛
　　　　詩義船神記字林廣州記扶南𫝊諸書今皆
　　　　散佚藉此畧見一二即所引張華博物志多
　　　　今本所無亦藉此以考證真偽條下註文頗
　　　　為典贍題登仕郎前叅軍龜圖𫝊不題其姓
　　　　似為公路之族然唐書宰相世系表不載其
　　　　名莫知其審矣唐書藝文志作北户襍録疑
　　　　𫝊寫誤衍一襍字其作三卷則與此本合學
　　　　海類編所載惟存一卷凡物産五十一條不
　　　　為完本曹溶所録古書徃徃如是不足深詰
　　　　也乾隆四十六年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
北户録原序
詩人之作本於風俗大抵以物類比興達乎情性之源
自非觀化察時周知民俗之事博聞多見曲盡萬物之
理者則安足以藴為六義之奥流為絃歌之美哉由是
言之則古之學者固不厭博博而且信君子難之東牟
段君公路鄒平公之孫也自未能把筆愛以指畫地如
文字及六七嵗受學果能强力不罷其學尤長仄僻人
所不能知者媷乎羣籍之中仡仡然有餘力間者以事
南逰五嶺間常采其民風土俗飲食衣製歌謡哀樂有
異於中夏者録而志之至於草木果蔬蟲魚羽毛之類
有瑰形詭狀者亦莫不畢載非徒止於所聞見而己又
能連類引證與竒書異説相叅驗真所謂博而且信者
矣噫近日著小説者多矣大率皆鬼神變怪荒唐誕妄
之事不然則滑稽詼諧以為笑樂之資離此二者或强
言故事則皆詆訾前賢使悠悠者以為口實此近世之
通病也如君所言皆無有是其著於録者悉可考驗此
盖博物之一助豈徒為譚端而已乎君以予往從事嶺
南備覈其實請予序以為證予嘗觀圗於書府君狀貌
一似鄒平公而又能以文學世其家於乎鄒平公為有
後矣因為之序而不辭右拾遺内供奉陸希聲撰
欽定四庫全書
　北户錄卷一　　　　　　唐　段公路　撰
　　　　　　　　　　　　　　龜圖　註
　　　通犀
通犀(山海經云犀似水牛而猪頭脚似象有三蹄大腹/黑色三角一在頂上一在額上一在鼻上鼻上小)
(而不橢又云鼻上者良韓詩外𫝊曰太公使南宫括至/義渠得駭雞犀獻紂犀角二一在頂上一在鼻上鼻上)
(者食角也今人呼為胡□犀是也抱朴子云犀解於山/中人以木如其角代之犀不覺後年輒解也又南州異)
(物志曰獸曰𤣥犀處自林麓食唯棘刺體兼五/肉又含精吐烈望如華燭置之荒野禽獸莫觸)置大霧
重露下終不沾濡又堪為釵纛(又見吳均續齊諧記蔣/潜得通犀纛後被豫章)
(王江夫人斷以為釵兼名逺花又云宋岑獲通犀纛賣/與廬陵王義真又元康末婦人以犀角瑇瑁為斧鉞戈)
(㦸戴之/明也)撓藥酒酒生沫若貯米飼雞雞見輒驚散一呼
為駭雞犀(駭雞犀岀大秦又有離/水犀行則水為之開)或中□箭刺於創中
立愈蓋犀食百毒棘刺故也愚重譯於蕃人事皆不虚
(廣志云犀角之好者稱雞脉白郭子横云/又犀角表有光因名明犀置閤中有影色)今廣州有善
理犀者能補白犀(東觀漢記曰章帝元和/元年日南獻白雉白犀)補了以鐡夾
夾定藥水煮而拍之膠為一體製梳掌多作禽魚隨意
匠物論其妙至於鑄玉者方之蔑如也又有裁龜甲或
觜􁍏(斷日/脚者)陷黑玳瑁為斑㸃者亦以鐡夾煮而用之為
腰帶襯疊子之類其焙浄真者不及也玳瑁切韻字從
玉文選字從虫歐陽詢飛白從甲愚以甲為是(字話亦/從甲也)
凡玳瑁甲生取者治毒第一其力不下婆薩石愚曾取
解毒立驗南人神之亦甚辟惡與符拔甲相類(廣志云/符拔如)
(麟畢皮有麟甲/甲以辟惡也)
　　　孔雀媒
雷羅數州収孔雀雛養之使極馴擾致於山野間以物
絆足傍施網羅伺野孔雀至即倒網掩之舉無遺者或
生折翠羽以珠刀毛編為簾子拂子之屬粲然可觀真
神禽也(又後魏書龜兹國孔雀羣飛山谷間人取/養而食之字乳如雞鶩其王家恒千餘隻)一說
孔雀不疋偶但音影相接便有孕如白鶂雄雌相視則
孕或曰雄鳴上風雌鳴下風亦孕見博物志(又淮南八/公相鵠經)
(曰復百六十年變止雌雄相視目睛不轉而孕千六百/年形定也又稽聖賦豪豕自為雌雄缺鼻曾無牝牡即)
(雌兔䑛雄/而孕是矣)又周書曰成王時方人獻孔鳥方亦戎别名
山海經南方孔鳥郭璞注孔雀也宋紀曰孝武大明五
年有郡獻白孔雀為瑞者噫象以齒而焚麝因香而死
今孔雀亦以羽毛為累得不悲夫愚按說文曰率鳥者
繫生鳥以來之名曰㘥字林音由今獵師有㘥也淮南
萬畢術曰鴟鵂致鳥注云取鴟鵂折其大羽絆其兩足
以為媒張羅其旁衆鳥聚矣博物志又云鵂鶹(休/留)鳥一
名鴟鵂晝日無所見夜則目至明莊子云鴟鵂夜撮蚤
察毫末晝岀冥目而不見丘山言性殊也人截手爪弃
露地此鳥夜至人家拾取視之則知有吉㐫㐫者輙更
鳴其家有殃也陳藏器引五行書除手爪埋之户内恐
為此鳥所得其鵂鶹即姑獲鬼車鴞鵩類也姑獲𤣥中
記云夜飛晝藏一名天帝少女一名夜行遊女一名隠
飛好取人小兒食之今時小兒之衣不欲夜露者為此
物愛以血㸃其衣為誌即取小兒也又云衣毛為鳥脫
毛為女人昔豫章男子見田中有六七女人不知是鳥
扶匐往先得其所解毛即藏之即往就諸鳥各走取毛
衣飛去一鳥獨不去男子取為婦生三女其母後使女
問父知衣在積稻下得之衣而飛去後以衣迎三女兒
得衣亦飛去鬼車一名鬼鳥今猶九首能入人屋収魂
氣為犬所噬一首常下血滴人家則㐫荆楚嵗時記夜
聞之捩狗耳言其畏狗也白澤圖云昔孔子子夏所見
故歌之其圖九首今呼為九頭鳥也毛詩義䟽曰鴞大
如鳩惡聲鳥入人家㐫其肉甚美可為炙漢供御物各
隨其時唯鴞冬夏施之以美也禮内則曰鴞胖莊子云
見彈求鴞炙陳藏器又云古人重其炙尚肥美也又按
說文曰梟不孝鳥至日捕梟磔之如淳曰漢使東郡送
梟五月五日作梟羮賜百官以其惡鳥故食之愚謂古
人尚鴞炙是意欲滅其族非為其美也又淮南萬畢術
甑瓦止梟鳴取破甑向梟抵之輙自止也
　　　鷓鴣
衡州南多鷓鴣解嶺南野葛諸菌毒及辟温瘴前臆文
為白圓㸃又一名樢(音/述)多對啼每啼連轉數音其韻甚
髙廣志言遮姑鳴云但南不北(如逃閭聲云/懸壺盧繫頸)古今注云
其鳴自呼(常向日飛畏霜早晚稀岀/宿即以樹葉覆其身上也)南越志云鷓鴣充
鳥也雖復東西廻翔然而命翮之始必也南翥其鳴自
號杜薄州食之亡癘此三說啼處豈同於牛屋辯哉唯
本草說鳴云鈎輈格磔(竹客/反)小類
　　　鸚鵡瘴
廣之南新勤春十州呼為南道多鸚鵡(字林鸚鵡書作/䳇字又江表傳)
(曰孫權曾大㑹有白頭鳥集殿前權曰此何鳥諸葛恪/對曰白頭公張昭自以坐中最老疑恪戯之因曰未聞)
(鳥名白頭公請使諸葛復索白頭姥恪曰鳥名鸚母未/必有對請使輔吳復求鸚父也又說文鸚從鳥嬰聲䳇)
(從鳥母聲又曲禮鸚鵡能言不離飛鳥又山海經云數/歴之山其鳥鸚鵡又云廣山有之舌似小兒舌脚指前)
(後各兩指扶南徼外/有五色純白純赤者)翠衿丹觜巧解人言有鳴曲子如
喉轉者但小不及於隴右毎飛則數千百頭(南史云天/竺迦昆利)
(國元嘉五年獻赤白鸚鵡各一頭又漢獻帝𫝊曰興平/元年益州蠻夷獻鸚鵡三枚各食三升麻子云此鳥有)
(損無益詔/歸本土)食朩葉榕實凡養之俗忌以手頻觸其背犯
者即多病顫而卒土人謂為鸚鵡瘴愚親驗之咸通十
年夏初有三朩舶將五色鸚鵡至者(南方異物志鸚鵡/有三種青者大如)
(烏臼白者大如鵝五色者大/於青者五色者岀杜薄州也)雖繡羽錦衣而病其胡語
昔天監年交州有獻能歌鸚鵡者詔亦不納(人張華有/白鸚鵡華)
(每行還輙說童吏善惡後寂然無言華問其故鳥云見/藏瓮中何由得知華在外令呼鸚鵡鸚鵡曰昨夜夢惡)
(不宜岀户華猶强之至庭為鸇所獲人教其啄鸇脚僅/而獲免又幽明錄晉司空桓豁在荆州有㕘軍剪五月)
(五日鴝鵒舌教令學語遂善能效人語笑聲司空大㑹/吏佐令悉效四座語無不絶似有一佐齆鼻語難學學)
(之未似因内頭於瓮中以效焉遂不異也後主典人盜/牛肉鴝鵒白叅軍叅軍曰汝云盜盜肉當應有驗鴝鵒)
(曰以新荷裏著屏風後檢之果獲而盜者怨患以熱湯/灌殺之叅軍為之悲傷累日遂請殺此人司空曰不可)
(以禽鳥故而極之於法令止五嵗刑也又淮南/萬畢術云寒臯斷舌可使語寒臯一曰鴝鵒)
　　　赤白吉了
某年普寧有亷州民獲赤白吉了各一頭獻於刺史者
其赤者尋卒白者乆而能言凡笑語悉皆斆人斯珍禽
也(吉了身黑觜赤首戴黄冠善斆人笑/言聲明切於鸚鵡好食雞子飯也)愚按雲物上瑞
鳥獸中瑞草朩下瑞夫聖人至徳所臨則嘉祥必見故
前有引赤雀白雀赤烏白烏赤鷰白鷰之流衆矣瑞應
圖曰赤雀瑞鳥也(云云/)又孫氏曰王者奉巳儉約尊事
耆老則見秦繆公岀狩至于咸陽日稷庚午天震大雷
有火下化為白雀銜緑丹書集公車公俯取其書言繆
公之覇訖胡亥秦家世事又禮稽命徴曰得禮之制澤
谷之中有赤烏焉孝經援神契曰徳至鳥獸則白烏下
又熊氏瑞應圖曰王者八要有序經緯不差應時之性
命則赤鷰銜丹書而至白鷰事略同也愚又見顧野王
以逺方所貢赤白鸚鵡編為瑞者今因録赤白吉了亦
請附焉(宋記曰文帝元嘉中湘州獻赤鸚鵡臧/榮緒晋書曰義熈中林邑獻白鸚鵡也)
　　　緋猨
公路咸通十年往髙涼程次青山鎮(鎮府設以/備他盜也)其山多
猨有黄緋者緋者絶大毛彩殷鮮真謂竒獸夫猨則狙
玃(猨五百嵗為玃抱朴子曰猴夀八百嵗繁露曰猨/似猴大而黑長前臂猨所以夀者好引其氣也)猱
(猴/也)狖(似/猨)之類其色多傅青白𤣥黄而巳(小說云吾彦為/交州時林邑王)
(范能獻青白猨各一口山海經云/堂庭山多白猨今三峽有白額猨)按樓炭經云鳥有四千
五百種獸有二千四百種白虎通云羽虫三百六十有
六鳯為之長毛虫三百六十有六麟為之長今則豈可
窮其族類歟其猨能伏鼠(論衡曰鹿之角足以觸犬猶/猴之手足以搏鼠然而鹿制)
(於犬猴伏於䑕亦如淮南子云蝟/使虎申蛇令豹止物各有所制也)多羣行𤣥者善啼(雌/黄)
(而雄/黑也)啼數聲則衆猨呌嘯騰擲如相(去/呼)焉其音凄入肝
脾韻含宫徴方知當(去/呼)一部皷吹豈獨於鼃聲者哉愚
因召獵者捕而養之(目為/巴兒)極馴不貪食於樹杪間呼之
則至但臂長身不便於行而未見通膊者也後一嵗自
潘州廻路歴仙虚(潘茂真人燒丹之處南人呼市為虚/今三日一虛按神農氏日中為市致)
(天下之民聚天下之貨交易而退各得其所蓋取之/噬嗑易下係噬嗑合也市人之所聚異方之合耳)聞
舊山猨啼不食而卒噫其為獸之性一何仁耶是知鄧
艾感事投弓故無虚語且梁朝猨卒責食吏違四日方
送鹿心柿四貫及責𤣥圃養猨吏云殘林猶獲子堪杖
四十復引雞冡鵝魂狗蓋馬帷之事瘞之又陸機快犬
黄耳能解人言常傳書自洛至吳纔半月而返及死機
為製棺槨殯之村人號為黄耳冡愚遂斆其事藉之以
薪藏之以坎
　　　蚺虵牙
蚺虵大者長十餘丈圍可七八尺多在樹上候麞鹿過
者吸而吞之至鹿消即纒束大樹出其頭角乃不復動
夷人伺之方以竹籖籖殺之取其膽也亦如巴虵食象
三嵗而出其骨(金樓子云楚詞云虵/有吞象厥大如何)故南裔異物志曰蚺
惟大虵旣洪且長采色駿犖其文錦章食灰吞鹿腴成
養創賔享嘉食是豆是觴言其養創之時肪腴甚肥美
搏之以婦人衣投之則蟠而不起(證俗音云蚺虵/肉食之辟蠱毒)元和
御覽引括地志云蚺虵牙長六七寸土人尤重之云辟
不祥利逺行賣一枚直牛數頭愚按古方刮虎牙治犬
咬瘡神效無比未聞虵牙有利於人者抱朴子云蔡誕
入山還家云被謫到崑崙崑崙下白虎蜲虵長百餘里
口中牙皆三百斛船大一何壯哉比廣州南海縣每年
端午日常取其膽供進虵則諸郡採送録事叅親㸔岀
之按晉中興書曰顔含㛐病困須蚺虵膽不能得含憂
歎累日有一童子持青囊授含乃虵膽也童子化為青
鳥飛去以此驗之真膽不可得也近勅令桂賀泉廣四
州輪次進焉其膏俗傳不利人其皮可鞔皷今潮州和
鱗為之聲絶鳴與象皮皷相類(蕃船上多以象皮鞔皷/皷長而頭尖狀如棗核)
(謂之㯽榔皷廣志云象性乆别/見其子皮必泣一枚重千斤)南越志云開寧縣多蜈
蚣大者皮可以鞔皷(沈瑩異物志云東南海中蜈蚣長/數丈噉牛俚人秋冬間遇之鳴皷)
(與春堂/驅逐)
　　　紅虵
公路至雷州對岸倚舟候風勢見羣小兒簇二巨虵各
長丈餘一如孔雀珠毛色金翠奪目一如真紅色鮮明
若血又有十餘頭白虵前後相次若導從俱入一榕藤
竅内竟不復岀故知虵有草朩水土四種其類不可窮
也又歸化縣有兩頭虵南越志云無毒夷人餌之兼名
苑云兩頭虵一名越王約髮俗占見之不祥然論衡引
楚相孫叔敖二祐者何也㑹最又云渾夕之山囂水岀
焉有虵一首兩身名曰肥遺見則大旱管子曰涸水之
精名曰蟡(音/威)一頭兩身以其名呼之可使取魚鼈長八
尺虵也愚又憶近事韋中令臯鎮西蜀時有黄柑一樹
方熟忽數夕衆實皆落唯樹杪一蔕獨存其大如椀枝
葉滋茂異於常者園吏具白韋令韋令親視之曰此竒
果也非臣下宜食議欲表進令去蔕尺餘折之其實從
蔕自落有善毉者昝殷侍立曰凡朩實未過時蔕脫者
乃實之病也請針驗之韋令再三方許昝殷引針就蔕
刺之其實應手而轉殷則連下一刺血濺盈袖韋令大
驚因命破之乃兩頭虵也異苑又云河内馬司元𦙍元
嘉中為新塗令䘮官月旦祭柑化而為鵝又何怪也
　　　蛤蚧
蛤蚧首如蟾蜍背淺緑色上有土黄斑㸃若古錦文長
尺餘尾絶短其族則守宫(博物志云蝘蜓以器養之食/以朱砂體盡赤滿七斤搗萬)
(杵以㸃女人支體終身不滅淫則/㸃落故號守宫漢武為之有驗也)刺蜴(搜神記謂/之刺蜴)蝘蜓
(證俗音云山東謂之□□音七賜名敵反陕以西謂之/壁宫□□字見韻集又說文曰在壁曰蝘蜓在草曰蜥)
(蜴古今注一曰龍子善於樹中捕蟬食之五色曰蜥蜴/短大者為蠑螈一曰蛇師大者長三尺其色𤣥紺善魅)
(人鄭䖍又云蠑螈蜥蜴蝘蜓/守宫别四名又蠑螈蛇醫也)多居古朩竅間自呼其名
聲絶大或云一年一聲驗之非也(端州大㕔蛤蚧州吏/云有來多年至今毎)
(鳴或三聲或/一聲不定也)又有十二時蟲亦其類也大者一尺尾長
於身背生鬐鬛行疾如箭傳云自旦至暮變十二般色
傷人必死愚嘗獲一枚閉於籠中翫之止見變黄褐赤
黑四色一云其首隨時輙作十二屬形乃言之過也
　　　紅蟹殻
儋州岀紅蟹(顔之推云說/文或作䲒)即蝤蛑擁劒(證俗音蝤蛑大/蟹也音由俾莫)
(侯反又古今注云云擁劒一名執大螯赤顔氏家訓云/擁劒狀如蟹但一螯大耳異物志俗謂之越王鈴下何)
(遜詩云躍魚如擁/劒是不分魚蟹也)蟚蜞(證俗音有毛者曰蟚蜞無毛者/為蟚螖堪食俗呼彭越訛耳世)
(說云蔡司徒誤食蟚蜞吐下謝仁祖曰/卿讀爾雅不熟幾為勸學死螖音滑)倚望(臨海異物/志倚望常)
(起顧聣西東其狀如蟚螖大行塗土四五/進輙舉兩螯八足起望行如此青色也)招潮(修文殿/御覧招)
(潮小蟚螖殻白依潮潮長皆坎外/舉螯不失常期俗言招潮子也)竭朴(臨海異物志曰/竭朴大如蟚螖)
(殻黑斑有文章常以大螯/障目屈其小螯取食也)沙狗(臨海異物志沙狗似蟚/螖壊沙為穴見人則走)
(易處不/可得也)蘆虎(臨海水土異物志曰蘆虎似/蟚螖兩螯正赤不甲食也)數丸(名苑曰/沙丸形)
(似蟚蜞競取土各作/丸滿三百而潮至)大小殻上多作十二㸃深燕支色
亦如鯉之三十六鱗耳(陳思王云五尺之鯉一寸之/鯉但大小殊而鱗之數等)其
殻與虎蠏堪作疊子(虎蟹赤黄色/文如虎首斑)至於鸚巵螺杯不同
年而語也(鸚巵今多之名見吳均集鸏鵰兩鳥也喙大/而匈一尺黄赤色受二升堪為酒杯南越志)
(曰一名越王烏竺法真登羅山䟽曰鳥状似鵝口勾可/受二升南人以為酒杯珍於文蝶鳥不餌虫魚惟噉朩)
(葉糞似/薰陸香)按蟹一名蛫(音/詭)廣雅云雄曰□䱺雌曰博帶抱
朴子又云山中辰日稱無腸公子蠏也古今注云小蠏
一名長卿廣志云鋪(音/脯)小蠏大如貨錢又蠏奴如榆莢
在其腹中生死不相離(博物志曰南海有水虫名曰葪/蚌蛤之類也其中小蟹大如榆)
(莢葪開甲食則蟹亦岀食葪合/蟹亦還入始終生死不相離也)山海經載千里蟹(金樓/子云)
(天下之大物/有北海之蠏)洞冥記有貢百足蟹長九尺四螯者今恩
州又岀石蟹其類則零陵鷰湘鄉魚建寧蝦綿谷鼈也
(零陵石燕遇雨則飛又庾穆之湘州記云湘鄉縣有石/魚山色黑而理若魚開發一重輙有魚形鱗鬐首尾若)
(刻畫燒之作魚膏臭亦如水經云鄖鄉縣西石山蝦䗫/南越志建寧縣出石蝦也又年代録云石季龍時利州)
(綿谷縣山北溪中有石鼈數千頭登/岸暴田苖發軍殘毁至今鼈無頭也)
　　　蛺蝶枝
公路南行歴懸藤峽(峽即富/州界也)維舟飯水手覩嵓側有一
朩五綵初謂丹青之樹(武陵記辰州嵩溪有丹青樹直/上可籠雲下無枝條上有五色)
(葉圖如華蓋玉屑/云按在辰陽縣也)因命童僕採之頃獲一枝尚綴嫩蝶
凡二十餘箇有翠紺縷者金眼丁香眼者紫斑眼黑花
者黄白者緋脉者大如蝙蝠者小如榆莢者(沈佺期賦/云二角六)
(足蠕腹狀蛾脉紺縷以/立翅㸃赬珠以緗窠也)愚因登岸視之乃朩葉化焉是
知蝶生江南甘橘樹中(古今注蛺蝶一名野蛾江東人/謂之撻末其大黑邑或青斑者)
(名鳯子一名鳯車/一名鬼車是也)麥為􁀻蝶烏足之葉為蝴蝶皆造化
使然豈虚語歟(公路嘗見盧員外肇說捉得一粉蝶如/兩手大上有散緑㸃丁香眼前翅頭兩)
(畫燕支色後翅為燕/尾分亦蝶之異也)又㑹要云大食國西隣大海嘗遣
人乘船經八年未極西岸中有一方石石上有樹榦赤
葉青樹生小兒長六七寸見人皆笑動其手脚凥著樹
枝其使摘取一枝小兒死也異苑太元中汝南人入山
伐竹見一竹中央虵形巳成上枝葉如故吳郡桐廬民嘗
伐竹遺竹一宿見雉頭頸盡就身猶未此亦竹為虵虵
為雉也
　　　紅蝙蝠
紅蝙蝠岀瀧州背深紅色唯翼脉淺黑多雙伏紅蕉花
間採者若獲其一則一不去南人收為媚藥與象鼻虫
鱟珠□□諾龍為比(象虫有鼻長二寸許而紅其前翼/麴塵色副翼為斑紅色多在龍眼)
(樹上鱟魚珠廣州記云鱟形如熨㪷郭璞云形如惠文/冠青黒十三足雌常負雄取之必得其雙子如麻子堪)
(為醤即鱟子醬也其珠如粟黄南人或帶或磨飲之云/利市□□生於橄㰖樹上自呼其名聲響巖谷諾龍純)
(雄無雌岀瀧州水族至其前者即跳躍自/置諾龍取而食之房千里投荒錄亦具記)王子年拾遺
云有五色蝙蝠異物志鼉蝨魚因風雨入空朩而化為
蝙蝠其肉甚美靈芝圖說曰蝙蝠(古今注一曰仙䑕五/百嵗則色白腦重集)
(物則頭垂故謂倒挂蝙蝠食之神仙水經云夷道縣丹/水遥亭下有石穴穴中有蝙蝠大者如鳥倒挂與𤣥中)
(記說/略同)服之夀萬嵗又媚藥載嗽金鳥辟寒金(三國時昆/明國貢魏)
(嗽金鳥鳥形如雀色黄常翺翔海上吹金屑如粟鑄以/成器服宫人争以鳥所吐金為釵佩謂之辟寒金以烏)
(畏寒也又宫人相嘲哢不/服辟寒金那得帝王心)龍子(事具/蛤蚧)布榖脚脛骨(媚藥/也男)
(左女右帶之置水中能相隨逐爾雅云鳲鳩今/人云布榖牝牡飛鳴以翼相繫云鳴鳩拂其羽)鵲腦(淮/南)
(萬畢術曰鵲/腦令人相思)砂䅗(一名茍子能倒行置枕中令/夫妻相好事見陳藏器本草)䔄草(姑/媱)
(山帝女死焉其名曰女尸化䔄草其葉胥成言葉相重/音亦遥反華黄服之媚於人一名荒夫草即此是也)
茍草(青要之山有草狀如葌菅似茅也方莖黄華赤實/其本如藁本名曰茍草或作苞服之美人色令人)
(更美/艷也)左行草(使人無情范陽常進大業記錯綵葼花似/左行草花葉纎長而多色正赤甚美香也)
獨未見録紅蝙蝠處豈闕載乎又有無風獨摇草亦生
嶺中男女帶之相媚頭若彈子尾若鳥毛兩葉開合見
人自動故曰獨摇草(本草拾/遺具也)又陳藏器云榼子蔓生取
子中人多食之主蠱毒帶於衣令人有媚多迷人子如
土瓜無毛秋熟色赤形如酒榼也
　　　金龜子
金龜子甲虫也五六月生於草蔓上大於榆莢細視之
真帖金龜子行則成雙類壁龜耳(事見洞/冥記)其虫死則金
色隨滅如螢光也南人收以養粉云與永粉相宜按竺
法真登羅山䟽曰金光蟲大如斑苖形色文采全是龜
余偶得之養玩彌日疑此是也又南雍州記曰石橋水
經南陽結為池岀靈龜色如金縷也(玉屑亦具論衡又/云龜三百嵗大如)
(錢蓍七十嵗生一莖/此神物故生遲也)
　　　乳穴魚
全義之西南有山曰盤龍山有乳洞斜貫一溪號曰靈
水(洞記曰山曰靈山水曰靈水幽而有靈是以名也且/地志山經所不載又云魚無大小修尾四足朱丹其)
(腹㳺泳自若漁/人不敢釣之)昔有人窮其源至數日者􁉞炬多為白
蝙蝠所撲中若風雨聲習習然皆毛戰不敢進蓋神仙
之窟宅豈腥膻者擬容易造乎夫天下名洞三十有六
而洞庭林屋當其九也(按洞庭林屋即吳王使龍威丈/人得禹書之處禹書一曰靈寳)
(經三卷亦曰靈寳符吳王齋戒受之不觧其詞乃遣使/賫此以問孔子孔子不發其函而言昔聞有童謡曰吳)
(王出遊觀五湖龍威丈人名隠居比上包山入唐墟乃/造洞穴竊禹書天帝大文不可舒分强取之令國虚又)
(華陽洞是林屋/洞之右門也)其小者不可勝言得非名在九微志中
世俗所未聞耶其洞有金沙龍盆魚皆四足修尾丹腹
狀若守宫㳺泳水濵人莫敢犯按御覽云盤龍山天寳
六年改為龍蟠山山有石洞洞中有石床石盆人毎秉
燭遊者嘗見龍跡洞中小水水有四足魚皆如龍形人
殺之即風雨也然唐韻云□魚名四足山海經云人魚
如䱱(音/啼)魚四脚岀丹洛二水有鯢大者謂之□(音/啼)爾雅
注鯢似鮎四足聲似小兒但未見言其可致風雨耳公
路因思道書說五頭魚(張天師二十/四治具之)三足麂(翔法師云/四明山有)
(白麂三頭三足即/葛仙公桐杋所化)皆神化所致不可以類而稱也若以
魚之異者則醴水之魚名朱鼈六足有珠(吕氏春秋其/江賦云頳鼈)
(肺躍而吐/璣是也)又歴澗潭有五色魚俗以為靈而莫敢捕因
謂是水為龍魚水(水合/汧水)又丹水岀丹魚先夏至十日夜
伺之丹魚必浮水側赤光上照赫然如火網而取之割
血以塗足下則可步履水上(岀丹水縣抱朴子其南越/志云有魚名䗶色黄味美)
(夜即有光/一如照燭)又翔法師云鮆(音/薺)魚一首十身氣如蘪蕪(山/海)
(經何羅魚一首十身音/如犬吠食之巳癰也)初學記引魚鯉背上有斑文腹
下有純青海水將潮及天將雨毛皆起潮還天晴毛則
伏常千里外可知海潮亦如博物志云牛魚也又金魚
腦中有麩金狀如竹頭魚岀邛婆塞江(一名江魚/常食麩金)又吳
王江行食鱠有餘弃江中為魚今江中有魚名吳王餘
鱠者長數寸大如簪是也又魏武四時食制曰望魚側
如刀可以刈草岀豫章白髮魚戴髮形如婦人白肥無
鱗岀滇池又郭延生述征記曰城陽縣城南六里堯母
慶都墓廟前一池魚頭間有印文謂之印頰魚非告祠
者捕不得(臨海志又曰印魚鱗額上四方如印/有文章諸大魚應死者印魚先封之)又臨海
異物志䱼魚如指長七八寸但有脊骨好作羮滑美似
餅大者如竹曝作燭極有光明又比目魚一名鰈(音/搨)一
名鰜(音/兼)狀似牛脾細鱗紫黑色一眼兩片相合乃行沈
懐逺南越志謂之板魚亦曰左介介亦作魪(唐韻魪比/目魚也)
吳都賦云雙則比目片則王餘陳仲弓異聞記東城池
有王餘魚池決魚不得去將死或以鏡照之魚看影謂
其有雙於是比目而去異物志南方鏡魚圓如鏡也又
異苑云䱤(音/陷)魚凡諸魚欲産䱤魚輙以頭衝其腹世謂
衆魚之生母又臨海水土異物志鹿魚頭上有兩角如
鹿又云鯪(閭蒸/反)魚背腹皆有刺如三角蔆又神異經云
黄公魚長七八尺狀如鱧魚晝在石湖中各化為人刺
之不入煮之不死以烏梅二七煮之即熟食之治邪病
若此之類豈勝言哉
　　　魚種
南海諸郡郡人至八九月於池塘間採魚子著草上者
懸於竈烟上(魚八九月多於水韭上放子水西菜上/放子水西菜即水草也土人呼之未詳)至
二月春雷發時却收草浸於池塘間旬日内如蝦䗫子
狀悉成細魚其大如髮土人乃編織藤竹籠子塗以餘
粮或遍泥蠣灰(禹餘粮也蠣灰即異物志古賁/灰牡蠣殻又南越志蠣蠔甲也)收水以
貯魚兒鬻於市者號為魚種魚即魿鯽鱧鯉之屬(魿魚/其鱗)
(如銀肉白如雪脆而且甜偏宜作鱠北中無也故異物/志曰南方魚多不肥美唯魿魚為上作鱠無比作炙尤)
(香美又楚詞注曰鰿□魚說文作􁖫永/嘉訛作鯽證俗音曰吳人呼為鯽魚也)於池塘間一年
内可供口腹也愚按陶朱公養魚經曰朱公謂威王治
生之法有五水畜第一水畜魚池也以六畆地為池池
中有九洲求懐姙鯉魚長三尺者任二十頭牡魚四頭
以二月上庚日内池中令水無聲魚必生至四月内一
神守六月内二神守八月内三神守神守者鼈也魚滿
三百六十則蛟龍為之長而將魚化飛去内鼈則魚不
復去池中周遶九洲無窮自謂江湖也至來年二月得
鯉魚長一尺者一萬五千枚三尺者二十四枚至明年
得長一尺者十萬枚長二尺者五萬枚長四尺者二十
四枚留長二尺者二千枚作種所養(理不相/長也)又欲令生
魚法要須載取藪澤陂湖饒大魚之處近水際土寸餘
載以布池底三年之中即有大魚此由土中先有大魚
子得水生也又南史云始興盧度字孝章有道術隠居
屋前池養魚皆名呼之次第來取食乃去也又拂菻國
有羊羔生於土中其國人候其欲萌乃築墻以院之防
外獸所食然其臍與地連割之則死唯人著甲走馬擊
皷駭之其羔驚鳴而臍絶便逐水草煬帝欲通之竟不
能致貞觀十七年其王波多力遣使獻赤頗黎金精等
物又博物志云取鼈剉如棋博赤莧汁和令厚以茅苞
之六月中投於池澤中經旬臠臠成鼈也
　　　水母
水母兼名苑云一名蚱一名石鏡南人治而食之云性
熱偏療河魚疾也其法先以草朩灰退去外肉中有一
物或紫或白合油水再三洗之雜以山薑荳䓻煮過其
瑩徹不可名狀至於真珠紫玉無以比方此物須以薑
醋食之蓋相宜也按博物志云東海有物狀如凝血縱
廣數尺無正員名曰蚱亦無頭目腸藏衆蝦隨之越人
食之稽聖賦云水母東海謂之䖳(音/蜡)正白䝉䝉如沫生
物皆别無眼耳故不知避人常有蝦依隨之蝦見人驚
此物亦隨之而驚以蝦為目自衞也亦如視肉有眼以
物摘之則其眼移處(山海經曰視肉聚肉也形如牛/肝有兩耳食之盡尋復生也)
　
　
　
　
　
　
　
　
　
　
　
　
　北户録卷一
欽定四庫全書
　北户錄卷二　　　　　　唐　段公路　撰
　　　　　　　　　　　　　　龜圖　註
　　　蚊母扇
端新州有鳥類青鷁而觜大常在池塘間捕魚而食每
作一聲則有蚊子羣岀其口(今謂之/吐蚊鳥)按爾雅注鷏鳥似
烏􁅕而大黄白雜文鳴如鴿聲廣志云蚊母此鳥吐岀
蚊也土人云其翅堪為扇唯辟蚊子與陳藏器說同又
云塞北有䖟母草嶺南有䖟母朩此三色異類而同功
南越志又云古度樹一呼郍子南人號曰㭦(日亞/反)不華
而實實從朩皮中岀如綴珠璫其實大如櫻桃黄即可
食過則實中化為飛蛾穿子飛岀愚驗之亦有為蚊子
者
　　　鵝毛被
邕之南有酋豪多熟鵝毛為被(毛取項上及腹/下嫩毛蒸治之)如稻畦
衲之其温軟不下綿絮也(一云甚宜小兒愚記陳藏器/云鵝毛主小兒驚癎者蓋為)
(此/也)按上古十紀有合雒紀教人穴處自食鳥獸衣其皮
毛豈逺夷尚敦古之遺風耶愚憶㑹要載女國毛裠都
播國緝鳥羽以為服洞冥記云董謁聚鳥獸毛寝家訓
云朱詹飢即吞紙寒即抱犬讀書亦事較著者也
　　　紅蝦盃
紅蝦岀潮州番州南巴縣大者長二尺土人多理為盃
或釦以白金轉相餉遺乃玩用中一物也王子年拾遺
云大蝦長一尺鬚可為簪洞冥記載蝦鬚杖(馬丹常折/丹蝦鬚為)
(杖後弃杖為丹石於海傍也王隠晋書云吳復置廣州/以南陽滕循為刺史或語循蝦鬚長一丈循不信其人)
(後故至東海取鬚長四丈/四尺杖以示循方乃服也)然兼名苑云廣州獻蝦頭杯
簡文將盛酒無故自躍乃不復用愚又按毛詩義䟽貝
大者有一尺六七寸今九真交阯以為杯盤實竒物也
(六韜商王拘周西伯於羑里太公與散宜生金千鎰/求珍物以免君罪九江之浦有大貝百慿詩作朋也)廣
志云海文蠡有大者受一㪷南人以為酒杯又搜神記
謝端侯官人少孤為鄉人所養年十八恭謹自守後於地
下得一大螺如三㪷盆將置瓮中早至野還見有飲飯
湯火處端疑之於籬外窺見一少女從瓮中岀至竈下
燃火便入問之女答曰我天漢中白螺素女天帝哀卿
少孤使我來相為守舍炊煑使卿後得婦當還今無故
相伺不宜復留今留此殻貯米可得不乏忽有風雷而
去也又異物志蒼鷹螺江東人以為椀也
　　　雞毛筆
畨禺諸郡如隴右多以青羊毫為筆昭州擇雞毛為筆
其三覆鋒亦有圓如錐方如鑿可抄冩細字者昔溪源
有鴨毛筆以山雞毛雀雉毛間之五色可愛徴其事得
非入江淹夢中者乎且筆有豐狐之毫(傅子云漢末筆/非文犀之楨必)
(象遺之筦豐狐/之毫秋兔之翰)虎僕之毛(博物志有獸縁朩似豹/名為虎僕毛可為筆也)䖮蛉
䑕毛(廣志云可/以為筆)䑕鬚(均州/岀)羖䍽羊毛(邛朔取腋/下族毛)麝毛貍
毛(鄭公䖍云麝毛筆一管冩書直行四/十張狸毛筆一管界行冩書八百張)馬毛(嘉/州)羊鬚(陶/隠)
(居燒丹封鼎/際用羊鬚筆)胎髮(吴嫗多以小兒髮為柱筆鄭䖍云蕭/祭酒常用之又韋仲將筆方云筆柱)
(或云墨池亦曰承墨又/有枊筆皮筆鐡筆也)龍筋(金陵拾/遺具)為之然未若兎毫
其宣城嵗貢青毫六兩紫毫三兩次毫六兩勁徤無以
過也今嶺中亦有兔但纔大於䑕比北中者其毫軟弱
不充筆用是知王羲之歎江東下濕兎毫不及中山又
煬帝取滄州兎養於揚州海陵縣至令勁快不堪全用
蓋兎食竹葉故耳然次有鹿毛筆普張華嘗用之不下
兎毫按博物志云筆䝉恬所製世有短書名為黄仲舒
答牛亨問曰䝉恬作秦筆枯木為管鹿毛為柱羊毛為
被所謂蒼毫非兎毫也夫有筆之理與書同生具尚書
中候云龜負圖周公援筆冩之其來尚矣
　　　雞卵卜
邕州之南有善行禁者取雞卵墨畫祝而煑之剖為二
片以驗其黄然後決嫌疑定禍福言如響答據此乃古
法也神仙傳曰人有病就茅君請福煑雞子十枚以内
帳中須㬰茅君悉擲岀中無黄者病多愈有黄者不愈
常以此為候(風土記曰越俗性率朴淳而未散至於有/疾不卜問祈請言天生天殺歸自然及其)
(意親和合即脫頭上巾幘觧腰間五赤刀以厚結之為/交拜親跪妻定交有札俗皆當於山間大樹下封土壇)
(祭以白犬一丹雞一雞子三名曰朩下墅雞犬在其壇/地民人畏之不敢犯祝曰天地父母某月某日甲與乙)
(為友善上下四旁莫不並見卿乘車我戴笠他日相逢/下車揖我步行卿乘馬後日相逢卿當下如此者數千)
(百言盖南人/重雞卵也)愚又見卜之流雜書傳虎卜紫姑卜牛蹄
卜灼骨卜鳥卜雖不法於蓍龜亦有可以稱者按博物
志曰虎如衝破又能畫地卜今人有畫物上者推其竒
偶謂之虎卜異苑曰世有紫女(一書/紫姑)古來相傳云是人
妾為大婦所嫉每以穢事相役正月十五日感激而死
故世以其日作其形夜於厠門間或猪闌邉迎之呪曰
子胥不在是其壻名曹夫人亦歸去即其大婦也小姑
可岀戯捉者覺重便是神來奠設酒果亦覺面貌輝輝
有色即跳躁不住能占衆事卜行來蠶桑又善射鈎好
則大舞惡便仰眼又魏畧曰髙句驪有軍事祭天殺牛
觀蹄以占吉㐫蹄解者㐫合者吉夫餘國亦爾又云倭
國大事輙灼骨以卜先令如中州令龜視坼占吉㐫也
又㑹要曰東女國以十一月為正每至十月令巫者賫
酒饌詣山中散麥於空中大咒呼鳥俄有鳥如雉飛入
巫者懐中因割其腹有一榖來嵗必登若霜雪必多異
災其俗因之名為鳥卜武徳中其女王遣使貢方物也
公路又按子路見孔子曰猪肩牛膊可以得兆何必蓍
龜孔子曰取其名也夫蓍者耆也龜者舊也狐疑之事
當時問耆舊也(又有螺/叚卜遺)
　　　鷄骨卜
南方逐除夜及將發船皆殺鷄擇骨為卜傳古法也(漢/書)
(郊祀志云越祠鷄卜如䑕也今南人慿之頗有神驗每/取雄鷄一隻以香米祝之後即生折其腿削去皮肉或)
(烹取之卜男左卜女右看之其骨有二竅或七八竅左/為人右為鬼取隂陽之理也乃以竹簪刺於竅中而究)
(其兆如人在上鬼在下為吉人在下鬼在上/為㐫如人鬼頭相背事遲緩相就事疾速)卜吉即以
肉祠船神呼為孟公孟姥其來尚矣按梁簡文船神記
云船神名馮耳五行書云下船三拜三呼其名除百忌
又呼為孟公孟姥劉思貞云𤣥冥為水官死為水神冥
孟聲相似又孟公父名幘母名衣孟姥父名板母名履
或云冥公冥姥因𤣥冥也(異苑曰船神曰孟公孟姥利/渉之所䖍奉商賈之所崇仰)
(也荆州送迎恒烹牛為祭桓宣武始鎮陜西不依舊/法發至冽州平乘中江而漂梢柂莫制咒請立止)公
路咸通辛夘年從茂名歸南海陸盡東口行次水程舟
人具牢醴以祭船神請愚為祝詞曰嵗在單閼時及朱
明栁絮風老桃華水平倚蘭檝兮淺岸張布帆兮長汀
粤有舟子請禱𤣥冥孟家遂即建髙檣開左郭列䍧牱
呼著作召靈胥邀海若對蛟浦而烹牢當鹿牀而命爵
於是具六味羅八珍羽毛咸備蘇膏必陳剖螝陸兮合
雜刳博帶兮繽紛螃玉色魚錦文噎鳩餅脆騎驢酒新
無非可口兼乃著人果則獨根橄欖焦核荔枝三節􁘮
□細腰蹙咨署預蠡薺素藕烏椑委盤纂纂堆案離離
更有越方之儔解悟之軰或衣朱裳或塗翠黛奏曲搊
絃燃膠爇蕙初叙訶而廽瞻遂傳詞而連啑詞云神下
降兮龍驤巫歡喜兮䑕態駕雷電兮熒煌擁烟雲兮靉
靆又曰船容裔兮何在櫓去穩兮徘徊絶駕波兮此去
隨駚潮兮朅來
　　　象鼻炙
廣之屬城循州雷州皆産黑象牙小而紅堪為笏裁亦
不下舶上來者(陶貞白云凡夏月治/藥亦宜以象牙置邉)土人捕之争食其
鼻云肥脆偏堪為炙滋味小類猪之含消(今之/炙也)亦不知
一割牛心猩猩脣之美也愚按䲋(子林/反)魚兩味犀有五
肉象有十二肉其膽隨月轉耳陳藏器云唯鼻是其本
肉諸即雜肉凡象白者西天有之(五真臘有戰象/五千頭㑹要云)又供
御陁國有青象皆中夏無也梁翔法師云象一名伽郍
古訓云象孕子五嵗始生山海經云性妬不畜淫子西
域記云有一僧行遇羣象上樹避之象隨倒樹負之至
林中有一病象足瘡而卧引沙門手至所苦處乃竹刺
沙門為㧞去之裂裳與裹俄頃一象持金函授病象病
象轉授沙門發視之乃佛牙也又萬嵗厯曰成帝咸康
六年臨邑獻象一知跪拜博物志曰日南四象各有雌
雄其一雌死百有餘日其雄泥土著身獨不飲酒食肉
長吏問輒流涕有哀狀
　　　鵞毛脡
恩州出鵞毛脡乃塩蔵鱊(音/聿)魚其味絶美其細如蝦雖
郭義恭云小魚一斤千頭未之過也(魚大如針蜀/人以為醬也)又有
嘉魚出邕江石穴中魚下至梧州戎城縣水口絶肥美
亦堪為脡左太冲蜀都賦云嘉魚出于丙穴注云丙穴
在漢中沔陽縣北有魚穴二所常以三月八日取之丙
地名也魚鱗細似鱒魚(博物志/説同)或云魚以丙日出穴故
陳蔵器云嘉魚乳穴中小魚能久食力強於乳丙者向
陽穴多生此魚魚復何能擇丙日出入耶議者以陳言
為是酈善長云穴口向丙又引栢枝山山有丙穴穴方
數丈水有嘉魚常以春末㳺渚秋入穴故知丙穴之魚
不獨褒漢中有也(愚按水中之穴者謂之逹據山海經/云半石之山合水出其陽多鰧魚其)
(狀如鱖居達達水中之/穴相交通者鰧音騰)
　　　桄榔炙
桄榔莖葉與波斯棗古散(古散堪/為拄杖)椰子㯽榔小異其朩
如莎樹皮穰木皮出麵可食(廣志云莎樹出麵華陽國/志云郡少榖取桄榔麵以)
(牛酪食之吳錄地志云交趾望縣有穰朩皮中有如白/米屑者乾搗之水淋似麵可作餅臨海志桄榔朩作鋘)
(鋌利如鐵中石益利唯中蕉根致敗物之相伏如此皮/中有如米粉中作餅餌會最又云都句樹似栟櫚朩中)
(出屑如麵可/啖出交州)洛陽伽藍記云昭儀寺有酒樹麵木得非
桄榔乎(南史云扶南國有酒樹似安石榴採/其花汁停著瓮中數日成酒醉人也)木理有文
堪為握槊局(兼名苑云其戯阿育王弟善客造梁天監/中始來中土然雙六賦云諸葛恪開館延)
(賓分曹並戯此則吳時已有賦内警句云若乃位占列/星城分偃月或七縱而七擒或百犯而百伐又崔令欽)
(六博云握槊胡戯後魏等術藝傳云胡王有弟一人遇/罪將殺之弟從獄中為此戯以上之意言孤則易死其)
(後遂入中國世宗以後大盛於時有趙國李幼序洛陽/丘阿奴皆善之梁武謂之婆羅塞戯胡謂六為堰數二)
(為鷕鷕今言握槊么么皆轉聲也或妄云曹子建/為盖以俱是魏同得罪於是事迹相似因此疑誤)其心
似藤心為炙滋腴極美其鬚可為帚香潤絶勝㯶柟(山/海)
(經云一名/栟櫚也)書云縛唱國納縛伽藍(唐言/新也)有佛帚迦奢草
作也郭義恭又云醜尉叟可為帚陶勝力集記説鳥帚
一名豐賢當
　　　紅鹽
恩州有塩場出紅塩色如絳雪驗之即由煎時染成差
可愛也公路記鄭公䖍云琴湖池桃花塩色如桃花隨
月盈縮在張掖西北隋開皇中常進焉(一云十五日以/前塩甘月半以)
(後苦/也)按塩有赤塩紫塩黑塩青塩黄塩(書抄云沈約宋/書曰虜至彭城)
(與張暢語送白氊赤塩又郭璞塩池賦曰爛然漢明晃/爾霞赤是也又虞世苖書云蔡邕從朔方報羊月書云)
(幸得無恙遂至徙所自城以西唯有紫塩也續漢書云/天竺出黑塩又北堂抄引博物志云北胡青塩但以味)
(色浮雜為/不同耳)黄塩安西城北澗中有色如蕪菁華者(鄭公/亦述)
成之自然國之寳也夫塩本草云牢肌骨去毒虫明目
益氣(戎塩即萬畢/術累卵是也)亦有如虎(周/官)如印(博物志具又通典/云九原嵗貢印成)
(塩五原貢塩山四十顆又水經云龍城池廣千里皆為/塩而剛𦂳有大塩方如巨枕者又南史云大同中外國)
(有獻鳴/塩枕者)如繖(荆楚/記具)如石如水精狀者(南史月支恒水下/有真塩色正白如)
(水/精)或朝取暮生又非煑海所致者也
　　　米䴵
廣州南尚米䴵合生熟粉為之規白可愛薄而復肕亦
食品中珍物也按梁劉孝威謝官賜交州米䴵四百屈
詳其言屈豈今之數乎且前朝短書雜説即有呼食為
頭(梁元帝謝賜功徳浄饌一頭云瑶器自滿金鼎流味/漿含都蔗味資石蜜又謝賚功徳食一頭云天厨浄)
(饌菴羅法菓又劉孝威謝賜聖僧餘/福果食一頭云五杏七桃靈𤓰仙棗)以魚為㪷(梁科律/生魚若)
(干/㪷)茗為薄為夾(溫貢茗二百大薄又梁/科律薄若干夾云云)筆為雙為床為
枚(搜神記云益州西有神祠自稱黄石公祈禱者持一/百紙一雙筆一丸墨先聞石室中有聲便具吉凶不)
(見形也南朝呼筆四管為一床梁簡文帝答徐摛書/云時設書幔乍置筆床梁令云寫書筆一枚一萬字)墨
為螺為量為丸為枚(陸雲與兄書今送墨二螺婦人集/汲太子妻李與夫書云致尚書墨)
(十螺梁科律御墨一量十二丸皇后妃一量一百丸蔡/質漢官儀曰尚書令僕丞郎月賜隃麋大墨一枚小墨)
(一枚宋元嘉中格寫書/墨一丸限二十萬字)紙為畨為幅為(闕湘東啟上荆/  武紙萬幅筆)
(四百枚簡文帝集繹啟謹奉紅牋二千畨陸倕有謝安/成王賜西牋紙一萬幅梁簡文帝又云特送四色筆三)
(萬枚湘東王會最云晉宋間有一種紙或一幅長丈餘/言就舡中抄之世謂蠒紙又云張載紙銘晉載紙為畨)
(紙字從系蔡/倫作紙從巾)布為鼓(梁祖布五文度曰取/薄布二十疋為一鼓)錦為兩(王佐/云幣)
(錦二兩為一兩一兩一疋二丈為端也左傳云歸夫人/重錦三十兩注錦以二丈雙行故曰兩三十疋是也)
衣為裁(陸倕謝安成王楚越衣二/裁沈約有謝葛衫二裁也)袈裟為縁(梁文帝云/䝉賚欝金)
(泥細衲袈裟一緣忍辱之鎧安/施九種功徳之衣慙愧八法)奴為頭(簡文帝書言安/吉王餉胡子一)
(頭云方言異俗極有可觀山髙海深宛/在其貌梁科律文云奴一頭婢一頭)麝為子蠟為䴵
(麝香如干子蠟如干/餅齊建武四年事)檳榔為口胡桃為子為口(陸倕謝/安成王)
(賜檳榔一千口又謝胡桃一千子又沈約謝/賜臣交州檳榔千口云龍編嘉實厥包遐逺)其事不可
備論今髙州多採藷為麻䴵絶宜人味極芳美方言云
人謂署預為儲是也又都播國土多百合亦有取根以
為粮者(事具㑹要本草云署預一名山芋山海經云景/山名藷藇江南單呼為藷語有輕重也其法採)
(藷去外皮磨之曝乾為粉臨用時/别取藷磨取濕者溲之他如麵法)瓊州溲為湯䴵(顔之/推又)
(云􁔈茨今去墨皮以/為粉作湯䴵甚光滑)
　　　食目
韶州菜有蕪菁郡人採之為葅脆而且甘不失北中味
也(方言蘴蕘蕪菁也陳楚之郊謂之蘴齊魯之郊謂注/之蕘關之西謂之蕪菁趙魏之間謂之大芥郭璞)
(薑音蜂江東音菘又云紫華者謂之蘆菔證俗/音曰葖蘆菔蕪菁屬紫花又根俗呼為雹□也)愚按顧
啟期婁地記曰薛山者昔有薛伯道居此山不知何時
人好稼植緣海散蕪菁子今海邊尚有此菜云伯道所
種又按司馬相如凡將篇謂為菛菁當門(證俗/音㝠)小學篇
曰芴(闕/)菁㑹最又云以子江南種變為菘菘子黒蕪菁
子紫赤也又據南朝食奠中有芥子醬蘆蔔根葅菘之
類是江南為菘驗也(證俗音云小/學章作闕)今畨禺唯韶州産蕪菁
林檎朩𤓰(廣志云一名里琴似赤柰齊民要術曰林檎/堪為麨爾雅曰楙朩𤓰也賈思協云凡書厨)
(中安麝香朩/𤓰即無蠧)勤州出栗子(形味俱劣一年栗方熟/羣鸚鵡至俱啄食而盡)竇州
出梨梨大如拳有類浙東成家梨可蒸而食乃皮厚肉
硬又非哀家梨也(縉雲成家出此/梨因以為名)世説云桓南郡𤣥每
見人不快輒嗔曰君得哀家梨當復不蒸不食(舊語秣/陵有哀)
(仲梨甚大如升入口便消言愚/人不别味得好梨而蒸食也)廣之人食品中有團油
飯(凡力足家有産婦三日足月及子孫脺為之飰以煎/蝯魚炙鷄鵝煑猪羊鷄子羮餅灌膓蒸脯菜粉餈粔)
(籹蕉子薑柱塩豉之/屬裝而食之是也)䘓(說文云羊凝血也音口紺反今/廣人生以五味酢食之按證俗)
(音云南謂凝牛羊鹿血/為䘓以虀噉之消酒也)蟻子醬(蚳醢也今山源間有蟻/子於茅根下為窠者收)
(卵為/醬也)老鹹虀(採老菜以飰和塩藏之一如常法有入蕉/心者其瓮埋於池塘間至三年菜色如金)
(土人/所重)蛤臛(理之常法蛤即蛙也周書腐草為蛙陶注本/草青脊者曰土鴨黒者南人呼為蛤子南史)
(卞彬為蝦蟇賦云紆青拖紫名為蛤魚以諷令僕漢書/言鄠杜之間水多蛙魚人得不飢又朱書張暢弟為猘)
(犬所傷醫云食蝦蟇鱠可愈而弟有難色暢先食而弟/方食果能愈疾即知前古之人食蛙乆矣又衝波傳蝦)
(蟇無腸龍蛇屬也抱朴子云萬嵗者頷下丹書八字南/史丘傑列傳又云蝦蟇有毒夢中得三丸藥後服之下)
(科斗子數升博物志所謂東南之食水産有蛙蛤螺蚌/之為殊味不覺其腥臊今按蛙唯性熱甚補人人有折)
(其足於瓶中以水養之不三五日/其損如故亦有以蘇煎食者是也)褒牛頭南人取嫩牛
頭火上燂過(證俗音炙去毛/為燂以亷反)復以湯毛去根再三洗了
加酒豉葱薑煑之候熟切如手掌片大調以蘇膏椒橘
之類都内於瓶瓮中以泥泥過煻火重燒其名曰褒愚
曽於衡州食熊蹯大約滋味小異而不能及又按南朝
食品中有奧肉法奧即褒類也(先以宿猪肥者臘月殺之/以火燒之令黄煖水梳洗)
(削刮令浄刳去五臟猪肪煼取脂臠方五寸令皮肉相/兼著水令淹没於釜中炒之肉熟水盡更以向所煼肪)
(膏煑肉脂一升酒二升塩三升令脂没肉煖火煑半日/許漉岀瓮中餘膏冩肉瓮中令相淹食時水煑令熟切)
(調和如常肉法尤宜新其二/嵗猪肉未堅爛壊不堪作)又有泟腤煎肖法(方言熬/㷅煎㷶)
(鞏火乾也㷅字崔寔四民月令作炒亦作/煼字㷶字詁訓一力反古文􁕑字作㷶)陷炙糟範炙毛
泟魚白􁊞肫法(藥名煑也顔之推云瀹/白煑肉爾雅注作灼)合豐鷄合豐白
肉密毛煎魚臨臉(盧減反臨臉法用猪腸經沸湯岀三/寸斷之決破細切熬之與水沸下豉)
(汁研米葱薑椒胡芥蒜下塩酥筭子/細切血將奠與之早與血則變也)下淡奠有蟬臛(乃/古)
(人爵鷃蜩/范之類也)薄夜餅(用鷄/臛)曼頭餅(齊民要術書上字束/晢䴵賦此曼頭字)雀
喘餅(用/酢)□丸餅渾沌餅(要術書上字廣雅曰餛飩也字/苑作餫顔之推云今之餛飩形)
(如偃月天/下通食也)夾餅安寒時(肉夾員心/羅脂煑)糖蟹法(周禮蟹螖音/赦九月中取)
(母蟹著水中勿令傷損及死一宿腹中浄乆則吐黄吐/黄則不佳也先煑薄飴飴餳也着活蟹冷糖中一宿煑)
(蓼湯和白塩極鹹待冷瓮盛半汁取糖中蟹内着塩蓼/汁中便死蓼宜着少多則爛泥封二十日岀之舉蟹臍)
(着薑末還復臍如初内着泔中百筃一器還以前塩蓼/汁澆之令没密封勿令漏氣便成矣特忌風中則壊而)
(不/美)蒸炙牛胘(户堅反老牛胘厚而脆剗牢痛蹙令聚逼/火急炙令上劈烈然後割之則脆美若挽)
(令伸舒㣲火遥/炙則薄而且朋)經云跳丸炙(如彈大/炙煑之)皮脯馬腸鹿尾尺
炙筒炙銜炙法鹿角菜葅紫菜葅爛畔(盧龍時/經云云)葛鑚(說/文)
(云鑚今呼羹/和飰為之)水溲餅(要術云立秋毋食煑餅及水溲餅/餅唯酒引餅入水爛水溲得水輒)
(消/也)又果奠合子有寒具(證俗音􁎫􁎬内國呼為糫餅亦/呼寒具鄭𤣥注周官有寒具未)
(知是􁎫􁎬否力/田反力走反)百支䊦截餅黄萬柏散(饊急就篇飴餳/說文曰熬稻餦)
(鍠也音散桑但反廣雅粰􁕳饊也證俗音云今江/南呼饊飰巳煎米以糖餅之者為粰􁕳也音浮流)白甘
脆赤牒棗剥棗胡麻糖雀頭糖亷薑鬼目蜜㯽榔(周成/雜字)
(曰㯽榔果也/似螺可食)益智甘蕉甘㰖根縁羊梅今瓊崖髙潘州
以糖煑嫩大腹㯽榔辯州以蜜漬益智子食之亦甚美
(採字苑曰雜藏果也音素慼反/顔之推云今以宻藏雜果為粽)又有都念子花似紫蜀
葵實如軟棗拾遺云甚甘美益人隋朝植於西苑中印
度岀那核婆果大如冬𤓰熟則果赤剖之中有十小果
大如鶴卵更又破之其汁黄赤其味甘美或在樹枝如
衆果之結實或在樹根若茯苓之在土又波斯牟果葉
長五六尺果堪食狀如人手樹髙丈五葉堪作食簟又
頻郍婆果生樹後大如八石瓮味甚甘食之便醉九日
而蘇(見㑹/最也)愚又思束晢餅賦餢飳(當音/剖注)□燭顔之推云
今内國餢飳以油蘇煑之江南謂蒸餅為餢飳未知何
者合古腅國謂云主孟啗我字林曰腅肴也音大濫反
之推又云今内國猶言餅腅及按方言江南有鹿䈥腅
及臛之類又韓肉本法岀韓國為之如羮而少汁加醉
也餪女字林曰饋女也音乃管反證俗音云今謂女嫁
後三日餉食為餪女也
　　　睡菜
睡菜五六月生於田塘中葉類茨菰根如藕梢其性冷
土人採根為鹹葅食之或云好睡郭子横云五味草初
生味甘花時酢食之不使人睡亦名却睡草又神異經
云四味朩一名如之何其實有核形如棗子長五尺金
刀割則苦竹刀割則飴朩刀割則酸蘆刀割則辛此說
小類五味草也(又御覧顧凱之啟䝉記/曰如何隨刀而改味也)
　　　水韭
生於池塘中葉似韭有二三尺者五六月堪食不葷而
脆得非龍爪薤乎(郭子横云龍爪/薤有長七尺者)字林云薟(音/嚴)水中野
韭也又□(音/呤)見字林似蒜生水中鄭䖍云薤辛除園河
西長二尺塞北山谷間多孝文韭軍人食之(周孝文/帝所植)如
渭水原諸葛亮韭亦諸葛所種也酈善長又云平樂村
五六里至東亭杜北山甚髙峻上合下空東西廣二丈
許髙起如屋中有石床傍生野韭人往乞者神許則風
必偃之方可揃也如過越不偃而揃者有咎(盛𢎞之荆/州記亦具)
(文小/異)
　　　蕹菜
葉如栁三月生性冷味甜土人織葦簰長丈餘闊三四
尺植於水上其根如萍寄水上下可和畦賣也陳藏器
又云蕹菜味苦平無毒主解胡蔓草毒胡蔓即冶葛也
(本草云鈎吻又名冶葛用羊血土漿解之南州異物志/曰俚賦呼冶葛為鈎挽鄭廣文又曰人自來求死者取)
(一二葉手挼汁岀飲之半日死羊食苗大肥/亦如巴豆䑕食則肥乃物有相伏如此者)先食蕹菜
後食冶葛二物相伏自然無苦取汁滴冶葛苖當時瘀
死(廣州記曰菜水生/以為葅土人重之)愚按廣之菜有掉(字林掉/辛菜也)東風(廣/州)
(記菜陸生置肥肉作羮味如酪香氣似/馬蘭又左思吳都賦東風扶留是也)蕋(音戢風土記/曰蕋香菜根)
(似菜根蜀人所謂葅香也越/絶書蕺山越王勾踐種蕺處)□(音晶􁔈茨苖也東觀漢/記王莽末南方枯旱民)
(餓羣入野澤/掘􁔈茨而食)之類無足竒者是不復遍録吳志曰孫皓
時有蕒(音/買)菜生髙四尺厚三寸分如琵琶形兩邉生葉
皓以為平盧晋安帝紀曰義熈二年有苦蕒菜生揚州
(中興書曰草妖也是後嵗嵗征/伐民人稍苦苦蕒者買苦也)國初建達國獻佛土菜
一莖五葉花赤中心正黄而蘂紫色泥婆羅國獻稜類
紅藍實似蒺藜火熟之能益食味又醋菜狀似慎火葉
闊而長味如美酢絶宜人味極美
　　　斑皮竹笋
湘源縣十二月食斑皮竹笋滋味與北中七八月笋牙
小類但甜脆過之諸笋無以及之吳録云馬援至荔浦
見冬笋名曰苞笋其味美於春夏笋也(即鷄脛/竹笋)博物志
曰斑皮竹洞庭之山堯帝之二女以涕揮竹竹盡斑也
爾雅曰笋竹之萌說文曰笋竹胎詩義䟽笋皆四月生
也巴竹笋八月生篃(音/媚)竹笋冬夏生永嘉記含墮竹笋
六月生篃竹譜棘竹落人鬚髮愚按山海經竹生花其
年便枯六十年一易根必結實而枯死實落土復生六
年還成町也竹譜曰竹不剛不柔非草非朩䈙必六十
􁩈亦六年是也凡種竹正二月斸取西南根東北角種
之竹性向西南引也齊民要術曰諺云東家種竹西家
治地故也南中有以竹為刀錯子者錯子即􁈝簩竹皮
為之錯指甲利勝於鐵機巧李衙推昉云如小鈍復以
漿水洗之如初刀子竹裴淵廣州記云石林竹勁利削
為刀切截象皮如截芋也公路襄州宜城縣朩香村有
莊咸通初忽生異竹(第一年生九竿第二年/生七竿爾來嵗嵗有也)作深梔黄
色每節及枝上並抹緑鮮澄其笋甚美按顧凱之譜中
亦無說處異苑曰東陽留道徳元嘉四年筯竹林忽生
連理野人無知謂為禍祟伐煞之公路乾符初經過夏
口時有人獻合歡笋於韋公尚書者自一本分為兩岐
長二尺餘乃笋之瑞也公命公路為七字句歌之詞繁
不載愚傳聞貞元五年秋畨禺有海户犯塩禁者避罪
於羅浮山深入至第十三嶺(山有十五嶺四百三十二/峰九百八十三飛泉洞府)
(也/)遇巨竹百千萬竿連亘巖谷竹圍二十一尺有三十
九節節長二丈即由梧類也海户因破之為篾㑹罷吏
捕逐遂挈而歸時有軍人獲一篾以為竒者後獻於刺
史李復復命陸子羽圖而記之亦資耳目之一事也舊
記云李公顧謂門生廣州桑苧翁曰夫視聽之外經籍
未録不合有而有者不知其極况兹竹載在圖記不足
竒也漢太尉許慎說文有長節竹謂之䇗(音鐘一/本作□)得非
羅浮山龍鍾之義耶桑苧翁前席而言曰頃天寳末有
韋長史虚舟寓於廬山瀑布泉時夏月多雨見瀑布之
中流岀一桃葉闊五寸長一尺二寸至徳初徐正字嶷
於海塩縣白塔山沙渚之上得一桃核片可貯一升則
知草朩在山海之間有瑰形殊狀者多矣又若決明慎
火在中原為蘇蓼葵莧之屬若生嶺嶠南山澗無非髙
樹蕨有千嵗者徑二尺圍與彼不異
　
　
　北户録卷二
欽定四庫全書
　北户録卷三　　　　　　唐　段公路　撰
　　　　　　　　　　　　　　龜圖　註
　　　無核荔枝
南方果之美者有荔枝(衛洪七開曰蒲桃龍/目椰子欐支欐同茘)梧州火山
者夏初先熟而味小劣其髙潘州者最佳五六月方熟
有無核類鷄卵大者其肪瑩白不減水精性熱液甘乃
竒實也又有蠟荔枝作青黄色亦絶美南越志云荔枝
洲有焦核黄蠟者為優故廣州記曰荔枝如鷄卵大殻
朱肉白五六月熟核若鷄舌香陳藏器曰荔枝樹冬青
實如鷄子核黄黒似熟蓮子實白如肪甘而多汁百鳥
食之為肥極宜人廣志云焦核胡􁒻此最美次有鼈卵
焉其樹自合抱至數圍大者材中梁棟其堅即佉陁等
朩無以加也嶺中荔枝纔盡龍眼子方熟大如彈丸皮
褐肉白而味過甜俗呼為荔枝奴非虚語耳(修文殿御/覧云龍眼)
(子一名龍目左思蜀都賦/云旁挺龍目側生荔枝也)又西京雜記曰尉佗獻髙祖
鮫魚欐枝髙祖報以蒲桃錦四疋
　　　變柑
新州岀變柑有苞大於升者但皮薄如洞庭之橘餘柑
之所弗及傳云本自髙要移植不數百里形味俱變因
以為名論其美直所謂厥包橘柚精者柑(見郭璞讃又/馬援好事至)
(荔浦見冬筍名包筍上言/禹貢厥包橘柚疑即此也)亦如踰淮為枳乃水土異也
愚按吕氏春秋果之美者江浦之橘箕山之東清馬之
所有櫨橘焉說文櫨橘柚也又郭璞曰蜀中有給客橙
即櫨橘冬夏花實相繼風土記柑有黄者赭者赭赤謂
之胡柑今人多引江陵千樹橘為朩奴事此漢書云其
人與千户侯等且襄陽記李衡為丹陽太守衡宻遣十
人於武陵龍陽洲上作宅種柑千樹臨死勑兒曰汝毋
惡吾治家固窮如是吾州里有千頭朩奴不責汝衣食
嵗上一疋絹亦足用耳吳末衡柑成嵗得絹數千疋據
此非橘明矣(據雜書如翰林要海御覧/賈思協皆列在黄柑門中)愚又按諺云朩
奴千無凶年要術云蓋言果實可以市易五榖此即朩
奴之號果之都稱者也
　　　山橘子
山橘子冬熟有大如土𤓰者次如彈丸者皮薄下氣普
寧多之南人以蜜漬和皮而食作琥珀色滋味絶佳豈
比漢人之吳合皮啖橘以為笑也其葉煎之和酒飲亦
療氣神驗愚憶王壇臨海異物志曰鷄橘子如指頭大
味甘永寧界中有之又裴淵廣州記羅浮山有橘夏熟
實大如李又云羅浮有壺橘十種豈其一歟(廣州記又/云荔枝壺)
(橘珍果/之上)今有枸櫞皮煎椰子煎皆竒味也(異物志枸櫞/實似橘皮不)
(香椰子去其外皮及殻有白穰食之如北中生胡桃味/又有白漿如乳人亦食之異物志曰椰子有如兩眼俗)
(人謂之越王頭南人取為瓶子杓子等/器枸櫞子即交州黄淡子橘柚類也)
　　　橄㰖子
橄㰖子八九月熟其大如棗廣志云有大如鷄子者南
人重其真味一說香口絶勝鷄舌香(詩義䟽梅亦可合/而香口又廣州亷)
(薑亦可/香口)亦堪煑飲飲之能消酒(煎法剉去兩頭煨/温煑之甚香美)其樹
聳拔其柯不喬有野生者髙不可梯但刻其根方數寸
許内鹽於中一夕子皆落矣今髙涼有銀坑橄㰖子(生/於)
(銀坑之側相傳是馮盎/之家昔掘地遇於此)細長多味美於諸郡産者其價
亦貴於常者數倍也愚按南越志博羅縣有合成樹樹
去地二丈為三衢(山海經/云四衢)東向一衢為朩威南向一衢
為橄㰖西向一衢為玉文(顧㣲廣州記曰朩威髙大子/如橄㰖而堅削去皮以為粽)
廣志書此橄㰖字南州異物志作此橄槄字陳藏器云
其朩主䲅魚毒此朩作檝撥着䲅魚皆浮岀其畏如此
人中䲅魚肝子毒者必死也
　　　山胡桃
山胡桃皮厚底平狀如㯽榔其仁如扶容頭味次隂平
樂遊胡桃别作杏膏香但不耐停耳廣志云隂平胡桃
皮脆急投之即碎其蝦蟇背見栁世隆謝樂遊胡桃云
胡羯奔逃吉之先見者也鄭䖍又云山胡桃無穰實心
磨之可為印子據說即非南山中胡桃也
　　　白楊梅
楊梅葉如龍眼樹冬青一名朹(音/求)潘州有白色者甜而
絶大鄭公䖍云越州容山有白熟楊梅兼名苑云東興
縣有大如鷄卵楊梅博物志云地有章名則多楊梅得
非誤耶南越志安章縣白蜀里多楊梅求之曰白蜀去
章逺矣(吳興記曰故章縣北有石栁山岀楊梅常以/貢御張華所謂地名章必生楊梅蓋謂此也)
　　　偏核桃
占卑國岀偏核桃形如半月狀波斯取仁食之絶香美
極下氣力比於中夏桃仁療疾不殊㑹最云偏桃仁勃
律國尤多花殷紅色郎中解忠順使安西以蘿蔔挿接
之而生桃仁肥大其桃皮不堪食(解忠順郎中使安西/以異方枝挿蘿蔔至)
(此皆/活)又吐谷渾有桃如一石甕大者貞觀二十一年三
月十一日以逺夷各貢方物其草朩雜物有異於常者
詔所司詳録焉華護獻馬乳蒲桃一房長二尺子亦稱
大其色紫康國又獻金銀桃詔令植於苑圃
　　　紅梅
嶺之梅小於江左居人採之雜以豆□花(漏□花白色/穗尖㣲紅南)
(方草朩狀曰漏□樹子大如李實二月花七月/熟岀興古書此字又劉欣其交州記作竇□)廣志作
豆茠字也构櫞子朱槿之類(顔之推云枸櫞子似橘大如飯/簇字林音矩椽又按梁朝上饌)
(糁奠合子内有根櫞是也又朱槿四時常有花可食此/蕣朩也一名董一名櫬莊子云朝□又張華云君子國)
(多蕣華之革/朝生夕死)和鹽曝之梅為槿花所染其色可愛今嶺
北呼為紅梅是也又有選大梅刻鏤瓶罐結帶之類取
棹汁漬之(棹朩葉烹其葉呼為棹汁按梅有/紫花梅同心梅麗支梅品第絶多)亦甚甘脆
按鄭公䖍云婆㺯迦朩岀烏萇國發地叢生葉大如掌
花白而細絶芳香子如升大花披之時人即雕畫瓦罐
承花候其子長滿罐中即破而取之文彩彬煥與畫罐
相類便以獻王猶中國鏤梅諸國所無也
　　　五色藤筌蹄
瓊州岀五色藤合子書囊之類花多織走獸飛禽細於
錦綺亦藤工之妙手也次盧亭(盧亭即盧循/之苖裔也)細白藤為
茶器新州作五色藤筌臺皆一時之精絶昔梁劉孝儀
謝太子五色藤筌蹄一枚云炎州采藤麗窮綺縟得非
筌臺與筌蹄語訛歟按侯景簒位着白紗帽而尚青袍
或牙梳挿髻牀上常設胡牀(大業記帝九月自北塞還/東都賜文武官各有差胡)
(牀為交牀改胡𤓰為白露黄/𤓰改茄子為崑崙紫𤓰也)及筌蹄今海豐嵗貢五色
藤鏡匣一筌臺一是也又本行經云河龍女名尼連茶
耶上太子寳筌㮛太子坐之食乳糜巳擲鉢河中天帝
取歸忉利供養以立鉢節(佛經又云太子第七日據筌/蹄坐受與即輸陁指印環云)
(云/)
　　　香皮紙
羅州多棧香樹身如柜栁其華繁白其葉似橘皮堪搗
紙土人號為香皮帋作灰白色文如魚子牋今羅辨州
皆用之(三輔故事云衛太子以紙蔽鼻前漢巳有之非/蔡倫造也此蓋言其善不云創耳又和熹鄧后)
(貢獻悉斷嵗時但供紙筆而巳然則其用乆矣但不知/何物為之按王隠晋書曰王隠荅華恒云魏太和六年)
(河間張楫士古今字詁其中部云今帋也古之素帛依/書長短隨事截絹狀數重沓即明幡紙字従糸此形聲)
(貧者無之故溫舒截蒲冩也和帝元興元年中常侍蔡/倫挫故布網搗作帋字從巾又是其聲雖同糸巾則殊)
(不言古帋為今帋又山謙之丹陽記曰平準署有紙官/古以縑素為書記又以竹為簡牘其貧諸生或用蒲為)
(牒也瑶山/玉彩亦具)小不及桑根竹莫紙(睦州/岀之)松皮紙(日本/國岀)側理
紙也(側理陟釐也後人說呼釐為側理即苔也事見張/華又爾雅曰苔石衣也郭璞注水苔也一名石髮)
(江東食之又瑶山玉彩載薛道衡詠苔紙詩云昔/時應春色引緑泛清流今來承玉管布字轉銀鈎)又嘗
讀謝康樂山居賦云剥芨(音/及)巖椒言芨皮可為紙未詳
其朩也(又扶桑國在中國之東二萬里其土多扶桑朩/故以為名扶桑葉似桐初生如笋國人食之實)
(如梨而赤績其皮為布以為衣亦以皮為帋/齊永元二年其國有沙門慧深來至荆州者)其香即㑹
最云沉香青桂鷄骨馬蹄棧香黄熟同是一樹如一朩
五香根檀節沉子鷄舌葉藿膠薫陸也(金樓子云衆香/共是一樹又俞)
(益期牋曰衆/香共一朩也)又真誥經云屢燒香左右令人魄正故隠
居云沉香薫陸夏月常燒此二物梁簡文時扶南信有
沉香一婆羅丁云婆羅丁五百六十斤也按浴佛功徳
經云牛頭旃檀芎藭鬱金龍腦沉麝丁等以為湯置浄
器中次第浴之及旃檀云王有疾醫須旃檀汁旃檀枝
葉根莖除一切疾(本草云白檀/消風熱腫毒)又無名詩集武舍之中
行云胡從何等來氍㲣􁜣㲪五朩香(證俗音云㿞數毛/席也書此字又通)
(俗云織毛褥也魏畧云大秦國以野蠒織成出黄白黑/緑紫絳紺金黄縹留黄十種氍㲣又通俗云白氍㲣細)
(者謂之􁜣㲪又書云􁜣㲪施大牀之前小榻之上也又/異苑云沙門支法存有八尺沉香板牀有八尺􁜣㲪作)
(百種/形象)迷迭(迷迭香大秦岀魏文帝曰余種迷迭於中庭/嘉其揚條吐秀馥有香芳又陳琳賦曰方碧)
(莖之阿那鋪/緑葉之蜿蟺)艾納(艾納岀驃國此香燒之歛香/氣能令不散直上似細艾也)及都梁
(都梁香荆州記都梁縣有小山山上清水/淺中生蘭草俗謂之都梁即以縣名焉)唯交州異物
志曰宻香欲取先斷其根經年外皮爛中心及節堅黑
者置水中則沉是謂沉香次有置水中不沉與水面平
者名棧香其最小麄者名曰槧香佛經所謂沉水者也
又南越志謂之香朩岀日南也
　　　枹朩屧
枹朩産水中葉細如檜其身堅類於栢唯根軟不勝刀
鋸今潮州新州多刳之為屧或油畫或金漆其輕不讓
草屧(齊民要術云青白桐村者並堪師長者皆着木屐/婦女始嫁漆畫為屐五采為系也又按梁武小說)
(介子推逃禄隠跡抱樹燒死文公拊朩哀嗟裁而製屐/每懐割股之功輙俯視其屐曰悲乎足下足下之稱將)
(此起/乎)按翔法師書云□一名水松生水中無枝形如笋
亦曰松枹今為屧是也又陳周𢎞正謝賚漆松枹屧云
䝉此慈錫便得輕舉
　　　紅藤簟
瓊州岀紅簟一呼為笙或謂之蘧蒢亦謂之行唐(方言/曰簟)
(朱魏之間謂之笙或謂蘧曲自關而西謂之簟其粗者/謂之蘧蒢行唐似蘧蒢直文而粗自關而東周洛楚魏)
(之間謂之倚佯佯音陽也南越志云桃枝南人以為笙/郭景純曰簟以寧寢杖以扶危又簡文集有謝桃枝笙)
(竹席牋沈約彈歙令仲文秀横/訂吏黄法先輸六赤笙四十領)其色殷紅瑩而不垢或
云染藤所製編織精華又不如溪鵠紅席(海中溪鵠山/去餘桃岸千)
(餘里上有女冠道士四五百人學道梁時遣/使獻紅席此草者紅鳥居其下故以為名耳)竿散卧簟
(簡文謝云筠篁/多品篠簜雜名)椰子坐席(亦有卧席具吳均集又沈/約謝賜大甲坐卧簟竹帖)蒲
褥筍席(王儉贈宗/測見南史)花紈卧簟月支毛席(陸倕/集具)流黄簟象
牙席(西京雜記㑹稽供御竹簟世號為流黄/簟神仙傳淮南王為八公設象牙席)以為優劣
歟
　　　方竹杖
澄州産方竹體如削成勁健堪為杖亦不讓張騫筇竹
杖也其融州亦岀大者數丈正聲集云南方有方竹杖
白蟬噪其上陳貞節嘗詠之又海晏(地/名)岀蘆堪為拄杖
髙潘州岀千嵗蕨拄杖小類貝多更有踈節竹(五六尺/一節)
僧道多以為杖皆竒物又按㑹最云溱川通竹直上無
節空心也
　　　山花燕支
山花叢生端州山崦間多有之其葉類藍其花似蓼抽
穗長二三寸作青白色正月開土人採含苞者賣之用
為燕支粉或持染絹帛其紅不下藍花(作燕支法採花/於鉢中細研着)
(少水以生絹綟取汁於通油瓷瓶中文武火煎之候花/浮上旋揉取生絹囊中瀝乾用如常燕支法云云博物)
(志有作黄藍燕支法通典云今/漢中嵗貢紅花百行燕支一升)習鑿齒與謝侍中書云
此有紅藍足下先知之否北方人採取其花染緋黄接
其上英鮮者作燕支婦人粧時用作頰色作此法大如
小豆許而按令扁色殊鮮明可愛吾小時再三過見燕
支今日始覩紅藍耳後當為足下致其種匈奴名妻閼
氏言可愛如燕支也閼字音燕氏字音支想足下先亦
作此讀漢書也(西河舊事歌曰失我祈連山使我六畜/不蕃息失我燕支山使我婦女無顔色)
又鄭公䖍云石榴花堪作燕支代國長公主睿宗女也
少嘗作燕支棄子於階後乃叢生成樹花實敷芬既而
歎曰人生能幾我昔初笄嘗為燕支弃其子今成樹隂
映𤨏闥人豈不老乎(鄭公䖍云塗林花有五色黄碧青/白紅如杏花漢東都尉于吉獻一)
(株花雜五色云是仙人杏今嶺中安/石榴花實相間四時不絶亦有紺者)古今注云燕支葉
似蘇花似蒲云岀西方土人以染名為燕支中國人亦
謂紅藍以染粉為婦人面色謂之燕支粉(博物志云張/騫使西域還)
(得大蒜安石榴胡桃蒲桃沙葱苜蓿胡荽黄藍可作燕/支也紅花而岀波斯踈勒河禄國今梁漢最上毎嵗貢)
(二萬斤於/織染署)
　　　鶴子草
鶴子草蔓花也其花麹塵色淺紫帶葉如栁而小短當
夏開南人云是媚草甚神可比懐草(夢草似蒲畫縮入/地夜乃岀亦名夜)
(草懐之則知夢之吉凶立驗也漢武思李夫人東方/朔乃獻一枝帝懐之夜夢夫人因改此名為懐草也)夢
芝(習鑿齒襄陽耆舊傳曰襄王夢一婦人曰我夏帝之/季女也名瑶姬未行而死封於巫山之臺精魂為草)
(摘而服為芝必與媚而服/焉必與夢其家在宜城縣)採之曝乾以代面靨形如飛
鶴狀翅羽觜距無不畢備亦草之竒者草蔓上春生雙
蟲常食其葉土人收於奩粉間飼之如養蠶法蟲老不
食而蛻為蝶蝶赤黄色女子佩之如細鳥皮號為媚蝶
郭子横記勒畢國獻細鳥以方赤玉籠盛數百形大於
蠅狀如鸚鵡聲聞數百里之間如黄鵠鳴也國人以此
鳥候日晷亦曰候日蟲帝得之旬日飛盡明年有細鳥
集於帷帟或入衣袖因名蟬衣宫内嬪御有鳥集其衣
者輙䝉愛幸至武帝末稍稍自死人服其皮者多為丈
夫所媚余訪花子事如面光眉翠月黄星靨其來尚矣
(而光具無名詩集月黄/星靨娥黄婺靨皆數)然事之相類者見拾遺引孫和
恱鄧夫人常置膝上和月下舞水精如意誤傷夫人頰
流血染袴和自䑛瘡太醫曰獺髓雜玉及琥珀屑當滅
痕購以百金有富春漁人云獺神物也取則逃之伺祭
魚時有鬬死穴者枯骨可合舂以滅痕和乃作膏琥珀
太多痕未滅而類有赤㸃細視之更益其妍諸嬖要寵
者以丹青㸃頰而後進幸(又宋武帝夀陽公主人日梅/花落額上成五出花後效為)
(梅花粧也又書云以丹注面白的此本天子諸侯有/羣妾者以次進御有月事者上御不口說注此於面)一
說上官昭容自製花子以掩黥處(昭容儀之孫名婉兒/天后時忤㫖當誅惜)
(其才不殺/而黥之)又云天后毎對宰臣令昭容卧於案裙下記
所奏事一日宰相李(忘/名)對事昭容竊窺上覺退朝怒甚
取甲刀劄於面上不許㧞昭容遽為乞㧞刀子詩(有集/二十)
(巻詩在集中𤣥宗收取其詩筆集之令張說為序集賢/故事舊宣索書皆進副本无副本者則促功冩進後亦)
(不能守其事如上官昭容舊无副本/因宣索便進正本庫中今闕此書矣)後為花子以掩痕
也
　　　越王竹
嚴州産越王竹根於石上狀若荻枝髙尺餘土人加其
色用代酒籌次有沙筯産於海島間狀如蓴菜春吐黄
花其心若骨可為籌筯凡欲採者須輕步㧞之不爾聞
人行聲則縮入沙中了不可取陳藏器云越王餘筭味
醎生南海筭子長尺許異苑云晋安有越王餘筭菜白
者似骨黒者似角古云越王行海中作籌有餘弃之於
水遂生焉(臨海水土志曰越王筭如笄大正白長尺餘/生海邉沙中見便取之即可得心中存來取)
(則入/土中)又逺飛云東海中筯洲洲上故筯無極連船取之
不盡世中好失筯言天下筯悉歸於此乃驚耳之說也
　　　無名花
廣州之南數百里有蔓草生焉其草吐一葉白華片大
如掌(亦有小/片者)蘂緑色初夏開翫之初誤殘花恬然特異
遍問土人莫有知者昔草堂樓法師山居時(法師慧約/字徳素梁)
(國號/也)有一野嫗手持一樹植之於庭云是蜻蜓樹也(所/植)
(樹嵗乆芬芳欝茂有一/鳥身赤尾長栖息其上)聘北道里記云朩龍寺寺有三
層塼塔側生一大樹縈繞至塔頂枝榦交横上平容十
餘人坐枝杪四向下垂團團如百子帳經過莫有辨者
梁武帝曽遣人圖冩樹形還都大體屈盤似龍因呼為
朩龍寺又謝惠連目竒草曰仙人草序云余之中園有
仙人草焉春穎其苖夏秀其英秋有貞實冬無凋色可
謂四時而不改者也旣嘉其名而美其質染筆作詠庻
以攄述(大業記又說仙人草如長樂髙三尺丹/葉碧花花似鷄幘而大者闊五六寸)又梁伍
安公武陵記云巴陵郡西有寺寺房牀下忽有樹生衆
僧移屋避之晚更滋茂莫有認者外國沙門云是波羅
宻擲常着花細白永嘉四年忽生一花狀似芙蓉推其
靈景未能量也(又金樓子云孔子冡中樹/在魯城百數皆異種也)然小說云簡
文初不别稻余今不分此亦何愧哉
　　　指甲花
指甲花細白色絶芳香今蕃人重之但未詳其名也又
耶悉弭花白末利花(紅者/不香)皆波斯移植中夏如毗尸沙
金錢花也本岀外國大同二年始來中土今畨禺士女
多以縷貫花賣之愚詳末利乃五印度華名佛書多載
之貫華亦佛事也又扶南傳曰頓遜國有區撥花葉逆
花致祭花各遂花摩夷花燥而合香末以為粉以粉身
體唐初罽賔國獻俱物頭花丹白相間香氣逺聞伽失
畢國獻泥樓鉢羅花如荷葉缺圓其花色碧蘂黄香聞
數十歩皆中國無者
　　　相思子蔓
相思子有蔓生者(本草拾遺六相思子樹髙大有文字/赤黒間者佳又羅浮山記增城縣南)
(廽溪之側多相思樹號/相思亭送行之所贈也)其子切紅葉如合歡依籬障而
生(合歡博物志云蠲忿古今注云嵇/成種之舍前一名合昏亦名戎樹)與龍腦(闕/)相宜能
令香不耗南人云有刀瘡血不止痛甚者取葉熟𢷬厚
傅之即愈(胡神記云東平劉羊兒居白沙村去城十許/里常日晚行經一廟前忽拾得一紙裹芬香)
(殊特開之皆是雜綵結紅色紐瑠璃珠相思子遂持歸/至夜開人叩户見一青衣稱淮南王女遣信向有輕贈)
(幸䝉採納羊兒合語契其明夜女乃至年十五/六容色殊麗至曉乃别後經旬日時時復來)干寳搜
神記云大夫韓慿妻美宋康王奪之慿怨王囚之慿自
殺妻乃隂腐其衣王與之登臺自投臺下左右攬衣衣
不中手遺書於帶願以屍骨賜韓氏而合葬王怒弗聽
埋之令冡相望宿昔有文梓朩生二冡之端根交於下
枝錯其上又有鴛鴦雌雄各一恒在樹上宋王哀之因
號其朩曰相思樹(聘北道里記引許有韓慿冡宋王史/也四部目録有韓慿書叙事委悉而)
(辭義鄙淺不復具記無名詩集又云昔有賢士姓韓名/朋故娶賢良妻成公索之女名曰貞夫具賢具聖云云)
(又三日三夜始得壙空不見韓朋貞夫唯見石子一雙/鬰鬰葱葱一青一白宋王怪之分張其雙青石埋於道)
(西白石埋於道東道東生桂樹道西生梧桐上枝相連/下枝相通枝枝相交葉葉相䝉下有清流之水斷道不)
(闕/)　　(葉落兩兩成雙從明至暮悲鳴嗈嗈宋闕/是何樹梁伯對曰此是韓朋貞闕)
(心曰誰能解之梁伯答曰臣能闕/  中合中是思愛下有闕)　　　　(王妬其氣/    代遣)
(踐殺之血流滂闕/身黄髙闕)　　　(一毛落鴛鴦同心異體頭白/      地七赤有强使者捉)
(闕/)　(廽頭語左右驟往獻于宋王宋王將拂其闕輝鬱/          司與朕占相梁伯對闕    輝)
(鬱蒼蒼唯有項上少許無光將毛重拂致其殺傷/空中有言曰不是鴛鴦舞媚毛此是韓朋報寃刀)
　　　睡蓮(一書瑞字/)
睡蓮葉如荇而大沉於水面上有異浮根菱耳(菱根出/水上葉)
　(沈水下實細薄皮葉半青半白霜下/彌香美因名青水芰見郭子横書)其花布葉數重不
房而蘂凡五種色當夏晝開夜縮入水底晝復岀也與
夢草晝縮入地夜即復岀一何背哉(夢草似蒲色紅即/方朔獻武帝者孫)
　(光憲續注曰從事江陵日寄住蕃客穆思宻甞/遺水仙花數本如橘置於水器中經年不萎)
　
　
　
　
　
　
　
　
　
　
　
　北戸録巻三
