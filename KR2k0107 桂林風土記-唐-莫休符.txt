#+TITLE: 桂林風土記-唐-莫休符
#+DATE: 2016-06-11 12:22:14
#+SOURCE: github.com/kanripo/KR2k0107 master 30b075c1                
欽定四庫全書　　　　　史部十一
　桂林風土記目録　　　　地理類八(雜記之屬/)
　　古今事跡
　　　桂林　　　　　　　舜祠
　　　雙女塚　　　　　　伏波廟
　　　東觀　　　　　　　越亭
　　　巖光亭　　　　　　訾家洲
　　　灕山　　　　　　　堯山廟
　　　東山亭　　　　　　碧潯亭(去思/館附)
　　　拜表亭　　　　　　夾城
　　　獨秀山　　　　　　歐陽都䕶塚
　　　海陽山　　　　　　㑹仙里
　　　隠仙亭　　　　　　靈渠
　　　甘巖　　　　　　　張天師道陵宅
　　　嚴州牂牁水　　　　如錦潭
　　　象州仙人山　　　　遷鸎坊(進賢/坊附)
　　　菩提寺道林和尚　　開元寺震井
　　　延齡寺聖像　　　　宜州龍開江事
　　　蒼梧火山　　　　　宜州龍採木
　　　徐氏還魂　　　　　石氏射樟木燈檠祟
　　　米蘭美績　　　　　李給事長歌
　　　顔特進(名延/之)　　　　李光禄(名襲/志)
　　　李衛公(名/靖)　　　　　禇中令(名遂/良)
　　　張中令(名九/齡)　　　　桂州陳都督
　　　袁恕巳　　　　　　張鷟
　　　　(臣/)等謹案桂林風土記一巻唐莫休符撰桂
　　　　林自秦時置郡厯漢至唐昭宗光化二年休
　　　　符以檢校散騎常侍守融州刺史撰為此記
　　　　新唐書藝文志作三巻今存者一巻巻中目
　　　　録四十四條今缺火山採木二條盖非完書
　　　　矣朱彛尊曝書亭集有此書䟦云閩謝在杭
　　　　小草齋所録舊藏徐惟起家䟦稱獲自錢塘
　　　　沈氏是洪武十五年抄此本原有在杭手識及
　　　　洪武年月與彛尊所言合盖即所見本也彛
　　　　尊又言中載張固盧順之張叢元晦路貫韋
　　　　瓘歐陽臏李渤諸人詩向未著於録亟當發
　　　　其幽光云云今觀諸詩外尚有楊尚書陸宏
　　　　休二首亦唐代軼篇為他書之所未載今全
　　　　唐詩採録諸篇即據此本則其可資考證者
　　　　又不止於譜民風記土産矣乾隆四十四年
　　　　正月恭校上
　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)陸　費　墀
桂林風土記原序
前賢撰述有事必書故有三國志荆楚嵗時記湘中記
奉天記唯桂林事迹闕然無聞休符因退居粗録見聞
曰桂林風土記聊以為叙時唐光化二年九月二十三
日序
欽定四庫全書
　桂林風土記　　　　　　　唐　莫休符　撰
　　古今事跡
　　　桂林
按地里志桂州禹貢荆州之域春秋時越七國時服於
楚秦始皇三十三年發逋亡贅壻(古者未有年號至漢武/帝方紀年名故云始皇)
(三十/三年)賈人掠取陸梁之地為桂林吳時文士薛綜言昔
帝舜南廵蒼梧秦置桂林南海象郡南越志漢武改為
鬱林郡以桂林為縣吳書孫皓鳳凰三年分鬱林象郡
為桂林又按圖經云吳甘露年分鬱林象郡為桂林今
以魏書證之甘露乃髙貴鄉公曹髦所紀年號非吳書
也古有名人張衡詩云我所思兮在桂林欲往從之湘
水深是則桂林為郡久矣漢祖命周電擊南越南越王
趙佗據險為城電不能踰今靈川全義嶺有越城漢紀
有周電為泗水侯是吕后時非髙祖也地里志云周電
未知其實
　　　舜祠
舜祠在虞山之下有澄潭號皇潭古老相承言舜南廵
曽游此潭今每遇嵗旱張旗震鼓請雨多應中有大魚
遇洪水泛下至府東門河際有停客巨舫往往載起然
終不為人之害舊傳舜葬蒼梧丘在道州江華縣九疑
山也
　　　雙女塚
在府城北十里俗傳舜妃尋帝卒而葬於此塚髙十餘
丈周廻二里餘
　　　伏波廟
伏波廟在郭中之東北二里是東漢伏波将軍馬援之
祠也
　　　東觀
觀在府郭三里隔長河其東南皆崇山巨壑緑竹青松
崆峒幽竒登臨險易不可名狀有石門似公府之狀而
隘秉燭行五十歩有洞穴坦平如毬場可容千百人如
此者八九所約略相似皆有清泉渌水乳液葩漿怪石
嵌空龍盤虎踞引燭縁渉竟日而還終莫能際相傳云
昔有人好泉石多束花果裹糧深渉而行還計其所行
已及東河之下如聞棹檝湍湍之聲在其上又有山外
髙峯舊有亭臺近巳摧壊前政張侍郎名固大中年重
陽節宴於此從事盧順之贈固詩曰渡江旌斾動魚龍
令節開筵上碧峯翡翠巢低巖桂小茱萸房濕露香濃
白雲郊外無塵事黄菊筵中盡醉容好是謝公髙興處
夕陽歸騎出疎松張侍郎和詩曰亂山青翠郡城東爽
節馮髙一望通交友會時絲管合羽觴飛處笑言同金
英耀彩晴雲外玉樹凝霜暮雨中髙詠巳勞潘岳思醉
歡慚道自車公咸通年前政張大夫叢遊東觀詩曰巖
岫碧孱顔靈蹤若可攀樓臺煙靄外松竹翠㣲間玉液
寒深洞秋光秀逺山憑君指歸路何處是人寰
　　　越亭
在府城北與聖壽寺接連有巖洞亭臺髙對碧峯山穴
透出北面因名北牖洞逺眺長江極目煙水北人至此
多軫鄉思會昌初前使元常侍名晦搜達金貂翺翔翰
林敭厯臺省性好巖沼時恣盤游建大八角亭寫其真
院砌臺釣榭石室蓮池流杯亭花藥院時為絶景于時
潞冦初平四郊無壘公私宴聚較勝事先美節良辰尋
芳選勝管絃車馬闐溢路隅金貂從此府除浙東留題
曰紫泥逺自金鑾降朱斾飜馳鏡水頭陶令風光偏畏
夜子牟衰髩暗驚秋西隣月色何時見南國春光豈再
游莫遣艶歌催客醉不堪回首翠娥愁副使路貫與金
貂同年及第和詩一首謝安致理逾三載黄覇清聲徹
九重猶輟珮環歸鳳闕且将仁政到稽峯林間立馬羅
千騎池上開筵醉一鍾共喜甘棠有新詠獨慚霜鬢又
攀龍越亭初成金貂有六十韻長詩曰乏才叨八使徇
禄非三顧北闕頒詔條東隣證迷誤未聞述職效已見
脫煩趣灝氣爽衣巾嵐颸輕杖屨(其餘不/省記)
　　　巖光亭
在北羅門外臺亭巖洞亞於越亭亦是元常侍新置有
石碁局爛柯石嶂金貂有五十韻詩云石静如開鏡山
髙若聳蓮筍竿抽玉管花蔓綴金鈿(餘不/省記)
　　　訾家洲
在子城東南百餘歩長河中先是訾家所居因以名焉
洲每經大水不曽淹浸相承言其浮也元和中裴大夫
(名行立四子歸之歸闕歸/聞歸禮庶因獲朝奨也)剏造亭宇種植花朩迄今繁
盛東風融和衆卉争妍有大儒柳宗元員外撰碑千餘
言猶在前汴州楊尚書宴游題詩云桂林雲物盡漫漫
雨裏花開雨裏殘唯有今朝好風景櫻桃含笑柳眉攢
前政從事陸宏休詩云新春蘂綻訾家洲信是南方最
勝游酒滿百分殊不怕人添一歲更堪愁鸎聲暗逐歌
聲艶花態還隨舞態羞莫惜今朝同酩酊任他龜鶴與
蜉蝣
　　　灕山
在訾家洲西一名沈水山以其山在水中遂名之古老
相傳龍朔中曽降天使投龍於此今每歲旱請雨潭中
多有應前政元常侍以其名與昭應驪山音同故遂改
為儀山近歲於此置温靈廟廟中時産青蛇號為龍駒
翠色或縁人頭頂手中終無患害
　　　堯山廟
在府之東北隔大江與舜祠相望遂名堯山山有廟極
靈四時公私饗奠不絶北接湖山連亘千餘里天将降
雨則雲霧四起逡廵風雨立至每歲農耕候雨輙以堯
山雲卜期
　　　東山亭
府之東門有大亭枕江與望月樓接連近子城建竪多
年不記歲月
　　　碧潯亭(去思/館附)
亭館大中初前韋舎人瓘剏造在子城東北隅十餘歩
接近逍遥樓俯近大江館宇宏麗制作精緻髙下敞豁
冠諸亭院去思館舊名青桂館前政吏部張侍郎鷟除
替飾裝於此遂改為去思館韋舎人年十九入闕應進
士舉二十一進士狀頭牓下除左拾遺于時名重縉紳
指期直上馬相為長安令二十八度候謁不䝉一見後
任亷察桂林纔半歲而馬相執大政尋追懐舊事非時
除賔客分司悵望留詩於碧潯亭曰半年領郡固無勞
一日為心素所操輪奐未成繩墨在規模巳壯閌閎髙
理人雖切才常短薄宦都縁命不遭從此歸耕洛川上
大千江路任風濤
　　　拜表亭
北接碧潯南連望月東界長河西隣雉堞前政山北盧
尚書匡添建置
　　　夾城
從子城西北角二百歩北上抵伏波山縁江南下抵子
城逍遥樓週廻六七里光啓年中前政陳太保可環剏
造三分之二于是諸營展力日役萬人不時而就増崇氣
色殿若長城南北行旅莫不歎美
　　　獨秀山
在郭中居子城正北百餘歩髙聳直上周回一里餘逈
出郭中下有巖洞舊有宋朝名儒顔延之宅讀書亭後
為從事所居往往見靈精居者少寧前政張侍郎廢毀
焉
　　　歐陽都䕶塚
府北郭松逕盡處有國初安南都䕶名普讚塚墓普讚
靈川人其宅今為聖壽寺有廟在寺之北下歿後殯於
北郭時有識地勢者言葬所有天子氣由是官掘斷至
夜又有隂兵填平如舊既而再掘復平不已時有効役
者人偶宿其所夜聞鬼兵相語曰能以青布運土投江
則我等無能為也及明主吏聞宿者言遂用青布輦運
土投河竟免隂兵填築今墳所掘處猶存有石人石柱
皆在松楸百餘株近為樵者斫伐無餘子孫自千數年
湮沒無聞或云訾家洲因運此土流下成洲有歐陽臏
者題絶句曰舊業分明桂水頭人間業盡水空流春風
日暮江頭立不及漁翁有釣舟
　　　海陽山
在全義縣北及灕湘二水源也流至全義北三百歩分
流北去作為湘南下為灕山下有廟前政陳太保奏録
詔封廣潤侯
　　　會仙里
南去府五十里舊有羣仙於此輜軿羽駕遍于碧空竟
日而去里人聚觀狀聞因名㑹仙里
　　　隐仙亭
本名盤龍岡在府西郭三里與延齡寺相近寳歴年前
使李給事名渤開置亭臺種植花朩有池沼巨巖水深
無際有嘉蓮洞白雀峒石盆大亭有慶雲亭在山頂有
朝陽亭夕陽亭連理橘秉燭廵游時見龍跡大如椀水
有靈魚龍腹四足人或誤捕風雨立至山河秀異皆入
畫圖作屏障為信好之珍有從事皇甫湜吳武陵撰碑
碣三所給事徵起山中一表薦九賢皆居顯貫給事為
考功郎宰相皆書下考以天子廵游蹂禾稼無所獻替
故也除桂林有歎鴈詩曰三朝四黜倦遐征往復皆愁
萬里程爾解分飛却北去我方從此向南行又題隐仙
詩二首常歎源泉去不回我今自去更難來欲知一一
留心處手種巖花次第開隨雲不厭蒼梧逺似鴈逢春
又北飛惟有隐仙溪上月他時相望兩依依
　　　靈渠
在全義縣灕湘二水分流處相傳曰後漢伏波将軍馬
援開川濬濟水急曲行回互用遏其衝節節斗門以駐其
勢有伏波廟在縣側又按後漢鄭𢎞奏交趾七郡貢錢
從東泛海多沒溺請開桂嶺靈渠後御史史禄重開闢
又按前漢武帝元鼎五年命伏波将軍路博徳樓船将
軍楊僕戈船将軍嚴助擊南越吕嘉戈船出零陵下灕
水此則前漢嶺首巳通舟檝明矣焉得至後漢馬援鄭
𢎞始開靈渠於理未盡言馬鄭重修則可云創闢於義
有乖(休符/駁)
　　　甘巖
在府南八十里大江傍其源出靈川縣界思磨山自水
下湧出巖方十餘丈大如屋室莫究其深淺盛暑到彼
凛冽增寒
　　　張天師道陵宅
天師舊宅在賀州道籙以為𤣥中大法師今以宅為廟
廟中有美異果實有人食之無患唯不可採取必致禍
也
　　　嚴州牂牁水
在嚴州州門長河其源從牂牁流下八十餘丈本州圖
經所載
　　　如錦潭
縻郡述昆州有如錦潭水深無際近歲有人伐潭邊巨
朩樹倒入潭中逡廵沈沒莫知所在潭中時聞音樂如
大府廣筵移時而止
　　　象州仙人山
象州武仙縣多有神仙聚集聚髙山羽駕時見如建州
武夷山皆有仙人換骨函櫬之跡
　　　遷鸎坊(進賢/坊附)
遷鸎坊本名阜財在市西門因曹鄴中丞進士及第前
政令狐大夫改為遷鸎坊進賢坊本名長街在府西門
因趙觀文狀頭及第前陳太保改坊名
　　　菩提寺道林和尚
往年中桂州人薛公元常供養一僧法號道林如是精
心供養十有餘年忽一日其僧辭去云貧道歸去撓瀆
多年更無可酬今只有舊轉經一函且寄宅中如至過
歲不回即可開轉讀如此經一歲開鎻有金滿函可數
千兩後賣一半買地造菩提寺并建道林真身供養今
儀像見存薛今見有孫禹賔在桂林効職
　　　開元寺震井
隋曰縁化寺後因紗燈延火燒燬重建𤣥宗朝改名開
元寺有前使禇公親筆冩金剛經碑在舎利塔前西有
觀音寺井貞元中有李氏因左遷寓居僧院屬暑月以
食餘熟羊脾懸井中逡廵雷震暴作羊肉置於隙地而
烟氣薫灼犬不食蟻不附至今僧俗中言井有龍致之
愚以理裁有異於此夫龍嗜血食肉重牢醴人有享祭
必選良肉醇酒潔饌珍羞敬事精禮寧有一羊脾而迅
雷震盖以伽藍井水奉獻諸佛衆僧而遽以肉味羶汚
神祗之所是以不容乃致雷擊去理必然矣其井終亦
坍壊先令狐相從事當府因撰震井記然以羊㣲事曽
未移時天鍳巳知則人之善惡或愈於此又豈纎遺於
隂報乎昔董卓縱暴為吕布殺而焚屍揚灰後有故吏
收其灰以小棺殯於郡城又遭風雨漂流失其所在楊
國忠以貴妃因椒房承寵綰三十二使印綬天寳十二
載二月拜司空冊命之日天雨土霑朝服未幾族滅於
馬嵬闗西楊氏逺四知去三惑歴千載而慶延子孫則
禍福無門唯所召矣故孔明有言勿以惡小而故為勿
以善小而不為茍能佩服斯言以神祇為證則終身不
居有過之地
　　　延齡寺聖像
寺在府之西郭郊三里附近隐山舊號西慶林寺武宗
廢毀宣宗再崇峯巒牙張雲朩交映為一府勝游之所
寺有古像徴於碑碣盖盧舎那佛之所報身也此地元
本荆榛先無寺宇因大水漂流巨材至時有工人操斧
斤斫伐将欲下斫忽見一梵僧立在朩傍謂曰此朩有
靈爾宜勿伐既而罷去又有洗蔬者於其上則浮濯葷
辛於其上又沉雅契梵僧之言由是咸知有靈遂刻削
為僧佛當則天后臨朝之日夢金人長一丈六尺乞袈
裟及詔大臣問其事皆莫能解旋奏陛下既有此夢乞
依夢中造袈裟懸於國門以俟符驗明早大臣奏懸袈
裟忘收已失遂詔天下求之巳在桂州盧舎那佛身至
今尊卑歸敬遐邇欽崇時旱請雨皆有響應如意
　　　宜州龍開江事(此下闕蒼梧火山宜州龍採朩二條/)
桂之縻郡有宜州其河如桂州楊江水岸深斗形勢異
於衆水古老流側近岡上俄頃夫還妻以告之夫疑是
惡人尋至岡所求不見但見百牛既夜乃還家至明遂
遇水漲流水蔽江合蒼梧耆老盡知之
　　　徐氏還魂
昔西漢武帝有神通之異南朝有干寳述幽府㝠祕之
言泉蘇韶崔亦紀靈怪牛丞相著三巻妖録及徐氏還
魂皆鄙夫隣居在咸通末莫非目驗方證不誣陽朔居
人蘇太元妻産三子徐巳疾終既殯忽一日還家但聞
語而不見形云某年命未終冥司不録今且暫歸憐撫
其子補綻其衣一切如在稍經旬月隣伍旋知占卜吉
凶述善惡一一符驗有鄉人在府充職染疾其眷屬請
卜之俄頃云去至凉風館南地名柘木林遇虎當道
不敢過遂却回卜者情廹堅請再往俄頃曰至府見疾
者巳瘥疑其不實遂問其所居曲折疾人形貌徐氏不
曽至府又未識病者一一言之無差異方明其實又有
人求卜了謝曰無物奉酬深為不足徐氏曰汝家有三
斗粟子在西房何得稱為無卜者請取之逡廵負粟子
至其前衆皆愕然卜者尤所慚耻如此不一難備書述
一日言舜帝差人討蠻有人求至近驛助備熟食更一
兩日當還如期而歸将得㝠司一分細飰致夫前曰此
飯曷若人間造者夫視之品饌則倍珍於他食又一旦
泣告曰無端洩隂間事獲罪䝉追此去難再還好看兒
女又泣别遂絶音響太元尚在
　　　石氏射樟木燈檠祟
開成中桂林禆将石從武居在子城西壕側從武早習
弓矢忽一年家内染患疾長㓜罕有安者每至深夜常
見一人從室出來體有光燄居常令疾者痛苦稍間若
此物至則呻吟聲加甚毉巫醮謝皆莫能效從武心疑
精邪為祟至夜操弓挾箭隠户潛形候其來俄聞精復
至稍近遂彀弓引滿一發中焉見彼焰光星散而滅遂
命燭而看視之乃是家中舊使樟朩燈檠中箭而倒乃
擘為韲粉焚爇為灰送長河於是家人患者皆愈大中
年前政張侍郎名文規三代台相之家(嘉貞𢎞/靖延賞)亷察桂
林從武時職司通引偶聞此事曽召問具以實對乃為
石氏射燈檠𫝊從武子朂在職近方去世淯諧嗣亦效
卑職得金貂傳聞
　　　米蘭美績
長慶中前政李給事名渤字濬之自給事中除桂林奏
請名儒吳武陵為倅故事副使上任具櫜鞬通詩文數
日於毬場致宴酒酣吳乃致詞云奉約同游山水柰何
以紅帛繫予首仍命婦女於看棚聚觀相耻既彼我酡
顔各争意氣吳為臺盤坐褰衣躶露以溺給事怒命衙
士拉送衙司梟首時都押衙米蘭知其不可遂引而寢
多遣人䕶衛給事扶歸寢堂夜半而覺聞家衆聚哭甚
悲驚而問焉乃曰昨聞設亭喧噪又聞命衙司斬副使
不知其由憂及禍是以悲泣給事大驚亟命逓問之米
蘭具啓昨雖奉嚴㫖未敢承命副使猶寢在衙院無苦
給事達明早至衙院卑詞引過上下俱自克責益相敬
奉時未有監軍於是乃奏米蘭牧于象郡以酬勅下允
從遂又以使衙儀衛送上本任
　　　李給事長歌
李給事名渤為太學博士長歌喜弟淑再至歌曰前年
别時秋九月白露吹霜金吹烈離鴻一别影初分涙袖
雙揮心哽咽别來幾度得音書南岳知(此下/闕)廬山峨峨
倚天碧捧排空崖千萬尺社牓長題髙士名食堂每記
雲山跡我本開雲此山住偶為名利相縈誤自負心機
四十年羞聞社客山中篇憂時魂夢憶歸路覺來疑在
林中眼昨日亭前烏鵲喜果得今朝爾來此吾吟行路
五十篇盡說江南數千里自憐兄弟今五人其營儒素
家尚貧雖然禀氣各不一就中總免拘常倫長兄年少
曽落拓㧞劍沙場隨衛霍口裏雖譚周孔文懐中不舎
孫吳略次兄一生能苦節夏聚流螢冬暎雪非論疾惡
志如霜更覺臨泉心似鐵第三之兄更竒異昻昻獨負
青雲志下看金玉不如泥肯道王侯身可貴却愁清逸
不干時髙蹤大器無人知倘逢感激許然諾必能萬古
留清規念爾年來方二十夙夜孜孜能獨立巻中筆落
星漢摇洞裏丹靈鬼神泣嗟余流浪心最狂十年學劍
逢時康心中不解事拘束世間談笑多相妨廣海青山
殊未足逢著髙樓還醉宿朝走安公櫪上駒暮偷陶令
籬邊菊近來詩思殊無况苦被時流不相放雲騰浪走
勢未衰鶴膝蜂腰豈能障送爾為文殊不識貴從一一
傳胷臆若到湖南見紫霄㑹湏待我同攀陟
　　　顔特進(名延/之)
宋顔延之字延年琅琊臨沂人曽祖含父顯延之少孤
貧居附南郭空巷甚陋好讀書無不覽文章之美冠絶
當時好飲酒不拘細行年三十尚未婚起家豫章公世
子叅軍累官祕書監宋太祖文皇帝諱義隆宋氏第三
主昵愛僧惠琳常獨占一榻延之因醉白曰昔劉盆子
尚同叅軍乗輿袁絲正色曰此三公之座豈可以刑餘
之人居延之性方直言無所廻避居身清約不求財利
布衣蔬食獨酌郊野與謝靈運以詞彩齊名而遲速相
懸嘗勅俱入擬樂府上篇延之立成而靈運久而方就
帝問其優劣於鮑昭昭曰謝五言如芙蓉初發自然可
愛顔詩鋪錦列繡彫繢滿眼尋為始安郡經過潯陽日
造淵明飲焉每遇一佳景必酣醉而還臨去留錢二百
萬與淵明悉送酒家及淵明卒延之為之誄以孝建三
年卒年七十三贈特進自潘岳陸機之作文士莫及顔
謝焉
　　　李光禄(名襲/志)
李襲志金州安康人也仕隋歴始安郡丞大業末江外
盗賊尤多襲志散家財召得三千人以守郡城髙祖受
隋禪降璽書勞問編入屬籍授桂州總管前後任桂州
凡三十八載政尚清簡嶺外安之後上表請入朝拜右
光禄行汾州刺史致仕卒於家
　　　李衞公(名/靖)
李靖字藥師雍州三原人也姿貌瓌偉有文武才略武
徳二年同趙郡王孝㳟至江陵破蕭銑四十萬擒銑赴
京承制度嶺至桂州分路招撫大首領馮盎李光庭等
懐輯九十六州六十萬户詔充嶺南道安撫大使檢校
桂州大總管武徳六年征輔公祏於江淮平之又領兵
出塞屢顯大功拜右僕射平章事封衛國公薨年七十
九桂州子城自衛國公所製號曰始安郡
　　　禇中令(名遂/良)
令公散騎常侍亮之子仕太宗啓沃聖心恢宏帝業歴
官中書令髙宗将廢王皇后立武昭儀為后令公受先
皇寄托之重極諫以為不可由是忤㫖貶潭州顯慶二
年又貶桂州時李義府許敬宗傾巧曲佞附託皇后重
貶令公愛州明年卒於貶所年六十二死後二年又追
削官爵子孫並流愛州髙宗崩遺詔復爵
　　　張中令(名九/齡)
一名博物韶州曲江人也以文學進士及髙第與趙冬
曦齊名俄應制以明皇嗣位久未南郊上表抗論由是
名價益重與燕國公張說同姓以詞學親洽時括田使
宇文融干預朝政說惡之融所奏論多見抑挫不行融
與臺丞連表訟說帝令說藉草辨對髙力士宻奏以說
有大功於國不宜挫辱乃落下平章事致仕九齡連坐
貶趙州又以家鄉不便乞換回近嶺南一處遂出江西
俄轉桂州都督兼嶺南按察使薨年六十八
　　　桂州陳都督
國朝吕才博士博渉羣書該通衆藝為太宗皇帝所知
著隂陽吉㓙地理要訣五十餘巻行於世今之婚嫁占
刻多用其言又别著駁隂陽數千言以為行年塚宅五
音皆不可信愚以為吕氏多才多學博古辨今不欲世
人曉達隂陽輙恃年命罔拘慎博前知遂立斯言以節
逾僭若考前史焉得稱無昔寗氏起宅相者云必出賢
甥魏舒由是甚顯遇羊祜少時有占地者言墓合出天
子祜惡而掘之占者云猶出折臂三公祜因墜馬折臂
竟位三公陶侃㣲時種瓜有老人求瓜侃厚惠之其人
感此因指眠牛岡可貴侃用葬母位至太尉吳主孫氏
家世富春葬於城東岡塚上常結五色慶雲齊主蕭道
成先塋在武進縣其上結慶雲宋明帝命獵人以五尺
鐵釘之入柱忽作龍吟驚震山谷皆福昆嗣略據所聞
以為證議陳思應本名聿修富州龍平人也少居鄉里
以博學為志開元中忽有異人求寄宿聿修觀其容止
稍異乃盡禮延之明日將告去謂聿脩曰某久攻地
理頗有十全一宿淹留厚沐情禮思有所報遥見此洲
上五里地形當富貴不可言用為殯岡必福昆嗣聿修
忻然相感遂同詣其處視之客曰若葬此處可世世出
郡守又指一處曰若用此處可世世為都督聿修敬謝
分袂而去居數載䘮母親遂以所指都督處為塋他日
拜墳忽見其地産金筍甚衆黙追宿客之言又覩金筍
斯驗益以自負遂採而歸既再至金筍又産三載服闋
所獲多矣因携入京以求遇素鮮知巳茫然暗投見晦
朔及弔慶公侯相府侍兒通傳有憇于民舎者聿修厚
許其直求稅一榻為之逆旅俄而節朔貴門侍者復至
聿修悉以金筍衒其目果異而問焉頗亦敬奉粗䝉善
遇因以金筍為賂居數日又遣人覆檢聿修得以所業
文詞經斷綴之金筍獻遺未幾朝貴咸聞或有引達者
又以文業干進凡諸要地盡知其名稍得岐路進取益
切于時有同姓名思應者亦以昭穆情昵乃以前任告
牒相遺因易名干執政遂特除桂州都督今府署大㕔
㕔壁記具列名氏亦有子孫職于本郡故鄙諺有云良
宅吉冢縁者遇之信然矣
　　　袁恕巳
恕巳滄州東光人也長安中為刑部少卿與張柬之崔
𤣥暐敬暉桓彦範等五王建議時則天不豫張易之與
弟昌宗入内侍疾将圖不軌恕巳等與左羽林将軍李
多祚率兵五百人就宫中斬易之昌宗梟首天津橋廢
則天迎中宗即位重興大唐社稷功格天地武三思用
張垍計潛與中宗韋后私通帝雅信后言計無不成行
竟流貶五王於嶺南尋發偽制使周利正盡殺之恕已
流環州利正逼令服野葛汁不死以手爬地取土而食
爪甲皆盡至骨乃擊殺之睿宗誅韋后方雪其寃恕已
孫髙貞元中歴給事中謇諤雅傳家法憲宗制追贈左
丞髙父建官至太府卿
　　　張鷟
張鷟字文成深州深澤人也後趙右侯賔之後少聰敏
過人其祖齊王文學以當時儒士多稱鷟之才莫不歎
異因曰我孫為人所知如天以鸑鷟為鳳凰之佐五色
成文因名鷟字文成弱冠應舉下筆成章中書侍郎薛
元超特授襄樂尉遷監察御史司門貟外至開元中姚
崇為相誣其奉使江南受遺賜死其子上表請代父死
黄門侍郎張廷珪刑部尚書李日知連表稱寃遂減死
流嶺南數年起為龔州長史卒年七十三文成凡七舉
四叅選皆中甲科正諫大夫貟半千謂人曰張子之文
如青銅錢萬揀萬中時號青銅錢學士久視中太官令
馬仙童陷突厥中黙啜問曰文成何在此人何不足用
又新羅日本國前後遣使入貢多求文成文集歸本國
其為聲名逺播如此著雕龍䇿帝王龜鏡朝野僉載二
百巻文成以五為縣尉因著才命論以適志盛行於世
有李季孫者注才命論言是燕公詞盖不覽唐史率意
紀文大惑時人一向紕繆(休符/駁議)
　
　
　
　
　
　
　
　
　
　桂林風土記
