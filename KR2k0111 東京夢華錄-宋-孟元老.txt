#+TITLE: 東京夢華錄-宋-孟元老
#+DATE: 2016-06-11 12:22:14
#+SOURCE: github.com/kanripo/KR2k0111 master 2e87f7ec                
欽定四庫全書　　　　　史部十一
　東京夢華録　　　　　　地理類八(雜記之屬/)
　　提要
　　　　(臣/)等謹案東京夢華録十巻宋孟元老撰通
　　　　考謂元老不知何許人此書自都城坊市風
　　　　俗及當時典禮儀衞靡不核載所紀與宋志
　　　　頗有異同如宋志南郊儀注郊前三日但云
　　　　齋於大慶殿太廟及青城齋宫而是書載車
　　　　駕宿大慶殿儀駕宿太廟奉神主出室儀駕
　　　　詣青城齋宫儀委曲詳盡又如郊畢解嚴宋
　　　　志但云御宣徳門肆赦而是書載下赦儀亦
　　　　極周至惟行禮儀注宋志有皇帝初登壇上
　　　　香奠玉幣儀既降盥洗再登壇然後初獻而
　　　　是書奏請駕登壇即初獻無上香獻玉帛儀
　　　　又太祝讀冊宋志列在初獻時是書初獻之
　　　　後再登壇始稱讀祝則不及宋志之密然參
　　　　互考核不可謂無禆史學也乾隆四十二年
　　　　五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　東亰夢華録自序
僕從先人宦㳺南北崇寧癸未到亰師卜居於州西金
梁橋西夾道之南漸次長立正當輦轂之下太平日乆
人物繁阜垂髫之童但習鼓舞班白之老不識干戈時
節相次各有觀賞燈宵月夕雪際花時乞巧登髙教池
㳺苑舉目則青樓畫閣繡戸珠簾雕車競駐於天街寳
馬爭馳於御路金翠耀目羅綺飄香新聲巧笑於栁陌
花衢按管調絃於茶坊酒肆八荒爭湊萬國咸通集四
海之珍竒皆歸市易會寰區之異味悉在庖厨花光滿
路何限春遊簫鼓喧空幾家夜宴伎巧則驚人耳目侈
奢則長人精神瞻天表則元夕教池拜郊孟享頻觀公
主下降皇子納妃修造則創建明堂冶鑄則立成鼎鼐
觀妓籍則府曹衙罷内省宴回看變化則舉子唱名武
人換授僕數十年爛賞疊遊莫知厭足一旦兵火靖康
丙午之明年出亰南來避地江左情緒牢落漸入桑榆
暗想當年節物風流人情和美但成悵恨近與親戚會
面談及曩昔後生往往妄生不然僕恐浸乆論其風俗
者失於事實誠為可惜謹省記編次成集庶幾開巻得
覩當時之盛古人有夢遊華胥之國其樂無涯者僕今
追念回首悵然豈非華胥之夢覺哉目之曰夢華録然
以亰師之浩穰及有未嘗經從處得之於人不無遺闕
倘遇鄉黨宿德補綴周備不勝幸甚此録語言鄙俚不
以文飾者盖欲上下通曉耳觀者幸詳焉紹興丁卯歲
除日幽蘭居士東亰孟元老序
欽定四庫全書
　東亰夢華録巻一　　　　宋　孟元老　撰
　　東都外城
東都外城方圓四十餘里城濠曰護龍河濶十餘丈濠
之内外皆植楊栁粉牆朱戸禁人往來城門皆甕城三
層屈曲開門唯南薰門新鄭門新宋門封邱門皆直門
兩重盖此係四正門皆留御路故也新城南壁其門有
三正南門曰南薰門城南一邊東南則陳州門傍有蔡
河水門西南則戴樓門傍亦有蔡河水門蔡河正名惠
民河為通蔡州故也東城一邊其門有四東南曰東水
門乃汴河下流水門也其門跨河有鐵褁牕門遇夜如
閘垂下水面兩岸各有門通人行路出柺子城夾岸百
餘丈次則曰新宋門次曰新曹門又次曰東北水門乃
五丈河之水門也西城一邊其門有四從南曰新鄭門
次曰西水門汴河上水門也次曰萬勝門又次曰固子
門又次曰西北水門乃金水河水門也北城一邊其門
有四從東曰陳橋門(乃大遼人/使驛路)次曰封邱門(北郊/御路)次曰
新酸棗門次曰衛州門(諸門名皆俗呼其正名如西水/門曰利澤鄭門本順天門固子)
(門本金/耀門)新城每百歩設馬面戰棚密置女頭旦暮脩整
望之聳然城裏牙道各植榆栁成隂毎二百歩置一防
城庫貯守禦之器有廣固兵士二十指揮每日修造泥
飾專有亰城所提總其事
　　舊亰城
舊亰城方圓約二十里許南壁其門有三正南曰朱雀
門左曰保康門右曰新門東壁其門有三從南汴河南
岸角門子河北岸曰舊宋門次曰舊曹門西壁其門有
三從南曰舊鄭門次汴河北岸角門子次曰梁門北壁
其門有三從東曰舊封邱門次曰景龍門(乃大内城角/實籙宫前也)
次曰金水門
　　河道
穿城河道有四南壁曰蔡河自陳蔡由西南戴樓門入
亰城遼繞自東南陳州門出河上有橋十一自陳州門
裏曰觀橋(在五岳/觀後門)從北次曰宣泰橋次曰雲騎橋次曰
横橋子(在彭婆/婆宅前)次曰高橋次曰西保康門橋次曰龍津
橋(正對/内前)次曰新橋次曰太平橋(高殿前/宅前)次曰糶麥橋次
曰第一座橋次曰宜男橋出戴樓門外曰四里橋中曰
汴河自西亰洛口分水入亰城東去至泗州入淮運東
南之糧凡東南方物自此入亰城公私仰給焉自東水
門外七里至西水門外河上有橋十三從東水門外七
里曰虹橋其橋無柱皆以巨朩虛架餙以丹艧宛如飛
虹其上下土橋亦如之次曰順成倉橋入水門裏曰便
橋次曰下土橋次曰上土橋投西角子門曰相國寺橋
次曰州橋(正名大/漢橋)正對於大内御街其橋與相國寺橋
皆低平不通舟船唯西河平船可過其柱皆青石為之
石梁石笋楯欄近橋兩岸皆石壁雕鐫海馬水獸飛雲
之狀橋下密排石柱盖車駕御路也州橋之北岸御路
東西兩闕樓觀對聳橋之西有方淺船二隻頭置巨幹
鐵鎗數條岸上有鐵索三條遇夜絞上水面盖防遺失
舟船矣西去曰浚儀橋次曰興國寺橋(亦名馬軍/軍衙橋)次曰
太師府橋(蔡相/宅前)次曰金梁橋次曰西浮橋(舊以船為之/橋今皆用木)
(石造/矣)次曰西水門便橋門外曰横橋東北曰五丈河來
自濟鄆般挽亰東路糧斛入亰城自新曹門北入亰河
上有橋五東去曰小横橋次曰廣備橋次曰蔡市橋次
曰青暉橋染院橋西北曰金水河自亰城西南分亰索
河水築堤從汴河上用朩槽架過從西北水門入亰城
夾墻遮擁入大内灌後苑池浦矣河上有橋三曰白虎
橋横橋五王宫橋之類又曹門小河子橋曰念佛橋盖
内諸司輦官親事官之類軍營皆在曹門侵晨上直有
瞽者在橋上念經求化得其名矣
　　大内
大内正門宣德樓列五門門皆金釘朱漆壁皆磚石間
甃鐫鏤龍鳳飛雲之狀莫非雕甍畫棟峻桷層榱覆以
琉璃瓦曲尺朶樓朱欄彩檻下列兩闕亭相對悉用朱
紅􁍦子入宣德樓正門乃大慶殿庭設兩樓如寺院鐘
樓上有太史局保章正測騐刻漏逐時刻執牙牌奏每
遇大禮車駕齋宿及正朔朝會於此殿殿外左右横門
曰左右長慶門内城南壁有門三座係大朝會趨朝路
宣德樓左曰左掖門右曰右掖門左掖門裏乃明堂右
掖門裏西去乃天章寳文等閣宫城至北廊約百餘丈
入門東去街北廊乃樞密院次中書省次都堂(宰相朝/退治事)
(於/此)次門下省次大慶殿外廊横門北去百餘歩又一横
門毎日宰執趨朝此處下馬餘侍從臺諫於第一横門
下馬行至文德殿入第二横門東廊大慶殿東偏門西
廊中書門下後省次修國史院次南向小角門正對文
德殿(常朝/殿也)殿前東西大街東出東華門西出西華門近
裏又兩門相對左右嘉肅門也南去左右銀臺門自東
華門裏皇太子宫入嘉肅門街南大慶殿後門東西上
閤門街北宣祐門南北大街西廊面東曰凝暉殿乃通
會通門入禁中矣殿相對東廊門樓乃殿中省六尚局
御厨殿上常列禁衛兩重時刻提警出入甚嚴近裏皆
近侍中貴殿之外皆知省御藥幕次快行親從官輦官
車子院黄院子内諸司兵士祗候宣喚及宫禁買賣進
貢皆由此入唯此浩穰諸司人自賣飲食珍竒之物市
井之間未有也毎遇早晚進膳自殿中省對凝暉殿禁
衛成列約欄不得過往省門上有一人呼喝謂之撥食
家次有紫衣褁脚子向後曲折幞頭者謂之院子家托
一合用黄繡龍合衣籠罩左手携一紅羅繡手巾進入
於此約十餘合繼托金𤓰合二十餘面進入非時取喚
謂之泛索宣祐門外西去紫宸殿(正朔受/朝於此)次曰文德殿
(常朝/所御)次曰垂拱殿次曰皇儀殿次曰集英殿(御宴及試/舉人於此)
後殿曰崇政殿保和殿内書閣曰眷思殿後門曰拱辰
門東華門外市井最盛盖禁中買賣在此凡飲食時新
花果魚鰕鱉蟹鶉兎脯腊金玉珍玩衣着無非天下之
竒其品味若數十分客要一二十味下酒隨索目下便
有之其歲時果𤓰蔬茹新上市幷茄瓠之類新出毎對
可直三五十千諸閤分爭以貴價取之
　　内諸司
内諸司皆在禁中如學士院皇城司四方舘客省東西
上閤門通進司内弓劒鎗甲軍器等庫翰林司(茶酒/局也)内
侍省入内内侍省内藏庫奉宸庫㬌福殿庫延福宫殿
中省六尚局(尚藥尚食尚輦/尚醖尚舍尚衣)諸閤分内香藥庫後苑作
翰林書藝局醫官局天章等閣明堂頒朔布政府
　　外諸司
外諸司左右金吾街仗司法酒庫内酒坊牛羊司乳酪
院儀鸞司(帳設/局也)車輅院供奉庫雜物庫雜賣務東西作
坊萬全(造軍/器所)修内司文思院上下界綾錦院文繡院軍
器所上下竹朩務箔塲車營致逺務騾務駞坊象院作
坊物料庫東西窰務内外物庫油醋庫亰城守具所鞍
轡庫養馬曰左右騏驥院天駟十監河南北十炭塲四
熟藥局内外柴炭庫軍頭引見司架子營(樓店務/店宅務)𣙜貨
務都茶塲大宗正司左藏大觀元豐宣和等庫編估局
打套所諸米麥等自州東虹橋元豐倉順成倉東水門
裏廣濟裏河折中外河折中富國廣盈萬盈永豐濟逺
等倉陳州門裏麥倉子州北夷門山五丈河諸倉約共
有五十餘所日有支納下卸即有下卸指軍兵士支遣
即有袋家毎人肩兩石布袋遇有支遣倉前成市近新
城有草塲二十餘所毎遇冬月諸鄉納粟稈草牛車闐
塞道路車尾相啣數千萬輛不絶塲内堆積如山諸軍
打請營在州北即往州南倉不許僱人般擔並要親自
負來此祖宗之法也
　
　
　
　
　
　
　
　東亰夢華録巻一
欽定四庫全書
　東亰夢華録巻二　　　　宋　孟元老　撰
　　御街
坊巷御街自宣德樓一直南去約濶二百餘歩兩邊乃
御廊舊許市人買賣於其間自政和間官司禁止各安
立黑漆􁍦子路心又安朱漆􁍦子兩行中心御道不得
人馬行往行人皆在廊下朱􁍦子之外􁍦子裏有磚石
甃砌御溝水兩道宣和間盡植蓮荷近岸植桃李梨杏
雜花相間春夏之間望之如繡
　　宣德樓前省府宫宇
宣德樓前左南廊對左掖門為明堂頒朔布政府秘書
省右廊南對右掖門近東則兩府八位西則尚書省御
街大内前南去左則景靈東宫右則西宫近南大晟府
次曰太常寺州橋曲轉大街面南曰左藏庫近東鄭太
宰宅青魚市内行景靈東宫南門大街以東南則唐家
金銀鋪温州漆器什物鋪大相國寺直至十三間樓舊
宋門自大内西廊南去即㬌靈西宫南曲對即報慈寺
街都進奏院百種圓藥鋪至浚儀橋大街西宫南皆御
廊􁍦子至州橋投西大街乃果子行街北都亭驛(大遼/人使)
(驛/也)相對梁家珠子鋪餘皆賣時行紙畫花果鋪席至浚
儀橋之西即開封府御街一直南去過州橋兩邊皆居
民街東車家炭張家酒店次則王樓山洞梅花包子李
家香鋪曹婆婆肉餅李四分茶至朱雀門街西過橋即
投西大街謂之麯院街街南遇仙正店前有樓子後有
臺都人謂之臺上此一店最是酒店上戸銀缾酒七十
二文一角羊羔酒八十一文一角街北薛家分茶羊飯
熟羊肉鋪向西去皆妓舘舍都人謂之院街御廊西即
鹿家包子餘皆羮店分茶酒店香藥鋪居民
　　朱雀門外街巷
出朱雀門東壁亦人家東去大街麥楷巷狀元樓餘皆
妓舘至保康門街其御街東朱雀門外西通新門瓦子
以南殺猪巷亦妓舘以南東西兩教坊餘皆居民或茶
坊街心市井至夜尤盛過龍津橋南去路心又設朱漆
􁍦子如内前東劉㢘訪宅以南太學國子監過太學又
有横街乃太學南門街南熟藥惠民南局以南五里許
皆民居又東去横大街乃五嶽觀後門大街約半里許
乃看街亭尋常車駕行幸登亭觀馬騎於此東至貢院
什物庫禮部貢院車營務草塲街南葆真宫直至蔡河
雲騎橋御街至南薫門裏街西五嶽觀最為雄壯自西
門東去觀橋宣泰橋栁隂牙道約五里許内有中太一
宫佑神觀街南明麗殿奉靈園九成宫内安頓九鼎近
東即迎祥池夾岸垂楊菰蒲蓮荷鳬鴈遊泳其間橋亭
臺榭棊布相峙唯毎歲清明日放萬姓燒香遊觀一日
龍津橋南西壁鄧樞密宅以南武學巷内曲子張宅武
成王廟以南張家油餅明節皇后宅西去大街曰大巷
口又西曰清風樓酒店都人夏月多乗􁧈於此以西老
鵶巷口軍器所直接第一座橋自大巷口南去延真觀
延接四方道民於此以南西去小巷口三學院西去直
抵宜男橋小巷南去即南薰門其門尋常士庶殯𦵏車
輿皆不得經由此門而出謂正與大内相對唯民間所
宰猪須從此入亰毎日至晚毎羣萬數止十數人驅逐
無有亂行者
　　州橋夜市
出朱雀門直至龍津橋自州橋南去當街水飯􁕥肉乾
脯王樓前貛兒野狐肉脯雞梅家鹿家鵝鴨雞兎肚肺
鱔魚包子雞皮腰腎雞碎毎箇不過十五文曹家從食
至朱雀門旋煎羊白腸鮓脯㸇凍魚頭薑豉􁤻子抹臟
紅絲批切羊頭辣脚子姜辣蘿蔔夏月麻腐雞皮麻飲
細粉素簽沙糖氷雪冷元子水晶角兒生淹水朩𤓰藥
朩𤓰雞頭穰沙糖菉豆甘草氷雪􁧈水荔枝膏廣芥𤓰
兒醎菜杏片梅子薑萵苣笋芥辣𤓰兒細斜餶飿兒香
糖果子間道糖荔枝越梅􁘇刀紫蘇膏金絲黨梅香棖
元皆用梅紅匣兒盛貯冬月盤兎旋炙猪皮肉野鴨肉
滳酥水晶鱠煎角子猪臟之類直至龍津橋須腦子肉
止謂之雜嚼直至三更
　　東角樓街巷
自宣德東去東角樓乃皇城東南角也十字街南去薑
行高頭街北去從紗行至東華門街晨暉門寳籙宫直
至舊酸棗門最是鋪席要閙宣和間展夾城牙道矣東
去乃潘樓街街南曰鷹店只下販鷹鶻客餘皆真珠疋
帛香藥鋪席南通一巷謂之界身並是金銀綵帛交易
之所屋宇雄壯門面廣闊望之森然毎一交易動即千
萬駭人聞見以東街北曰潘樓酒店其下毎日自五更
市合買賣衣物書畫珍玩犀玉至平明羊頭肚肺赤白
腰子妳房肚胘鶉兎鳩鴿野味螃蟹蛤蜊之類訖方有
諸手作人上市買賣零碎作料飯後飲食上市如酥密
食棗䭅□砂團子香糖果子密煎雕花之類向晚賣河
婁頭面冠梳領抹珍玩動使之類東去則徐家瓠羹店
街南桑家瓦子近北則中瓦次𠂻瓦其中大小勾欄五
十餘座内中瓦子蓮花棚牡丹棚裏瓦子夜义棚象棚
最大可容數千人自丁先現王團子張七聖輩後來可
有人於此作塲瓦中多有貨藥賣卦喝故衣探摶飲食
剃剪紙畫令曲之類終日居此不覺抵暮
　　潘樓東街巷
潘樓東去十字街謂之土市子又謂之竹竿市又東十
字大街曰從行褁角茶坊毎五更㸃燈博易買賣衣服
圖畫花環領抹之類至曉即散謂之鬼市子以東街北
趙十萬宅街南中山正店東榆林巷北鄭皇后宅東曲
首向北墻畔單將軍廟乃單雄信墓也上有棗樹世傳
乃棗槊發芽生長成樹又謂之棗冡子巷又投東則舊
曹門街北山子茶坊内有仙洞仙橋士女往往夜遊喫
茶於彼又李生菜小兒藥鋪仇防禦藥鋪出舊曹門朱
家橋瓦子下橋南斜街北斜街内有泰山廟兩街有妓
舘橋頭人煙市井不下州南以東牛行街下馬劉家藥
鋪看牛樓酒店亦有妓舘一直抵新城自土市子南去
鐵屑樓酒店皇建院街得勝橋鄭家油餅店動二十餘
爐直南抵太廟街髙陽正店夜市尤盛土市北去乃馬
行街也人煙浩閙先至十字街曰鷯兒市向東曰東雞
兒巷西向曰西雞兒巷皆妓舘所居近北街曰楊樓街
東曰莊樓今改作和樂樓樓下乃賣馬市也近北曰任
店今改作欣樂樓對門馬鐺家羮店
　　酒樓
凡亰師酒店門首皆縳綵樓歡門唯任店入其門一直
主廊約百餘歩南北天井兩廊皆小閤子向晚燈燭熒
煌上下相照濃粧妓女數百聚於主廊□面上以待酒
客呼喚望之宛若神仙北去楊樓以北穿馬行街東西
兩巷謂之大小貨行皆工作伎巧所居小貨行通雞兒
巷妓舘大貨行通牋紙店白礬樓後改為豐樂樓宣和
間更修三層相髙五樓相向各有飛橋欄檻明暗相通
珠簾綉額燈燭晃耀初開數日毎先到者賞金旗過一
兩夜則巳元夜則毎一瓦隴中皆置蓮燈一盞内西樓
後來禁人登眺以第一層下視禁中大抵諸酒肆瓦市
不以風雨寒暑白晝通夜駢闐如此州東宋門外仁和
店姜店州西宜城樓藥張四店班樓金梁橋下劉樓曹
門蠻王家乳酪張家州北八仙樓戴樓門張八家園宅
正店鄭門河王家李七家正店㬌靈宫東墻長慶樓在
亰正店七十二戸此外不能遍數其餘皆謂之脚店賣
貴細下酒迎接中貴飲食則第一白厨州西安州巷張
秀以次保康門李慶家東雞兒巷郭厨鄭皇后宅後宋
厨曹門塼筒李家寺東骰子李家黄胖家九橋門街市
酒店綵樓相對繡斾相招掩翳天日政和後來㬌靈宫
東墻下長慶樓尤盛
　　飲食果子
凡店内賣下酒厨子謂之茶飯量酒博士至店中小兒
子皆通謂之大伯更有街坊婦人腰繫青花布手巾綰
危髻為酒客換湯斟酒俗謂之焌糟更有百姓入酒肆
見子弟少年輩飲酒近前小心供過使令買物命妓取
送錢物之類謂之閑漢又有向前換湯斟酒歌唱或獻
菓子香藥之類客散得錢謂之厮波又有下等妓女不
呼自來筵前歌唱臨時以些小錢物贈之而去謂之劄
客亦謂之打酒坐又有賣藥或果實蘿蔔之類不問酒
客買與不買散與坐客然後得錢謂之撒暫如此處處
有之唯州橋炭張家乳酪張家不放前項人入店亦不
賣下酒唯以好淹藏菜蔬賣一色好酒所謂茶飯者乃
百味羮頭羮新法鵪子羮三脆羮二色腰子蝦蕈雞蕈
渾砲等羮旋索粉玉碁子羣仙羮假河魨白渫虀貨鱖
魚假元魚決明兠子決明湯虀肉醋托胎襯腸沙魚兩
熟紫蘇魚假蛤蜊白肉夾面子茸割肉胡餅湯骨頭乳
炊羊□羊閙㕔羊角□腰子鵝鴨排蒸荔枝腰子還元
腰子燒臆子入爐細項蓮花鴨簽酒炙肚胘虛汁垂絲
羊頭入爐羊羊頭簽鵝鴨簽雞簽盤兎炒兎葱潑兎假
野狐金絲肚羹石肚羹假炙獐煎鵪子生炒肺炒蛤蜊
炒蟹渫蟹洗手蟹之類逐時旋行索喚不許一味有闕
或别呼索變造下酒亦即時供應又有外來托賣炙雞
燠鴨羊脚子㸃羊頭脆筋巴子薑蝦酒蟹獐巴鹿脯從
食蒸作海鮮時果旋切萵苣生菜西亰笋又有小兒子
着白䖍布衫青花手巾挾白磁缸子賣辣菜又有托小
盤賣乾菓子乃旋炒銀杏栗子河北鵝梨梨條梨乾梨
肉膠棗棗圈梨圈桃圈核桃肉牙棗海紅嘉慶子林檎
旋烏李李子旋櫻桃煎西亰雨梨尖梨甘棠梨鳳栖梨
鎮府濁梨河隂石榴河陽查子查條沙苑榅桲回馬孛
萄西川乳糖獅子糖霜峰兒橄欖温柑綿棖金橘龍眼
荔枝召白藕甘蔗漉梨林檎乾枝頭乾芭蕉乾人面子
巴覽子榛子榧子蝦具之類諸般密煎香藥菓子罐子
黨梅柿膏兒香藥小元兒小臈茶鵬沙元之類更外賣
軟羊諸色包子猪羊荷包燒肉乾脯玉板鮓犯鮓片醬
之類其餘小酒店亦賣下酒如煎魚鴨子炒雞兎煎燠
肉梅汁血羮粉羮之類毎分不過十五錢諸酒店必有
㕔院廊廡掩映排列小閤子吊窓花竹各垂簾幙命妓
歌笑各得穏便
　
　
　
　
　
　
　
　
　
　
　
　
　
　
　
　東亰夢華録巻二
欽定四庫全書
　東亰夢華録巻三　　　　宋　孟元老　撰
　　馬行街北醫鋪
馬行北去乃小貨行時樓大骨傅藥鋪直抵正係舊封
邱門兩行金紫醫官藥鋪如杜金鈎家曹家獨勝元山
水李家口齒咽喉藥石魚兒班防禦銀孩兒栢郎中家
醫小兒大鞋任家産科其餘香藥鋪席官貟宅舍不欲
遍記夜市北州橋又盛百倍車馬闐擁不可駐足都人
謂之裏頭
　　大内西右掖門外街巷
大内西去右掖門祅廟直南浚儀橋街西尚書省東門
至省前横街南即御史臺西即郊社省南門正對開封
府後墻省西門謂之西車子曲史家瓠羮萬家饅頭在
亰第一次曰呉起廟出巷乃大内西角樓大街西去踴
路街南太平興國寺後門北對啓聖院街以西殿前司
相對清風樓無比客店張戴花洗面藥國太丞張老兒
金龜兒醜婆婆藥鋪唐家酒店直至梁門正名闔閭出
梁門西去街北建隆觀觀内東廊于道士賣齒藥都人
用之街南蔡太師宅西去州西瓦子南自汴河岸北抵
梁門大街亞其裏瓦約一里有餘過街北即舊宜城樓
近西去金梁橋街西大街荆筐兒藥鋪棗王家金銀鋪
近北巷口熟藥惠民西局西去甕市子乃開封府刑人
之所也西去盖防禦藥鋪大佛寺都亭西驛相對亰城
守具所自甕市子北去大街班樓酒店以北大三橋子
至白虎橋直北即衛州門
　　大内前州橋東街巷
大内前州橋之東臨汴河大街曰相國寺有橋平正如
州橋與保康門相對橋西賈家瓠羮孫好手饅頭近南
即保康門潘家黄耆圓延寧宫禁女道士觀人罕得入
街西保康門瓦子東去㳂城皆客店南方官貟商賈兵
級皆於此安泊近東四聖觀襪袎巷以東城角定力院
内有朱梁高祖御容出保康門外新建三尸廟德安公
廟南至横街西去通御街曰麥稍巷口以南太學東門
水櫃街余家染店以南街東法雲寺又西去横街張駙
馬宅寺南佑神觀後門
　　相國寺萬姓交易
相國寺毎月五次開放萬姓交易大三門上皆是飛禽
猫犬之類珍禽竒獸無所不有第三門皆動用什物庭
中設綵幙露屋義鋪賣蒲合簟席屏幃洗潄鞍轡弓劒
時果脯腊之類近佛殿孟家道冠王道人蜜煎趙文秀
筆及潘谷墨占定兩廊皆諸寺師姑賣繡作領抹花朶
珠翠頭面生色銷金花様幞頭㡌子特髻冠子絛線之
類殿後資聖門前皆書籍玩好圖畫及諸路罷任官貟
土物香藥之類後廊皆日者貨術傳神之類寺三門閣
上并資聖門各有金銅鑄羅漢五百尊佛牙等凡有齋
供皆取㫖方開三門左右有兩缾琉璃塔寺内有智海
惠林寳𣑽河沙東西塔院乃出角院舍各有住持僧官
毎遇齋㑹凡飲食茶果動使器皿雖三五百分莫不咄
嗟而辦大殿兩廊皆國朝名公筆跡左壁畫熾盛光佛
降九矅鬼百戱右壁佛降鬼子母掲盂殿庭供獻樂部
馬隊之類大殿朶廊皆壁隱樓殿人物莫非精妙
　　寺東門街巷
寺東門大街皆是幞頭腰帶書籍冠朶鋪席丁家素茶
寺南即録事巷妓舘繡巷皆師姑繡作居住北即小甜
水巷巷内南食店甚盛妓舘亦多向北李慶糟薑鋪直
北出㬌靈宫東門前又向北曲東稅務街高頭街薑行
後巷乃脂皮畫曲妓舘南北講堂巷孫殿丞藥鋪靴店
出界北巷巷口宋家生藥鋪本鋪中兩壁皆李成所畫
山水自㬌靈宫東門大街向東街北舊乾明寺㳂火改
作五寺三監以東向南曰第三條甜水巷以東熈熈樓
客店都下着數以東街南高陽正店向北入馬行向東
街北曰車輅院南曰第二甜水巷以東審計院以東桐
樹子韓家直抵太廟前門南往觀音院乃第一條甜水
巷也太廟北入榆林巷通曹門大街不能遍數也
　　上清宫
上清宫在新宋門裏街北以西茆山下院醴泉觀在東
水門裏觀音院在舊宋門後太廟南門㬌德寺在上清
宫背寺前有桃花洞皆妓舘開寳寺在舊封邱門外斜
街子内有二十四院惟仁玉院最盛天清寺在州北清
暉橋興德院在金水門外長生宫在鹿家巷顯寧寺在
炭場巷北婆臺寺在陳州門裏兠率寺在紅門道地踴
佛寺在州西草場巷街南十方静因院在州西油醋巷
浴室院在第三條甜水巷福田院在舊曹門外報恩寺
在卸鹽巷太和宫女道士在州西洪橋子大街洞元觀
女道士在班樓北瑶華宫在金水門外萬夀觀在舊酸
棗門外十王宫前
　　馬行街鋪席
馬行北去舊封邱門外祅廟斜街州北瓦子新封邱門
大街兩邊民尸鋪席外餘諸班直軍營相對至門約十
里餘其餘坊巷院落縱横萬數莫知紀極處處擁門各
有茶坊酒店勾肆飲食市井經紀之家往往只於市店
旋置飲食不置家蔬北食則礬樓前李四家叚家爊物
石逢巴子南食則寺橋金家九曲子周家最為屈指夜
市直至三更盡纔五更又復開張如耍閙去處通曉不
絶尋常四梢逺静去處夜市亦有燋酸豏猪胰胡餅和
菜餅貛兒野狐肉果朩翹羹灌腸香糖果子之類冬月
雖大風雪隂雨亦有夜市􁤻子薑豉抹臟紅絲水晶膾
前肝臟蛤蜊螃蟹胡桃澤州餳竒豆鵝梨石榴查子榅
桲糍糕團子鹽豉湯之類至三更方有提瓶賣茶者盖
都人公私營幹夜深方歸也
　　般載雜賣
東亰般載車大者曰太平上有箱無盖箱如构欄而平
板壁前出兩朩長二三尺許駕車人在中間兩手扶捉
鞭□駕之前列騾或驢二十餘前後作兩行或牛五七
頭拽之車兩輪與箱齊後有兩斜朩脚拖夜中間懸一
鐵鈴行即有聲使逺來者車相避仍於車後繫騾驢二
頭遇下峻險橋路以鞭謕之使倒坐綞車令緩行也可
載數十石官中車惟用驢差小耳其次有平頭車亦如
太平車而小兩輪前出長朩作轅朩稍横一朩以獨牛
在轅内項負横朩人在一邊以手牽牛鼻䋲駕之酒正
店多以此載酒梢桶矣梢桶如長水桶面安靨口毎梢
三斗許一貫五百文又有宅眷坐車子與平頭車大抵
相似但㯶作盖及前後有构欄門垂簾又有獨輪車前
後二人把駕兩旁兩人扶柺前有驢拽謂之串車以不
用耳子轉輪也般載竹朩瓦石但無前轅止一人或兩
人推之此車往往賣糕及餻麋之類人用不中載物也
平盤兩輪謂之浪子車唯用人拽又有載巨石大朩只
有短梯盤而無輪謂之癡車皆省人力也又有駞騾驢
䭾子或皮或竹為之如方匾竹􁏤兩搭背上斛㪷則用
布袋駞之
　　都市錢陌
都市錢陌官用七十七街市通用七十五魚肉菜七十
二陌金銀七十四珠珍雇婢妮買䖝蟻六十八文字五
十六陌行市各有長短使用
　　雇覔人力
凡雇覔人力幹當人酒食作匠之類各有行老供雇覔
女使即有引至牙人
　　防火
毎坊巷三百歩許有軍廵鋪屋一所鋪兵五人夜間廵
警及領公事又於髙處磚砌望火樓樓上有人卓望下
有官屋數間屯駐軍兵百餘人及有救火家事謂如大
小桶洒子麻搭斧鋸梯子火􁍦大索鐵猫兒之類毎遇
有遺火去處則有馬軍奔報軍廂主馬歩軍殿前三衙
開封府各領軍汲水撲滅不勞百姓
　　天曉諸人入市
毎日交五更諸寺院行者打鐵牌子或朩魚循門報曉
亦各分地方日間求化諸趨朝入市之人聞此而起諸
門橋市井巳開如瓠羮店門首坐一小兒呌饒骨頭間
有灌肺及炒肺酒店多㸃燈燭沽賣毎分不過二十文
并粥飯㸃心亦開或有賣洗面水煎㸃湯藥者直至天
明其殺猪羊作坊毎人檐猪羊及車子上市動即百數
如果朩亦集於朱雀門外及州橋之西謂之果子行紙
畫兒亦在彼處興販不絶其賣麥麵毎秤作一布袋謂
之一宛或三五秤作一宛用太平車或驢馬䭾之從城
外守門入城貨賣至天明不絶更有御街州橋至南内
前趂朝賣藥及飲食者吟呌百端
　　諸色雜賣
若養馬則有兩人日供切草養犬則供錫糟養猫則供
猫食并小魚其錮路釘鉸篐桶修整動使掌鞋刷腰帶
修幞頭帽子補洗魫角冠子日供打香印者則管定鋪
席人家牌額時節即印施佛像等其供人家打水者各
有地分坊巷以有使漆打釵環荷大斧斫柴換扇子柄
供香餅子炭團夏月則有洗氊淘井者舉意皆在目前
或軍營放停樂人動鼓樂於空閑􁂗坊巷引小兒婦女
觀㸔散糖果子之類謂之賣梅子又謂之杷街毎日入
宅舍宫院前則有􁂗門賣羊肉頭肚腰子白腸鶉兎魚
鰕退毛鷄鴨蛤蜊螃蟹辣爊香藥果子撲賣冠梳領抹
頭面衣着動使銅鐵器皿衣箱磁器之類亦有撲上件
物事者謂之勘宅其後街或空閑處團葢房屋向背聚
居謂之院子小民居止毎日賣蒸梨棗黄糕麋宿蒸餅
發牙豆之類毎遇春時官差人夫監淘在城溝渠别坑
盛淘出者泥謂之泥盆候官差人來撿視了方盖覆夜
間出入月黑宜照管也
　
　
　
　
　
　
　東亰夢華録巻三
欽定四庫全書
　東亰夢華録巻四　　　　宋　孟元老　撰
　　軍頭司
軍頭司毎旬休按閲内等子相撲手劒捧手格闘諸軍
營殿前指揮使直在禁中有左右班内殿直散貟散都
頭散直散指揮御龍左右直係打御從物御龍骨朶子
直弓箭直弩直習馭直騎御馬鈞容直招箭班金鎗班
銀鎗班殿侍諸軍東西五班常入祗候毎日教閲野戰
毎遇諸路解到武藝人對御格鬭天武捧日龍衛神衛
各二十指揮謂之上四軍不出戍驍騎雲騎拱聖龍猛
龍騎各午指揮殿前司歩軍司有虎翼各二十指揮虎
翼水軍宣武各十五指揮神勇廣勇各十指揮飛山林
子弩雄武廣固等指揮諸司則宣效六軍武肅武和街
道司諸司諸軍指揮動以百數諸宫觀宅院各有清衛
廂軍禁軍剰貟十指揮其餘工匠修内司八作司廣固
作坊後花作坊書藝局綾錦院文繡院内酒坊法酒庫
牛羊司油□庫儀鸞司翰林司喝探武嚴輦官車子院
皇城官親從官親事官上下宫皇城黄皁院子滌除各
有指揮記省不盡
　　皇太子納妃
皇太子納妃鹵簿儀仗宴樂儀衛妃乗厭翟車車上設
紫色團盖四柱維幕四垂大帶四馬駕之
　　公主出降
公主出降亦設儀仗行幕歩障水路凡親王公主出則
有之皆係街道司兵級數十人各執掃具鍍金銀水桶
前導酒之名曰水路用擔床數百鋪設房卧並紫衫巻
脚幞頭天武官擡兒又有宫嬪數十皆真珠釵挿吊朶
玲瓏簇羅頭面紅羅銷金袍帔乗馬雙控雙搭青盖前
導謂之短鐙前後用紅羅銷金掌扇遮簇乗金銅檐子
覆以剪㯶朱紅梁脊上列滲金銅鑄雲鳳花朶檐子約
髙五尺許深八尺濶四尺許内容六人四維垂繡額珠
黨白藤間花匡箱之外兩壁出攔檻皆縷金花裝雕朩
人物神仙出隊兩竿十二人竿前後皆設緑絲絛金魚
勾子勾定
　　皇后出乗輿
皇太后皇后出乗者謂之輿比檐子稍增廣花様皆龍
前後簷皆剪㯶儀仗與駕出相似而少仍無駕頭警蹕
耳士庶家與貴家婚嫁亦乗檐子只無脊上銅鳳花朶
左右兩軍自有假賃所在以至從人衫㡌衣服從物俱
可賃不須借措餘命婦王宫士庶通乗坐車子如檐子
様製亦可容六人前後有小勾欄底下軸貫兩挾朱輪
前出長轅約七八尺獨牛駕之亦可假賃
　　雜賃
若㓙事出殯自上而下㓙肆各有體例如方相車轝結
絡綵帛皆有定價不須勞力尋常出街市幹事稍似路
逺倦行逐坊巷橋市自有假賃鞍馬者不過百錢
　　修整雜貨及齋僧請道
儻欲修整屋宇泥補墻壁生辰忌日欲設齋僧尼道士
即早辰橋市街巷口皆有朩竹匠人謂之雜貨工匠以
至雜作人夫道士僧人羅立㑹聚候人請喚謂之羅齋
竹朩作料亦有鋪席磚瓦泥匠隨手即就
　　筵㑹假賃
凡民間吉㓙筵㑹椅卓陳設器皿合盤酒檐動使之類
自有茶酒司管賃喫食下酒自有厨司以至托盤下請
書安排坐次尊前執事歌說勸酒謂之白席人總謂之
四司人欲就園館亭榭寺院遊賞命客之類舉意便辦
亦各有地分承攬排備自有則例亦不敢過越取錢雖
百十分㕔館整肅主人只出錢而巳不用費力
　　㑹仙酒樓
如州東仁和店新門裏㑹仙樓正店常有百十分㕔館
動使各各足備不尚少闕一件大抵都人風俗奢侈度
量稍寛凡酒店中不問何人止兩人對坐飲酒亦須用
注碗一副盤盞兩副果菜楪各五斤水菜碗三五隻即
銀近百兩矣雖一人獨飲盌遂亦用銀盂之類其菓子
菜蔬無非精潔若别要下酒即使人外買軟羊龜背大
小骨諸色包子玉板鮓生削巴子𤓰薑之類
　　食店
大凡食店大者謂之分茶則有頭羮石髓羮白肉胡餅
軟羊大小骨角䏑犒腰子石肚羮入爐羊罨生軟羊麫
桐皮麫薑潑刀回刀冷淘棊子寄爐麫飯之類喫全茶
饒虀頭羮更有川飯店則有挿肉麫大燠麫大小抺肉
淘煎燠肉雜煎事件生熟燒飯更有南食店魚兠子桐
皮熟膾麫煎魚飯又有瓠羮店門前以枋朩及花様呇
結縳如山棚上掛成邊猪羊相間三二十邊近裏門面
窓戸皆朱緑裝飾謂之驩門毎店各有㕔院東西廊稱
呼坐次客坐則一人執筯紙遍問坐客都人侈縱百端
呼索或熱或冷或温或整或絶冷精澆臕澆之類人人
索喚不同行菜得之近局次立從頭唱念報與局内當
局者謂之鐺頭又曰着案訖須㬰行菜者左手􁍦三椀
右臂自手至肩䭾疊約二十碗散下盡合各人呼索不
容差錯一有差錯坐客白之主人必加叱罵或罰工價
甚者逐之吾輩入店則用一等琉璃淺稜椀謂之碧椀
亦謂之造羮菜蔬精細謂之造虀毎碗十文麫與肉相
停謂之合羮又有單羮乃半箇也舊只用匙今皆用筯
矣更有挿肉撥刀炒羊細物料碁子餛飩店及有素分
茶如寺院齋食也又有菜麫胡蝶虀肐􁯺及賣隨飯荷
包白飯旋切細料餶飿兒𤓰虀蘿蔔之類
　　肉行
坊巷橋市皆有肉案列三五人操刀生熟肉從便索喚
闊切片批細抹頓刀之類至晚即有燠爆熟食上市凡
買物不上數錢得者是數
　　餅店
凡餅店有油餅店有胡餅店若油餅店即賣蒸餅糖餅
裝合引盤之類胡餅店即賣門油菊花寛焦側厚油碢
髓餅新様滿麻毎案用三五人捍劑卓花入爐自五更
卓案之聲逺近相聞唯武成王廟前海州張家皇建院
前鄭家㝡盛毎家有五十餘爐
　　魚行
賣生魚則用淺抱桶以栁葉間串清水中浸或循街出
賣毎日早惟新鄭門西水門萬勝門如此生魚有數千
檐入門冬月即黄河諸逺處客魚來謂之車魚毎斤不
上一百文
　
　
　
　
　
　
　
　
　
　東亰夢華録巻四
欽定四庫全書
　東亰夢華録巻五　　　　宋　孟元老　撰
　　民俗
凡百所賣飲食之人裝鮮浄盤合器皿車檐動使竒巧
可愛食味和羮不敢草略其賣藥賣卦皆具冠帶至於
乞丐者亦有規格稍似懈怠衆所不容其士農工商諸
行百戸衣裝各有本色不敢越外謂如香鋪褁香人即
頂㡌披背質庫掌事即着皂衫角帶不頂㡌之類街市
行人便認得是何色目加之人情高誼若見外方之人
為都人凌欺衆必救䕶之或見軍鋪收領到鬭爭公事
横身勸救有陪酒食檐官方救之者亦無憚也或有從
外新來隣左居住則相借措動使獻遺湯茶指引買賣
之類更有提茶瓶之人毎日隣里互相支茶相問動静
凡百吉㐫之家人皆盈門其正酒店戸見脚店三兩次
打酒便敢借與三五百兩銀器以至貧下人家􁂗店呼
酒亦用銀器供送有連夜飲者次日取之諸妓館只􁂗
店呼酒而巳銀器供送亦復如是其闊略大量天下無
之也以其人煙浩穰添十數萬衆不加多減之不覺少
所謂花陣酒池香山藥海别有幽坊小巷燕館歌樓舉
之萬數不欲繁碎
　　亰瓦伎藝
崇觀以來在亰瓦肆伎藝張廷叟孟子書主張小唱李
師師徐婆惜封宜奴孫三四等誠其角者嘌唱弟子張
七七王亰奴左小四安娘毛團等教坊減罷并温習張
翠盖張成弟子薛子大薛子小俏枝兒楊緫惜周壽奴
稱心等般雜劇枝頭傀儡任小三毎日五更頭回小雜
劇差晚看不及矣懸絲傀儡張金線李外寧藥發傀儡
張臻妙温奴哥真箇强没勃臍小掉刀筋骨上索雜手
伎渾身眼李宗正張哥毬杖錫弄孫寛孫十五曾無黨
高恕李孝詳講史李慥楊中立張十一徐明趙世亨賈
九小說王顔喜盖中寳劉名廣散藥張真奴舞旋楊望
亰小兒相撲雜劇掉刀蠻牌董十五趙七曹保義朱婆
兒没困駝風僧哥爼六弄影戲丁儀瘦吉等弄喬影戲
劉百禽弄䖝蟻孔三傳耍秀才諸宫調毛詳霍伯醜商
謎呉八兒合生張山人說諢話劉喬河北子帛遂胡牛
兒達眼五重明喬駱駝兒李敦等雜班外入孫三神鬼
霍四䆒說三分尹常賣五代史文八娘呌果子其餘不
可勝數不以風雨寒暑諸棚看人日日如是教坊鈞容
直毎遇旬休按樂亦許人觀看毎遇内宴前一月教坊
内勾集弟子小兒習隊舞作樂雜劇節次
　　娶婦
凡娶媳婦先起草帖子兩家允許然後起細帖子序三
代名諱議親人有服親田産官職之類次檐許口酒以
絡盛酒瓶裝以大花八朶羅絹生色或銀勝八枚又以
花紅繳檐上謂之繳檐紅與女家女家以淡水二瓶活
魚三五箇筯一雙悉送在元酒瓶内謂之回魚筯或下
小定大定或相媳婦與不相若相媳婦即男家親人或
婆往女家看中即以釵子挿冠中謂之挿釵子或不入
意即留一兩端綵叚與之壓驚則此親不諧矣其媒人
有數等上等戴盖頭着紫背子說官親宫院恩澤中等
戴冠子黄包䯻背子或只繫裙手把青􁧈傘兒皆兩人
同行下定了即旦望媒人傳語遇節序即以節物頭面
羊酒之類追女家隨家豐儉女家多回巧作之類次下
財禮次報成結日子次過大禮先一日或是日早下催
粧冠帔花粉女家回公裳花幞頭之類前一日女家先
來掛帳鋪設房卧謂之鋪房女家親人有茶酒利市之
類至迎娶日兒家以車子或花檐子發迎客引至女家
門女家管待迎客與之綵叚作樂催粧上車檐從人未
肯起炒咬利市謂之起檐子與了然後行迎客先回至
兒家門從人及兒家人乞覔利市錢物花紅等謂之攔
門新婦下車子有隂陽人執斗内盛榖豆錢菓草節等
呪祝望門而撒小兒輩爭拾之謂之撒榖豆俗云厭青
羊等殺神也新人下車檐踏青布條或氊席不得踏地
一人捧鏡倒行引新人跨鞍驀草及秤上過入門於一
室内當中懸帳謂之坐虛帳或只徑入房中坐於床上
亦謂之坐富貴其送女客急三盞而退謂之走送衆客
􁂗筵三盃之後婿具公裳花勝簇面於中堂昇一榻上
置椅子謂之高坐先媒氏請次姨氏或姈氏請各斟一
盃飲之次丈母請方下坐新人門額用綵一叚碎裂其
下横抹掛之婿入房即衆爭撦小片而去謂之利市繳
門紅婿於床前請新婦出二家各出綵叚綰一同心謂
之牽巾男掛於笏女搭於手男倒行出面皆相向至家
廟前叅拜畢女復倒行扶入房講拜男女各爭先後對
拜畢􁂗床女向左男向右坐婦女以金錢綵菓散擲謂
之撒帳男左女右留少頭髮二家出疋叚釵子朩梳頭
鬚之類謂之合髻然後用兩盞以綵結連之互飲一盞
謂之交盃酒飲訖擲盞并花冠子於床下盞一仰一合
俗云大吉則衆喜賀然後掩帳訖宫院中即親隨人抱
女婿去巳下人家即行出房叅謝諸親復􁂗飲酒散後
次日五更用一卓盛鏡臺鏡子於其上望堂展拜謂之
新婦拜堂次拜尊長親戚各有綵叚巧作鞋襪等為獻
謂之賞賀尊長則復換一疋回之謂之答賀婿復叅婦
家謂之拜門有力能趣辦次日即往謂之復面拜門不
然三日七日皆可賞賀亦如女家之禮酒殽女家具鼓
吹從物迎婿還家三日女家送綵叚油宻蒸餅謂之密
和油蒸餅其女家來作㑹謂之煖女七日則取女歸或
送綵叚頭面與之謂之洗頭一月則大會相慶謂之滿
月自此以後禮數簡矣
　　育子
凡孕婦入月於初一日父母家以銀盆或錂或綵畫盆
盛粟稈一束上以錦繡或生色帕複盖之上挿花朶及
通草帖羅五男二女花様用盤合裝送饅頭謂之分痛
并作眠羊卧鹿羊生菓實取其眠卧之義并牙兒衣物
䙀籍等謂之催生􁂗蓐分娩訖人爭送粟米炭醋之類
三日落臍炙𩕄七日謂之一臘至滿月則生色及綳繡
錢貴富家金銀犀玉為之并菓子大展洗兒會親賓盛
集煎香湯於盆中下菓子綵錢葱蒜等用數丈綵繞之
名曰圍盆以釵子攪水謂之攪盆觀者各撒錢於水中
謂之添盆盆中棗子直立者婦人爭取食之以為生男
之徵浴兒畢落胎髪遍謝坐客抱牙兒入他人房謂之
移窠生子百日置會謂之百晬至來歲生日謂之周晬
羅列盤琖於地盛菓朩飲食官誥筆研筭秤等經巻針
線應用之物觀其所先拈者以為徵兆謂之試晬此小
兒之盛禮也
　
　
　
　
　
　
　
　東亰夢華録巻五
欽定四庫全書
　東亰夢華録巻六　　　　宋　孟元老　撰
　　正月
正月一日年節開封府放關撲三日士庶自早互相慶
賀坊巷以食物動使菓實柴炭之類歌呌關撲如馬行
潘樓街州東宋門外州西梁門外踴路州北封邱門外
及州南一帶皆結綵棚鋪陳冠梳珠翠頭面衣着花朶
領抹靴鞋玩好之類間列舞場歌館車馬交馳向晚貴
家婦女縱賞關賭入場觀看入市店飲宴慣習成風不
相笑訝至寒食冬至三日亦如此小民雖貧者亦須新
潔衣服把酒相酬爾
　　元旦朝㑹
正旦大朝㑹車駕坐大慶殿有介胄長大人四人立于
殿角謂之鎮殿將軍諸國使人入賀殿庭列法駕儀仗
百官皆冠冕朝服諸路舉人解首亦士服立班其服二
梁冠白袍青縁諸州進奏吏各執方物入獻諸國使人
大遼大使頂金冠後簷尖長如大蓮葉服紫窄袍金蹀
躞副使展褁金帶如漢服大使拜則立左足跪右足以
兩手着右肩為一拜副使拜如漢儀夏國使副皆金冠
短小様製服緋窄袍金蹀躞吊敦皆义手展拜高麗與
南畨交州使人並如漢儀回紇皆長髯高鼻以疋帛纒
頭散披其服于闐皆小金花氊笠金絲戰袍束帶幷妻
男同來乗駱駞氊兠銅鐸入貢三佛齊皆瘦脊纒頭緋
衣上織成佛面又有南蠻五姓畨皆椎髻烏氊並如僧
人禮拜入見旋賜漢裝錦襖之類更有真臈大理大食
等國有時來朝貢其大遼使人在都亭驛夏國在都亭
西驛高麗在梁門外安州巷同文舘回紇于闐在禮賔
院諸畨國在瞻雲舘或懷逺驛唯大遼高麗􁂗舘賜宴
大遼使人朝見訖翼日詣大相國寺燒香次日詣南御
苑射弓朝廷旋選能射武臣伴射􁂗彼賜宴三節人皆
與焉先列招箭班十餘於垜子前使人多用弩子射一
褁無脚小幞頭子錦襖子遼人踏開弩子舞旋搭箭過
與使人彼窺得端正止令使人發牙例本朝伴射用弓
箭中的則賜閙裝銀鞍馬衣着金銀器物有差伴射得
㨗亰師市井兒遮路爭獻口號觀者如堵翼日人使朝
辭朝退内前燈山已上綵其速如神
　　立春
立春前一日開封府進春牛入禁中鞭春開封祥符兩
縣置春牛於府前至日絶早府僚打春如方州儀府前
左右百姓賣小春牛往往花裝欄坐上列百戱人物春
幡雪栁各相獻遺春日宰執親王百官皆賜金銀幡勝
入賀訖戴歸私第
　　元宵
正月十五日元宵大内前自歲前冬至後開封府絞縛
山棚立朩正對宣德樓㳺人已集御街兩廊下竒術異
能歌舞百戱鱗鱗相切樂聲嘈雜十餘里擊丸蹴踘踏
索上竿趙野人倒喫冷淘張九哥吞鐵劍李外寧藥法
傀儡小徤兒吐五色水旋燒泥丸子大特落灰藥榾柮
兒雜劇温大頭小曹嵇琴党千簫管孫四燒煉藥方王
十二作劇術鄒遇田地廣雜扮蘇十孟宣築毬尹常賣
五代史劉百禽䖝蟻楊文秀鼓笛更有猴呈百戱魚跳
刀門使喚蜂蝶追呼螻蟻其餘賣藥賣卦沙書地謎竒
巧百端日新耳目至正月七日人使朝辭出門燈山上
綵金碧相射錦綉交輝面北悉以綵結山呇上皆畫神
仙故事或坊市賣藥賣卦之人横列三門各有綵結金
書大牌中曰都門道左右曰左右禁衛之門上有大牌
曰宣和與民同樂綵山左右以綵結文殊普賢跨獅子
白象各於手指出水五道其手揺動用轆轤絞水上燈
山尖高處用朩櫃貯之逐時放下如瀑布狀又於左右
門上各以草把縳成戲龍之狀用青幕遮籠草上密置
燈燭數萬盞望之蜿蜒如雙龍飛走自燈山至宣德門
樓横大街約百餘丈用棘刺圍遶謂之棘盆内設兩長
竿高數十丈以繒綵結束紙糊百戲人物懸於竿上風
動宛若飛仙内設樂棚差衙前樂人作樂雜戲幷左右
軍百戲在其中駕坐一時呈拽宣德樓上皆垂黄縁簾
中一位乃御座用黄羅設一綵棚御龍直執黄盖掌扇
列於簾外兩朶樓各掛燈毬一枚約方圓丈餘内燃椽
燭簾内亦作樂宫嬪嬉笑之聲下聞於外樓下用枋朩
壘成露臺一所綵結欄檻兩邊皆禁衛排立錦袍幞頭
簮賜花執骨朶子面此樂棚教坊鈞容直露臺弟子更
互雜劇近門亦有内等子班直排立萬姓皆在露臺下
觀看樂人時引萬姓山呼
　　十四日車駕幸五嶽觀
正月十四日車駕幸五嶽觀迎祥池有對御(謂賜羣/臣宴也)至
晚還内圍子親從官皆頂毬頭大㡌簮花紅錦團荅戲
獅子杉金鍍天王腰帶數重骨朶天武官皆頂雙巻脚
幞頭紫上大搭天鵝結帶寛衫殿前班頂兩脚屈曲向
後花裝幞頭着緋青紫三色撚金線結帶望仙花袍跨
弓劒乗馬一扎鞍轡纓紼前導御龍直一脚指天一脚
圈曲幞頭着紅方勝錦襖子看帶束帶執御從物如金
交椅唾盂水罐菓壘掌扇䌁紼之類御椅子皆黄羅珠
蹙背座則親從官執之諸班直皆幞頭錦襖束帶毎常
駕出有紅紗帖金燭籠二百對元宵加以琉璃玉柱掌
扇燈快行家各執紅紗珠絡燈籠駕將至則圍子數重
外有一人捧月様兀子錦覆於馬上天武官十餘人簇
擁扶策喝曰看駕頭次有吏部小使臣百餘皆公裳執
珠絡毬杖乗馬聽喚近侍餘官皆服紫緋緑公服三衙
太尉知閤玉帶羅列前導兩邊皆内等子選諸軍膂力
者着錦襖頂㡌握拳顧望有高聲者捶之流血教坊鈞
容直樂部前引駕後諸班直馬隊作樂駕後圍子外左
則宰執侍從右則親王宗室南班官駕近則列横門十
餘人擊鞭駕後有曲柄小紅繡傘亦殿侍執之於馬上
駕入燈山御輦院人員輦前喝隨竿媚來御輦團轉一
遭倒行觀燈山謂之鵓鴿旋又謂之踏五花兒則輦官
有喝賜矣駕登宣德樓遊人奔赴露臺下
　　十五日駕詣上清宫
十五日詣上清宫亦有對御至晚回内
　　十六日
十六日車駕不出自進早饍訖登門樂作巻簾御座臨
軒宣萬姓先到門下者猶得瞻見天表小㡌紅袍獨卓
子左右近侍簾外傘扇執事之人須臾下簾則樂作縱
萬姓遊賞兩朶樓相對左樓相對鄆王以次綵棚幕次
右樓相對蔡太師以次執政戚里幕次時復自樓上有
金鳳飛下諸幕次宣賜不輟諸幕次中家妓競奏新聲
與山棚露臺上下樂聲鼎沸西朶樓下開封尹彈壓幕
次羅列罪人滿前時復決遣以警愚民樓上時傳口勅
特令放罪於是華燈寳炬月色花光霏霧融融動燭逺
近至三皷樓上以小紅紗燈毬縁索而至半空都人皆
知車駕還内矣須臾聞樓外擊鞭之聲則山樓上下燈
燭數十萬盞一時滅矣於是貴家車馬自内前鱗切悉
南去遊相國寺寺之大殿前設樂棚諸軍作樂兩廊有
詩牌燈云天碧銀河欲下來月華如水照樓臺幷火樹
銀花合星橋鐵鎻開之詩其燈以朩牌為之雕鏤成字
以紗絹羃之於内密燃其燈相次排定亦可愛賞資聖
閣前安頓佛牙設以水燈皆係宰執戚里貴近占設看
位最要閙九子母殿及東西塔院惠林智海寳梵競陳
燈燭光彩爭華直至達旦其餘宫觀寺院皆放萬姓燒
香如開寳㬌德大佛寺等處皆有樂棚作樂燃燈惟禁
宫觀寺院不設燈燭矣次則葆真宫有玉柱玉簾窓隔
燈諸坊巷馬行諸香藥鋪席茶坊酒肆燈燭各出新竒
􁂗中蓮華王家香鋪燈火出羣而又命僧道塲打花鈸
弄椎鼓逰人無不駐足諸門皆有官中樂棚萬街千巷
盡皆繁盛浩閙毎一坊巷口無樂棚去處多設小影戲
棚子以防本坊逰人小兒相失以引聚之殿前班在禁
中右掖門裏則相對右掖門設一樂棚放本班家口登
皇城觀看官中有宣賜茶酒粧粉錢之類諸營班院於
法不得夜逰各以竹竿出燈毬於半空逺近高低若飛
星然阡陌縱横城闉不禁别有深坊小巷繡額珠簾巧
製新粧競誇華麗春情蕩颺酒興融怡雅會幽歡寸隂
可惜㬌色浩閙不覺更闌寳騎駸駸香輪轆轆五陵年
少滿路行歌萬戸千門笙簧未徹市人賣玉梅夜蛾蜂
兒雪栁菩提葉科頭圓子拍頭焦䭔唯焦䭔以竹架子
出青傘上裝綴梅紅縷金小燈籠子架子前後亦設燈
籠敲皷應拍團團轉走謂之打旋羅街巷處處有之至
十九日收燈五夜城闉不禁嘗有㫖展日宣和年間自
十二月於酸棗門(一名/㬌龍)門上如宣德門元夜㸃照門下
亦置露臺南至寳籙宫兩邊闗撲買賣晨暉門外設看
位一所前以荆棘圍繞周回約五七十歩都下賣鵪鶉
骨飿兒圓子䭔拍白腸水晶鱠科頭細粉旋炒栗子銀
杏鹽䜴湯鷄叚金橘橄欖龍眼荔枝諸般市合團團密
擺凖備御前索喚以至尊有時在看位内門司御藥知
省太尉悉在簾前用三五人弟子祗應籸盆照耀有同
白日仕女觀者中貴邀住勸酒一金盃令退直至上元
謂之預賞惟周待詔瓠羮貢餘者一百二十文足一箇
其精細果别如市店十文者
　　收燈都人出城採春
收燈畢都人爭先出城採春州南則玉津園外學方池
亭榭玉仙觀轉龍灣西去一丈佛園子王太尉園奉聖
寺前孟㬌初園四里橋望牛岡劒客廟自轉龍灣東去
陳州門外園館尤多州東宋門外快活林勃臍陂獨樂
岡硯臺蜘蛛樓麥家園虹橋王家園曹宋門之間東御
苑乾明崇夏尼寺州北李駙馬園州西新鄭門大路直
過金明池西道者院院前皆妓館以西宴賓樓有亭榭
曲折池塘鞦韆畫舫酒客稅小舟帳設遊賞相對祥祺
觀直至板橋有集賢樓蓮花樓乃之官河東陜西五路
之别館尋常餞送置酒於此過板橋有下松園王太宰
園杏花岡金明池角南去水虎翼巷水磨下蔡太師園
南洗馬橋西巷内華嚴尼寺王小姑酒店北金水河兩
浙尼寺巴婁寺養種園四時花朩繁盛可觀南去藥梁
園童太師園南去鐵佛寺鴻福寺東西栢榆村州北模
天坡角橋至倉王廟十八壽聖尼寺孟四翁酒店州西
北元有庶人園有創臺流盃亭榭數處放人春賞大抵
都城左近皆是園圃百里之内並無閴地次第春容滿
野暖律暄晴萬花爭出粉墻細栁斜籠綺陌香輪暖輾
芳草如茵駿騎驕嘶杏花如繡鶯啼芳樹燕舞晴空紅
粧按樂於寳榭層樓白面行歌近畫橋流水舉目則鞦
韆巧笑觸處則蹴踘踈狂尋芳選勝花絮時墜金樽折
翠簮紅蜂蝶暗隨歸騎於是相繼清明節矣
　
　
　
　
　
　
　
　東亰夢華録卷六
欽定四庫全書
　東亰夢華録巻七　　　　宋　孟元老　撰
　　清明節
清明節尋常亰師以冬至後一百五日為大寒食前一
日謂之炊熟用麫造棗䭅飛燕栁條串之挿於門楣謂
之子推燕子女及笄者多以是日上頭寒食第三節即
清明日矣凡新墳皆用此日拜掃都城人出郊禁中前
半月發宫人車馬朝陵宗室南班近親亦分遣詣諸陵
墳享祀從人皆紫衫白絹三角子青行纒皆係官給節
日亦禁中出車馬詣奉先寺道者院祀諸宫人墳莫非
金裝紺幰錦額珠簾綉扇雙遮紗籠前導士庶闐塞諸
門紙馬鋪皆於當街用紙衮疊成樓閣之狀四野如市
往往􁂗芳樹之下或園囿之間羅列盃盤互相勸酬都
城之歌兒舞女遍滿園亭抵暮而歸各㩦棗䭅炊餅黄
胖掉刀名花異果山亭戲具鴨卵雞雛謂之門外土儀
轎子即以楊栁雜花裝簇頂上四垂遮映自此三日皆
出城上墳但一百五日最盛節日坊市賣稠餳麥餻乳
酪乳餅之類緩入都門斜楊御栁醉歸院落明月棃花
諸軍禁衛各成隊伍跨馬作樂四出謂之□脚其旗旌
鮮明軍容雄壯人馬精銳又别為一㬌也
　　三月一日開金明池瓊林苑
三月一日州西順天門外開金明池瓊林苑毎日教習
車駕上池儀範雖禁從士庶許縱賞御史臺有榜不得
彈劾池在順天門街北周圍約九里三十歩池西直徑
七里許入池門内南岸西去百餘歩有西北臨水殿車
駕臨幸觀爭標錫宴於此往日旋以綵幄政和間用土
朩工造成矣又西去數百歩乃仙橋南北約數百歩橋
面三虹朱漆欄楯下排鴈柱中央隆起謂之駱駞虹若
飛虹之狀橋盡處五殿正在池之中心四岸石甃向背
大殿中坐各設御幄朱漆明金龍牀河間雲水戲龍屏
風不禁遊人殿上下回廊皆闗撲錢物飲食伎藝人作
塲勾肆羅列左右橋上兩邊用瓦盆内擲頭錢闗撲錢
物衣服動使遊人還往荷盖相望橋之南立櫺星門門
裏對立綵樓毎爭標作樂列妓女於其上門相對街南
有磚石甃砌高臺上有樓觀廣百丈許曰寳津樓前至
池門闊百餘丈下矙仙橋水殿車駕臨幸觀騎射百戲
於此池之東岸臨水近墻皆垂楊兩邊皆綵棚幕次臨
水假賃觀看爭標街東皆酒食店舍博易場戸藝人勾
肆質庫不以幾日解下只至閑池便典没出賣北去直
至池後門乃汴河西水門也其池之西岸亦無屋宇但
垂楊蘸水烟草鋪堤遊人稀少多垂釣之士必於池苑
所買牌子方許捕魚遊人得魚倍其價買之臨水砟膾
以薦芳樽乃一時佳味也習水教罷繫小龍船於此池
岸正北對五殿起大屋盛大龍船謂之奥屋車駕臨幸
往往取二十日諸禁衛班直簪花披錦綉撚金線衫袍
金帶勒帛之類結束競逞鮮新出内府金鎗寳裝弓劍
龍鳳綉旗紅纓錦轡萬騎爭馳鐸聲震地
　　駕幸臨水殿觀爭標錫宴
駕先幸池之臨水殿錫宴羣臣殿前出水棚排立儀衛
近殿水中横列四綵舟上有諸軍百戲如大旗獅豹掉
刀蠻牌神鬼雜劇之類又列兩船皆樂部又有一小船
上結小綵樓下有三小門如傀儡棚正對水中樂船上
叅軍色進致語樂作綵棚中門開出小朩偶人小船子
上有一白衣人垂釣後有小童舉掉划船遼遶數回作
語樂作釣出活小魚一枚又作樂小船入棚繼有朩偶
築毬舞旋之類亦各念致語唱和樂作而巳謂之水傀
儡又有兩畫船上立鞦韆船尾百戲人上竿左右軍院
虞候監教鼔笛相和又一人上蹴鞦韆將平架筋斗擲
身入水謂之水鞦韆水戲呈畢百戲樂船並各鳴鑼鼓
動樂舞旗與水傀儡船分兩壁退去有小龍船二十隻
上有緋衣軍士各五十餘人各設旗鼓銅鑼船頭有一
軍人校舞旗招引乃虎翼指揮兵級也又有虎頭船十
隻上有一錦衣人執小旗立船頭上餘皆着青短衣長
頂頭巾齊舞棹乃百姓卸在行人也又有飛魚船二隻
綵畫間金最為精巧上有雜彩戲衫五十餘人間列雜
色小旗緋傘左右招舞鳴小鑼鼓鐃鐸之類又有鰍魚
船二隻止容一人撑划乃獨朩為之也皆進花石朱勔
所進諸小船競詣奥屋牽拽大龍船出詣水殿其小龍
船爭先團轉翔舞迎導於前其虎頭船以繩牽引龍舟
大龍船約長三四十丈闊三四丈頭尾鱗鬛皆雕鏤金
飾楻板皆退光兩邊列十閤子充閤分歇泊中設御座
龍水屏風楻板到底深數尺底上宻排銕鑄大銀様如
卓面大者壓重庶不欹側也上有層樓臺觀檻曲安設
御座龍頭上人舞旗左右水棚排列六槳宛若飛騰至
水殿艤之一邊水殿前至仙橋預以紅旗挿於水中標
識地分逺近所謂小龍船列於水殿前東西相向虎頭
飛魚等船布在其後如兩陣之勢須㬰水殿前水棚上
一軍校以紅旗招之龍船各鳴鑼鼓出陣划棹旋轉共
為圓陣謂之旋羅水殿前又以旗招之其船分而為二
各圓陣謂之海眼又以旗招之兩隊船相交互謂之交
頭又以旗招之則諸船皆列五殿之東面對水殿排成
行列則有小舟一軍校執一竿上掛以錦綵銀盌之類
謂之標竿挿在近殿水中又見旗招之則兩行舟鳴鼓
並進㨗者得標則山呼拜舞并虎頭船之類各三次爭
標而止其小船復引大龍船入奥屋内矣
　　駕幸瓊林苑
駕方幸瓊林苑在順天門大街面北與金明池相對大
門牙道皆古松怪栢兩傍有石榴園櫻桃園之類各有
亭榭多是酒家所占苑之東南隅政和間剙築華觜岡
髙數丈上有横觀層樓金碧相射下有錦石纒道寳砌
池塘栁鎻虹橋花縈鳳舸其花皆素馨末莉山丹瑞香
含笑射香等閩廣二浙所進南花有月池梅亭牡丹之
類諸亭不可悉數
　　駕幸寳津樓宴殿
寳津樓之南有宴殿駕臨幸嬪御車馬在此尋常亦禁
人出入有官監之殿之西有射殿殿之南南有横街牙
道栁徑乃都人擊毬之所西去苑西門水虎翼巷横道
之南有古桐牙道兩傍亦有小園圃臺榭南過畫橋水
心有大撮焦亭子方池栁歩圍繞謂之蝦䗫亭亦是酒
家占尋常駕未幸習旱教於苑大門御馬立於門上門
之兩壁皆髙設綵棚許士庶觀賞呈引百戲御馬上池
則張黄葢擊鞭如儀毎遇大龍船出及御馬上池則遊
人增倍矣
　　駕登寳津樓諸軍呈百戲
駕登寳津樓諸軍百戲呈於樓下先列鼓子十數輩一
人揺雙鼓子近前進致語多唱青春三月驀山溪也唱
訖鼓笛舉一紅巾者弄大旗次獅豹入塲坐作進退奮
迅舉止畢次一紅巾者手執兩白旗子跳躍旋風而舞
謂之撲旗子及上竿打筋斗之類訖樂部舉動琴家弄
令有花粧輕健軍士百餘前列旗幟各執雉尾蠻牌朩
刀初成行列拜舞互變開門奪橋等陣然後列成偃月
陣樂部復動蠻牌令數内兩人出陣對舞如擊刺之狀
一人作奮擊之勢一人作僵仆出場凡五七對或以鎗
對牌劍對牌之類忽作一聲如霹靂謂之爆仗則蠻牌
者引退烟火大起有假面披髮口吐狼牙烟火如鬼神
狀者上場着青帖金花短後之衣帖金皂袴跣足擕大
銅鑼隨身歩舞而進退謂之抱鑼遶場數遭或􁂗地放
烟火之類又一聲爆仗樂部動拜新月慢曲有面塗青
碌戴面貝金睛飾以豹皮錦繡看帶之類謂之硬鬼或
執刀斧或執杵棒之類作脚歩蘸立為驅捉視聽之狀
又爆仗一聲有假面長髯展褁緑袍鞾簡如鍾馗像者
傍一人以小鑼相招和舞歩謂之舞判繼有二三瘦瘠
以粉塗身金睛白面如髑髏狀繫錦繡圍肚看帶手執
軟仗各作魁諧趨蹌舉止若排戲謂之啞雜劇又爆仗
響有烟火􁂗湧出人面不相覩烟中有七人皆披髮文
身着青紗短後之衣錦繡圍肚看帶内一人金花小㡌
執白旗餘皆頭巾執真刀互相格鬬擊刺作破面剖心
之勢謂之七聖刀忽有爆仗響又後烟火出散處以青
幕圍繞列數十輩皆假面異服如祠廟中神鬼塑像謂
之歇帳又爆仗響巻退次有一擊小銅鑼引百餘人或
巾褁或雙髻各着雜色半臂圍肚看帶以黄白粉塗其
面謂之抹蹌各執朩棹刀一口成行列擊鑼者指呼各
拜舞起居畢喝喊變陣子數次成一字陣兩兩出陣格
鬬作奪刀擊刺之態百端訖一人棄刀在地􁂗地擲身
背著地有聲謂之扳落如是數十對訖復有一裝田舍
兒者入場念誦言語訖有一裝村婦者入場與村夫相
值各持棒杖互相擊觸如相歐態其村夫者以杖背村
婦出場畢後部樂作諸軍繳隊雜劇一叚繼而露臺弟
子雜劇一叚是時弟子蕭住兒丁都賽薛子大薛子小
楊總惜崔上壽之輩後來者不足數合曲舞旋訖諸班
直常入祗候子弟所呈馬騎先一人空手出馬謂之引
馬次一人磨旗出馬謂之開道旗次有馬上抱紅繡之
毬擊以紅錦索擲下於地上數騎追逐射之左曰仰手
射右曰合手射謂之拖繡毬又以栁枝挿於地數騎以
剗子箭或弓或弩射之謂之䄍栁枝又有以十餘小旗
遍裝輪上而背之出馬謂之旋風旗又有執旗挺立鞍
上謂之立馬或以身下馬以手攀鞍而復上謂之騗馬
或用手握定鐙袴以身從後鞦來往謂之跳馬忽以身
離鞍屈右脚掛馬騌左脚在鐙左手把騌謂之獻鞍又
曰棄鬃背坐或以兩手握鐙袴以肩著鞍橋雙脚直上
謂之倒立忽擲脚著地倒拖順馬而走復跳上馬謂之
拖馬或畱左脚著鐙右脚出鐙離鞍横身在鞍一邊左
手捉鞍右手把鬃存身直一脚順馬而走謂之飛仙膊
馬又存身拳曲在鞍一邊謂之鐙裏藏身或右臂挾鞍
足著地順馬而走謂之赶馬或出一鐙墜身著鞦以手
向下綽地謂之綽塵或放令馬先走以身追及握馬尾
而上謂之豹子馬或横身鞍上或輪弄利刃或重物大
刀雙刀百端訖有黄衣老兵謂之黄院子數輩執小繡
龍旗前導宫監馬騎百餘謂之妙法院女童皆妙齡翹
楚結束如男子短頂頭巾各着雜色錦繡撚金絲番叚
窄袍紅緑吊敦束帶莫非玉羈金勒寳鐙花韉艶色耀
日香風襲人馳驟至樓前團轉數遭輕簾鼓聲馬上亦
有呈驍藝者中貴人許畋押隊招呼成列鼓聲一齊擲
身下馬一手執弓箭攬韁子􁂗地如男子儀拜舞山呼
訖復聽鼓聲騗馬而上大抵禁庭如男子裝者便隨男
子禮起居復馳驟團旋分合陣子訖分兩陣兩兩出陣
左右使馬直背射弓使番鎗或草棒交馬野戰呈驍騎
訖引退又作樂先設綵結小毬門於殿前有花裝男子
百餘入皆褁角子向後拳曲花幞頭半着紅半着青錦
襖子義欄束帶絲鞋各跨雕鞍花䪌驢子分為兩隊各
有朋頭一名各執綵畫毬杖謂之小打一朋頭用杖擊
弄毬子如綴毬子方墜地兩朋爭占供與朋頭左朋擊
毬子過門入孟為勝右朋向前爭占不令入孟互相追
逐得籌謝恩而退續有黄院子引出宫監百餘亦如小
打者但加之珠翠裝飾玉帶紅靴各跨小馬謂之大打
人人乗騎精熟馳驟如神雅態輕盈妖姿綽約人間但
見其圖畫矣呈訖
　　駕幸射殿射弓
駕詣射殿射弓垜子前列招箭班二十餘人皆長脚幞
頭紫繡抺額紫寛衫黄義襴鴈翅排立御箭去則齊聲
招舞合而復開箭中的矣又一人口銜一銀盌兩肩兩
手共五隻箭來則能承之射畢駕歸宴殿
　　池苑内縱人關撲遊戲
池苑内除酒家藝人占外多以綵幕繳絡鋪設珍玉竒
玩疋帛動使茶酒器物關撲有以一笏撲三十笏者以
至車馬地宅歌姬舞女皆約以價而撲之出九和合有
名者任大頭快活三之類餘亦不數池苑所進奉魚藕
果實宣賜有差後苑作進小龍船雕牙縷翠極盡精巧
隨駕藝人池上作場者宣政間張藝多渾身眼宋壽香
尹士安小樂器李外寧水傀儡其餘莫知其數池上飲
食水飯涼水菉豆螺螄肉饒梅花酒查片杏片梅子香
藥脆梅旋切魚膾青魚鹽鴨卵雜和辣菜之類池上水
教罷貴家以雙纜黑漆平船紫帷帳設列家樂遊池宣
政間亦有假賃大小船子許士庶遊賞其價有差
　　駕回儀衛
駕回則御褁小㡌簮花乗馬前後從駕臣寮百司儀衛
悉賜花大觀初乗驄馬至太和宫前忽宣小烏其馬至
御前拒而不進左右曰此願封官勅賜龍驤將軍然後
􁂗轡葢小烏平日御愛之馬也莫非錦繡盈都花光滿
日御香拂路廣樂喧空寳騎交馳綵棚夾路綺羅珠翠
戸戸神仙畫閣紅樓家家洞府遊人士庶車馬萬數妓
女舊日多乗驢宣政間惟乗馬披涼衫將葢頭背繫冠
子上少年狎客往往隨後亦跨馬輕衫小㡌有三五文
身惡少年控馬謂之花褪馬用短韁促馬頭刺地而行
謂之鞅韁呵喝馳驟競逞駿逸遊人往往以竹竿挑掛
終日闗撲所得之物而歸仍有貴家士女小轎挿花不
垂簾幕自三月一日至四月八日閉池雖大風雨亦有
遊人路無虛日矣
是月季春萬花爛熳牡丹芍藥棣棠朩香種種上市賣
花者以馬頭竹藍鋪排歌呌之聲清竒可聽晴簾靜院
曉幕髙樓宿酒未醒好夢初覺聞之莫不新愁易感幽
恨懸生最一時之佳況諸軍出郊合教陣隊
　
　
　
　
　
　
　
　
　
　
　
　東亰夢華録巻七
欽定四庫全書
　東京夢華録巻八　　　　宋　孟元老　撰
　　四月八日
四月八日佛生日十大禪院各有浴佛齋㑹煎香藥糖
水相遺名曰浴佛水迤邐時光晝永氣序清和榴花院
落時聞求友之鸎細栁亭軒乍見引雛之燕在京七十
二戸諸正店初賣煮酒市井一新唯州南清風樓最宜
夏飲初嘗青杏乍薦櫻桃時得佳賓觥酧交作是月茄
瓠初出上市東華門争先供進一對可直三五十千者
時菓則御桃李子金杏林檎之類
　　端午
端午節物百索艾花銀様鼓兒花花巧畫扇香糖菓子
糭子白團紫蘇菖蒲朩𤓰並皆茸切以香藥相和用梅
紅匣子盛褁自五月一日及端午前一日賣桃栁葵花
蒲葉佛道艾次日家家鋪陳於門首與糭子五色水團
茶酒供養又釘艾人扵門上士庶迎相宴賞
　　六月六日崔府君生日二十四日神保觀神生日
六月六日州北崔府君生日多有獻送無盛如此二十
四日州西灌口二郎生日最為繁盛廟在萬勝門外一
里許勑賜神保觀二十三日御前獻送後苑作與書藝
局等䖏製造戲玩如毬杖彈弓弋射之具鞍轡銜勒樊
籠之類悉皆精巧作樂迎引至廟於殿前露䑓上設樂
棚教坊鈞容直作樂更互雜劇舞旋太官局供食連夜
二十四盞各有節次至二十四日夜五更争燒頭爐香
有在廟止宿夜半起以争先者天曉諸司及諸行百姓
獻送甚多其社火呈於露䑓之上所獻之物動以萬數
自早呈拽百戲如上竿趯弄跳索相撲鼓板小唱鬬雞
說諢話雜扮商謎合笙喬筋骨喬相撲浪子雜劇呌果
子學像生倬刀裝鬼砑鼓牌棒道術之類色色有之至
暮呈拽不盡殿前兩幡竿髙數十丈左則京城所右則
修内司搭材分占上竿呈藝解或竿尖立横朩列於其
上装神鬼吐烟火甚危險駭人至夕而罷
　　是月巷陌雜賣
是月時物巷陌路口橋門市井皆賣大小米水飯炙肉
乾脯萵苣笋芥辣𤓰兒義塘甜𤓰衛州白桃南京金桃
水鵝梨金杏小瑤李子紅菱沙角兒藥朩𤓰水朩𤓰氷
雪凉水荔枝膏皆用青布繖當街列牀凳堆垜氷雪惟
舊宋門外兩家最盛悉用銀器沙糖菉豆水晶皂兒黄
冷團子雞頭穰氷雪細料餶飿兒麻飲雞皮細索涼粉
素簽成串熟林檎脂麻團子江豆碢兒羊肉小饅頭龜
兒沙饀之類都人最重三伏盖六月中别無時節往往
風亭水榭峻宇髙樓雪檻氷盤浮𤓰沉李流盃曲沼苞
鮓新荷逺邇笙歌通夕而罷
　　七夕
七月七夕潘樓街東宋門外瓦子州西梁門外瓦子北
門外南朱雀門外街及馬行街内皆賣磨喝樂乃小塑
土偶耳悉以雕朩彩装欄座或用紅紗碧籠或飾以金
珠牙翠有一對直數千者禁中及貴家與士庶為時物
追陪又以黄䗶鑄為鳬鴈鴛鴦鸂鶒龜魚之類彩畫金
縷謂之水上浮又以小板上傅土旋種粟令生苖置小
茅屋花朩作田舍家小人物皆村落之態謂之榖板又
以𤓰雕刻成花様謂之化𤓰又以油麫糖蜜造為笑靨
兒謂之果食花様竒巧百端如捺香方勝之類若買一
斤數内有一對被介胄者如門神之像盖自来風流不
知其從謂之果食将軍又以菉豆小豆小麥於磁器内
以水浸之生芽數寸以紅藍綵縷束之謂之種生皆於
街心綵幕帳設出絡貨賣七夕前三五日車馬盈市羅
綺滿街旋折未開荷花都人善假做雙頭蓮取玩一時
提㩦而歸路人往往嗟愛又小児須買新荷葉執之葢
効顰磨喝樂兒童輩特地新粧競誇鮮麗至初六日七
日晚貴家多結綵樓於庭謂之乞巧樓鋪陳磨喝樂花
𤓰酒炙筆硯針線或兒童裁詩女郎呈巧焚香列拜謂
之乞巧婦女望月穿針或以小蜘蛛安合子内次日看
之若網圓正謂之得巧里巷與妓館往往列之門首争
以侈靡相向(磨喝樂本佛經摩㬋/羅今通俗而書之)
　　中元節
七月十五日中元節先數日市井賣冥器靴鞋幞頭㡌
子金犀假帶五綵衣服以紙糊架子盤遊出賣潘樓并
州東西瓦子亦如七夕耍閙䖏亦賣果食種生花果之
類及印賣尊勝目連經又以竹竿斫成三脚髙三五尺
上織燈窩之狀謂之盂蘭盆掛搭衣服冥錢在上焚之
构肆樂人自過七夕便般目連經救母雜劇直至十五
日止觀者増倍中元前一日即賣練葉享祀時鋪襯卓
面又賣麻榖窠鬼亦是繫在卓子脚上乃告祖先秋成
之意又賣雞冠花謂之洗手花十五日供養祖先素食
纔眀即賣穄米飯廵門呌賣亦告成意也又賣轉眀菜
花花油餅餕豏沙豏之類城外有新墳者即往拜掃禁
中亦出車馬詣道者院謁墳本院官給祠部十道設大
㑹焚錢山祭軍陣亡歿設孤魂道場
　　立秋
立秋日滿街賣楸葉婦女兒童輩皆剪成花様戴之是
月𤓰果梨棗方盛京師棗有數品靈棗牙棗青州棗亳
州棗雞頭上市則梁門裏李和家㝡盛中貴戚里取索
供賣内中泛索金合絡繹士庶買之一褁十文用小新
荷葉包槮以麝香紅小索兒繫之賣者雖多不及李和
一色㨂銀皮子嫰者貨之
　　秋社
八月秋社各以社糕社酒相賫送貴戚宫院以猪羊肉
腰子妳房肚肺鴨餅𤓰薑之屬切作棊子片様滋味調
和鋪於飯上謂之社飯請客供養人家婦女皆歸外家
晚歸即外公姨舅皆以新葫蘆児棗兒爲遺俗云宜良
外甥市學先生預斂諸生錢作社㑹以致雇倩祗應白
席歌唱之人歸時各擕花藍果實食物社糕而𣪚春社
重午重九亦是如此
　　中秋
中秋節前諸店皆賣新酒重新結絡門面綵樓花頭畫
竿醉仙錦斾市人争飲至午未間家家無酒拽下望子
是時螯蟹新出石榴榅勃梨棗栗孛萄弄色棖橘皆新
上市中秋夜貴家結飾䑓榭民間争占酒樓翫月絲篁
鼎沸近内庭居民夜深遙聞笙竽之聲宛若雲外閭里
児童連宵嬉戲夜市駢闐至於通曉
　　重陽
九月重陽都下賞菊有數種其黄白色蘂若蓮房曰萬
齡菊粉紅色曰桃花菊白而檀心曰朩香菊黄色而圎
者曰金鈴菊純白而大者曰喜容菊無處無之酒家皆
以菊花縛成洞戸都人多出郊外登髙如倉王廟四里
橋愁䑓梁王城硯臺毛駝岡獨樂岡等䖏宴聚前一二
日各以粉麫蒸糕遺送上挿剪綵小旗摻飣果實如石
榴子栗黄銀杏松子肉之類又以粉作獅子蠻王之状
置於糕上謂之獅蠻諸禪寺各有齋㑹惟開寶寺仁王
寺有獅子㑹諸僧皆坐獅子上作法事講說逰人最盛
下旬即賣㝠衣靴鞋席㡌衣叚以十月朔日燒獻
故也
　
　
　
　
　
　
　
　
　
　
　
　
　
　
　東京夢華錄巻八
欽定四庫全書
　東京夢華録巻九　　　　宋　孟元老　撰
　　十月一日
十月一日宰臣已下受衣著錦襖三日(今則/五日)士庶皆出
城饗墳禁中車馬出道者院及西京朝陵宗室車馬亦
如寒食節有司進煖爐炭民間皆置酒作煖爐㑹也
　　天寜節
初十日天寜節前一月教坊集諸妓閱樂初八日樞宻
院率修武郎以上初十日尚書省宰執率宣教郎以上
並詣相國寺罷𣪚祝聖齋筵次赴尚書省都㕔賜宴
　　宰執親王宗室百官入内上夀
十二日宰執親王宗室百官入内上夀大起居(搢笏/舞蹈)樂
未作集英殿山樓上教坊樂人効百禽鳴内外肅然止
聞半空和鳴若鸞鳳翔集百官以下謝坐訖宰執禁從
親王宗室觀察使已上并大遼髙麗夏國使副坐於殿
上諸卿少百官諸國中節使人坐兩廊軍校以下排在
山樓之後皆以紅面青􁐹黒漆矮偏釘毎分列環餅油
餅棗塔爲看盤次列果子惟大遼加之猪羊雞鵝兔連
骨熟肉為看盤皆以小繩束之又生葱韭蒜醋各一堞
三五人共列漿水一桶立杓數枚教坊色長二人在殿
上欄干邊皆諢裹寛紫袍金帶義欄看盞斟御酒看盞
者舉其袖唱引曰綏御酒聲絶拂雙袖於欄干而止宰
臣酒則曰綏酒如前教坊樂部列於山樓下綵棚中皆
裹長脚幞頭隨逐部服紫緋綠三色寛衫黄義欄鍍金
凹面腰帶前列拍板十串一行次一色畫面琵琶五十
面次列箜篌兩座箜篌髙三尺許形如半邊朩梳黒漆鏤
花金装畫下有䑓座張二十五絃一人跪而交手擘之
以次髙架大鼓二面綵畫花地金龍擊鼓人背結寛袖
别套黄窄袖垂結帶金裹鼓棒兩手髙舉互擊宛若流
星後有羯鼓兩座如尋常番鼓子置之小卓子上兩手
皆執杖擊之杖鼓應焉次列鐵石方響眀金綵畫架子
雙垂流蘇次列簫笙塤箎觱篥龍笛之類兩旁對列杖
鼓二百面皆長脚幞頭紫繡抹額背繫紫寛衫黄窄袖
結黄義欄諸雜劇色皆諢裹各服本色紫緋綠寛衫義
欄鍍金帶自殿陛對立直至樂棚毎遇舞者入場則排
立者义手舉左右肩動足應拍一齊羣舞謂之挼曲子
(挼字仍/回反)
第一盞御酒歌板色一名唱中腔一遍訖先笙與簫笛
各一管和又一遍衆樂齊舉獨聞歌者之聲宰以酒樂
部起傾盃百官酒三䑓舞旋多是雷中慶其餘樂人舞
者諢裹寛衫唯中慶有官故展裹舞曲破攧前一遍舞
者入場至歇拍續一人入場對舞數拍前舞者退獨後
舞者終其曲謂之舞末
第二盞御酒歌板色唱如前宰以酒慢曲子百官酒三
䑓舞如前
第三盞左右軍百戲入場一時呈拽所謂左右軍乃軍
師坊市兩廂也非諸軍之軍百戲乃上竿跳索倒立折
腰弄盌踢瓶筋斗擎戴之類即不用獅豹大旗神鬼也
藝人或男或女皆紅巾綵服殿前自有石䥴柱窠百戲
入場旋立其戲竿凡御宴至第三盞方有下酒肉醎豉
爆肉雙下駞峯角子
第四盞如上儀舞畢發譚子參軍色執竹竿拂子念致
語口號諸雜劇色打和再作語勾合大曲舞下酒榼䏑
子骨頭索粉白肉胡餅
第五盞御酒獨彈琵琶宰以酒獨打方響凡獨奏樂並
樂人謝恩訖上殿奏之百官酒樂部起三䑓舞如前畢
參軍色執竹竿子作語勾小児隊舞小兒各選年十二
三者二百餘人列四行每行隊頭一名四人簇擁並小
隠士㡌著緋緑紫青生色花衫上領四契義欄束帶各
執花枝排定先有四人裹巻脚幞頭紫衫者擎一綵殿
子内金貼字牌擂鼓而進謂之隊名牌上有一聨謂如
九韶翔綵鳳八佾舞青鸞之句樂部舉樂小兒舞步進
前直叩殿陛參軍色作語問小兒班首近前進口號雜
劇人皆打和畢樂作羣舞合唱且舞且唱又唱破子畢小
児班首入進致語勾雜劇入場一場兩叚是時教坊雜
劇色鼈膨劉喬侯伯朝孟景初王顔喜而下皆使副也
内殿雜戲為有使人預宴不敢深作諧謔惟用羣隊装
其似像市語謂之拽串雜戲畢參軍色作語放小兒隊
又羣舞應天長曲子出場下酒羣仙䏑天花餅太平畢
羅乾飯縷肉羔蓮花肉餅駕興歇座百官退出殿門幕
次須㬰追班起居再坐
第六盞御酒笙起慢曲子宰以酒慢曲子百官酒三䑓
舞左右軍築毬殿前旋立毬門約髙三丈許雜綵結絡
留門一尺許左軍毬頭蘇述長脚幞頭紅錦襖餘皆巻
脚幞頭亦紅錦襖十餘人右軍毬頭孟宣并十餘人皆
青錦衣樂部哨笛杖鼓斷送左軍先以毬團轉衆小築
數遭有一對次毬頭小築數下待其端正即供毬與毬
頭打大膁過毬門右軍承得毬復團轉衆小築數遭次
毬頭亦依前供毬與毬頭以大膁打過或有即便復過
者勝勝者賜以銀盌錦綵拜舞謝恩以賜錦共披而拜
也不勝者毬頭喫鞭仍加抹搶下酒假黿魚宻浮酥捺
花
第七盞御酒慢曲子宰以酒皆慢曲子百官酒三䑓舞
訖參軍色作語勾女童隊入場女童皆選兩軍妙齡容
艶過人者四百餘人或戴花冠或仙人髻鵶霞之服或
巻曲花脚幞頭四契紅黄生色銷金錦繡之衣結束不
常莫不一時新粧曲盡其妙杖子頭四人皆裹曲脚向
後指天幞頭簪花紅黄寛袖衫義欄執銀裹頭杖子皆
都城角者當時乃陳奴哥爼姐哥李伴奴雙奴餘不足
數亦毎名四人簇擁多作仙童丫髻仙裳執花舞歩進
前成列或舞採蓮則殿前皆列蓮花檻曲亦進隊名參
軍色作語問隊杖子頭者進口號且舞且唱樂部斷送
採蓮訖曲終復羣舞唱中腔畢女童進致語勾雜戯入場
亦一場兩叚訖參軍色作語放女童隊又羣唱曲子舞
歩出場比之小兒節次増多矣下酒排炊羊胡餅炙金
腸
第八盞御酒歌板色一名唱踏歌宰㠯酒慢曲子百官
酒三䑓舞合曲破舞旋下酒假沙魚獨下饅頭肚羮
第九盞御酒慢曲子宰以酒慢曲子百官酒三䑓舞曲
如前左右軍相撲下酒水飯簇飣下飯駕興
御筵酒盞皆屈巵如菜盌様而有手把子殿上純金廊
下純銀食器金銀錂漆盌楪也宴退臣僚皆簪花歸私
第呵引從人皆簪花並破官錢諸女童隊出右掖門少
年豪俊争以寳具供送飲食酒果迎接各乗駿騎而歸
或花冠或作男子結束自御街馳驟競逞華麗觀者如
堵省宴亦如此
　　立冬
是月立冬前五日西御園進冬菜京師地寒冬月無蔬
菜上至宫禁下及民間一時收藏以充一冬食用於是
車載馬駞充塞道路時物薑豉􁤻子紅絲末臓鵝梨榅
桲蛤蜊螃蠏
　東京夢華録卷九
欽定四庫全書
　東京夢華錄巻十　　　　宋　孟元老　撰
　　冬至
十一月冬至京師最重此節雖至貧者一年之間積累
假借至此日更易新衣備辦飲食享祀先祖官放關撲
慶賀往来一如年節
　　大禮預教車象
遇大禮年預於兩月前教車象自宣徳門至南薫門外
往来一遭車五乗以代五輅輕重毎車上置旗二口鼓一
面駕以四馬挟車衛士皆紫衫帽子車前數人擊鞭象
七頭前列朱旗數十面銅鑼鼙鼓十數面先擊鑼二下
鼓急應三下執旗人紫衫帽子毎一象則一人裹交脚
幞頭紫衫人跨其頸手執短柄銅钁尖其刃象有不馴
擊之象至宣徳樓前團轉行步數遭成列使之面北而
拜亦能唱喏諸戚里宗室貴族之家勾呼就私第觀㸔
贈之銀綵無虚日御街遊人嬉集觀者如織賣撲土朩
粉揑小象兒并紙畫看人攜歸以為獻遺
　　車駕宿大慶殿
冬至前三日駕宿大慶殿殿庭廣闊可容數萬人盡列法
駕儀仗於庭不能周徧有兩樓對峙謂之鐘鼓樓上有太
史局生測騐刻漏毎時刻作雞唱鳴鼓一下則一服綠者執
牙牌而奏之毎刻曰某時㡬棒鼓一時則曰某時正宰執
百官皆服法服其頭冠各有品從宰執親王加貂蟬籠巾
九梁從官七梁餘六梁至二梁有差䑓諌増廌角也所謂
梁者謂冠前額梁上排金銅葉也皆絳袍皂縁方心曲領
中單環珮雲頭履鞋隨官品執笏餘執事人皆介幘緋袍
亦有等差惟閤門御史臺加方心曲領爾入殿祗應人給
黄方號餘黄長號飛方長號各有所至去處儀仗車輅謂
信幡龍旗相風烏指南車朩輅象輅革輅金輅玉輅之類
自有三禮圖可見更不縷縷排列殿門内外及御街逺近
禁衛全装鐵騎數萬圍繞大内是夜内殿儀衛之外又有
裹錦縁小㡌錦絡縫寛衫兵士各執銀褁頭黒漆杖子謂
之喝探兵士十餘人作一隊聚首而立凡數十隊各一
名喝曰是與不是衆曰是又曰是甚人衆曰殿前都指
揮使髙俅更互喝呌不停或如雞呌又置警場於宣徳
門外謂之武嚴兵士畫鼓二百面角稱之其角皆以綵
帛如小旗脚装結其上兵士皆小㡌黄繡抹額黄繡寛
衫青窄襯衫日晡時三更時各奏嚴也毎奏先鳴角角
罷一軍校執一長軟藤條上繫朱拂子擂鼓者觀拂子
隨其髙低以鼓聲應其髙下也
　　駕行儀衛
次日五更攝大宗伯執牌奏中嚴外辦鐵騎前導畨衮
自三更時相續而行象七頭各以文錦被其身金蓮花
座安其背金轡籠絡其腦錦衣人跨其頸次第髙旗大
扇畫㦸長矛五色介胄跨馬之士或小㡌錦繡抹額者
或黒漆圓頂幞頭者或以皮如兠鍪者或漆皮如犀斗
而籠巾者或衣紅黄罨畫錦繡之服者或衣純青純皂
　以至鞋袴皆青黒者或褁交脚幞頭者或以錦為繩如
蛇而繞繫其身者或數十人唱引持大旗而過者或執
大斧者胯劒者執銳牌者持鐙棒者或持竿上懸豹尾
者或持短杵者其矛㦸皆綴五色結帶銅鐸其旗扇皆
畫以龍或虎或雲彩或山河又有旗髙五丈謂之次黄
龍駕詣太廟青城並先到立齋宫前义竿舍索旗坐約
百餘人或有交脚幞頭胯劍足靴如四直使者千百數
不可名状餘諸司祗應人皆錦襖諸班直親從親事官
皆帽子結帶紅錦或紅羅上紫團答戲獅子短後打甲
背子執御從物御龍直皆真珠結絡短頂頭巾紫上雜
色小花繡衫金束帶看帶絲鞋天武官皆頂朱漆金装
笠子紅上團花背子三衙并帶御器械官皆小帽背子
或紫繡戰袍跨馬前導千乗萬騎出宣德門由景靈宫
太廟
　　駕宿太廟奉神主出室
駕乗玉輅冠服如圖畫間星官之服頭冠皆北珠装結
頂通天冠又謂之巻雲冠服絳袍執元圭其玉輅頂皆
鏤金大蓮葉攢簇四柱欄檻鏤玉盤花龍鳳駕以四馬
後出旗常輅上御座惟近侍二人一從官傍立謂之執
綏以備顧問挟輅衛士皆褁黒漆團頂無脚幞頭着黄
生色寛衫青窄襯衫青袴繫以錦繩輅後四人擎行馬
前有朝服二人執笏面輅倒行是夜宿太廟喝探警嚴
如宿殿儀至三更車駕行事執事皆宗室宫架樂作主
上在殿上東南隅西面立有一朱漆金字牌曰皇帝位
然後奉神主出室亦奏中嚴外辦逐室行禮畢甲馬儀
仗車輅番衮出南薫門
　　駕詣青城齋宫
駕御玉輅詣青城齋宫所謂青城舊来止以青布幕為
之畫砌甃之文旋結城闕殿宇宣政間悉用土朩盖造
矣鐵騎圍齋宫外諸軍有紫巾緋衣素隊約千餘羅布
郊野毎隊軍樂一火行宫廵檢部領甲馬来往廵邏至
夜嚴警喝探如前
　　駕詣郊壇行禮
三更駕詣郊壇行禮有三重壝墻駕出青城南行曲尺
西去約一里許乃壇也入外壝東門至第二壝裏面南
設一大幕次謂之大次更換祭服平天冠二十四旒青
衮龍服中單朱舄純玉佩二中貴扶侍行至壇前壇下
又有一小幕殿謂之小次内有御座䑓髙三層七十二
級壇面方圓三丈許有四踏道正南曰午階東曰卯階
西曰酉階北曰子階壇上設二黄褥位北面南曰昊天
上帝東南面曰太祖皇帝惟兩矮案上設禮料有登歌
道士十餘人列鐘磬二架餘歌色及琴瑟之類三五執
事人而已壇前設宫架樂前列編鐘玉磬其架有如常
樂方響増其髙大編鐘形稍楄上下兩層掛之架兩角
綴以流蘇玉磬状如曲尺繫其曲尖䖏亦架之上下兩
層掛之次列數架大鼓或三或五用朩穿貫立扵架座
上又有大鐘曰景鐘曰節鼓有琴而長者如筝而大者
截竹如簫管兩頭存節而横吹者有土燒成如圓彈而
開竅者如笙而大者如簫而増其管者有歌者其聲清
亮非鄭衛之比宫架前立兩竿樂工皆褁介幘如籠巾
緋寛衫勒帛二舞者頂紫色冠上有横板皂服朱裙履
樂作初則文舞皆手執一紫囊盛一笛管結帶武舞一
手執短矟一手執小牌比文舞加數人擊銅鐃響環又
擊如銅竈突者又兩人共擕一銅甕就地擊者舞者如
擊刺如乗雲如分手皆舞容矣樂作先擊柷以朩為之
如方壺畫山水之状每奏樂擊之内外共九下樂止則
擊敔如伏虎脊上如鋸齒一曲終以破竹刮之禮直官
奏請駕登壇前導官皆躬身側引至壇止惟大禮使登
之先正北一位拜跪酒殿中監東向一拜進爵盞再拜
興復詣正東一位纔登壇而宫架聲止則壇上樂作降
壇則宫架樂復作武舞上復歸小次亞獻終獻上亦如
前儀當時燕越王為亞終獻也第二次登壇樂作如初
跪酒畢中書舍人讀冊左右兩人舉冊而跪讀降壇復
歸小次亞終獻如前再登壇進玉爵盞皇帝飲福矣亞
終獻畢降壇駕小次前立則壇上禮料幣帛玉冊由酉
階而下南壝門外去壇百餘歩有燎爐髙丈許諸物上
䑓一人㸃唱入爐焚之壇三層囬踏道之間有十二龕
祭十二宫神内壝外祭百星執事與陪祠官皆面北立
班宫架樂罷鼓吹未作外内數十萬衆肅然惟聞輕風
環佩之聲一贊者喝曰贊一拜皆拜禮畢
　　郊畢駕囬
駕自小次祭服還大次惟近侍椽燭二百餘條列成圍
子至大次更服衮冕登大安輦輦如玉輅而大無輪四
垂大帶輦官服色亦如挟路者纔升輦教坊在外壝東
門排列鈞容直先奏樂一甲士舞一曲破訖教坊進口
號樂作諸軍隊伍鼓吹皆動聲震天地回青城天色未
曉百官常服入賀賜茶酒畢而法駕儀仗鐵騎鼓吹入
南薫門御路數十里之間起居幕次貴家看棚華綵鱗
砌畧無空閑去處
　　下赦
車駕登宣徳樓樓前立大旗數口内一口大者與宣徳樓
齊謂之盖天旗旗立御路中心不動次一口稍小隨駕
立謂之次黄龍青城太廟隨逐立之俗亦呼為盖天旗
亦設宫架樂作須臾擊柝之聲旋立雞竿約髙十數丈
竿尖有一大朩盤上有金雞口銜紅幡子書皇帝萬嵗
字盤底有綵索四條垂下有四紅巾者争先緣索而上
捷得金雞紅幡則山呼謝恩訖樓上以紅綿索通門下
一綵樓上有金鳳銜赦而下至綵樓上而通事舍人得
赦宣讀開封府大理寺排列罪人在樓前罪人皆緋縫
黄布衫獄吏皆簪花鮮潔聞鼓聲疎枷放去各山呼謝
恩訖樓下鈞容直樂作雜劇舞旋御龍直装神鬼斫真
刀倬刀樓上百官賜茶酒諸班直呈拽馬隊六軍歸營
至日晡時禮畢
　　駕還詣諸宫行謝
駕還内擇日詣景靈東西宫行恭謝之禮三日第三日
畢即游幸别宫觀或大臣私第是月賣糍餻鶉兔方盛
　　十二月
十二月街市盡賣撒佛花韭黄生菜蘭芽勃荷胡桃澤
州餳初八日街巷中有僧尼三五人作隊念佛以銀銅
沙羅或好盆器坐一金銅或朩佛像浸以香水楊枝洒
浴排門教化諸大寺作浴佛㑹并送七寶五味粥與門
徒謂之臘八粥都人是日各家亦以果子雜料煑粥而
食也臘日寺院送面油與門徒却入䟽教化上元燈油
錢閭巷家家互相遺送是月景龍門預賞元夕於寶籙
宮一方燈火繁盛二十四日交年都人至夜請僧道看
經備酒果送神燒合家替代錢紙帖竈馬於竈上以酒
糟塗抹竈門謂之醉司命夜於牀底㸃燈謂之照虚耗
此月雖無節序而豪貴之家遇雪即開筵塑雪獅装雪
燈以㑹親舊近嵗節市井皆印賣門神鍾馗桃板桃符
及財門鈍驢回頭鹿馬之行帖子賣乾茄瓠馬牙菜膠
牙餳之類以備除夜之用自入此月即有貧者三教人
為一火装婦人神鬼敲鑼擊鼓廵門乞錢俗呼為打夜
胡亦驅􁁐之道也
　　除夕
至除日禁中皇大儺儀並用皇城親事官諸班直戴假
面繡畫色衣執金鎗龍旗教坊使孟景初身品魁偉貫
金副金鍜銅甲装将軍用鎮殿将軍二人亦介胄装門
神教坊南河炭醜惡魁肥装判官又装鍾馗小妹土地
竈神之類共千餘人自禁中驅祟出南薫門外轉龍彎
謂之埋祟而罷是夜禁中爆竹山呼聲聞于外士庶之
家圍爐團坐逹旦不寐謂之守嵗
　　　凡大禮與禁中節次但嘗見習按又不知果為
　　　如何不無脫畧或改而正之則幸甚孟元老識
　
　
　
　
　
　東京夢華錄巻十
