#+TITLE: 嶺外代答-宋-周去非
#+DATE: 2016-06-11 12:22:14
#+SOURCE: github.com/kanripo/KR2k0116 master 12500ccc                
欽定四庫全書　　　　　史部十一
　嶺外代答　　　　　　　地理類八(雜記之屬/)
　　提要
　　　　(臣/)等謹案嶺外代答十巻宋周去非撰去非
　　　　字直夫永嘉人隆興癸未進士淳熙中官桂
　　　　林通判是書即作於桂林代歸之後自序謂
　　　　本范成大桂海虞衡志而益以耳目所見聞
　　　　録存二百九十四條盖因有問嶺外事者倦
　　　　於應酬書此示之故曰代答原本分二十門
　　　　今有標題者凡十九門一門存其子目而佚
　　　　其總綱所言則軍制戸籍之事也其書條分
　　　　縷晰視嵇含劉恂段公路諸書叙述為詳所
　　　　紀西南諸夷多據當時譯者之詞音字未免
　　　　舛訛而邊帥法制財計諸門實足補正史所
　　　　未備不但紀土風物産徒為談助巳也書録
　　　　解題及宋史藝文志並作十巻永樂大典所
　　　　載併為二巻蓋非其舊今從原目仍析為十
　　　　巻云乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　嶺外代答目錄
　　巻一
　　　地里　　　　邉帥
　　巻二
　　　外國上
　　巻三
　　　外國下　　　(一門原/脫標題)
　　巻四
　　　風土　　　　法制
　　巻五
　　　財計
　　巻六
　　　器用　　　　服用　　　　食用
　　巻七
　　　香　　　　　樂器　　　　寳貨
　　　金石
　　巻八
　　　花朩
　　巻九
　　　禽獸
　　卷十
　　　蟲魚　　　　古跡　　　　蠻俗
　　　志異
嶺外代答原序
入國問俗禮也矧甞仕焉而不能舉其要廣右二十五
郡俗多夷風而疆以戎索海北郡二十有一其列于西
南方者蜿蜒若長蛇實與夷中六詔安南為境海之南
郡又内包黎獠逺接黄支之外僕試尉桂林分教寜越
盖長邉首尾之邦疆場之事經國之具荒忽誕漫之俗
瑰詭譎怪之産耳目所治與得諸學士大夫之緒談者
亦云廣矣盖甞随事筆記得四百餘條秩滿束擔東歸
邂逅與他書棄遺置勿復稱也迺親故相勞苦問以絶
域事驟莫知所對者盖數數然至觸事而談或能舉其
一二事類多而臆得者浸廣晚得范石湖桂海虞衡志
又於藥裹得所抄名數因次序之凡二百九十四條應
酬倦矣有復僕問用以代答雖然異時訓方氏其將有
考於斯淳熈戊戌冬十月五日永嘉周去非直夫記
欽定四庫全書
　嶺外代答巻一　　　　　宋　周去非　撰
　　地理門
　　　百粤故地
自秦皇帝并天下伐山通道略定揚粤為南海桂林象
郡今之西廣秦桂林是也東廣南海也交阯象郡也漢
武帝平南海離秦桂林為二郡曰鬱林蒼梧離象郡為
三曰交阯九真日南又稍割南海象郡之餘壤為合浦
郡乃自徐聞渡海略取海南為朱崖儋耳二郡置刺史
于交州漢分九郡視秦若多其統之則一交州刺史耳
至吴始分為二於是交廣之名立焉時交治龍編廣治
番禺唐太宗分天下為十道合交廣為一置採訪使于
番禺其規模猶漢時唯帥府易地也髙宗始置安南都
䕶府于交州本朝皇祐中置安撫經略使于桂州西道
帥府始於此至今八桂番禺龍編鼎峙而立復秦之故
云
　　　並邉
廣西西南一方皆廹化外令甲邕宜欽㢘融瓊州吉陽
萬安昌化軍静江府係沿邉栁賔貴横鬰林化雷係次
邉總廣西二十五州而邉州十七静江屬縣半抵猺峒
猺峒者五陵蠻之别也自静江稍西南曰融州其境控
扼王江樂善冝良丈盈洪源從允䍧牱夜郎諸蠻自融
稍西南曰宜州宜處羣蠻之腹有南丹州安化三州一
鎮荔波羸河五峒茅灘撫水諸蠻南丹者所謂莫大王
者也自宜稍西南曰邕州邕境極廣管溪峒羈縻州縣
峒數十右江直西南其外則南詔也左江直正南其外
則安南也自邕稍東南曰欽州欽之西南接境交阯陸
則限以七峒水則舟楫日通自欽稍東曰亷州亷之海
直通交阯自亷東南渡海曰瓊州萬安昌化吉陽軍中
有黎母山環山有熟黎生黎若夫浮海而南近則占城
諸蕃逺則接于六合之外矣
　　　廣西省併州
廣西地帶蠻夷山川曠逺人物稀少事力㣲薄一郡不
當浙郡一縣異時偏方割據境土褊小故並建荒為州
縣而務觀羙逮夫正統有歸六合混一乃省併晏州荔
州今静江府荔浦縣是也龍州今栁州龍城縣是也鷰
州今藤州鐔津縣是也皆廢於唐之貞觀溥州今静江
府興安縣也廢於本朝之乾徳嚴州今象州之来賔縣
也澄州今賔州上林縣也蠻州今横州永淳縣也牢州
黨州今鬱林州南流縣也南儀州今藤州岑溪縣也繡
州今容州普寜縣也禺州北流縣也順州陸川縣也潘
州今髙州茂名縣也南亭州玉州今欽州靈山縣也姜
州今亷州合浦縣也皆廢於開寳珠州今融州融水縣
也鎮寜州今宜州帯溪寨也竇州今髙州信宜縣也䝉
州今昭州立山縣也皆廢於熈寜龔州今潯州平南縣
也平州今融州懐逺縣也白州今鬱林州博白縣也觀
州今宜州髙峯寨也溪州馴州叙州今宜州北遐鎮思
立寨也皆廢於紹興夫州大矣廢而為縣若寨又不加
大焉又有不専縣寨者顧有廢二州而僅成一縣且或
為鎮寨或廢一州而併入近縣者然則昔之為州無乃
强名乎
　　　五嶺
自秦世有五嶺之說皆指山名之考之乃入嶺之途五
耳非必山也自福建之汀入廣東之循梅一也自江西
之南安踰大庾入南雄二也自湖南之郴入連三也自
道入廣西之賀四也自全入静江五也乃若漳潮一路
非古入嶺之驛不當備五嶺之數桂林城北二里有一
坵髙數尺植碑其上曰桂嶺及訪其實乃賀州實有桂
嶺縣正為入嶺之驛全桂之間皆是平陸初無所謂嶺
者正秦漢用師南越所由之道桂嶺當在臨賀而全桂
之間實五嶺之一途也
　　　湖廣諸山
南方多佳山竊謂其本根自衡山来勢如朩之有餘枝
條枚也東南一榦為廣東之韶石雲闕參天鐘簴躆地
望之使人肅然想有虞張樂之盛綿延至英州羣峯玉
立堅潤而秀乃其枝柯也𣪚布為徳慶之三洲巖恵之
羅浮山與其他不知名之竒山又其條枚也西南一榦
發為道之九嶷峥嶸峻極峯岫挺異縈紆盤礴惘不可
測綿延為桂林之山羣峯拔地森立四野亦皆其枝柯
也至伏地而行乎黄茅赤土之下突出為西融州之老
君洞天容之勾漏洞天潯之白石洞天兹亦其條枚也
東南方至陽天地之美具焉草朩之生必向榮於南枝
衡山之陽亦猶是耳
　　　桂山
山谷詩云桂嶺連城如鴈蕩平地蒼玉忽嵯峨唐人謂
兩地不如陽朔好碧蓮峯裏住人家鴈山屢游矣桂山
得鴈山之秀鴈山不若桂山之多若置諸大龍湫龍鼻
泉之側則雄偉之氣亡矣桂山之髙曽不及鴈山之半
故無尊雄之勢謂可與相頡頏者過矣乃若陽朔諸山
唯新林舖左右十里内極可賞愛青山綠水團欒映帯
煙霏不斂空翠撲人面面相屬人住其間真住蓮花心
也桂林負郭諸山頗不及耳夫其尖翠特立無不拔地
而起綿延數百里望之不見首尾亦云盛哉
　　　桂林巖洞
石湖甞評桂山之竒宜為天下第一及攷唐韓退之詩
云水作青羅帶山如碧玉篸栁子厚訾家洲記云桂州
多靈山發地峭竪林立四野觀前人品題桂林之意端
不誣矣山皆中空故峯下多佳巖洞神刓鬼刻髙者憑
崖如化城下者穿隧若水府大者可建五丈旗小者猶
可容十客或浮為洲渚或内通舟楫去城不過七八里
近二三里几杖間可以徧覽巖穴有名可紀者三十餘
所今述于後巖則曰讀書曰疊綵曰伏波曰龍隠曰劉
仙曰屏風曰佛子曰雉巖洞則曰白龍曰華景曰水月
曰龍隠曰棲霞曰元風曰曽公曰南濳曰北濳曰隠山
六洞曰虛秀曰石乳峯則曰立魚曰獨秀其他不可枚
數矣(按范成大桂海虞衡志所載巖洞與此同惟白龍/乃洞名龍隠則巖洞俱有又有虛秀無靈秀此本)
(舊有錯悮/今俱改正)
　　　靈巖
洞穴有水然後稱竒桂林諸洞無慮百所率近在城外
數里俱有可觀若水東之曾公巖興安之石乳洞皆有
流水自洞而出施直橋横檻其上遨遊者得以徙倚其
間異於他洞者空明幽邃而巳雖然未若城南之水月
洞東江之龍隠巖也水月中通形如半規江流貫之中
有石橋可以觴客龍隠修曲而髙明江流貫之鼓棹而
入仰視洞頂夭矯乎真龍之脊脅也范石湖謂二洞竒
賞絶世融州老君洞亦通川流中有小洲其旁髙岑有
乳石滴成老君之形鬚眉衣冠無一不具張于湖榜曰
天下第一真仙之洞以是知凡洞必以川流為貴也雖
然二賢所賞水深數尺廣纔丈餘耳若夫桂之靈川縣
有靈巖者二賢未知也是巖也大江洞其腹水闊二十
丈深當倍之余甞攝邑靈川天久不雨往禱于巖方舟
造洞遥望大江平濶直抵山根横有一線之光邇而望
之乃知洞穴表裏明徹而然也即其洞口水面阽阽正
將枕山不可得入者舟子擊水伏而進仰視洞頂與水
面相去纔丈餘水與洞頂皆平如掌舟入漸深楫聲隠
隠震動固巳駭人心目人聲一發山水皆應大音叱咤
洞虛□裂當巖之中洞頂穹窿如寳盖然其下即神龍
所居也余斂板焚香巫者以修綆下瓶汲深奉之以歸
輙有感應是江也西通猺峒日寫良材貫巖而下水深
不可施篙撑拄巖頂而後得出余求之事實謂此江古
来遶出山外忽雷雨數日神龍穿破山腹以定窟宅遂
命曰靈巖縣曰靈川亦以是得名今洞旁山觜尚有故
江跡存噫此巖水色沉碧雄深嚴静人至其間若有神
靈左右之者誠非遊觀之地去城三十里不若諸洞之
邇於人所以未䝉賞音惜哉
　　　羅叢巖
羅叢巖在潯州西南六十里巖中明快可容數百人每
遇重九合鄰郡之人而集焉以為登髙之樂巖内有三
聖殿殿側有石鐘其大合抱自然天成殿東則有碧虛
洞由石穴而入通行平坦其屈曲約半里餘出于巖之
東洞内則有石佛石磬石獅子石牀石鐘殿西則有靈
源洞由石穴而入通行平坦其屈曲約一二里出于巖
之西洞内則有石羅漢石象石馬石魚石筍石鼓凡遊
兩洞者必秉火炬以觀聮巖之外西則有水月巖約深
數丈約闊十五丈泉源清徹四時不涸中有異魚存焉
巖口則有龍王殿入巖中則有觀音堂或遇嵗旱里人
禱之甘雨必應由大巖之中皆用石板平砌而出巖門
則有鐘樓樓之西倚巖則以石甃髙數丈為方丈樓之
外則有三門門之外則有超然亭亭之左右則有石板
為路連袤一二里四圍皆植松竹實潯之勝槩云
　　　黎母山
海南四州軍中有黎母山其山之水分流四郡熟黎所
居半險半易生黎之處則巳阻深然皆環黎母山居耳
若黎母山巔數百里常在雲霧之上雖黎人亦不可至
也秋晴清澄或見尖翠浮空下積鴻濛其上之人夀考
逸樂不接人世人欲窮其髙往徃迷不知津而虎豹守
險無路可攀但見水泉甘美耳此豈蜀之菊花潭老人
村之類耶
　　　廣西水經
凡廣西諸水無不自蠻夷中来静江水曰灕水其源雖
自湘水来然湘本北行秦史祿決為支渠南注之融江
而融江實自猺峒来漢武帝平南越發零陵下灕水蓋
泝湘而上沿支渠而下入融江而南也灕水自桂歴昭
而至蒼梧融州之水䍧牱江是也其源自西南夷中来
武帝發夜郎下䍧牱即出此也宜州之水自南丹州合
集諸蠻溪谷而来東合于䍧牱歴栁歴象而至潯邕州
之水其源有二一為左江自交阯来一為右江自大理
國戚楚府大槃水来江合于邕歴横歴貴與䍧牱合于
潯而東行歴藤而與灕水合于蒼梧蒼梧者諸水之所
㑹名曰三江口實南越之上流也水自是安行入于南
海矣
　　　䍧牱江
西融州城外江水即䍧牱江之下流也江面頗闊昔甞
有大水泛出蜀南州牌漢武平南越發夜郎下䍧牱非
由融州則何自而至南越哉今静江府桑江寨其水亦
合于融江之上流或云桑江亦䍧牱音之訛也大抵融
州之西為蜀之南地本連接但隔於蠻猺不可通耳
　　　靈渠
湘水之源本北出湖南融江本南入廣西其間地勢最
髙者静江府之興安縣也昔始皇帝南戌五嶺史祿於
湘源上流灕水一派鑿渠踰興安而南注于融以便於
運餉盖北水南流北舟踰嶺可以為難矣祿之鑿渠也
於上流砂磧中疊石作鏵觜銳其前逆分湘水為兩依
山築堤為溜渠巧激十里而至平陸遂鑿渠遶山曲凡
行六十里乃至融江而俱南今桂水名灕者言離湘之
一派而来也曰湘曰灕往徃行人於此銷䰟自鏵觜分
水入渠循堤而行二里許有洩水灘茍無此灘則春水
怒生勢能害堤而水不南以有灘殺水猛勢故堤不壊
而渠得以溜湘餘水緩逹于融可以為巧矣渠水遶迤
興安縣民田賴之深不數尺廣可二丈足泛千斛之舟
渠内置斗門三十有六每舟入一斗門則復閘之俟水
積而舟以漸進故能循崖而上建瓴而下以通南北之
舟楫甞觀祿之遺跡竊嘆始皇之猜忍其餘威能罔水
行舟萬世之下乃賴之豈唯始皇祿亦人傑矣因名曰
靈渠
　　　癸水
灕水自癸方来直抵静江府城東北角遂並城東而南
古記云賴有癸水遶東城永不見刀兵又有石記云湘
南南粤北此地居然自牛肋直饒四面血成池一騎刀
兵入不得五代靖康之亂大盗滿四方獨不至静江風
水之說固有驗矣昔於城東北角溝灕水遶城而西復
南東合于灕厥後居民壅之溝遂廢范石湖帥桂乃浚
斯溝漣漪如帶於溝口伏波巖之下八桂堂之前剏為
危亭名以癸水此溝未廢桂人屢有登科既廢二十年
間㡬類天荒石湖以淳熈甲午復溝乙未科果有蔣汝
霖戊戌科有蔣来叟辛丑科二人登科今石湖癸水亭
記但言癸水之為樂土福地耳復溝之效未續論也
　　　龍門
潯象之間有龍門春水大至鱘鰉大魚自海逆流而上
漁師於龍門之下廽瀾之中設網横江舉而得之有嘲
之者曰是殆南選之龍門也蒼梧上流亦有龍門灘其
形勢甚可畏
　　　象山
象州郡治西樓正面西山山腹忽起白雲狀如白象移
時不滅然不可常見案秦象郡乃交阯非象州也今象
州城門乃畫一白象不審何義然象州自昔不遭兵革
凡有大盗皆相戒以不宜犯象鼻然則城門之畫象豈
謂此耶
　　　天威遥
欽之士人曾果得唐人天威遥碑文義駢儷誠唐文也
碑㫖言安南静海軍地皆濱海海有三險巨石屹立鯨
波觸之晝夜震􁁦漕運之舟渉深海以避之少為風引
遵崖而行必瓦碎折三險之下而陸有川遥頑石梗㫁
焉伏波嘗加功力迄不克就厥後守臣屢欲開鑿以便
漕運錐钁一下火光煜然髙駢節度安南齋戒禱祠將
施功焉一夕大雨震電于石所者累日人自分淪沒矣
既霽則頑石破碎水深丈餘旁有一石猶存未可通舟
駢又䖍禱俄復大雨震電悉碎餘石遂成巨川自是舟
運無艱名之曰天威遥退而求諸傳載天威遥事略同
但不若是詳爾
　　　天分遥
欽江南入海凡七十二折南人謂水一折為遥故有七
十二遥之名七十二遥中有水分為二川其一西南入
交阯海其一東南入瓊亷海名曰天分遥人云五州昔
與交阯定界于此言若天分然也今交阯於天分遥巳
自占又於境界數百餘里吴婆竈之東以立界標而採
捕其下欽人舟楫少至焉
　　　三合流
海南四郡之西南其大海曰交阯洋中有三合流波頭
濆湧而分流為三其一南流通道于諸蕃國之海也其
一北流廣東福建江浙之海也其一東流入于無際所
謂東大洋海也南舶往来必衝三流之中得風一息可
濟茍入險無風舟不可出必瓦觧於三流之中傳聞東
大洋海有長砂石塘數萬里尾閭所洩淪入九幽昔甞
有舶舟為大西風所引至于東大海尾閭之聲震􁁦無
地俄得大東風以免
　　　象鼻砂
欽亷海中有砂磧長數百里在欽境烏雷廟前直入大
海形若象鼻故以得名是砂也隠在波中深不數尺海
舶遇之輙碎去岸數里其磧乃濶數丈以通風㠶不然
欽殆不得而水運矣甞聞之舶啇曰自廣州而東其海
易行自廣州而西其海難行自欽㢘而西則尤為難行
盖福建兩浙濱海多港忽遇惡風則急投近港若廣西
海岸皆砂土無多港澳暴風卒起無所逃匿至於欽亷
之西南海多巨石尤為難行觀欽之象鼻其端倪已見
矣
　　　天涯海角
欽州有天涯亭亷州有海角亭二郡盖南轅窮途也欽
逺於亷則天涯之名甚於海角之可悲矣斯亭並城之
東地勢頗髙下臨大江可以觀覽昔余襄公守欽為直
釣軒於亭之東偏即江濱之三石命曰釣石醉石卧石
富為吟詠載在篇什
　　　潮
江浙之潮自有定候欽亷則朔望大潮謂之先水日止
一潮二弦小潮謂之子水頃刻竟落未甞再長瓊海之
潮半月東流半月西流潮之大小随長短星初不係月
之盛衰豈不異哉
　　邉帥門
　　　廣西經略安撫使
漢帥府在交州唐在廣州天寳中嶺南桂容邕交與廣
咸屬廣州採訪昭宗始陞桂管為節度本朝皇祐中儂
智髙平詔狄青分廣西邕宜融為三路用武臣充知州
兼本路安撫都監而制經略安撫使于桂州選兩制以
上官為知州兼領使事於是八桂遂為西路雄府矣厥
後罷邕宜融為郡宜融州守臣兼本路兵馬都監邕守
兼本路安撫都監沿邉守臣並帶溪峒都廵檢使盡𨽻
于經略安撫使帥府既内兼西南數十州之重外鎮夷
蠻㡬數百族事權不得不重矣廣西諸郡凡有邉事不
申憲漕唯申經略司此昔日陕西制也
　　　瓊州兼廣西路安撫都監
漢武帝斬南越遣使自徐聞渡海略地置珠崖儋耳二
郡今雷州徐聞縣遞角場直對瓊管一㠶濟海半日可
到即其所由之道也元帝時以海道閉絶棄之梁復置
崖州隋時領縣十是時海南止一州耳唐貞觀五年置
瓊州今瓊管靖海軍節度是也武徳五年置儋州今昌
化軍龍朔二年置萬安州今萬安軍武徳五年置振州
後改曰崖州今吉陽軍四州軍乃海上一洲耳中有黎
母大山四州軍環處其四隅地方千里路如連環欲歴
其地非一月不可遍瓊管再渡海至吉陽所謂再渉鯨
波者也夫廣西去朝廷固逺矣海外州軍又加逺焉不
得不置小帥以臨之瓊守權能擿發四州軍官吏今兼
本路安撫都監提轄海外逐州軍公事良以此也
　　　邕州兼廣西路安撫都監
自唐分天下為十道二廣不分東西天寳中始置邕州
經略使懿宗始陞邕管為西道節度使本朝皇祐中儂
智髙平詔狄青分廣邕宜融為三路守臣兼本路兵馬
都監而置經略安撫使于桂州以統之今邕守兼本路
安撫都監州為建武軍節度有左右兩江左江在其南
外抵安南國右江在西南外抵六詔諸蠻兩江之間管
覊縻州峒六十餘用為内地藩而内宿全將五千人以
鎮之凡安南國及六詔諸蠻有疆場之事必由邕以逹
而經略安撫之諮詢邉事亦唯邕是頼朝廷南方馬政
專在邕邉方珍異多聚邕矣
　　　宜州兼廣西路兵馬都監
廣西控扼夷蠻邕屯全將宜屯半將本朝皇祐間分宜
州為一路帥所統多夷州後罷為郡今守臣猶兼廣西
都監為慶逺軍節度宜之西境有南丹州安化三州一
鎮又有撫水五峒龍河茅灘荔波等蠻及陸家砦其外
有龍羅方石張五姓謂之淺蠻又有西南韋蕃及蘇綺
羅坐夜囘(按桂海虞/衡志作面)計利流求謂之生蠻其外又有羅
殿毗那大蠻皆有徑路直抵宜城宜之境上舊有觀溪
馴叙四州乃昔之邉也權力弱不足以為邉紹興四年
罷為寨今宜有髙峯帶溪北遐思立鎮寜五寨是也髙
峯一寨古之觀州正抵南丹其或犯邉髙峯則其咽喉
宜之府庫月支南丹安化諸峒錢米鹽料有差
　　　融州兼廣西路兵馬都監
大觀初置融州為黔南經略使所管皆夷州帥府地狭
割栁之栁城宜之天河桂之古縣以益之厥後罷融為
郡三縣復仍其舊至今黔南帥司官屬朱記在静江府
軍資庫融州城下江即䍧牱江也江之上流與王江合
王江之間羣猺居之又其上流羣蠻居之猺即五陵溪
之别也蠻則諸葛亮所征漢武帝所開者也在融則外
置列寨以備之融守兼廣西都監為清逺軍節度每嵗
聖節蠻酋赴宴頗多舊日帥府規模尚可覩矣
　　　欽亷溪峒都廵檢使
欽亷皆號極邉去安南境不相逺異時安南舟楫多至
後為溺舟乃更来欽今亷州不管溪峒猶帶溪峒職事
者盖為安南備爾亷之西欽也欽之西安南也交人之
来率用小舟既出港遵崖而行不半里即入欽港正使
至亷必越欽港亂流之際風濤多惡交人之至欽也自
其境永安州朝發暮到欽於港口置抵棹寨以誰何之
近境有朩龍渡以節之沿海廵檢一司迎且送之此其
備諸海道者也若乃陸境則有七峒於如昔峒置戍以
固吾圉
欽定四庫全書
　嶺外代答巻二　　　　　宋　周去非　撰
　　外國門上
　　　安南國
交阯本秦象郡漢唐分置巳見於百粤故地首篇境内
偽置四府十三州三寨府曰都䕶大通清化富良州曰
永安永泰萬春豐道太平清化乂安遮風茶盧安豐蘇
州茂州諒州寨曰和寧大盤新安大抵清化遮風乂安
永安皆遵海而永安與欽州為境茶盧與占城為境蘇
州茂州皆與邕管為境其國東西皆大海東有小江過
海至欽亷西有陸路通白衣蠻南抵占城北抵邕管自
欽西南舟行一日至其永安州由玉山大盤寨過永泰
萬春即至其國都不過五日自邕州左江永平寨南行
入其境机榔縣過烏皮桃花二小江至湳定江亦名富
良江凡四日至其國都乃郭逹師所出也又自太平寨
東南行過丹特羅江入其諒州六日至其國都若自右
江温潤寨入其國則迂矣交人自謂至其國都曰入峒
謂吾民曰上京地里止此而文移動以數月盖故為遷
延以示道里之逺國初其部内亂有丁都領(按宋史/作部領)者
與其子璉率衆討平之衆立為帥三年而私命璉為節
度使開寳六年璉遣使貢方物制以璉特進檢校太師
充静海軍節度觀察處置等使安南都䕶兼御史大夫
上柱國濟隂郡開國公仍賜推誠順化功臣八年又封
交阯郡王璉死黎桓(按原夲作亘避欽宗/諱今依宋史改正)簒立太平興
國中桓以交州叛朝廷因以撫之桓死子至忠立大中
祥符三年至忠卒有子才十嵗李公藴冐姓黎殺之自
稱留後遣使請命授以黎氏官公藴死子徳政立来告
哀自稱留後天聖六年授安南都䕶交阯郡王寳元初
進南平王徳政死子日尊立自稱大越國李氏第三帝
日尊死子乾徳立自號明王乾徳初立權移臣下大臣
李上吉首建叛議而廣西白州進士徐伯祥者有功于
州不得官𨗳以犯邉䧟邕欽㢘三州朝廷遣郭逹致討
㡬覆其國乃以表乞降會王師大疫逹受表班師時熈
寜八年也乾徳死有遺腹子在占城奉而立之曰天祚
(按宋史紹興二年乾徳卒子陽煥/嗣八年陽煥卒子天祚嗣此有誤)紹興二十六年入貢
乾道癸已朝㫖符廣西帥司下交阯買馴象天祚因乞
以象貢許之未入貢而天祚死嗣子龍□不以聞而冐
天祚名稱貢封為安南國王既受封乃以天祚名乞國
印及上天祚遺表朝廷命廣西提刑廖蘧為使至欽州
弔祭復立龍□為安南國王其國僣偽自李日尊始偽
謚其祖曰太祖神武自號曰大越國偽年曰天貺繼以
十八字尊號乾徳立乃犯邉朝廷遣郭逹為招撫使趙
卨副之進至湳定江乾徳奉表請降納之剏為法制雖
曰甚鄙而上下頗安之母妻皆稱后子皆稱太子本族
稱大王族長稱承嗣餘族稱支嗣其官有内外職内職
治國官之長曰輔國太尉猶宰相也外職治兵官之長
曰樞宻使金吾太尉都領兵其文移至邉有判安南都
䕶府者亦外職也其入仕之途或任子或取士或以資
有御龍武勝等八軍皆在左右每軍二百人横刺字於
額曰天子兵又有雄略勇徤等九軍以充給使其宫室
有水精宫天元殿制皆僭擬别有一樓牓曰安南都䕶
府屋其國最重科舉凡入貲先為吏叙遷至書狀又入
貲為保義郎即可為知州矣凡莅官不支俸唯付以一
方之民俾得屬役耕漁以取利兵士月一更暇則耕種
自給嵗正月七日每一兵支錢三百紬絹布各一匹兵
士月給禾十束元日以大禾飯魚鮓犒軍盖其境土多
占禾故以大禾為元日之犒正月四日國王宴官僚七
月五日號大節人民相慶官僚以生口獻王王次日宴
酬之門前有樓置大鐘為民訴寃為盗者斮手足指背
國逃亡者斮手足謀叛者埋身露頭旁植勁竹挽竿繫
首以利刄剗之首歘起掲竿標矣欽州探海往其部永
安州投公文不容民間交語館之驛亭速遣出境防之
甚宻其國入貢自昔由邕或欽入境盖先遣使議定移
文經略司轉以上聞有㫖許其来則專使上京不然則
否舊制安南使者班在髙麗上建炎南渡李天祚乞入
貢朝廷嘉其誠優詔答之紹興二十六年乞入貢許之
乃遣使由欽入正使安南右武大夫李義嗣安南武翼
郎郭應以五象充常進綱外更進昇平綱以安南太平
州刺史李國為使所獻方物甚盛表章皆金字貢金器
凡一千二百餘兩以珠寳飾之者居半貢珍珠大者三
顆如茄子次六顆如波羅宻核次二十四顆如桃核次
十七顆如李核次五十顆如棗核凡一百顆以金瓶盛
之貢沉香一千斤翠羽五十隻深黄盤龍叚子八百五
十匹御馬六匹鞍轡副之常進馬八匹馴象五頭二綱
衙官各五十人使者頗以所進盛多自矜後乞入貢朝
廷輙却之乾道九年朝㫖符廣西下安南買馴象天祚
因乞以象貢許之以五象進奉大禮正使安南承議郎
李邦正副安南忠翊郎阮文獻又以十象賀登寳位安
南中衛大夫尹子思為使自邕州右江永平寨入象綱
所過州縣類有宴犒夫脚象屋之費而諸郡兵衛單弱
不足以聳外夷比至静江見迓卒鎧甲之盛進退行伍
之肅使者失聲嘆曰吾至此方見大朝威儀參府之次
就㦸門外上下馬庭參甚恭時范石湖為帥屬威嚴以
臨之而盛其犒宴饋遺視紹興二十六年禮遇頗殺使
者不敢較也帥司津遣入朝李邦正題詩郵亭有此去
優成賜國名之句比到闕偶得賜國之寵使者滿意而
歸過静江復庭參致謝乞自欽州歸國許之比至欽留
兩月其國以舟楫旗幟迓之而歸是役也貢象之外附
貢金銀洗盤犀角象齒沉箋之屬計所直不滿二三萬
緡似非紹興入貢之盛而其國掃府庫僅能集事朝廷
賜予優厚復叨異恩交使衙官百人所過州縣批劵得
米以充糧食得錢則人日給十文餘皆藉歸國一路州
縣應副夫脚八百人擎負貢物者固無㡬而皆為使者
負販至都象實能浮象奴所至水津索舟以載得錢然
後驅以濟押伴官如加禮使者愈慢後不加禮乃聼命
既僥倖賜國復有乞印之舉其後謝賜繼至欽又數乞
入貢莫之許矣其國人烏衣黒齒椎髻徒跣無貴賤皆
然其酋平居亦然但珥金簮上黄衫下紫裙耳其餘平
居上衣則上𦂳蟠領皁衫四裙如背子名曰四顛下衣
則皁裙也或珥鐵簮或曵皮履手執鶴羽扇頭戴螺笠
其文身如銅鼓欵識其軍人横刺字於額曰天子兵其婦
人乃晳白異於男子皁裙男子之盡飾也以香膏沐髮
如漆裹烏紗巾頂圓而小自額以上細褶如縫上徹於
頂身着大蟠領皁衫加於小蟠領衫之上足加鞋襪遊
於衢路與吾人無異但其巾可辨耳其来投文書也紫
袍象笏趨拜雍容使者之来文武官皆紫袍紅鞓通犀
帶無魚自貢象之後李邦正再使来欽乃加金魚甚長
大其俗之轎如布囊而使者至欽則乗凉轎雨晴皆用
之
　　　海外黎蠻
海南有黎母山内為生黎去州縣逺不供賦役外為熟
黎耕省地供賦役而各以所邇𨽻於四軍州黎質直獷
悍不受欺觸本不為人患熟黎多湖廣福建之姦民也
狡悍禍賊外雖供賦于官而隂結生黎以侵省地邀掠
行旅居民官吏經由村峒多舍其家峒中有王二娘者
黎之酋也夫之名不聞家饒於財善用其衆力能制服
羣黎朝廷賜封宜人瓊管有令於黎峒必下王宜人無
不帖然二娘死女亦能繼其業昔崇寧中王祖道經略
廣西撫定黎賊九百七峒結丁口六萬四千開通道路
一千二百餘里自以為漢唐以来所不臣之地皆入版
圖官僚皆受厚賞淳熈元年五指山生黎峒首王仲期
率其旁八十峒丁口一千八百二十人歸化諸峒首王
仲文等八十一人詣瓊管公參就顯應廟硏石㰱血約
誓改過不復抄掠瓊管犒遣歸峒大抵黎俗多猜客来
不遽見之而於隙間察客儼然不動然後遣奴出布席
客即席坐移時主乃出見一交一談少焉置酒先以惡
穢味甞客客忍食不疑則喜繼以牛酒否則遣客其親
故聚會椎鼓歌舞三盃後請去備猶以弓刀置身側也
性好讐殺謂之作抝遇親戚之仇即械繫之要牛酒銀
瓶謂之贖命婚姻以折箭為信商旅在其家黎女有不
潔者父母反對鄰里誇之其親死殺牛以祭不哭不飯
唯食生牛肉其葬也舁櫬而行前一人以雞子擲地不
破即吉地也居處皆柵屋土産名香檳榔椰子小馬翠
羽黄蠟蘇朩吉貝之屬四州軍征商以為嵗計商賈多
販牛以易香黎裝椎髻徒跣裸袒而腰繚吉貝首珥銀
釵或銅或錫首或以絳帛綵帛包髻或帶小花笠或加
雞尾而皆簪銀篦二枝亦有着短織花裙者熈寧中王
祖道撫定黎峒其酋亦有補官今其孫尚服錦袍銀束
帶葢其先世所受賜而服之云猺人執黎弓垂箭筩戴
兠鍪佩黎刀刀刃長二尺而柄甚長以白角片長尺許
如雞尾為靶之飾兠鍪織藤為之其婦人髙髻綉面耳
帶銅環垂墜至肩衣裙皆吉貝五色爛然無有袴襦徒
繫裙數重裙製四圍合縫以足穿之而繫諸腰群浴于
川黎人半能漢語十百為群變服入州縣墟市人莫辨
焉日將晚或吹牛角為聲則紛紛聚會結隊而歸始知
其為黎也
　　　海外諸蕃國
諸蕃國大抵海為限界各因方隅而立國國有物宜各
從都會以阜通正南諸國三佛齊其都會也東南諸國
闍婆其都會也西南諸國浩乎不可窮近則占城真臘
為窊裏諸國之都會逺則大秦為西天竺諸國之都㑹
又其逺則麻離拔國為大食諸國之都㑹又其外則朩
蘭皮國為極西諸國之都㑹三佛齊之南南大洋海也
海中有嶼萬餘人莫居之愈南不可通矣闍婆之東東
大洋海也水勢漸低女人國在焉愈東則尾閭之所泄
非復人世稍東北向則髙䴡百濟耳西南海上諸國不
可勝計其大略亦可考姑以交阯定其方隅直交阯之
南則占城真臘佛羅安也交阯之西北則大理黒水吐
蕃也於是西有大海隔之是海也名曰細蘭細蘭海中
有一大洲名細蘭國渡之而西復有諸國其南為故臨
國其北為大秦國王舍城天竺國又其西有海曰東大
食海渡之而西則大食諸國也大食之地甚廣其國甚
多不可悉載又其西有海名西大食海渡之而西則朩
蘭皮諸國凡千餘更西則日之所入不得而聞也
　　　占城國
占城漢林邑也境上有馬援銅柱在唐曰環王王所居
曰占城以名其國地産名香犀象土皆白砂可耕之地
絶少無羊豕𬞞茹人採香為生國無市肆地廣人少多
買奴婢舶舟以人為貨北抵交阯南抵真臘臣事交阯
而日與真臘為仇乾道癸已閩人有以西班到選得官
吉陽軍都監者泛海之官飄至占城見其國與真臘乗
象以戰無大勝負乃說王以騎戰之利教之弓弩騎射
占城王大悅具舟送至吉陽厚賫随以買馬得數十匹
以戰則克次年復来人徒甚盛吉陽軍因却以無馬乃
轉之瓊管瓊管不受遂怒而歸後不復至也異時諸國
舶舟類為其所虜盖其俗本好剽掠其屬有賓瞳朧國
賔陁陵國目連舍基在賔陁陵或云即王舍城建隆二
年曽貢方物三年八月又来貢哲宗元祐元年十二月
又進貢有詔賜錢二千六百緡其慕化抑可嘉也
　　　真臘國
真臘國逺於占城而近於諸蕃其旁有窊裏國西棚國
三泊國麻蘭國登流眉國第辣撻國真臘為之都會北
抵占城最産名香登流眉所産為絶竒諸蕃國香所不
及也其國僧道呪法靈甚僧之黄衣者有室家紅衣者
寺居戒律精嚴道士以朩葉為衣國中望天一隅常有
少痕其人云昔女媧所不至也本朝徽宗宣和二年曽
遣使入貢
　　　蒲甘國
蒲甘國自大理國五程至其國自窊裏國六十程至之
隔黒水淤泥河則西天諸國不可通矣蒲甘國王官貟
皆戴金冠狀如犀角有馬不鞍而騎王居以錫為瓦以
金銀裹飾屋壁有寺數十所僧皆黄衣國王早朝其官
僚各持花獻王僧作梵語祝夀以花戴王首餘花歸寺
供佛徽宗崇寜五年二月曽入貢
　　　三佛齊國
三佛齊國在南海之中諸蕃水道之要衝也東自闍婆
諸國西自大食故臨諸國無不由其境而入中國者國
無所産而人習戰攻服藥在身刃不能傷陸攻水戰奮
擊無前以故鄰國咸服焉蕃舶過境有不入其國者必
出師盡殺之以故其國富犀象珠璣香藥其俗縛排浮
水而居其屬有佛羅安國國主自三佛齊選差地亦産
香氣味腥烈較之下岸諸國此為差勝有聖佛三佛齊
國主再嵗一往燒香藝祖開基建隆元年九月三佛齊
王悉利大霞里壇(按宋史悉利/下有胡字)遣使来貢方物二年五
月復遣使進貢三年三月又来貢十二月又貢方物至
神宗元豐二年七月遣詹卑國使来貢哲宗元祐三年
閏十二月又遣使入貢五月復来貢慕義来庭與他國
不侔矣
　　　闍婆國
闍婆國又名莆家龍在海東南勢下故曰下岸廣州自
十一月十二月發舶順風連昏旦一月可到國王撮髻
腦後人民剃頭留短髮好以花様縵布繳身以椰子并
撻樹漿為酒蔗糖其色紅白味極甘美以銷銀鍮錫雜
鑄為錢其錢以六十箇准為一兩金用三十二錢為半
兩金土産胡椒檀香丁香白荳䓻肉荳䓻沉香國人尚
氣好闘戰王及官豪有死者左右承奉人皆願随死焚
則躍入火中棄骨於水亦踣水溺死不悔
　　　故臨國
故臨國與大食國相邇廣舶四十日到藍里住冬次年
再發船約一月始逹其國人黒色身纒白布鬚髮伸直
露頭撮髻穿紅皮履如畫羅漢脚踏者好事弓箭遇闘
戰敵時以綵纈纒髻國王身纒布出入以布作軟兠或
乗象國人好奉事佛其國有大食國蕃客寄居甚多每
洗浴畢用鬱金塗身欲象佛之金身也監篦國逓年販
象牛大食販馬前来此國貨賣國王事天尊牛殺之償
死中國舶商欲往大食必自故臨易小舟而往雖以一
月南風至之然往返經二年矣
　　　注輦國
注輦國是西天南印度也欲往其國當自故臨國易舟
而行或云蒲甘國亦可往其國王冠有明珠異寳多與
西天諸國戰争國有戰象六萬皆髙七八尺戰時象背
立屋載勇士逺則用箭近則用槊戰勝者象亦賜號以
旌其功至有賜錦帳金槽者每日象亦朝王國王及官
民皆撮髻繞白布以金銀為錢出指環腦子蓋猫兒睛
之類也真珠象牙雜色琥珀色絲布妓女近萬家每日
輪妓三千入朝祗役國人尚氣輕生有不相伏者日數
十對在王前用短刀格闘死而無悔父子兄弟不仝釡
而爨不共器而食然甚重義真宗大中祥符八年注輦
國王遣使貢真珠等譯者道其言曰願以表逺人慕化
之心至神宗熈寧十年六月此國亦貢方物上遣内侍
勞問之乃此國也
欽定四庫全書
　嶺外代答巻三　　　　　宋　周去非　撰
　　外國門下
　　　大秦國
大秦國者西天諸國之都會大食蕃商所萃之地也其
王號麻囉弗以帛織出金字纒頭所坐之物則織以絲
罽有城郭居民王所居舎以石灰代瓦多設簾幃四圍
開七門置守者各三十人有他國進貢者拜於階戺之
下祝壽而退屋下開地道至禮拜堂一里許王少出惟
誦經禮佛遇七日即由地道往禮拜堂拜佛從者五十
人國人罕識王靣若出遊騎馬打三簷青繖馬頭項皆
飾以金玉珠寶遞年大食國王號素丹遣人進貢如國
内有警即令大食措置兵甲前來撫定所食之物多飯
餅肉不飲酒用金銀器以匙挑之食己即以金盤貯水
濯手土産琉璃珊瑚生金花錦縵布紅馬腦真珠天竺
國其屬也國有聖水能止風濤若海揚波以琉璃瓶盛
水灑之即止
　　　大食諸國
大食者諸國之總名也有國千餘所知名者特數國耳
　有麻離拔國廣州自中冬以後發船乘北風去約四
十日到地名藍里博買蘇朩白錫長白藤住至次冬再
乘東北風六十日順風方到此國産乳香龍涎真珠琉
璃犀角象牙珊瑚木香没藥血竭阿魏蘇合油没石子
薔薇水等貨皆大食諸國至此博易國王官民皆事天
官豪各以金線挑花帛纒頭搭項以白越諾金字布為
衣或衣諸色錦以紅皮為履居五層樓食麵餅肉酪貧
者乃食魚蔬地少稻米所産果實甜而不酸以蒲桃為
酒以糖煮香藥為思酥酒以蜜和香藥作眉思打華酒
暖補有益以金銀為錢巨舶富商皆聚焉哲宗元祐三
年十一月大食麻囉拔國遣人入貢即此麻離拔也
有麻嘉國自麻離拔國西去陸行八十餘程乃到此是
佛麻霞勿出世之處有佛所居方丈以五色玉結甃成
墻屋每歲遇佛忌辰大食諸國王皆遣人持寶貝金銀
施捨以錦綺蓋其方丈每年諸國前來就方丈禮拜并
他國官豪不拘萬里皆至瞻禮方丈後有佛墓日夜常
見霞光人近不得往往皆合眼走過若人臨命終時取
墓上土塗胷即乘佛力超生云　有白達國係大食諸
國之京師也其國王則佛麻霞勿之子孫也大食諸國
用兵相侵不敢犯其境以故其國富盛王出張皁蓋金
柄其頂有玉獅子背負一大金月耀人目如星遠可見
也城市衢陌居民豪侈多寶物珍叚皆食餅肉酥酪少
魚菜米産金銀碾花上等琉璃白越諾布蘇合油國人
皆相尚以好雪布纒頭所謂軟琉璃者國所産也　有
吉慈尼國皆大山圍遶鑿山為城方二百里環以大水
其國有禮拜堂百餘所内一所方十里國人七日一赴
堂禮拜謂之除(或作/㕑)幭其國産金銀越諾布金絲錦五
色駞毛叚碾花琉璃蘇合油無名異摩娑石人食餅肉
乳酪少魚米民多豪富居樓閣有五七層者多畜牧駞
馬地極寒自秋至春雪不消寖近西北故也　有眉路
骨惇國居七重之城自上古用黒光大石疊就每城相
去千步有蕃塔三百餘内一塔高八十丈内有三百六
十房人皆纒頭搭項寒即以色毛叚為衣以肉麵為食
以金銀為錢所謂鮫綃薔薇水梔子花摩娑石鵬砂皆
其所產也　有勿厮離國其地多名山秋露既降日出
照之凝如糖霜採而食之清涼甘腴此真甘露也山有
天生樹一歲生粟次歲生没石子地産火浣有珊瑚
　　　木蘭皮國
大食國西有巨海海之西有國不可勝數大食巨艦所
可至者木蘭皮國爾蓋自大食之陁盤地國發舟正西
涉海一百日而至之一舟容數千人舟中有酒食肆機
杼之屬言舟之大者莫木蘭若也今人謂木蘭舟得非
言其莫大者乎木蘭皮國所産極異麥粒長二寸𤓰圍
六尺米麥窖地數十年不壞產胡羊高數尺尾大如扇
春剖腹取脂數十斤再縫而活不取則羊以肥死其國
相傳又陸行二百程日晷長三時秋月西風忽起人獸
速就水飲乃生稍遲以渴死
　　　西天諸國
西方諸國大率冠以西天之名凡數百國最著名者王
舎城天竺國中印度蓋佛氏所生故其名重也傳聞其
地之東有黒水淤河大海越之而東則西域吐蕃大理
交阯之境也其地之西有東大食海越之而西則大食
諸國也其地之南有洲名曰細蘭國其海亦曰細蘭海
昔張騫使大夏聞身毒國在大夏東南一千里余聞自
大理國至王舎城亦不過四十程案賈耽皇華四達記
云自安南通天竺又達摩之來浮海至番禺此海道可
通之明驗也
　　　西天南尼華囉國
西天南尼華囉國城有三重其人早晚必浴以鬰金塗
身靣效佛金色國人多稱婆羅門以為佛真子孫屋壁
坐席塗以牛糞家置壇崇三尺三級而升每晨以牛糞
塗焚香獻花供養道通西域西域忽有輕騎來刼但閉
門距之數日乏糧自退
　　　東南海上諸雜國
東南海上有沙華公國其人多出大海刼奪得人縛而
賣之闍婆又東南有近佛國多野島蠻賊居之號麻囉
奴商舶飄至其國擒人以巨竹夾而燒食之賊首鑽齒
陷以黃金以人頭為食器其島愈深其賊愈甚又東南
有女人國水常東流數年水一泛漲或流出蓮肉長尺
餘桃核長二尺人得之則以獻於女王昔常有舶舟飄
落其國羣女攜以歸數日無不死有一智者夜盗船亡
命得去遂傳其事其國女人遇南風盛發祼而感風咸
生女也
　　　崑崙層期國
西南海上有崑崙層期國連接大海島常有大鵬飛蔽
日移晷有野駱駞大鵬遇則吞之或拾鵬翅截其管堪
作水桶又有駱駞鶴身項長六七尺有翼能飛但不高
耳食雜物炎火或燒赤熱銅鐵與之食及産大象牙犀
角又海島多野人身如黑漆拳髪誘以食而擒之動以
千萬賣為蕃奴
　　　波斯國
西南海上波斯國其人肌理甚黑鬢髪皆拳兩手鈐以
金串縵身以青花布無城郭其王早朝以虎皮蒙杌疊
足坐羣下禮拜出則乘軟兜或騎象從者百餘人執劒
呵護食餅肉飯盛以甆器掬而㗖之
　　　蜑蠻
以舟為室視水如陸浮生江海者蜑也欽之蜑有三一
為漁蜑善舉網埀綸二為蠔蜑善没海取蠔三為木蜑
善伐山取材凡蜑極貧衣皆鶉結得掬米妻子共之夫
婦居短蓬之下生子乃猥多一舟不下十子兒自能孩
其母以軟布束之背上蕩槳自如兒能匍匐則以長繩
繫其腰於繩末繫短木焉兒忽堕水則縁繩汲出之兒
學行往來蓬脊殊不驚也能行則己能浮没蜑舟泊岸
羣兒聚戲沙中冬夏身無一縷真類獺然蜑之浮生似
若浩蕩莫能馴者然亦各有統屬各有界分各有役於
官以是知無逃乎天地之間廣州有蜑一種名曰盧停
善水戰
　　　三伏䭾
交阯之南有山曰播流環數百里若大鐵圍不可攀躋
中皆良田唯有一竅可入有種類居之交阯所不得而
臣號曰三伏䭾安南屢欲滅之其人守險萬方不可入
三伏䭾自言曰縱安南有强兵我自有禾可食蓋謂其
不可滅也
　　　猺人
猺人者言其執傜役於中國也靜江府五縣與猺人接
境曰興安靈川臨桂義寧古縣猺人聚落不一最强者
曰羅曼猺人麻園猺人其餘曰黃沙曰甲石曰嶺屯曰
襃江曰贈脚曰黃村曰赤水曰藍思曰巾江曰竦江曰
定花曰冷石坑曰白靣曰黃意曰大利曰小平曰灘頭
曰丹江曰縻江曰閃江曰把界山谷彌遠猺人彌多盡
𨽻於義寧縣桑江寨猺人椎髻臨額跣足帶械或袒祼
或鶉結或斑布𫀆袴或白布巾其酋則青巾紫𫀆婦人
上衫下裙斑斕勃窣惟其上衣斑文極細俗所尚也地
皆高山而所產乃輜重欲運致之不可肩荷則為大囊
貯物以皮為大帶挽之於額而負之於背雖大朩石亦
負於背猺人耕山為生以粟豆芋魁充糧其稻田無幾
年豐則安居巢穴一或饑饉則四出擾擾土産杉板滑
石蜜蠟零陵香燕脂木靜江五縣沿邊唯興安義寧縣
官任滿有邊賞
　　　西南夷
西南五姓蕃部曰龍羅方石張自昔許上京入貢龍羅
方石自宜州入境張蕃自邕州入境或三年或四五年
計五姓人徒凡九百六十人所貢氊馬丹砂朝廷支賜
錦衫銀帶與其他費凡二萬四千四百餘緡回答之物
不與焉熙寧八年令五姓蕃五年一進奉納方物於宜
州宜州估時價回答又有西南韋蕃亦五年一進奉宜
州受其方物回答之費凡一千二百餘緡羈縻州亦有
進奉者宜州管下安化三州一鎮舊許三年一上京進
奉額二百九十三人後令納方物於宜州思立寨而親
赴州領賜西南夷大率椎髻跣足或衣斑花布或披氊
而背刀帶弩其髻以白紙縛之云猶為諸葛武侯制服
也武侯之烈遠矣哉
　　　通道外夷
中國通道南蠻必由邕州橫山寨自橫山一程至古天
縣一程至歸樂州一程至唐興州一程至暀殿州一程
至七源州一程至泗城州一程至古那洞一程至龍安
州一程至鳳村山獠渡江一程至上展一程至博文嶺
一程至羅扶一程至自杞之境名曰磨巨又三程至自
杞國自杞四程至古城郡三程至大理國之境名曰善
闡府六程至大理國矣自大理國五程至蒲甘國去西
天竺不遠限以淤泥河不通亦或可通但絶險耳凡三
十二程若欲至羅殿國亦自橫山寨如初行程至七源
州而分道一程至馬樂縣一程至恩化縣一程至羅奪
州一程至圍慕州一程至阿姝蠻一程至硃砂蠻一程
至順唐府二程至羅殿國矣凡十九程若欲至特磨道
亦自橫山一程至上安縣一程至安德州一程至羅博
州一程至陽縣一程至隘岸一程至那郎一程至西寧
州一程至富州一程至羅拱縣一程至歴水鋪一程至
特磨道矣自特磨一程至結也蠻一程至大理界虚一
程至最寧府六程而至大理國矣凡二十程所以謂大
理欲以馬至中國而北阻自杞南阻特磨者其道里固
相若也聞自杞特磨之間有新路直指橫山不涉二國
今馬既歲至亦不必由他道也
　　　航海外夷
今天下沿海州郡自東北而西南其行至欽州止矣沿
海州郡類有市舶國家綏懷外夷於泉廣二州置提舉
市舶司故凡蕃商急難之欲逃愬者必提舉司也歲十
月提舉司大設蕃商而遣之其來也當夏正之後提舉
司征其商而覆護焉諸蕃國之富盛多寶貨者莫如大
食國其次闍婆國其次三佛齊國其次乃諸國耳三佛
齊者諸國海道往來之要衝也三佛齊之來也正北行
舟歴上下竺與交洋乃至中國之境其欲至廣者入自
屯門欲至泉州者入自甲子門闍婆之來也稍西北行
舟過十二子石而與三佛齊海道合於竺嶼之下大食
國之來也以小舟運而南行至故臨國易大舟而東行
至三佛齊國乃復如三佛齊之入中國其他占城真臘
之屬皆近在交阯洋之南遠不及三佛齊國闍婆之半
而三佛齊闍婆又不及大食國之半也諸蕃國之入中
國一歲可以往返唯大食必二年而後可大抵蕃舶風
便而行一日千里一遇朔風為禍不測幸泊於吾境猶
有保甲之法茍泊外國則人貨俱没若夫黙伽國勿斯
里等國其遠也不知其幾萬里矣
　　　沿邊兵(按此下十二條當另為/一門原夲脱去標目)
祖宗分置將兵廣西得二將焉邊州邕管為上宜次之
欽次之融又次之靜江帥府元屯半將二千五百人又
駐泊兵二千人効用五百人又殿前摧鋒軍五百人又
有雄略忠敢等軍軍容頗盛無事足以鎮撫有事足以
調發邕屯全將五千人以三千人分戍橫山太平永平
古萬四寨及遷隆鎮其二千人留州更戍宜州屯半將
二千五百人乃靜江一將之分屯者高峯帶溪北遐思
立鎮寧諸寨之戍乃多用天河思恩河池三縣之土丁
而宜州在城與夫溪峒都廵檢兵蓋不滿千人欽之澄
海與夫管界沿海二廵檢合集不過五百人而如昔之
戍出於峒丁抵棹之戍出於土丁融州舊撥靜江府馬
軍二百人都廵檢兵亦不過二三百輩祖宗時以廣右
事力緜薄而邊防急切故歲賜錢一百一十餘萬緡而
諸郡税賦以之養兵積威宜有餘裕南渡以來歲賜已
絶又歲取廣西鹽鈔錢四十萬緡經總制錢數十萬緡
歴年滋久故諸郡銷兵以自足爾
　　　土丁戍邊
邕欽與交阯為境自昔二郡土丁雜官軍戍邊邕州土
丁戌邊之事未詳欽之抵棹寨以安遠縣土丁百人更
戍季一替厥後宜有南丹莫公晟之擾大觀元年始詔
宜州土丁依邕欽例戍邊正兵長戍二百人土丁更戍
三百人以天河思恩河池三縣土丁父子全不分畨戍
守其間河池一縣最近高峯與南丹對境要害地也而
河池一縣土丁正可分為兩畨一季一替乃於腹裏之
宜山忻城二縣三丁抽一分為三畨月一替是則宜之
土丁其役更重於邕欽也宜之守臣屢請於朝乞差次
邊桞象賔橫州土丁與宜之土丁更戍以紓極邊之民
不報而宜之戍至今不己
　　　峒丁戌邊
羈縻州之民謂之峒丁强武可用溪峒之酋以為兵衛
謂之田子甲官欲用其一民不可得也唯欽州七峒峒
丁為官戍邊蓋七峒權力弱於邕管故聽命也舊制欽
峒置廵防使臣一名以官軍百人戍如昔峒以備交阯
因官軍虐之峒酋乞不用官軍願自以峒丁更戍以故
欽州猶有峒丁之戍
　　　田子甲
邕州溪峒之民無不習戰刀弩鎗牌用之頗精峒民事
讐殺是以人習於戰鬭謂之田子甲言耕其田而為之
甲士也又朝廷馬政正在其地所謂良馬彼多得之峒
豪頗習驍騎峒官出入前驅千人後騎數十整整不亂
亦謂之馬前排靖康之變峒兵有勤王者遺老猶能言
之曰峒民素儉勤王之役日得劵錢積而不用比歸人
有二三百緡之積至今以為美談嘗有官員自儂峒借
人夫至欽所從數人道間麋興於前能合而取之鳶飛
於天能仰而落之一夕逆旅刼盜人有懼色唯峒人整
暇以待盜不敢前昔漢高祖用板楯蠻以取關中武王
伐商亦用微盧彭濮人正使今日有疆場之事而用之
當必有功
　　　峒丁
邕州左右江提舉峒丁與夫經略司買馬幹官兼提舉
皆此職也熙寧中係籍峒丁四萬餘人今其籍不可攷
矣官名提舉實不得管一丁而生殺予奪盡出其酋欽
州峒丁雖不如邕管之己甚所以奉其酋者亦類此嘗
聞道家有言人罪重者謫為邊民罔有藝極峒丁日各
以職供水陸之產為之力作終歲而不得一飽為之效
死戰爭而復加科斂一有微過遣所親羣斬之上流而
身於下流閲其尸也日曛酋醉酣杖劒散步峒丁避不
及者手刃焉類以此為服人之威何其酷也
　　　寨丁
環羈縻溪峒置寨以臨之皆吾民也謂之寨丁靜江府
有桑江寨融州有融州寨武陽寨與潯江文材茶溪臨
溪四堡宜州有高峯寨帯溪寨北遐寨思立寨鎮寧寨
邕州有橫山寨温潤寨太平寨永平寨古萬寨遷隆鎮
欽州有如昔寨抵棹寨瓊州有寶西寨西峯寨延德寨
萬安軍有萬全寨吉陽軍有通遠寨凡諸寨之戍或用
官軍或峒丁或寨丁寨官或廵防使臣或都監或知寨
或一寨有長貳官屬是皆係乎寨之大小也諸寨行事
動關化外法制不得不少寛威權不得不稍重夫諸寨
逈居於諸峒之中寨丁更戍不下百人彼寨之境山谷
阻深異材生之今邊境晏然亦未免有採山之役
　　　土丁保丁
自儂智高平朝廷聯一路之民以為兵户滿五丁者以
一為土丁二丁者以一為保丁熙寧六年詔依河北義
勇例修立條制如禁軍置都虞候以下六階以𨽻之因
其民之資序而為之階級專屬經略司調發其保丁則
𨽻於州縣而以保正統之八年廣西諸司乞以土丁敎
閲今保丁亦敎閲也每歲農隙會土保丁越州若縣敎
以坐作進退號令旗鼓之法一季而罷立法之意蓋以
廣民彫弱人無固志若素敎其民一旦有警則百萬之
師可以遽集今乃州縣私役於敎閲之餘寖失初意然
有不可不役者廣西城壁皆以土為周覆以屋一歲不
葺多致腐壓為郡將者先盡敎閲之道以體立法之意
乃約城屋當用之工分部竭作不容私役旬月集事即
日散之民亦樂從而不以為勞矣
　　　効用
廣右効用蓋諸郡山川廣莫生齒不蕃强弱不侔又四
方之姦民萃焉於是諸郡所在假强武之民以効用名
之豪民亦借官為重自王宣凌鐵謝實為變賴効用立
功厥後經略司乃置効用五百人於靜江凡强盜貸死
逃卒亡命與其强武願從之民咸集焉善接短刃以蹙
賊隱然形勢有足取者靜江効用自成一軍若乃諸郡
効用散在民間猶存而不廢
　　　土宣
廣西郡兵卒歲有押馬綱賞累至受宣押馬往來販賣
至多貲亦有累賞補官者厥後朝廷減賞只許轉至十
將不許受宣於是邊州守臣便宜出帖補副都虞候謂
之土宣其間亦有以私恩不令陟階級而𥙷副都虞候
者雖不請厚禄而為排軍矣
　　　五民
欽民有五種一曰土人自昔駱越種類也居於村落容
貌鄙野以唇舌雜為音聲殊不可曉謂之蔞語二曰北
人語言平易而雜以南音本西北流民自五代之亂占
籍於欽者也三曰俚人史稱俚獠者是也此種自蠻峒
出居專事妖怪若禽獸然語音尤不可曉四曰射耕人
本福建人射地而耕也子孫盡閩音五曰蜑人以舟為
室浮海而生語似福廣雜以廣東西之音蜑别有記
　　　惰農
深廣曠土彌望田家所耕百之一爾必水泉冬夏常注
之地然後為田茍膚寸高仰皆棄而不顧其耕也僅取
破塊不復深易乃就田㸃種更不移秧既種之後旱不
求水澇不䟽決既無糞壤又不耔耘一任於天既穫則
束手坐食以卒歲其妻乃負販以贍之已則抱子嬉遊
慵惰莫甚焉彼廣人皆半羸長病一日力作明日必病
或至死耳
　　　僧道
南中州縣有寺觀而無僧道人貧不能得度牒有祠部
牒者無幾餘皆童行以供應聖節為名判公慿於州縣
權行剃髪戴冠遂為真僧道如出公據其説謂被盜遭
火失去度牒官為給據為慿遂以剃戴
欽定四庫全書
　嶺外代答巻四　　　　　宋　周去非　撰
　　風土門
　　　廣右風氣
南人有言曰雨下便寒晴便熱不論春夏與秋冬此語
盡南方之風氣矣桂林氣候與江浙頗相類過桂林城
南數十里則便大異杜子美謂宜人獨桂林得之矣欽
陽雨則寒氣淅淅襲人晴則温氣勃勃蒸人陰濕晦冥
一日數變得頃刻明快又復陰合冬月久晴不離葛衣
紈扇夏月苦雨急須襲被重裘大抵早温晝熱晚涼夜
寒一日而四時之氣備九月梅花盛開臘夜己食青梅
初春百卉蔭宻楓槐榆桞四時常青草朩雖大易以蠧
腐五榖濕而不甘六畜淡而無味水泉腥而黯慘蔬茹
瘦而苦硬人生其間率皆半羸而不耐苦作生齒不蕃
土曠人稀皆風氣使然也北人至其地莫若少食而頻
餐多衣而屢更惟酒與色不可嗜也如是則庶免乎瘴
然而腑臟日與惡弱水土接毒氣浸淫終當一疾但有
淺深耳久則與之俱化
　　　雪雹
杜子美詩五嶺皆炎熱宜人獨桂林梅花萬里外雪片
一冬深蓋桂林嘗有雪稍南則無之他州土人皆莫知
雪為何形欽之父老云數十年前冬常有雪歲乃大災
蓋南方地氣常燠草朩柔脆一或有雪則萬朩殭死明
歲土膏不興春不發生正為災雪非瑞雪也若春夏有
雹歲乃大熟蓋春夏熱氣能抑之反得和平而百物倍
收非若中土春夏遇雹而陽氣微也天地之間氣異乃
爾
　　　瘴地
嶺外毒瘴不必深廣之地如海南之瓊管海北之廉雷
化雖曰深廣而瘴乃稍輕昭州與湖南靜江接境士夫
指以為大法場言殺人之多也若深廣之地如橫邕欽
貴其瘴殆與昭等獨不知小法場之名在何州嘗謂瘴
重之州率水土毒爾非天時也昭州有恭城江水並城
而出其色黯慘江石皆黑橫邕欽貴皆無石井唯欽江
水有一泉乃土泉非石泉也而地産毒藥其類不一安
得無水毒乎瘴疾之作亦有運氣如中州之疫然大槩
水毒之地必深廣廣東以新州為大法場英州為小法
場因併存之
　　　瘴(挑草/子附)
南方凡病皆謂之瘴其實似中州傷寒蓋天氣鬰蒸陽
多宣洩冬不閉藏草朩水泉皆稟惡氣人生其間日受
其毒元氣不固發為瘴疾輕者寒熱往來正類痁瘧謂
之冷瘴重者純熱無寒更重者藴熱沉沉無晝無夜如
卧灰火謂之熱瘴最重者一病則失音莫知所以然謂
之瘂瘴冷瘴未必死熱瘴久必死瘂瘴治得其道間亦
可生冷瘴以瘧治熱瘴以傷寒治瘂瘴以失音傷寒治
雖未可收十全之功往往愈者過半治瘴不可純用中
州傷寒之藥茍徒見其熱甚而以朴硝大黃之類下之
茍所稟怯弱立見傾危昔靜江府唐侍御家仙者授以
青蒿散至今南方瘴疾服之有奇驗其藥用青蒿石膏
及草藥服之而不愈者是其人稟弱而病深也急以附
子丹砂救之往往多愈夫南方盛熱而服丹砂非以熱
益熱也蓋陽氣不固假熱藥以收拾之爾痛哉深廣不
知醫藥唯知設鬼而坐致殂殞間有南人熱瘴挑草子
而愈者南人熱瘴發一二日以針刺其上下唇其法捲
唇之裏刺其正中以手捻去唇血又以楮葉擦舌又令
病人並足而立刺兩足後腕橫縫中青脉血出如注乃
以青蒿和水服之應手而愈冷瘴與雜病不可刺矣熱
瘴乃太陽傷寒證刺出其血是亦得汗法耳人之上下
唇是陽明胃脉之所經足後腕是太陽膀胱脉之所經
太陽受病三日而陽明受病南人之針可以暗合矣有
發瘴過經病己入裏而濱死刺病人隂莖而愈竊意其
内通五臟故或可以愈也然施於壯徤尚可施於怯弱
者豈不危哉
　　　屋室
廣西諸郡富家大室覆之以瓦不施棧板唯敷瓦于椽
間仰視見瓦徒取其不藏䑕日光穿漏不以為厭也小
民壘土墼為墻而架宇其上全不施柱或以竹仰覆為
瓦或但織竹笆兩重任其漏滴廣中居民四壁不加塗
泥夜間焚膏其光四出于外故有一家㸃火十家光之
譏原其所以然蓋其地煖利在通風不利堙窒也未嘗
見其茅屋然則廣人雖于茅亦以為勞事
　　　巢居
深廣之民結柵以居上設茅屋下豢牛豕柵上編竹為
棧不施椅桌牀榻唯有一牛皮為裀席寢食於斯牛豕
之穢升聞于棧罅之間不可向邇彼皆習慣莫之聞也
考其所以然蓋地多虎狼不如是則人畜皆不得無乃
上古巢居之意歟
　　　踏犂
靜江民頗力于田其耕也先施人工踏犂乃以牛平之
踏犂形如匙長六尺許末施橫朩一尺餘此兩手所捉
處也犂柄之中於其左邊施短柄焉此左脚所踏處也
踏可耕三尺則釋左脚而以兩手翻泥謂之一進迤邐
而前泥壠悉成行列不異牛耕子嘗料之踏犂五日可
當牛犂一日又不若牛犂之深於土問之乃惜牛耳牛
自深廣來不耐苦作桂人養之不得其道任其放牧未
嘗餵飼夏則放之水中冬則藏之岩穴初無欄屋以禦
風雨今浙人養牛冬月密閉其欄重藁以藉之煖日可
愛則牽出就日去穢而加新又日取新草于山唯恐其
一不飯也浙牛所以勤苦而永年者非特天産之良人
為之助亦多矣南中養牛若此安得而長用之哉若夫
無牛之處則踏犂之法胡可廢也又廣人荆棘費鋤之
地三人二踏犂夾掘一穴方可五尺宿根巨梗無不翻
舉甚易為功此法不可以不存
　　　樁堂
靜江民間穫禾取禾心一莖藳連穗收之謂之清冷禾
屋角為大朩槽將食時取禾樁於槽中其聲如僧寺之
朩魚女伴以意運杵成音韻名曰樁堂每旦及日昃則
樁堂之聲四聞可聽
　　　送老
嶺南嫁女之夕新人盛飾廟坐女伴亦盛飾夾輔之迭
相歌和含情悽惋各致殷勤名曰送老言將别年少之
伴道之偕老也其歌也靜江人倚蘇幕遮為聲欽人倚
人月圎皆臨機自撰不肯蹈襲其間乃有絶佳者凡送
老皆在深夜鄉黨男子羣往觀之或於稠人中發歌以
調女伴女伴知其謂誰亦歌以答之頗竊中其家之隱
慝往往以此致爭亦或以此心許
　　　方言
方言古人有之乃若廣西之蔞語如稱官為溝主母為
米囊外祖母為低僕使曰齋捽喫飯為報崖若此之類
當待譯而後通至城郭居民語乃平易自福建湖湘皆
不及也其間所言意義頗善有非中州所可及也早曰
朝時晚曰晡時以竹器盛飯如篋曰簞以瓦瓶盛水曰
罌相交曰契交自稱曰寒賤長於我稱之曰老兄少於
我稱之曰老弟丈人行呼其少曰老姪呼至少者曰孫
泛呼孩提曰細子謂慵惰為不事産業謂人讐記曰彼
期待我力作而手倦曰指窮困貧無力曰力匱令人先
行曰行前水落曰水尾殺泊舟曰埋船頭離岸曰皮船
頭舟行曰船在水皮上大脚脛犬曰大虫脚若此之類
亦云雅矣余又嘗令譯者以禮部韻按交阯語字字有
異唯花字不須譯又謂北為朔因併志之
　　　俗字
廣西俗字甚多如□音矮言矮則不長也□音穩言大
坐則穩也□音動言瘦弱也□音終言死也□音臘言
不能舉足也仦音嫋言小兒也□徒架切言姊也閂音
􁁧言門橫關也􁯩音磡言岩崖也氽音泅言人在水上
也氼音魅言没人在水下也􁯼音鬍言多髭□東敢切
言以石擊水之聲也大理國間有文書至南邊猶用此
圀字圀武后所作國字也
　　法制門
　　　奏辟
廣西奏辟不限資格唯材是求自守闕副尉下班之類
一經奏辟皆得領兵民之寄大率初辟廵尉知寨次辟
沿邊知縣都監次可辟左右江提舉等而上之沿邊知
州軍皆可辟也守倅舊許帥司奏辟今多與監司聮銜
具奏帥司又可專辟沿邊州軍主兵官前官將替半年
便許量材選辟辟書一上便可就權往往非注補官之
人皆由之而並進俟成命之下就權年月皆理為在任
不成則不過解職而去耳誠仕宦速化之地比之吏部
格法何啻霄壤也
　　　定擬
廣西去朝廷遠士夫難以一一到部令漕司奉行吏部
銓法謂之南選諸郡之闕吏部以入殘零一月無人注
授却發下漕司定擬待次士夫擬得一闕先許就權吏
部考其格法無害則給告劄付之理前月日為任南中
士夫甚樂之廣西經任人多不欲注曹官唯欲授破格
職官初任人不欲授監當簿尉唯欲授破格曹官謂如
吏部注中州四選闕率一官而四人共之唯廣西闕無
人注授及發下定擬唯許寄居隨侍曾任本路人參選
員少闕多率是見次選人於此可養資考豈吏部注擬
之所常有者故落南士夫多不出嶺良以此也
　　　試場
二廣試場有三曰科舉曰銓試曰攝試今銓試廢矣唯
攝試科舉而己嶺外科舉尤重於中州蓋有攝官一門
存焉始也攝官屬漕司廣西於靜江開場試斷案五世
之大法家(按宋史淳熙中秘書郎李巘請令習大法者/兼習經義詔自今第一第二第三塲試斷案)
(第四塲經義第五塲刑統律/義世試音同疑傳寫之誤)以闕員為額差靜江法司
人吏祇應斷案未免或出其手科舉考官有出身人不
足許差恩牓人赴試者少而解額頗寛雖左右江溪峒
亦有解額二名諸州得解士人俟再得舉則試攝為假
版官唯靜江士子不屑就焉故數有登科者
　　　攝官
二廣兩得解士人許赴漕司試攝以闕員為額綴名者
漕司給公據服緑參南選出而蒞民矣今律所謂假版
官是也攝官有三等一待次攝官二正額攝官三解發
攝官待次歴兩任無過漕司再給公據印紙為正額又
兩任無過漕司解發吏部補廸功郎自是通行仕路矣
當其未補真命也歴任之中有犯贓私該徒流罪猶加
真刑逮入階官乃作經任人注擬佳闕六考以舉狀改
官夫二廣士子少年得舉即可補攝數年而受真命見
次厚賞資歴易深陞改甚㨗有官至正郎任數子者大
率以荒僻海邦監當簿尉令存留為攝官闕吏部又收
其闕之稍厚者以注命官始以五十員為額今减為三
十員無復往時之速化矣二廣士夫苟能克己自奮又
何藉於假版聞昔有賀州楊攝官者始參南選隨例見
於銓吏吏不加禮楊怒拔手版擊吏取緑衣攝帖焚之
而去次年乃登科所在稱職使攝官者如之奚患二廣
風俗士氣之不振
　　　南海役法
自免役法行天下無復有鄉差為吏之州獨海南四郡
不行焉聞仕於海南者曰海南名為鄉差實募人為吏
彼受募者己世其業民間反謂免役為便願輸役錢而
不可得夫權利之心人皆有之地邇京師則人以功名
為權利去朝廷遠人絕榮望人知吏之為權利耳廣西
州縣之吏皆鄉落大姓能為一鄉之禍福人莫不尊敬
之與江浙之恥為吏者大異遠方之貴吏猶江浙之貴
仕也况南海之遠乎向之所知殆一二受募吏輩自固
之言嘗謂免役之法聖人所謂順非而澤者也人生天
地之間生於憂患而死於安樂富民為吏豈不艱苦然
而甲乙執役必能自愛其鄉黨雖不保其不為非必不
至舞文以毒民如今日之吏就使斯民得輸錢免役以
自逸而心厭作吏之賤舉先王良法美意納之於斯民
厭惡之心俾募雇為吏者長子孫於害民之間而斯民
有無窮之患豈不甚可痛哉自免役之法一行有志於
世之士至終不敢復蓋民之所安者在是聖人所謂順
非而澤者其是法乎鄉差之法非役民以自養也與民
長慮而全其生也今日舉世之民受吏之害幸海南四
郡遺法尚存吾懼繼此有搖撼欲去之而行免役者羊
亡禮遂亡矣
　　　常平
常平米斛見存無幾所在皆是也廣右諸郡唯靜江常
平米止支諸司人吏俸米自餘諸郡不以軍糧不足借
支不還則以久不賑發腐損耗失軍糧不足而借支所
至皆然非獨廣右且廣西米斗五十錢榖賤莫甚焉夫
其賤非誠多榖也正以生齒不蕃食榖不多耳田家自
給之外餘悉糶去曾無久遠之積富商以下價糴之而
舳艫衘尾運之番禺以罔市利名曰榖賤其實無積貯
爾州郡久不賑發一連遇大凶年米斗僅至二百錢則
人民已有流離之禍州縣拱手無策以處之然則榖賤
之果不足恃也如此若夫以新易陳在州郡所得為之
事曰斂曰散曷不於樂歲廣糴以為之備乎
欽定四庫全書
　嶺外代答巻五　　　　　宋　周去非　撰
　　財計門
　　　廣右􁑀計
今日廣右􁑀計在鹽而巳鹽場濵海以舟運於廉州石
康倉客販西鹽者自廉州陸運至鬱林州而後可以舟
運斤兩重於東鹽而商人猶艱之自改行官賣運使姚
孝資頤仲實當是任乃置十萬倉于鬱林州官以牛車
自廉州石康倉運鹽貯之庶一水可散于諸州凡請鹽
之州曰静江府融宜邕賔横栁象貴鬱林昭賀梧藤潯
容州各以歲額來請静江歲額八千籮融二千七百籮
宜四千三百九十邕七千五百賔二千五百栁三千五
百有竒象三千横二千七百貴三千一百有竒鬱林三
千昭三千九百賀五千梧二千藤二千五百潯三千容
三千凡五萬八千二百籮有竒(按此文原本有/錯簡今移正)取其息
以八分歸漕司二分歸本州又海南四州軍及欽廉雷
化高皆産鹽州軍昔賣漕司二分鹽亦以八分息歸漕
司通前十六州請鹽于十萬倉者凡七萬餘籮絶長補
短漕司歲得錢六十五萬五千六百餘緡而歲支錢七
十三萬二千餘緡又以向者存留鹽本錢充之每籮八
百足七萬餘籮當得七萬餘緡省以充漕計厥後張南
軒爲帥乃請于朝以三分鹽息予諸州而免諸州民户
苖米每一石取二斗之耗後以諸郡實賣數奏請其額
稍减
　　　廣西鹽法
廣西土瘠民貧並邉多㓂自儂智高平朝廷歲賜湖北
衣絹四萬二千匹湖南絁一萬五千匹綿一萬兩廣東
米一萬二千石提鹽司鹽一千五百斤韶州涔水場銅
五十萬斤付本路鑄錢一十五萬緡總計諸處贍給廣
西凡一百一十餘萬緡祖宗蓋以廣右西南二邉接近
化外養兵積威不可不素具故使常有餘力也自南渡
以來廣西以鹽自給宣和五年巳詔廣東西路各置提
舉官歲賣鹽固無定額至是漕司乃得取其贏餘紹興
八年詔二廣鹽通行客鈔專置提舉一員于廣州盡領
兩路鹽事又以西路逺濶又令廣西提刑兼領西路鹽
事時楊么擾洞庭淮鹽不通於湖湘故廣西鹽得以越
界一歲賣及八萬籮每籮一百斤朝廷遂爲歲額每一
籮鈔錢五緡歲得四十萬緡歸于大農内有八萬四千
四百緡付廣西經略司買馬三萬緡應副湖北靖州十
萬緡以贍鄂州大軍餘悉上供於是漕計大絀無以備
邉乃取諸郡民間稅米等第撥往邉州輸納别以錢和
糴充諸郡歲計每一石爲錢五百足邉州宿兵歲餉二
十三萬二千餘石而邉州止管稅米一十一萬九千餘
石故不免科撥他郡至紹興十一年民以病告乞將支
移邉州米就本州納錢漕司上請從之每石折錢四緡
足盡貯于漕司辛字庫用以支付邉州漕計大優議者
謂邉郡米一石價止數百錢遂裁减至二緡而漕計猶
有餘也時淮鹽巳通於湖湘客鈔遂不登額提刑兼司
極力招誘歲止賣及五萬籮言事者又謂客鈔既不登
額不若復令漕司自賣官鹽而除民折米和糴之擾於
是廣西漕臣復領本路鹽事而東鹽不得入西路矣廣
東鹽額大虧屢請于朝乞復通客鈔以爲廣東産鹽多
而食鹽少廣西産鹽少而食鹽多東鹽入西散往諸州
有一水之便西路産鹽之州水陸不便異時西路客人
樂請東鹽占額爲多今西路以鹽利自專則東鹽坐虧
課額朝廷從其請又爲廣西畫所以爲歲計者曰舊額
廣東十萬籮廣西八萬籮増收鈔錢一緡省可得一十
八萬緡省謂之漕計錢舊法廣西鹽户納鹽一籮官支
本錢一千八百足後爲官吏侵刻止支二三百今實支
一千足官截取八百足謂之存留鹽本錢計西路八萬
籮又得八萬二千緡省而西路元額八萬籮客人入納
四十萬緡省如是則通可得六十六萬二千緡盡付廣
西漕司内取二十餘萬緡充買馬并鄂靖州之費餘四
十五萬餘緡以之充廣西歲計廣西舊額八萬籮止及
五萬今遂指爲實賣之數又於上收増鈔錢減刻鹽本
錢是以虛數較之實數歲當虧錢二十一萬六千緡此
豈細事也哉范石湖作帥抗䟽請復官賣其說曰官自
賣鹽不過奪商人之利以利官而民無折米之患往日
西路賣及八萬籮今爲虛數矣只於實賣及五萬籮爲
率而權以廣西鹽價每一斤以一百四十文足爲率歲
可得七十餘萬緡足計九十餘萬緡省霈乎其有餘矣
其道約而易行其說簡而易明嚴抑配之法杜侵欺之
弊俾法乆而不壊誠長利也朝廷始疑而後從之廣東
申乞不巳又爲東路歲認發東鹽入界鈔錢之數二萬
四千六百餘緡其議遂定然漕計優裕實范公之力也
　　　經略司買馬
自元豐間廣西帥司巳置幹辦公事一員于邕州專切
提舉左右江峒丁同措置買馬紹興三年置提舉買馬
司于邕六年令帥臣兼領今邕州守臣提㸃買馬經幹
一員置廨于邕者不廢也實掌買馬之財其下則有右
江二提舉東提舉掌等量蠻馬兼收買馬印西提舉掌
入蠻界招馬有同廵檢一員亦駐劄横山寨候安撫上
邉則率甲兵先往境上警䕶諸蕃入界有知寨主簿都
監三員同主管買馬錢物産馬之國曰大理自把特磨
羅殿毗那羅孔謝蕃膝蕃等每冬以馬叩邉買馬司先
遣招馬官賫錦繒賜之馬將入境西提舉出境招之同
廵檢率甲士往境上䕶之既入境自泗城州行六日至
横山寨邕守與經幹盛備以往與之互市蠻幕譙門而
坐不與蠻接也東提舉乃與蠻首坐于庭上羣蠻與吾
六校博易等量于庭下朝廷歲撥本路上供錢經制錢
鹽鈔錢及廉州石康鹽成都府錦付經略司爲市馬之
費經司以諸色錢買銀及回易他州金錦綵帛盡往博
易以馬之高下視銀之重輕鹽錦綵繒以銀定價歲額
一千五百疋分爲三十綱赴行在所紹興二十七年令
馬綱分往江上諸軍後乞添綱令元額之外凡添買三
十一綱蓋買三千五百疋矣此外又擇其權竒以入内
廐不下十綱馬政之要大略見此
　　　宜州買馬
馬産于大理國大理國去宜州十五程爾中有險阻不
得而通故自把羅殿皆販馬于大理而轉賣于我者也
羅殿甚邇於邕自把實隔逺焉自把之人強悍歲常以
馬假道于羅殿而來羅殿難之故數致争然自把雖逺
於邕而乃邇於宜特隔南丹州而巳紹興三十一年自
把與羅殿有争乃由南丹徑驅馬直抵宜州城下宜人
峻拒不去帥司爲之量買三綱與之約曰後不許此來
自是有獻言于朝宜州買馬良便下廣西帥臣議前後
帥臣皆以宜州近内地不便本朝隄防外夷之意可爲
宻矣高麗一水可至登萊必令自明州入貢者非故迂
之也政不欲近耳今邕州横山買馬諸蠻逺來入吾境
内見吾邉面濶逺覊縻州數十爲國藩蔽峒丁之强足
以禦侮而横山敻然逺在邕城七程之外置寨立闗傍
引左右江諸寨丁兵㑹合彈壓買馬官親帶甲士以臨
之然後與之爲市其形勢固如此今宜州之境虎頭關
也距宜城不三百里一過虎關險阻九十里不可以放
牧過此即是天河縣平易之地巳逼宜城矣此其可哉
　　　馬綱
蠻馬入境自泗城州至横山寨而止馬之來也渉地數
千里瘠甚蠻縛其四足拽仆之㗖鹽二斤許縱之旬日
自肥矣官旣買馬分定綱數經略司先下昭賀藤容高
雷化欽廉宜栁融貴潯鬱林州差見任使臣三十三人
前來横山押馬不足聽募寄居待闕官常綱馬一綱五
十疋進馬三十疋每綱押綱官一員將校五人醫獸一
人牽馬兵士二十五人進馬綱則十五人蓋一人牽二
馬也諸州差官兵既定押馬官借請贍家錢二百餘緡
將校軍兵各有借請前往横山寨提㸃買馬司公參既
領綱則自横山七程至邕州又十八程至經略司公參
呈驗綱馬經略司覆量尺寸加以火印養之馬務以觀
馬之羸壮體察押馬使臣之能否而進退之遂再分綱
責領發往行在或江上諸軍交納沿路州縣皆有馬務
爲之宿程有口食券草料爲人馬之湏費既至朝廷又
有賞罰以勸懲之凡全綱不死損者押綱官轉一官减
三年磨勘死損三分者有降官之罰其餘賞罰有差將
校軍兵各以所牽馬爲賞罰賞則補以階級不願則請
錢罰則加杖而遣之然而押馬亦有法焉其法買鹽留
以自隨每日晚以鹽數兩㗖之自然水草調而無疾此
求全綱之法也大抵押馬乃武臣軍校速化之途而副
尉累以賞轉至正使者不可勝數
　　　邕州横山寨博易場
蠻馬之來他貨亦至蠻之所賫麝香胡羊長鳴鷄披氊
雲南刀及諸藥物吾商賈所賫錦繒豹皮文書及諸竒
巧之物於是譯者平價交市招馬官乃私置場于家盡
攬蠻市而輕其征其入官場者什纔一二耳隆興甲申
勝㢗子昭爲邕守有智數多遣邏卒於私路口邀截商
人越州輕其稅而留其貨爲之品定諸貨之價列賈區
於官場至開場之日羣商請貨于官依官所定價與蠻
爲市不許减價先售悉驅譯者導蠻恣買遇夜則次日
再市其有不售許執覆監官减價博易諸商之事既畢
官乃抽解併收稅錢賞信罰必官吏不敢乞取商亦無
他縻費且無冐禁之險時邕州寛裕而人皆便之
　　　邕州永平寨博易場
邕州右江永平寨與交阯爲境隔一澗耳其北有交阯
驛其南有宣和亭就爲博易場永平知寨主管博易交
人日以名香犀象金銀鹽錢與吾商易綾綿羅布而去
凡來永平者皆峒落交人遵陸而來所賫必貴細唯鹽
麤重然鹽止可易布爾以二十五斤爲一籮布以邕州
武縁縣所産狹幅者其人亦淳朴非若永安州交人至
欽者之狡若右江又有湳江柵與交阯蘇茂州爲鄰亦
時有少博易則湳江廵防主之
　　　欽州博易場
凡交阯生生之具悉仰于欽舟楫往來不絶也博易場
在城外江東驛其以魚蚌來易斗米尺布者謂之交阯
蜑其國富商來博易者必自其邊永安州移牒于欽謂
之小綱其國遣使來欽因以博易謂之大綱所賫乃金
銀銅錢沉香光香熟香生香真珠象齒犀角吾之小商
近販紙筆米布之屬日與交人少少博易亦無足言唯
富商自蜀販錦至欽自欽易香至蜀歲一往返每博易
動數千緡各以其貨互緘踰時而價始定既緘之後不
得與他商議其始議價天地之不相侔吾之富商又日
遣其徒爲小商以自給而築室反耕以老之彼之富商
頑然不動亦以持乆困我二商相遇相與爲杯酒歡乆
而降心相從儈者乃左右漸加抑揚其價相去不逺然
後兩平焉官爲之秤香交錦以成其事既博易官止收
吾商之征其征之也約貨爲錢多爲虛數謂之綱錢每
綱錢一千爲實錢四百即以實錢一緡征三十焉交人
本淳朴吾人詐之於權衡低昂之間其後至三遣使較
定博易場秤邇年永安州人狡特甚吾商之詐彼也率
以生藥之僞彼則以金銀雜以銅至不可辨香則漬以
鹽使之能沉水或鑄鉛于香竅以沉之商人率堕其數
中矣
欽定四庫全書
　嶺外代答巻六　　　　　宋　周去非　撰
　　器用門(舟楫/附)
　　　端硯
余屢過端溪必登硯巖論之詳矣石品不一大槩有三
曰巖石曰坑石曰黄步石巖上也坑次也黄步其下也
凡此皆三品之佳者論之耳若其不佳等為棄物不足
論也黄步麤而有紋善柱墨亦善敗筆正可作良砥非
文房中所寶坑石有二南坑新坑南坑石眼青暗新坑
石眼中有朱㸃而亦暗然皆體硬叩之鏗然雖細潤乆
則不宜於墨忽得一至潤良材乃復大竒雖巖硯無以
遠過巖石有三上巖中巖下巖髙在山之胷乳間曰上
巖深入至與平地等曰中巖深入至水府曰下巖上巖
石理燥渴中巖温潤宜人嵗乆亦滑墨至於下巖則竒
絶一世石理如玉望之似藴德君子循之則溜滑滋潤
欲識其真要不可言傳也若夫山心石根韜藏深潤其
大如斗中有子石宜筆宜墨百年不枯盖世之寶在是
三巖者雖有三竅而中則相通其實以髙下定石之等
耳人之深入也自竅口疊朩為小級道委地曲折入于
黄泉以數百人髙下排比以大竹筒傳水以乾其洞然
後續膏燭幽而施錐鑿其得之也可以為難矣是宜寶
之
　　　筆
廣西多閹雞羽毛甚澤人取其頸毛絲而聚之以為筆
全類兎毫一枝直四五錢然毫短鋒齊軟而無力止宜
細書茍字大半寸難書矣嶺外亦有兎其毫乃不堪為
筆靜江府羊毫筆則絶佳盖馳聲於深廣也
　　　墨
容州多大松其人能製墨佳者一笏不盈百錢其下則
一斤止直錢二百商人舉數則搭賣之交阯墨雖不甚
佳亦不至甚腐交人以墨與角硯□筆併垂腰間
　　　茶具
雷州鐵工甚巧製茶碾湯甌湯匱之屬皆若鑄就余以
比之建寧所出不能相上下也夫建寧名茶所出俗亦
雅尚無不善分茶者雷州方啜䔲茶奚以茶器為哉
　　　螺杯
南海出大螺南人以為酒盃螺之類不一有哆口而圓
長者曰螺盃有濶而淺形如荷葉者則曰瀲灔盃有剖
半螺色紅潤者曰紅螺盃有形似鸚鵡之睡朱喙緑首
者曰鸚鵡盃
　　　羽扇
靜江人善捕飛禽即以其羽為扇凡扇必左羽取羽張
之以線索繫住俟肉乾筋定乃可用鷲大禽也以其羽
為扇長數尺黒色多風勇士用之頗壯觀鷺羽潔白輕
質而風細士夫多用之以膠漆塗其筋骨而丹之頗亦
雅尚交阯人又用鶴羽以線編比羽管而别施柄其說
謂交阯地多虵鶴能食虵虵聞鶴羽之氣必遠避之用
鶴以却虵也
　　　蠻刀
猺人刀及黎刀略相類皆短刃而長靶黎刀之刃尤短
以斑藤織花纒束其靶以白角片尺許如鷂尾飾靶之
首猺刀雖無文飾然亦銛甚左右江峒與界外諸蠻刀
相類刃長四尺而靶二尺一鞘而中藏二刀盖一大一
小焉靶之端為雙圓而相並峒刀以黒皮為鞘黒漆飾
靶黒皮為帶蠻刀以褐皮為鞘金銀絲飾靶朱皮為帶
峒刀以凍州所作為佳蠻刀以大理所出為佳猺刀黎
刀帶之於腰峒刀蠻刀佩之於肩峒人蠻人寧以大刀
贈人其小刀必不與人盖其日用須臾不可闕忽遇藥
箭急以刀剜去其肉乃不死以故不以與人今世所謂
吹毛透風乃大理刀之類盖大理國有麗水故能製良
刀云
　　　蠻甲胄
諸蠻甲胄皆以皮為之猺人以熊皮為甲胄其土有朩
葉似漆以之塗飾亦復堅善猺人之剽掠介胄者止數
人以為前行其餘悉袒裼亦足見其易與矣而靜江鄉
民未嘗有甲所以望風而遁其間一二團聚有皮甲者
猺人亦且避之自猺人而西南如南丹州邕州左右江
峒溪至於外夷則甲胄盛矣諸蠻唯大理甲胄以象皮
為之黒漆堅厚復問以朱縷如中州之犀毘器皿又以
小白貝綴其縫此豈詩所謂貝胄朱綅者耶大理國之
製前後掩心以大片象皮如龜殻其披膊以中片皮相
次為之其䕶項以全片皮捲圈成之其他則小片如中
國之馬甲葉皆堅與鐵等而厚幾半寸茍試之以弓矢
將不可徹鐵甲殆不及也
　　　蠻鞍
蠻人馬鞍與中國鞍不相遠但不用韉唯有橋鐙貼腿
耳橋朱黒相漆如犀毗紋鐙如半靴藏足指其中盖猺
人路險馬行荆棘懼傷足也貼腿以皮包下亦用氊以
傅馬脊後鞦鏇朩為大錢數十枚珠貫而繫之如騾驢
然鞍皆大宜於馬脊但前橋差低耳
　　　蠻弩
凡蠻猺之弩狀如中都之吃笪弩盖不能彎弓而皆能
踏弩也以燕脂朩為之長六尺餘厚二寸博四寸許其
長三尺餘厚止半寸不劃箭槽編架其箭于栝故名曰
編架弩其箭剡竹為之或用小圓竹而皆有弩之箭戸
鏃如鑿或如鳬茨葉以軟皮為羽利于射髙而不可以
俯射則弓易軟矢易鉤非良材也宜州南丹等及邕州
左右江之諸峒西南舊弩其製作略同其弓材則良矣
唯南丹弩弓材為絶佳盖南丹弩弓其材有五加朩上
也石朩次也黄速櫑又其次也燕脂朩為下矣加朩射
愈近而激矢愈遠無末約之弊故名曰加石朩膚理沉
黑堅類鐡石黄速櫑發矢聲鏗然也視燕脂朩則力同
而矢遠倍之矣余嘗聞吃笪小弩之利材之良與夫抹
弦掇弦擫矢撅矢之技頗臻乎巧及聞靜江猺人弩勁
甚矢無空發古縣之民一聞虛弦之聲率皆奔潰因見
蠻弩即吃笪之大者耳
　　　融劒
梧州生鐵最良藤州有黄崗鐵最易融州人以梧鐵淋
銅以黄崗鐵夾盤煆之遂成松文刷絲工飾其製劒亦
頗銛然終不可以為良
　　　黎弓
諸猺皆以弩為長技唯南黎人以弓為長技黎弓以朩
亦或以竹而弦之以藤類中州彈弓其矢之大其鏃也
故雖無羽亦可施之於射近大抵黎弓正與倭弓相類
但倭弓長大而黎弓短小耳倭弓長丈許據弓下梢於
地平身射之手空矢長能以無羽之矢命中於百步之
外黎人弓短矢重往者黎人跳梁官軍以竹弓禦之矢
不能斃人大為黎人所輕彼特未遇吾勁弓耳然南方
卑濕角弓易壊惟竹弓可用不勁也固宜若蠻峒之速
櫑朩加朩石朩天下之良材也誠得是朩製以為弓雖
角弓之勁有不能當者雖用以威天下可也
　　　藥箭
溪峒弩箭皆有藥唯南丹為最酷南丹地産毒虺其種
不一人乃合集醖釀以成藥以之傅矢藏之竹筒矢鏃
皆重縮是矢也度必中而後發茍中血縷必死唯其土
人自有解藥南丹之戰也人以甘蔗一節自隨忽爾中
矢即噉蔗則毒氣為之少緩急歸繫身於朩株而服解
藥少焉毒作身將奮擲於朩株繫身得不擲死否則藥
作而自躍於虛空隕地撲殺耳邕州溪峒以桄榔朩為
箭鏃桄榔遇血悉裂故其矢亦能害人
　　　梧州鐵器
梧州生鐵在鎔則如流水然以之鑄器則薄幾類紙無
穿破凡器既輕且耐乆諸郡鐵工煆銅得梧鐵雜淋之
則為至剛信天下之美材也
　　　朩蘭舟
浮南海而南舟如巨室㠶若垂天之雲柂長數尺一舟
數百人中積一年糧豢豕釀酒其中置死生於度外徑
入阻碧非復人世人在其中日擊牲酣飲迭為賔主以
忘其危舟師以海上隠隠有山辨諸蕃國皆在空端若
曰往某國順風幾日望某山舟當轉行某方或遇急風
雖未足日已見某山亦當改方苟舟行太過無方可返
飄至淺處而遇暗石則當瓦解矣盖其舟大載重不憂
巨浪而憂淺水也又大食國更越西海至朩蘭皮國則
其舟又加大矣一舟容千人舟上有機杼市井或不遇
便風則數年而後達非甚巨舟不可至也今世所謂朩
蘭舟未必不以至大言也
　　　藤舟
深廣沿海州軍難得鐵釘桐油造舟皆空板穿藤約束
而成於藤縫中以海上所生茜草乾而室之遇水則漲
舟為之不漏矣其舟甚大越大海商販皆用之而或謂
要過磁石山而然未之詳爾今蜀舟底以柘朩為釘盖
其江多石不可用鐵釘而亦謂蜀江有磁石山得非傳
聞之誤
　　　刳朩舟
廣西江行小舟皆刳朩為之有面濶六七尺者雖全成
無罅免繻袽之勞釘灰之費然質厚遲鈍忽遇大風浪
則不能翔多至沉溺要不若板船雖善不能為矣欽州
競渡獸舟亦刳全朩為之則其地之所産可知矣海外
蕃船亦有刳朩者則其為朩何止合抱而巳哉
　　　柂
欽州海山有竒材二種一曰紫荆朩堅類鐵石色比燕
脂易直合抱以為棟梁可數百年一曰烏婪木用以為
大船之柂極天下之妙也蕃舶大如廣厦深涉南海徑
數萬里千百人之命直寄于一柂他産之柂長不過三
丈以之持萬斛之舟猶可勝其任以之持數萬斛之蕃
舶卒遇大雨于深海未有不中折者唯欽産縝理堅密
長幾五丈雖有惡風怒濤截然不動如以一絲引千鈞
於山嶽震頺之地真凌波之至寶也此柂一雙在欽直
錢數百緡至番禺温陵價十倍矣然得至其地者亦十
之一二以材長甚難海運故耳
　　　蠻笠
西南蠻笠以竹為身而冐以魚氊其頂尖圓髙起尺餘
而四圍頗下垂視他蕃笠其製似不佳然最宜乘馬盖
頂髙則定而不傾四垂則風不能颺他蕃笠所不及也
交阯有笠如兠鍪而頂偏似田螺之臀謂之螺笠以細
竹縷織成雖曰工巧特賤夫之所戴爾
　　　皮履
交阯人足躡皮履正是今畫羅漢所躡者以皮為底而
中施一小柱長寸許上有骨朶頭以足將指夾之而行
或以紅皮如十字倒置其三頭於皮底之上以足穿之
而行皆燕居之所履也地近西方則其服飾已似之矣
　　服用門
　　　緂
邕州左右江峒蠻有織白緂白質方紋廣幅大縷似中
都之線羅而佳麗厚重誠南方之上服也
　　　布
廣西觸處富有苧麻觸處善織布柳布象布商人貿遷
而聞于四方者也靜江府古縣民間織布擊軸於腰而
織之其欲他幹則軸而行意其必踈數不均且甚慢矣
及買以日用乃復甚佳視他布最耐乆但其幅狹耳原
其所以然盖以稻穰心燒灰煑布縷而以滑石粉膏之
行梭滑而布以𦂳也
　　　猺斑布
猺人以藍染布為斑其紋極細其法以木板二片鏤成
細花用以夾布而鎔蠟灌于鏤中而後乃釋板取布投
諸藍中布既受藍則煑布以去其蠟故能受成極細斑
花炳然可觀故夫染斑之法莫猺人若也
　　　水細
廣西亦有桑蠶但不多耳得繭不能為絲煑之以灰水
中引以成縷以之織細其色雖暗而特宜於衣在髙州
所産為佳
　　　綀子
邕州左右江溪峒地産苧麻潔白細薄而長土人擇其
尤細長者為綀子暑衣之輕凉離汗者也漢髙祖有天
下令賈人無得衣綀則其可貴自漢而然有花紋者為
花綀一端長四丈餘而重止數十錢捲而入之小竹筒
尚有餘地以染真紅尤易着色厥價不廉稍細者一端
十餘緡也
　　　安南絹
安南使者至欽太守用妓樂宴之亦有贈於諸妓人以
絹一匹絹麤如細網而䝉之以綿交人所自着衣裳皆
密絹也不知安南如網之絹何所用也余聞蠻人得中
國紅絁子皆拆取色絲而自以織衫此絹正宜拆取其
絲耳
　　　氊
西南蠻地産綿羊固宜多氊毳自蠻王而下至小蠻無
一不披氊者但蠻王中錦衫披氊小蠻袒裼披氊爾北
氊厚而堅南氊之長至三丈餘其濶亦一丈六七尺摺
其濶而夾縫之猶濶八九尺許以一長氊帶貫其摺處
乃披氊而繫帶於腰婆娑然也晝則披夜則卧雨晴寒
暑未始離身其上有核桃紋長大而輕者為妙大理國
所産也佳者緣以皁
　　　吉貝
吉貝木如低小桑枝蕚類芙蓉花之心葉皆細茸絮長
半寸許宛如柳綿有黒子數十南人取其茸絮以鐵筯
碾去其子即以手握茸就紡不煩緝績以之為布最為
堅善唐史以為古貝又以為草屬顧古吉字訛草木物
異不知别有草生之古貝非木生之吉貝耶將微朩似
草字畫以疑傳疑耶雷化廉州及南海黎峒富有以代
絲紵雷化廉州有織匹幅長濶而潔白細密者名曰慢
吉貝狹幅麤踈而色暗者名曰麤吉貝有絶細而輕軟
潔白服之且耐乆者海南所織則多品矣幅極濶不成
端匹聯二幅可為卧單名曰黎單間以五采異紋炳然
聯四幅可以為幕者名曰黎飾五色鮮明可以盖文書
几案者名曰鞍搭其長者黎人用以繚腰南詔所織尤
精好白色者朝霞也國王服白㲲王妻服朝霞唐史所
謂白㲲吉貝朝霞吉貝是也
　　　蟲絲
廣西楓葉初生上多食葉之蟲似蠶而赤黒色四月五
月蟲腹明如蠶之熟横州人取之以釅醋浸而擘取其
絲就醋中引之一蟲可得絲長六七尺光明如煑成弓
琴之弦以之繫弓刀紈扇固且佳
　　　婆衫婆裙
欽州村落土人新婦之飾以碎雜綵合成細毬文如大
方帕各衫左右兩箇縫成袖口披着以為上服其長止
及腰婆娑然也謂之婆衫其裙四圍縫製其長丈餘穿
之以足而繫於腰間以藤束腰抽其裙令短聚所抽於
腰則腰特大矣謂之婆裙頭頂藤笠裝以百花鳳為新
婦服之一月雖出入村落虛市亦不釋之
　　食用門
　　　酒
廣右無酒禁公私皆有美醖以帥司瑞露為冠風味藴
藉似備道全美之君子聲震湖廣此酒本出賀州今臨
賀酒乃遠不逮諸郡酒皆無足稱昭州酒頗能醉人聞
其造酒時採曼陁羅花置之甕面使酒收其毒氣此何
理耶賔横之間有古辣墟山出藤藥而水亦宜釀故酒
色微紅雖以行烈日中數日其色味宛然若醇厚則不
足也諸郡富民多醖老酒可經十年其色深沉赤黒而
味不壞諸處道旁率沽白酒在靜江尤盛行人以十四
錢買一大白及豆腐羮謂之豆腐酒靜江所以能造鉛
粉者以糟邱之富也
　　　茶
靜江府修仁縣産茶土人製為方銙方二寸許而差厚
有供神仙三字者上也方五六寸而差薄者次也大而
麤且薄者下矣修仁其名乃甚彰煑而飲之其色慘黒
其味嚴重能愈頭風古縣亦産茶味與修仁不殊
　　　食㯽榔
自福建下四川與廣東西路皆食㯽榔者客至不設茶
唯以㯽榔為禮其法斮而𤓰分之水調蜆灰一銖許于
蔞葉上裹㯽榔咀嚼先吐赤水一口而後噉其餘汁少
焉面臉潮紅故詩人有醉㯽榔之句無蜆灰處只用石
灰無蔞葉處只用蔞藤廣州又加丁香桂花三賴子諸
香藥謂之香藥㯽榔唯廣州為甚不以貧富長㓜男女
自朝至暮寧不食飯唯嗜㯽榔富者以銀為盤置之貧
者以錫為之晝則就盤更噉夜則置盤枕旁覺即噉之
中下細民一家日費㯽榔錢百餘有嘲廣人曰路上行
人口似羊言以蔞葉雜咀終日噍飼也曲盡噉㯽榔之
狀矣毎逢人則黒齒朱唇數人聚㑹則朱殷遍地實可
厭惡客次士夫常以自隨製如銀鋌中分為三一以盛
蔞一盛蜆灰一則㯽榔交阯使者亦食之詢之於人何
為酷嗜如此答曰辟瘴下氣消食食乆頃刻不可無之
無則口舌無味氣乃穢濁嘗與一醫論其故曰㯽榔能
降氣亦能耗氣肺為氣府居膈上為華盖以掩腹中之
穢乆食㯽榔則肺縮不能掩故穢氣升聞于輔頰之間
常欲噉㯽榔以降氣實無益於瘴彼病瘴紛然非不食
㯽榔也
　　　老鮓
南人以魚為鮓有十年不壞者其法以□及鹽麫雜漬
盛之以甕甕口周為水池覆之以椀封之以水水耗則
續如是故不透風鮓數年生白花似損壞者凡親戚贈
遺悉用酒鮓唯以老鮓為至愛
　　　異味
深廣及溪峒人不問鳥獸蛇蟲無不食之其間異味有
好有醜山有鼈名□竹有䑕名䶉鶬鸛之足腊而煑之
鱘魚之唇活而臠之謂之魚䰟此其至珍者也至於遇
蛇必捕不問短長遇䑕必執不别小大蝙蝠之可惡蛤
蚧之可畏蝗蟲之微生悉取而燎食之蜂房之毒麻蟲
之穢悉炒而食之蝗蟲之卵天蝦之翼悉鮓而食之此
與甘帶嗜薦何異哉甚者則煑羊胃混不潔以為羮名
曰青羮以試賔客之心客能忍食則大喜不食則以為
多猜抑不知賔主之間果誰猜耶顧乃鮓鸎哥而腊孔
雀矣
　　　齋素
欽人親死不食魚肉而食螃蠏車螯蠔螺之屬謂之齋
素以其無血也海南黎人親死不食粥飯唯飲酒食生
牛肉以為至孝在是
　　　買水沽水
欽人始死孝子披髪頂竹笠攜瓶甕持紙錢往水濵號
慟擲錢于水而汲歸浴尸謂之買水否則隣里以為不
孝今欽人日用以錢易水以充庖厨謂之沽水者避凶
名也邕州溪峒則男女羣浴于川號泣而歸
欽定四庫全書
　嶺外代答巻七　　　　　宋　周去非　撰
　　香門
　　　沉水香
沉香来自諸蕃國者真臘為上占城次之真臘種類固
多以登流眉(案范成大桂海虞衡志作/丁流眉宋史作登流眉)所産香氣味馨
郁勝於諸蕃若三佛齊等國所産則為下岸香矣以婆
羅蠻香為差勝下岸香味皆腥烈不甚貴重沉水者但
可入藥餌交阯與占城隣境凡交阯沉香至欽皆占城
也海南黎母山峒中亦名土沉香少大塊有如繭栗角
如附子如芝菌如茅竹葉者皆佳至輕薄如紙者入水
亦沉萬安軍在島正東鍾朝陽之氣香尤醖藉清逺如
蓮花梅英之類焚一銖許氛翳彌室翻之四靣悉香至
煤燼氣不焦此海南香之辨也海南自難得省民以一
牛於黎峒博香一擔歸自差擇得沉水十不一二頃時
香價與白金等故客不販而宦遊者亦不能多買中州
但用廣州舶上蕃香耳唯登流眉者可相頡頏山谷香
方率用海南沉香蓋識之耳若夫千百年之枯株中如
石如杵如拳如肘如竒禽龜蛇如雲氣人物焚之一銖
香滿半里不在此類矣
　　　蓬莱香
蓬莱香出海南即沉水香結未成者多成片如小笠及
大菌之状極堅實状類沉香惟入水則浮氣稍輕清價
亞沉香刳去其背帶木者亦多沉水
　　　鷓鴣斑香
鷓鴣斑香亦出海南蓬莱好箋香中槎牙輕鬆色褐黒
而有白斑㸃㸃如鷓鴣臆上毛氣尤清婉
　　　箋香
箋香出海南者如蝟皮漁簔之状蓋出諸修治香之精
鍾於刺端大扺以斧斫以為坎使膏液凝沍於痕中膏
液垂而下結巉巖如攢針者海南之箋香也膏液湧而
上結平闊如盤盂者蓬莱箋也其側結者必薄名曰蠏
殻香廣東舶上生熟速結等香當在海南箋香之下
　　　衆香
光香出海北及交阯與箋香同多聚於欽州大塊如山
石枯槎氣麤烈如焚松檜桂林供佛賓筵多用之　沉
香出交阯以諸香草合和蜜調如薫衣香其氣温黁然
微昏鈍　排草香出日南状如白茅香芬烈如麝香亦
用以合香諸草香無及之者　橄欖香出廣州及北海
橄欖朩節結成状如黒膠飴獨有清烈出塵之意品格
在黄連楓香之上桂林東江有此居人采香賣之不能
多得以純脂不雜木皮者為佳　欽香味猶淺薄其朩
葉如冬青而差圎皮如楮皮而差厚花黄而小子青而
黒人以斧斫木為坎膏凝於痕遂採以為香香之為香
良苦哉
　　　零陵香
零陵香出猺洞及静江融州象州凡深山朩隂沮洳之
地皆可種也逐節斷之而□(案説文□傷也从/戈才聲祖才切)其節隨
手生矣春暮開花結子即可割薫以烟火而隂乾之商
人販之好事者以為座褥卧薦相傳言在嶺南不香出
嶺則香謂之零陵香者静江舊屬零陵郡也
　　　蕃梔子
蕃梔子出大食國佛書所謂簷葡花是也海蕃乾之如
染家之紅花也今廣州龍涎所以能香者以用蕃梔故
也又深廣有白花全似梔子花而五出人云亦自西竺
来亦名簷葡此説恐非是
　　樂器門
　　　平南樂
廣西諸郡人多能合樂城郭村落祭祀婚嫁䘮塟無一
不用樂雖耕田亦必口樂相之蓋日聞鼓笛聲也每嵗
秋成衆招樂師敎習子弟聴其音韻鄙野無足聴唯潯
州平南縣係古龔州有舊敎坊樂甚整異時有以敎坊
得官亂離至平南敎土人合樂至今能傳其聲
　　　猺樂器
猺人之樂有盧沙銃鼓胡盧笙竹笛盧沙之制状如古
簫編竹為之縱一横八以一吹八伊嚘其聲銃鼓乃長
大腰鼓也長六尺以燕脂水為腔熊皮為面皷不響鳴
以泥水塗面即復響矣胡盧笙攅竹於瓢吹之嗚嗚然
笛韻如常笛差短大合樂之時衆聲雜作殊無翕然之
聲而多繫竹筩以相團樂跳躍以相之
　　　腰鼓
静江腰鼓最有聲腔出於臨桂縣職由鄉其土特宜鄉
人作窰燒腔鼓面鉄圈出於古縣其地産佳鐡鐡工善
煆故圈勁而不褊其皮以大羊之革南多大羊故多皮
或用蚺蛇皮鞔之合樂之際聲響特逺一二面鼓已若
十面矣
　　　銅鼓
廣西土中銅鼓耕者屢得之其製正圎而平其面曲其
腰状若烘籃又類宣座面有五蟾分據其上蟾皆累
一大一小相負也周圍欵識其圎紋為古錢其方紋如
織簟或為人形或如琰璧或尖如浮屠如玉林或斜如
豕牙如鹿耳各以其環成章合其衆紋大類細畫圎陣
之形工巧㣲宻可以玩好銅鼓大者闊七尺小者三尺
所在神祠佛寺皆有之州縣用以為更㸃交阯嘗私買
以歸復埋於山未知其何義也按廣州記云俚獠鑄銅
為鼓唯以髙大為貴面闊丈餘不知所鑄果在何時按
馬援征交阯得駱越銅鼓鑄為馬或謂銅鼓鑄在西京
以前此雖非三代彞器謂鑄當三代時可也亦有極小
銅鼓方二尺許者極可愛玩類為士夫搜求無遺矣
　　　桂林儺
桂林儺隊自承平時名聞京師曰静江諸軍儺而所在
坊巷村落又自有百姓儺嚴身之具甚飾進退言語咸
有可觀視中州装隊仗似優也推其所以然蓋桂人善
製戯面佳者一直萬錢他州貴之如此宜其聞矣
　　　白巾鼓樂
南人難得烏紗率用白紵為巾道路彌望白巾也北人
見之遽訝曰南瘴疾殺人殆比屋制服者歟又南人死
亡隣里集其家鼓吹窮晝夜而制服者反於白巾上綴
少紅線以表之嘗聞昔人有詩云簫鼓不分憂樂事衣
冠難辨吉㓙人是也
　　寳貨門
　　　珠池
合浦産珠之地名曰斷望池在海中孤島下去岸數十
里池深不十丈蜑人没而得蚌剖而得珠取蚌以長繩
繫竹藍攜之以没既拾蚌於籃則振繩令舟人汲取之
没者亟浮就舟不幸遇惡魚一縷之血浮於水面舟人
慟哭知其已𦵏魚腹也亦有望惡魚而急浮至傷股斷
臂者海中惡魚莫如刺紗謂之魚虎蜑所甚忌也蜑家
自云海上珠池若城郭然其中光恠不可向邇常有恠
物哆口吐翕固神靈之所䕶持其中珠蚌終古不可得
者蚌溢生於城郭之外故可採耳所謂珠熟之年者蚌
溢生之多也然珠生熟年百不一二耗年皆是也珠熟
之年蠻家不善為價冒死得之盡為黠民以升酒斗粟
一易數兩既入其手即分為品等銖兩而賣之城中又
經數手乃至都下其價遞相倍蓰至於不貲採珠在官
有禁州以亷名謂其足以貪也史稱孟嘗守合浦珠乃
大還為亷吏之應二十年前有守甚貪而珠亦大熟雖
物理無騐然此以清名至今彼與草朩俱腐耳噫孰知
孟嘗還珠之説非桞子厚復乳穴之説乎東廣海中亦
有珠池偽劉置軍採之名媚川都死者甚多太祖皇帝
平嶺南廢其郡為静江軍
　　　蛇珠
乾道初欽州村落婦人黄氏曬禾棚屋上忽一物飛鳴
而來墜其髻上復墜禾中光曜奪目盤旋不已就取乃
一大珠是夜光恠滿室隣里異之里正訪知而索焉不
得聞之縣官其家懼取蒸熟光遂隠後欽有士人姓甯
得與赴省以萬錢賒買徃都下賈胡嘆曰此蛇珠也惜
哉甯以不售攜歸還黄今其珠故在置之盤中猶有㣲
暈映盤
　　　辟塵犀
欽人有徃深山得大蜈蚣蛻一節尺餘堅如鐵石持歸
鷄犬皆驚窓隙日影更無霏埃有博物者曰是所謂辟
塵犀者耶
　　　琥珀
人云茯苓在地十年化為琥珀欽人田家鋤山忽遇琥
珀初不知識或告之曰此琥珀也厥直頗厚其人持以
徃博易塲賣之交阯驟致大富
　　　硨磲
南海有蚌屬曰硨磲形如大蚶盈三尺許亦有盈一尺
以下者惟其大之為貴大則隆起之處心厚數寸切磋
其厚可以為杯甚大雖以為瓶可也其小者猶可以為
環佩花朶之属其不盈尺者如其形而琢磨之以為杯
名曰瀲灔則無足尚矣佛書所謂硨磲者玉也南海所
産得非竊取其名耶
　　　龍涎
大食西海多龍枕石一睡涎沫浮水積而能堅鮫人採
之以為至寳新者色白稍久則紫甚久則黒因至番禺
嘗見之不薫不蕕似浮石而輕也人云龍涎有異香或
云龍涎氣腥能發衆香皆非也龍涎於香夲無損益但
能聚烟耳和香而用真龍涎焚之一銖翠烟浮空結而
不散座客可用一剪分烟縷此其所以然者蜃氣樓臺
之餘烈也
　　　大貝
海南有大貝圎背而紫斑平面深縫縫之兩旁有横細
縷䧟生縫中夲草謂之紫貝亦有小者大如指面其背
㣲青大理國以為甲胄之飾且古以貝子為通貨又以
為寳器陳之廟朝今南方視之與蚌蛤等古今所尚固
不同耶
　　金石門
　　　生金
廣西所在産生金融宜昭藤江濱與夫山谷皆有之邕
州溪峒及安南境皆有金坑其所産多於諸郡邕管永
安州與交阯一水之隔爾鵝鴨之屬至交阯水濱逰食
而歸者遺糞類得金在吾境水濱則無矣凡金不自礦
出自然融結於沙土之中小者如麥麩大者如豆更大
如指面皆謂之生金昔江南遺趙韓王𤓰子金即此物
也亦有大如鷄子者謂之金母得是者富固可知交阯
金坑之利遂買吾民為奴今峒官之家以大斛盛金鎮
宅博賽之戯一擲以金一杓為注其豪侈如此則其以
金交結内外何所不可為矣古人欲使黄金與土同價
者知夲之言也
　　　丹砂水銀
昔葛稚川為丹砂求為勾漏令以為仙藥在是故也勾
漏今容州則知廣西丹砂非他地可比夲草金石部以
湖北辰州所産為佳雖今世亦貴之今辰砂乃出沅州
其色與廣西宜州所産相類色鮮紅而微紫與邕砂之
深紫㣲黒者大異功效亦相懸絶盖宜山即辰山之陽
故也雖然宜辰丹砂雖良要非仙藥葛稚川不求此也
嘗聞邕州右江溪峒歸徳州大秀墟有金纒砂大如箭
鏃而上有金線縷文乃真仙藥得其道者可用以變化
形質試取以煉水銀乃見其異盖邕州燒水銀當砂十
二三斤可燒成十斤其良者十斤真得十斤惟金纒砂
八斤可得十斤不知此砂一經火力形質乃重何哉是
砂也取毫末而齒之色如鮮血誠非辰宜可及邕州溪
峒砂發之年中夜望之隐然火光滿山嗟夫稚川知之
矣
　　　煉水銀
邕人煉丹砂為水銀以鐡為上下釜上釜盛砂隔以細
眼鐡板下釜盛水埋諸地合二釜之口於地面而封固
之灼以熾火丹砂得火化為霏霧得水配合轉而下墜
遂成水銀然則水銀即丹砂也丹砂禀生成之性有隂
陽之用能以獨體化為二體此其所以為聖也然丹經
乃有真汞何哉余以為丹砂燒成水銀故已非真汞邕
州右江溪峒歸徳州大秀墟有一丹穴真汞出焉穴中
有一石壁人先鑿竅方二三寸許以一藥塗之有頃真
汞自然滴出毎取不過半兩許所塗之藥今忘其名矣
是色紅粉與水銀白青之色殊異其倍亦重於水銀嗟
夫學仙得此其至寳歟
　　　銀朱
桂人燒水銀為銀朱以鐡為上下釜下釜如盤盂中置
水銀上釜如盖頂施竅管其管上屈曲垂於外二釜函
盖相得固臍既宻則别以水浸曲管之口以火灼下釜
之底水銀得火則飛遇水則止火熯體乾白變而丹矣
其上曰頭朱次曰次朱次者不免雜以黄丹也
　　　銅
史稱駱越多銅銀交州記曰越人鑄銅為舶廣州記曰
俚獠鑄銅鼓聞交阯及占城等國王所居以銅為瓦信
知南方多銅矣今邕州有銅固無幾而右江溪峒之外
有一蠻峒銅所自出也掘地數尺即有礦故蠻人多用
銅器嘗有獻説於朝欲與博易事下夲路諸司謂且生
邊釁奏罷之
　　　銅綠
綠所在有之湖南之衡永廣東之韶廣西之邕皆有之
蓋銅之苖裔也有融結於山巖翠綠可愛玩質如石者
名石綠色鮮美淘取英華以共畫繪其次可飾棟宇又
一種脆爛如碎土者名泥綠人不甚用
　　　鉛粉
西融州有鉛坑鉛質極美桂人用以制粉澄之以桂水
之清故桂粉聲聞天下桂粉舊皆僧房罨造僧無不富
邪僻之行多矣厥後經略司專其利嵗得息錢二萬緡
以資經費羣僧乃徃衡嶽造粉而以下價售之亦名桂
粉雖其色不若桂然桂以故發賣少遲
　　　鍾乳
静江多巖洞深者數里崗穴之中或髙不可踰或下不
可隧石脉滴水風所不及悉成鍾乳風之所及雖曰結
乳色乃麤黄不甚入藥鍾乳之産也乳床連延乳管倒
垂漸鋭而長滴瀝未巳冰筯成列長者一二尺短者四
五寸人以竹管仰挿而折取之煮以七復之重湯硏以
三旬之玉槌試之肌紋以觀其細澄之灰池而亁其體
日以烜之其色㣲輕紅真者細妙服之刀圭淪肌浹髓
凡乳通如鵝管中無鴈齒或破如爪甲文如蝉翼者上
也夲草所謂石鍾乳是也管無梢連石床者商孽也乳
牀之石明潔如玉者孔公孽也三物夲同種夲草以石
鍾乳居玉石上秩商孽孔公孽皆在中秩其功用必有
優劣爾今廣西帥司所造鍾乳粉率二孽也所謂鵝管
石盖什之一二耳鍾乳所産亦自有異有石乳有竹乳
有茅乳石乳者生於石山石液相滋化而為乳色如冰
玉是為最良竹乳者生於土石山洞其上生竹竹石相
滋液化為乳其色稍青茅乳者生於土石山洞其上生
茅茅液相滋化而為乳其色㣲黄皆可煮煉以為温藥
未煉之乳體性皆寒且有石毒惟假湯火之功去其毒
性乃能廢寒為温以成上藥今本草註家謂石乳温竹
乳平茅乳寒此説恐未必然産乳之穴雖曰深逺未嘗
有蛇虺居之夲草註家又謂深潤幽穴龍蛇毒氣所成
斯大謬矣凡煮煉乳水人或誤飲能使人失音其毒如
此
　　　滑石
静江猺峒中出滑石今本草所謂桂州滑石是也滑石
在土其爛如泥出土遇風則堅白者如玉黒如蒼玉或
琢為器用而潤之以油似與玉無辨者他路州軍頗愛
重之桂人視之如土織布粉壁皆用在桂一斤直七八
文而巳
　　　石鷰
石鷰生於石遇雷雨則震躍而出盖陽氣之感今湖南
永州所産絶佳色黄而頭觜翅脊了了然廣西象州江
濱石中亦有之凡石中有嵌生如海蚶者極多非真石
鷰也
　　　石蠏石蝦
海南州軍海濱之地生石蠏軀殻頭足與夫巨螯宛然
蝤蛑之形也又有石蝦亦宛然蝦形皆藥物之所湏也
云是海沬所化理不可詰夲草石蠏能療目而石蝦治
療未詳
　　　石梅
石梅生海中一叢數枝横斜瘦硬形色真楛梅也雖巧
花工造作所不能及根所附著如覆菌或云夲是朩質
為海水所化
　　　石栢
石栢生海中一幹極細上有一葉宛是側栢扶疎無小
異根所附著如烏藥大抵皆化為石矣此與石梅雖未
詳可入藥與否然皆竒物也
欽定四庫全書
　嶺外代荅巻八　　　　　宋　周去非　撰
　　花朩門(果實附/草附)
　　　桂
南方號桂海秦取百粤號曰桂林桂之所産古以名地
今桂産於欽賔二州于賔者行商陸運致之北方于欽
者舶商海運致之東方蜀亦有桂天其以為西方所資
歟桂之用於藥尚矣枝能發散肉能補益二用不同桂
性酷烈易以發生古聖人其知之矣桂枝者發達之氣
也質薄而味稍輕故傷寒湯飲必用桂枝發散救裏最
良肉桂者温厚之氣也質厚而味沉芳故補益圎散多
用肉桂今醫家謂桂年深則皮愈薄必以薄桂為良是
大不然桂朩年深愈厚耳未見其薄也以醫家薄桂之
謬考於古方桂枝肉桂之分斯大異矣又有桂心者峻
補藥所用也始剥厚桂以利竹棬曲刮取貼朩多液之
處状如經帶味最沉烈於補益尤有功桂開花如海棠
色淡而葩小結子如小橡子取未放之蕋乾之是為桂
花宛類茱茰藥物之所緩而食品之所湏也種桂五年
乃可剥春二月秋八月朩液多剥之時也桂葉比朩樨
葉稍大背有直脉三道如古圭製然因知古人製字為
不茍云
　　　榕
榕易生之朩又易髙大葉如槐輪囷䕃樾可覆數畝者
甚多根出半身附榦而下壟壟抱持以入土故有榕朩
倒生根之語四時結子葉脫亦無時隨落隨生春時亦
摇落滿庭禽鳥銜其子寄生它朩上便欝茂根鬚沿朩
身垂下至地得土氣滋植盛壮久則過其所寄或遂包
裹之栁州栁侯廟庭前大榕有桄榔一株生其中相傳
以為異知者以為夲榕子寄生桄榔上嵗久反抱合之
非異也榕閩中亦有之
　　　沙朩
沙朩與杉同類尤髙大葉尖成叢穗小與杉異猺峒中
尤多劈作大板背負以出與省民博易舟下廣東得息
倍稱
　　　燕脂朩
燕脂朩堅緻色如燕脂可鏇作出融州及州峒桂林属
縣有之
　　　思櫑朩
思櫑朩生兩江州峒堅入清水中百年不腐峒人及交
阯以為弓弩標槍之材為天下最
　　　檳榔
檳榔生海南黎峒亦産交阯朩如棕櫚結子葉間如栁
條顆顆叢綴其上春取之為軟檳榔極可口夏秋採而
乾之為米檳榔漬之以鹽為鹽檳榔小而尖者為雞心
檳榔大而匾者為大腹子悉下氣藥也海商販之瓊管
収其征嵗計居什之伍廣州稅務収檳榔稅嵗數萬緡
推是則諸處所収與人之所取不可勝計矣
　　　桄榔
桄榔朩似棕櫚有節如大竹青緑聳直髙十餘丈有葉
無枝䕃緑茂盛佛廟神祠亭亭列立如寳林然結子葉
間數十穗下垂長可丈餘翠緑㸃綴有如纓絡極堪觀
玩其根皆細鬚堅實如鐡鏇以為器悉成孔雀尾斑世
以為珍朩身外堅内腐南人剖去其腐以為盛溜力省
而功倍溪峒取其堅以為弩箭沾血一滴則百裂於皮
裏不可撤矣不唯其朩見血而然雖朩液一滴着人肌
膚即遍身如針刺是殆朩性将行於氣血也歟凡朩似
棕櫚者有五桄榔㯽榔椰子䕫頭桃竹是也㯽榔之實
可施藥物䕫之葉可以盖屋桃竹可以為杖椰子可以
為果蓏若桄榔則為器用而可以永久矣
　　　椰子木
椰木身葉悉類棕櫚桄榔之属子生葉間一穗數枚枚
大如五升器果之大者惟此與波羅蜜耳初採皮甚青
嫩已而變黄久則枯乾皮中子殻可為器子中穰白如
玉味羙如牛乳穰中酒新者極清芳久則渾濁不堪飲
　　　竹
嶺南竹品多矣傑異者數種因録于後　斑竹夲出全
之清湘桂林属縣皆有之初生時但㸃㸃淡青靨如苔
痕久則青退而紫斑漸眀中有疊暈江浙間斑竹直一
沁痕而無暈也　澀竹一名思勞竹每一節上半猶是
常竹其半筠膚粗澀視之似生細毛可以錯磨爪甲人
取其澀處削成錯子黒漆其裏以相贈遺用久刓滑醋
浸少頃火炙乾復澀矣老者彌澀然亦竒物邕州兩江
多有之　簜竹葉大且密略如蘆葉穠隂鬰然它竹不
逮節上出小筍籜破成枝春深根旁大筍才出經冬不
已極易種　竻竹其上生刺南人謂刺為竻種之極易
宻久則堅甚新州素無城以此竹環植號曰竹城交阯
外城亦種此竹　人面竹節宻而凸横斜相間每凸處
突出長圎宛如人面近根之處㡬百節宻宻相聚人亦
採為拄杖　釣絲竹身葉皆類簜竹枝極柔弱垂下摇
曳數尺如釣絲可愛筍瘦而白於食品最佳　箭竹山
中悉有之諸郡治兵器各自足用不求之嶺北桂林十
二枝箭為錢二百則其簳賤可知矣
　　　荔枝圎眼
荔枝廣西諸郡所産率皮厚肉薄核大味酸不宜曝乾
非閩中比佳者莫如興化海南荔子可比閩中不及興
化矣然廣西諸郡富産圎眼大且多肉逺勝閩中邕州
唯官荘所産數根絶竒肉厚味長又當與興化皺玉比
矣静江一種曰龍荔皮則荔子肉則元眼其葉與味悉
兼二果色青時便熟後但㣲黄可蒸食如熟栗不可生
噉令人發癎多食能生疾與茘枝同時
　　　紅鹽草果
邕州取新生草果入梅汁鹽漬令色紅暴乾薦酒芬味
甚髙世珍之草豆䓻始結實如小舌即擷取紅鹽乾之
名鸚哥舌尤為難得一廬山茶罐可貯五百枚
　　　八角茴香
八角茴香出左右江蠻峒中質類翹尖角八出不類茴
香而氣味酷似但辛烈只可合湯不宜入藥中州士夫
以為薦酒咀嚼少許甚是芳香
　　　餘甘子
南方餘甘子風味過於橄㰖多販入北州方實時零落
藉地如槐子榆莢土人乾以合湯意味極佳其朩可以
制器欽陽所産為最盖大如桃李清芬尤甚也世間百
果無不軟熟唯此與橄㰖雖腐尤堅脆可以比徳君子
南人有言曰餘甘一時熟獐一日肥其說盖二物忽然
有異則餘甘熟一時頃而復生獐肥一日而復瘦也欽
州靈山縣一士人姓甯其大父一日往山間忽見餘甘
遍山如来禽紛熟飽餐快甚湏㬰便復青脆袖中猶携
數熟餘甘歸以示閭里至傳為異事
　　　石栗
石栗殻厚硬白褐色圎形如橡子
　　　杓栗
杓栗灰褐色正圎殻硬有柄似杓
　　　蕉子
芭蕉極大者凌冬不凋中抽一幹節節有花如菡萏花
謝有實一穗數枚如肥皁長數寸去皮取肉軟爛如緑
柿極甘冷四季實以梅汁漬暴乾按扁所云芭蕉乾是
也　鷄蕉則甚小亦四季實芽蕉小如鷄蕉尤香嫩
甘羙南人珍之非他蕉比秋初方實
　　　烏㰖
烏㰖如橄㰖青黒色肉爛而甘亦可作蔬茹核差長其
中仁味鬆羙薦酒泛茶皆珍相餽遺者獨以核致逺㣲
暴乾椎取仁　方㰖亦橄㰖類三角或四角出兩江州
峒
　　　柚子
柚南州名臭柚大如𤓰人亦食之皮甚厚穰極小打碑
者捲皮蘸墨以代氊刷宜墨而不損紙頗便於用也
赤柚子如橄㰖皮青而肉赤春實
　　　百子
南方果實以子名者百二十或云百子或云七十二子
半是山野間草木實江浙山中木子亦有之猿狙所食
非佳實也因録其識且可食者見于後　羅晃子殻長
數寸如肥皁内有二三實如皁子亦如橄㰖皮有七重
煨食甘羙類熟栗亦曰羅望子　朩竹子皮色形状全
似大枇杷肉甘羙㣲爛子亦似枇杷核秋冬間實半青
黄時採食収蔵至三四月不壊　人面子如大梅李生
青熟黄核如人面兩目鼻口皆具肉甘酸宜蜜餞鏤為
細瓣去核按匾煎之㣲有橘柚芳氣南果之珍也　五
稜子(按范成大桂海虞衡志作/五梭子以義考之當從稜)形甚詭異瓣五出如田
家碌碡状皮黄甚薄味酸久則㣲甘朴切之或以蜜漬
始可食閩中亦有之謂之羊桃　黎䑃子如大梅復似
小橘味極酸或云自南蕃来番禺人多不用醯專以此
物調羮其酸可知又以蜜煎鹽漬暴乾収食之　櫓罟
子大如半升椀諦視之數十房攅聚成毬每房有縫如
栢子之未裂攅結甚堅非刀斧不破冬生色青至夏紅
破其瓣食之微甘苖叢髙丈許即成幹葉長如菱蘆刺
生兩旁土人宻植以為藩籬或乾其葉去刺以織席卧
之摵摵有聲　搓擦子如錐栗殻中多白毛湏搓擦而
後可食肉甘而㣲澀　地蠶子生土中如小蠶又似甘
露子而不尖味如棃藕而淡亦以薦酒　火炭子如烏
李　山韶子色紅有刺肉如荔枝以下並夏實　部蹄
子(按范成大桂海虞/衡志作部諦子)如黄大石榴　朩賴子如淡黄大
李　黏子如指面大褐色　千嵗子叢生如青黄李味
甘　赤棗子如酸棗㣲長味酸生巖石上　藤韶子大
如鳬卵蒂紅色以下並秋實　古米子殻黄中有肉如
米粒一顆數十粒　殻子如青梅味甘　藤核子生白
藤上如小蒲桃一穗數百枚淡黄色　朩蓮子如胡桃
皮殻皆紫褐色　蘿蒙子黄大如棖柚　特乃子状似
榧子而圎長亦類石蓮色褐有殻連殻蒸熟食之味稍
淡　不納子似黄熟小梅絶易爛爛則皮肉附核核可
為經珠似菩提子或云頃曽進入京師被黜故以名
羊矢子色状全似羊矢味亦不佳中有小核　日頭子
状如櫻桃色如蒲桃穗生味極甘賔州尤多　秋風子
色状俱似楝子味酸澀邕州有之或名隨風子増城自
有隨風子入藥用非此類　黄皮子如小棗甘酸佳味
稍耐久可致逺　朱圎子正圎深紅可玩状似苦楝子
又似無蒂棠毬子微甘冬實　粉骨子皮黄肉如粉味
酸　塔骨子匾如大橘皮裏空虚　布衲子似李而黄
　黄肚子如小石榴皮乾硬如没石子枯莖如棘其上
㸃綴布生不甚堪食　蒲柰子状似棗而差圎味酸甜
其核可為數珠　水泡子生水濵小朩白花似玉蝴蝶
結子似金甖而黄白無刺味甘多液肉理輕虚如水泡
然　水翁子生水濵大木葉似枇杷大如指面色紅而
甘　巾斗子似海紅　沐浣子似棠毬色黄皮皺可浣
衣　牛粘子即牛妳也　天威子如橄㰖而小鹽糁和
之可以作鮓　石胡桃生如石其中肉無㡬味與北胡
桃略同　頻婆果極鮮紅可愛佛書所謂唇色赤好如
頻婆果是也　木饅頭在中州蔓生枝葉間可以充藥
物在南州則木生不生於枝葉而綴生於夲身可以為
果實二物其形相類但蔓者肉薄多子未熟先落木生
者肉厚中有飴蜜當其紅熟亦頗可口深廣難得佳果
公筵多用以備數人乃附㑹其說曰廣中公筵刻木為
饅頭識其下曰某州公庫一様若干斯言過矣
　　　藤
藤梧州産大者可為胡牀小者圈為盤盂又其小而細
長者織以為籠箧卧簟耐久而文理可觀其葉則以為
漁父之蓑一領可終身用矣藤州州治之外嘗有古藤
甚大故以名州
　　　花藤
花藤在西融州藤中斕斑其花紋如攅銀杏葉或似牡
丹花片照之透眀乃鏇以為器用人多珍之
　　　膽瓶蕉
膽瓶蕉一根唯一身離地寸許其身特大而其上漸小
至葉乃大開敷長大翠緑正如膽瓶中挿數枝蕉葉也
亭館列植尤可愛玩亦名象蹄蕉言如象蹄然
　　　水蕉
水蕉不結實南人取以為麻縷片乾灰煮用以織緝布
之細者一匹直錢數緡
　　　紅蕉花
紅蕉花葉瘦類蘆箬中心抽條條端發花葉數層日拆
一兩葉色正紅如榴花荔子其端各有一㸃鮮緑尤可
愛花心有鬚蒼黒色春夏開至嵗寒猶芳
　　　南山茶
南山茶葩萼大倍中州者色㣲淡葉柔薄有毛結實如
棃大如拳中有數子如肥皁子大别自有一種葉厚硬
花深紅如中州所出者
　　　素馨花
素馨花番禺甚多廣右絶少土人尤貴重開時旋掇花
頭装於他枝或以竹絲貫之賣於市一枝二文人競買
戴
　　　茉莉花
茉莉花番禺亦多土人愛之以浙米漿日溉之則作花
不絶可耐一夏花亦大且多葉倍常花六月六日又以
治魚腥水一溉益佳
　　　石榴花
石榴花南中一種四季常開夏中既實之後秋深復又
大發花且實枝頭顆顆罅裂而其旁紅英粲然併花實
折飣盤筵極可玩
　　　史君子花
史君子花蔓生作架植之夏開一簇一二十葩輕盈似
海棠白與深紅相雜齊開此為最異夲草謂開時白久
則紅盖未詳也
　　　添色芙蓉花
添色芙蓉花晨開正白已午微紅夜深紅歐陽文忠公
牡丹譜有添色紅與此同意此花枝條經冬不枯有髙
出屋者
　　　豆䓻花
豆䓻多矣白豆䓻出南蕃草豆䓻出邕州溪峒而諸郡
山間亦有豆䓻花最可愛其葉叢生如薑葉其開花抽
一幹有蘀包之蘀去有花一穗蘂數十綴之悉如指面
其色淡紅如蓮花之未敷又如葡萄之下垂范石湖嘗
作詩有貫珠垂寳絡剪綵倒鸞枝之句南人取花漬以
梅汁日乾之香味芳羙極有風致余初見之意草䓻而
味辛激人亦取其子為蜜果
　　　泡花
泡花南人或名柚花春來開蘂圎白如大珠既拆則似
茶花氣極清芳與茉莉素馨相逼番禺人採以蒸香風
味超勝桂林好事者或為之其法以佳沉香薄片劈着
净器中鋪半開花與香層層相間宻封之明日復易不
待花萎香蔫也花過乃巳香亦成番禺人呉宅作心字
香及瓊香用素馨茉莉法亦爾大抵浥取其氣令自薫
陶以入香骨實未嘗以甑釡蒸煑之
　　　曼陁羅花
廣西曼陁羅花遍生原野大葉白花結實如茄子而遍
生小刺乃藥人草也盗賊採乾而末之以置人飲食使
之醉悶則挈箧而趍南人或用為小兒食藥去積甚峻
　　　拘那花
拘那花葉瘦長略似楊梅夏開淡紅花一朶數十萼繁
如紫薇花瓣有鋸文如剪金至秋深猶有之
　　　水西花
水西花葉如萱草花黄夏開
　　　裹梅花
裹梅花即朩槿有紅白二種葉似蜀葵采者連蒂包裹
黄梅鹽漬暴乾以薦酒故名
　　　玉脩花
玉脩花粉紅色四季開
　　　月禾
欽州田家鹵莽牛種僅能破塊播種之際就田㸃榖更
不移秧其為費種莫甚焉既種之後不耘不灌任之於
天地地暖故無月不種無月不収正二月種者曰早禾
至四月五月収三月四月種曰晚早禾至六月七月収
五月六月種曰晚禾至八月九月収而欽陽七峒中七
八月始種早禾九十月始種晚禾十一月十二月又種
名曰月禾地氣既暖天時亦為之大變以至於此
　　　大蒿
大蒿容梧道中久無霜雪處蒿草不凋年深滋長大者
可作屋柱小亦中肩輿之杠漕属王仲顯沿檄失轎杠
從者斫道旁朩代之行數里輙脆折恠視之蒿也古有
蒿柱之說豈其類乎
　　　都管草
都管草一莖六葉置室中辟蜈蚣蛇不敢入
　　　蛆草
蛆草髙一二尺状如茅夏月挿一枝盤筵中蚊蠅不近
食物亦不速腐栁州有之
　　　銅鼓草
銅鼓草其實大者如𤓰小者如莱菔治瘍毒醋磨塗之
　　　石髪
石髪出海上纎長如絲縷淺緑色置食肴中極可愛然
易爛而薄於味
　　　匾莱
匾莱出海上細如荇帶匾如薤韭長一二尺亦宜盤筯
比石髪差有味筋靱可咀嚼
　　　胡蔓草
廣西妖滛之地多産惡草人民亦禀惡徳有藤生者曰
胡蔓葉如茶開小紅花一花一葉揉其葉漬之水㳙滴
入口百竅潰血而死矣愚民私怨茹以自斃人近草側
其葉自摇盖其惡氣好攻人氣血如此人将期死採其
葉心嚼而水吞之面黒舌伸家人覺之急取抱卵不生
雞兒細研和以麻油抉口灌之乃盡吐出惡物而甦小
遲不可救矣若欲騐之齒及爪甲青探銀釵咽中銀變
青黒者是也人死焚尸次日灰骨中已生胡蔓數寸此
等惡種火不能焚天之生物有如此者朝廷每嵗下廣
西尉司除胡蔓此亦人代天工之意勿謂其不可去而
一不問也
欽定四庫全書
　嶺外代荅巻九　　　　　宋　周去非　撰
　　禽獸門
　　　象
交阯山中有石室唯一路可入周圍皆石壁交人先置
芻豆于中驅一雌馴象入焉乃布甘蔗于道以誘野象
象來食蔗則縱馴雌入野象羣誘之以歸既入因以巨
石窒其門野象饑甚人乃縁石壁飼馴雌野象見雌得
飼始雖畏之終亦狎而求飼益狎人乃鞭之以箠少馴
則乘而制之凡制象必以鈎交人之馴象也正跨其頸
手執鐵鈎以鈎其頭欲象左鈎頭右欲右鈎左欲却鈎
額欲前不鈎欲象跪伏以鈎正案其腦復重案之痛而
號鳴人見其號也遂以為象能聲喏焉人見其羣立而
行列齊也不知其有鈎以前却左右之也盖象之為獸
也形雖大而不勝痛故人得以數寸之鈎馴之久久亦
解人意見乗象者來低頭跪膝人登其頸則奮而起行
象頭不可俯頸不可回口隠於頥去地猶逺其飲食運
動一以鼻為用鼻端深大可以開闔其中又有小肉夾
雖芥子亦可拾也每以鼻取食即就爪甲擊去泥垢而
後捲以入口其飲水亦以鼻吸而捲納諸口村落小民
新篘熟野象逐香而來以鼻破壁而入飲人之大患也
象足如柱無指而有爪甲登髙山下峻阪渡深水其形
擁腫而乃㨗甚交人呼而驅之似能與之言者貢象之
役一象不甚馴未幾病死呻吟數日將死回首指南而
斃其能正邱首如此是亦非凡獸也欽州境内亦有之
象行必有熟路人於路傍木上施機刃下屬于地象行
觸機機刃下擊其身茍中其要害必死將死以牙觸石
折之知牙之為身災也茍非要害則負刃而行肉潰刃
脱乃已非其要害而傷其鼻者亦死盖其日用無非鼻
傷之則療不可合能致死也亦有設陥穽殺之者去熟
路丈餘側斜攻土以為穽使路如舊而象行不疑乃墮
穽中世傳象能先知地之虚實非也第所經行必無虚
土耳象目細畏火象羣所在最害禾稼人倉卒不能刺
以長竹繫火逐之乃退象能害人羣象雖多不足畏惟
可畏者獨象也不容於羣故獨行無畏遇人必肆其毒
以鼻捲人擲殺則以足䠞人血透肌而以鼻吸飲人血
人殺一象衆飽其肉惟鼻肉最羙爛而納諸糟邱片腐
之食物之一雋也象皮可以為甲堅甚人或條截其皮
硾直而乾之治以為杖至堅善云
　　　虎
虎廣中州縣多有之而市有虎欽州之常也城外水壕
往往虎穴其間時出為人害村落則晝夜羣行不以為
異余始至欽已見城北門衆逐虎頗訝之未幾白事提
學司投宿寜越驛亭中率是虎跡余恠而問焉答曰吾
與妻子卧壁下虎夜掉尾擊吾壁以鼻嗅人氣垂涎不
去比還欽時雨潦壞城虎入城負大豕無虚夕因玩狎
不復驚忽有虎晚入安逺縣衙坐戒石前守宿吏卒不
以為意直相與揶揄之少焉緩歩陟廳吏卒始散乃知
虎也
　　　天馬
邕州溪峒七源州有天馬山山上有野馬十餘疋疾迅
若飛人不能邇熙寜間七源知州縱牝馬于山後生駒
駿甚自後屢縱迄不可得矣
　　　蠻馬
南方諸蠻馬皆出大理國羅殿自杞特磨嵗以馬來皆
販之大理者也龍羅張石方五部蕃族謂之淺蕃亦産
馬馬乃大口項軟趾髙真駑駘爾唯地愈西北則馬愈
良南馬狂逸奔突難於駕馭軍中謂之拚命擡一再馳
逐則流汗被體不如北馬之耐然忽得一良者則北馬
雖壯不可及也此豈西域之遺種也耶是馬也一疋直
黄金數十兩茍有必為峒官所買官不可得矣蠻人所
自乘謂之座馬往返萬里跬歩必騎駞負且重未嘗困
乏蠻人寜死不以此馬予人盖一無此馬則不可返國
所謂真堪託死生者聞南詔越睒之西産善馬日馳數
百里世稱越睒駿者蠻人座馬之類也聞今溪峒有一
黄淡色馬髙止四尺餘其耳如人指之小其目如垂鈴
之大鞍轡將來體起拳筋一動其韁倐忽若飛跳墻越
塹在乎一喝此馬本蠻王騎來偶病黄峒官以黄金百
兩買而醫之後蠻王再來見之嘆息欲以金二百兩買
去勿予之矣嘗有一勢力者欲强取之峒官鑿裂其蹄
然不害於行也此馬希世之遇何止來十一於千萬哉
謂可必得害事多矣
　　　果下馬
果下馬土産小駟也以出德慶之瀧水者為最髙不踰
三尺駿者有兩脊骨故又號雙脊馬徤而善行又能辛
苦瀧水人多孶牧嵗七月十五日則盡出其所蓄㑹江
上馳騁角逐買者悉來聚觀㑹畢即議價交易它日則
難得矣湖南邵陽營道等處亦出一種低馬短項如猪
駑鈍不及瀧水兼亦稀有雙脊者
　　　蠻犬
蠻犬如獵狗警而猘諸蠻以馬互市於横山皆作茅舍
野次謂之茅寮率攜一犬以自防盗莫敢近
　　　猨
猨有三種金線者黄玉面者黑純黑者面亦黑金線玉
面皆難得或云純黑者雄金線者雌又云雄能嘯雌不
能也子能抱持其母牢不可拆人取之射殺其母取其
子子猶抱母皮不釋獵猨者可以戒也猨性不耐著地
著地輙㵼以死煎附子汁與之即止登木好以兩臂攀
枝上不甚用足終日纍纍然
　　　白鹿
欽州平野多鹿中有一鹿大軀長角玉雪其色嘗墮蘓
氏網羅幾擒而逸淳熙乙未二月有野婦把一白麛鬻
於市太守鄭以錢七百得之日取生牛乳飼之長大乃
雌爾然馴狎可愛鄭求得張曲江進白鹿故事作纍金
羈絡掩尾之飾將以進呈而不遂然欽之白鹿自昔有
之不足異也南方野鹿成羣望人不去近逼之而後走
性癡畏聞人氣人在上風其走必速下風則走遲獵者
從下風逼射之
　　　蜼
深廣山中有獸似豹常仰視天雨則以尾窒鼻南人呼
為倒鼻鼈捕得則寢處其皮士夫珍之以藉胡牀今冕
服所畫蜼是也夫獸能以尾窒鼻禦雨斯亦智矣其登
於三代之服章厥有由哉
　　　人熊
廣西有獸名人熊乃一長大人也被髪裸體手爪長鋭
常以爪劃橄欖木取其脂液塗身厚數寸用以禦寒暑
敵搏噬是獸也力能搏虎每踸踔而行道遇一木根必
㧞去而後行登木而食橡栗必折盡而後巳余夜宿昭
州灘下聞山中㧞木聲舟師急移舟宿逺岸問之曰人
熊在山能即船害人又云徃年融州有人熊渡水人以
為獸也拏舟刺之以鎗熊就水接鎗折之遂破人舟其
在山中遇人則執人手以舌掩靣而笑少焉以爪抉人
目睛而去嘗有人熊日坐于猺人之門猺人每投以飯
因起機心以大木兩片𦂳合之中㭬一杙令兩木中開
次日人熊至見杙而怒跨坐拔去杙而兩木合正害其
勢乃死猺人急去木以米泔洗地繼而雌至求雄莫辨
所殺之處遂不為害不然雖猺人亦不可得而安居矣
　　　山猪
山猪即毫猪身有棘刺能振發以射人三二百為羣以
害苗稼州峒中甚苦之
　　　花羊
花羊南中無白羊多黄褐白斑如黄牛又有一種深褐
黑脊白斑全似鹿羣放山谷望之真鹿也肴饌中羊皮
率青黯可憎以無白羊故也
　　　綿羊
綿羊出邕州溪峒及諸蠻國與朔方胡羊不異有白黑
二色毛如蠒纊剪毛作氊尤勝朔方所出者
　　　大狸
凡狸之類不一多有穴於城郭園林者其大倍猫身有
黑㸃鳴號洶厲處處有之邕别有一種大狸其毛色如
金錢豹但其錢差大耳彼人云嵗久則為豹其文先似
之矣此皮可以寢及覆胡牀其大幾及豹也
　　　風狸
風狸狀如黄猨食蜘蛛書則拳曲如蝟遇風則飛行空
中其溺及乳汁主治風疾竒効有野夫籠一枚詣賔守
劉仔任道晝伏不動夜則奔躍於籠中不休需錢五十
千劉笑郤之
　　　仰䑕
欽州有䑕形如猪黑身白腹仰生土中攻土而行逆順
前却迅疾難捕人見土面迤邐墳起即知其為䑕急以
钁斷其前後夾掘而擒之不然一聞钁聲退而逝矣
　　　香䑕
香䑕至小僅如指擘大穴於柱中行地上疾如激箭官
舍中極多
　　　石䑕
石䑕專食山豆根賔州人捕得以其腹乾之治咽喉疾
效如神功用勝山豆根謂之石䑕肚
　　　麝香
自邕州溪峒來者名土麝氣臊烈不及西香然比年西
香多偽雜一臍化為十數枚豈復有香南麝氣味雖劣
以不多得得為珍貨不暇作偽入藥宜有力
　　　懶婦
懶婦世傳織婦慵懶者所化狀如山猪而小喜食禾苗
田夫以機軸織絍之噐掛田所則不復近安平七源等
州有之
　　　山獺
山獺出宜州溪峒俗傳為補助要藥峒人云獺性淫毒
山中有此物凡牝獸悉避去獺無偶抱木而枯峒獠尤
貴重云能解藥箭毒中箭者硏其骨少許傅治立消一
枚直金一兩人或來買但得殺死者功力甚劣抱木枯
者土人自稀得之徒有其説而已
　　　山鳯凰
鳯凰生丹穴丹穴南方也今邕州溪峒髙崖之上人跡
不至之處乃有鳯凰巢焉五色成章大逾孔雀如今所
畫而頭特大百鳥遇之必環列而立其頂之冠常盛水
雌雄更飲未始下人間南人謂之山鳯凰石湖虞衡志
云兩江深林有卵雄者以木枝襍桃膠封其雌于巢獨
留一竅雄飛來食以飼之子成即發封不成窒竅殺之
此亦暴物
　　　孔雀
孔雀世所常見者中州人得一則貯之金屋南方乃腊
而食之物之賤于所産者如此膽能殺人以膽一滴霑
于酒盞之臀而酌以飲人亦死前志謂南方有大雀五
色成文為鸞凰之屬孔者大也豈是物與
　　　鸚鵡
占城産五色鸚鵡唐太宗時環王所獻是也案傳謂能
訴寒有詔還之環王國即占城也余在欽嘗于聶守見
白鸚鵡紅鸚鵡白鸚鵡大如小鵝羽毛有粉如蝴蝶翅
紅鸚鵡其色正紅尾如烏鳶之尾然皆不能言徒有其
表爾欽州富有鸚哥頗慧易教土人不復雅好唯福建
人在欽者時或教之歌詩乃真成閩音此禽南州羣飛
如野鳥舉網掩羣臠以為鮓物之不幸如此
　　　烏鳯
烏鳯如喜鵲色紺碧頸毛類雄雞鬃頭有冠尾垂二弱
骨各長一尺四五寸其杪始有羽毛一簇冠尾絶異大
略如鳯鳴聲清越如笙簫能度曲妙合宮商教之精熟
者至能終一闋又能為百蟲之音生左右江溪峒中極
難得飼以生物故又難蓄南方珍禽之尤然書傳未之
紀當為難得人罕識云
　　　秦吉了
秦吉了如鴝鵒紺黑色丹咮黄距目下連頂有深黄文
頂毛有縫如人分髪能人言及咳𠻳謳吟聞百蟲音隨
輙效學比鸚鵡尤慧大扺鸚鵡聲如児女秦吉了聲則
如丈夫出邕州溪峒中唐書林邑出結遼鳥林邑今占
城去邕欽州但隔交阯疑即吉了也白樂天諷諫又自
有秦吉了詩
　　　翡翠
翡翠産于深廣山澤間穴巢于水次一壑之水止一雌
雄外有一焉必争界而死闘人乃用其機養一媒擎諸
左手以行澤中翡翠見之就手格闘不復知有人也乃
以右手取羅掩之無能脱者邕州右江産一等翡翠其
背毛悉是翠茸窮侈者用以撚織
　　　鴈
雁秋南春北謂之陽鳥吳中太湖雖盛夏亦有留雁盖
太湖深處至凉且有魚蚌可戀也衡陽有回雁峯云雁
至此不復南征余在静江數年未嘗見一雁益信有回
雁之説盖靜江雖無瘴癘而深冬多類淺春故雁不至
況于深廣常燠之地乎
　　　靈鶻
邕州有禽曰靈鶻狀如啄木而差大巢于木穴生子其
中人以木窒其穴鶻至無所歸乃至地禹歩俄而所窒
躍去乃得入穴其後以灰布地而窒其穴欲觀其歩而
效之鶻既歩急以爪畫歩而入穴人欲效之無由
　　　骨噪
邕州有禽曰骨噪似竹雞生茅茨中人即其巢(原本闕/三字)
折其骨母乃(原本闕/一字)藥如馬腦大方寸許(原本闕/三字)之骨
復能歩人逐其母奪其葯竟不知(原本闕/三字)以用但以囊
盛藥為小児辟惡久而藥亦復不見謹収不過(原本/闕)
　　　鴆
邕州溪峒深山有鴆鳥形如鵶而差大黑身紅目音如
羯鼓唯食毒蛇鴆禹歩遇蛇其聲邦邦然蛇入石穴鴆
於穴外禹歩有頃石碎吞之凡有鴆山草木悉枯鴆集
于石其石必裂或云鴆秋冬脱羽人以銀作爪勾取致
之銀瓶否則手爛欲加鴆于人以一羽致酒即死
　　　春蟲
白鳥鶬鸛之屬秋則自北而南春則自南而北猶鴈然
而地不同静江府人謂之春蟲欽州盖春蟲南歸之地
也靜江之興安靈川縣其人善捕池塘平野髙木淺林
無非機穽春蟲北出必過二縣欲宿彷徨不敢下其捕
法云先馴一春蟲為媒則於水塘遍揷偽禽若啄若立
之勢以為之誘又於塘側跨水結小低屋以蔽人形每
晚殺小蝦蟇數籃置之小屋中忽見春蟲羣飛縱媒誘
之以下其媒能前後邀截必誘入塘乃止噫此禽真賣
友者耶春蟲既巳下人乃於小屋中暗擲蝦蟇媒先來
食人乃設機械暗於水中鈎其脚而取之其為械也製
鐵鈎如鸛觜當其折曲處又折為小環如鵝目令稍缺
可以鈎䧟春蟲之脛於鈎之柄立小梃寸許以為暗行
水中度春蟲近屋取食人以鐵鈎暗鈎其足脛㣲掣鈎
令脛陷入小環而不得脱乃急於水裏拽入小屋㧞其
六翮復縱焉已不能飛姑留之以疑衆禽少留乃得以
次取之
　　　鶉子
廣西海山多鶉雷化間羅為鮓至富也鶉乃海中黄魚
所化成者黄魚當秋冬羽翼已化于水中俟北風拍岸
遂登岸成鶉便能行入茅葦海南人捕得黄魚有半化
為鶉者莊周鵾鵬之喻小大不同其義一也余嘗推其
為物未有非類而能化者鳥魚皆生於隂豈非質異而
性同歟
　　　闘雞
芥肩金距之技見於傳而未之覩也余還自西廣道番
禺乃得見之番禺人酷好闘雞諸番人尤甚雞之産番
禺者特鷙勁善闘其人飼養亦甚有法闘打之際各有
術數注以黄金觀如堵墻也凡雞毛欲踈而短頭欲𦂳
而小足欲直而大身欲竦而長目欲深而皮厚徐歩耽
視毅不妄動望之如木雞如此者每闘必勝人之養雞
也結草為墪使立其上則足嘗定而不傾置米髙於其
頭使聳膺髙啄則頭常豎而觜利割截冠緌使敵雞無
所施其觜剪刷尾羽使臨闘易以盤旋常以翎毛攪入
雞喉以去其涎而掬米飼之或以水噀兩腋調飼一一
有法至其闘也必令死闘勝負一分死生即異盖闘負
則䘮氣終身不復能闘即為鼎實矣然常勝之雞亦必
早衰以其每闘屢濵死也闘雞之法約為三間始闘少
頃此雞失利其主抱雞少休去涎飲水以養其氣是為
一間再闘而彼雞失利彼主亦抱雞少休如前養氣而
復闘又為一間最後一間兩主皆不得與二雞之勝負
生死決矣雞始闘奮擊用距少倦則盤旋相啄一啄得
所觜牢不捨副之以距能多如是者必勝其主喜見於
色蕃人之闘雞乃又甚焉所謂芥肩金距真用之其芥
肩也末芥子掺于雞之肩腋兩雞半闘而倦盤旋伺便
互刺頭腋下翻身相啄以有芥子能眯敵雞之目故用
以取勝其金距也薄刃如爪鑿柄於雞距奮擊之始一
揮距或至斷頭盖金距取勝於其始芥肩取勝於其終
季孫於此能無怒耶小人好勝為此凶毒使㣲物不得
生自三代已然
　　　長鳴雞
長鳴雞自南詔諸蠻來一雞直銀一兩形矮而大羽毛
甚澤音聲圓長一鳴半刻
　　　潮雞
廣州有潮雞潮至則啼身小足矮昔余襄公靖詩云客
聼潮雞迷早夜人瞻颶母識隂晴是也
　　　枕雞
欽州有小禽一種大如初生雞兒毛翎純黑項下有横
白毛向晨必啼如雞聲而細人置之枕間以之司晨亦
名曰鶉子余命曰枕雞
　　　飜毛雞
雞翮翎皆飜生彎彎向外雌雄皆然二廣皆有之
欽定四庫全書
　嶺外代答巻十　　　　　宋　周去非　撰
　　蟲魚門
　　　蚺蛇
蚺蛇能食獐鹿人見獐鹿驚逸必知其為蛇相與赴之
環而謳歌呼之曰□□(徒架/反)謂姊也蛇聞歌即俛首人
競採野花置蛇首蛇愈伏乃投以朩株蛇就枕焉人掘
坎枕側蛇不顧也坎成以利刃一揮墮首於坎急壓以
土人乃四散食頃蛇身騰擲一方草朩為摧既死則剝
其皮以鞔皷取其膽以和藥飽其肉而棄其膏盖膏能
痿人陽道也人謂大風油即稱蚺蛇膏非是夫蛇之死
可謂愚矣然天地之間物理有不可曉者以蛇之大而
甘受制誠愚然特其未見水耳彼一見水必夭矯其形
不受制伏起而吞人雖不遇水有小兒在側亦忽吞之
是其死也殆有機緘者存非蛇之愚也
　　　六目龜
聞欽七洞有六目龜欣然異之因人求得乃真目之上
有四偽目耳所謂偽目即頭上金黄花紋圓長中黑似
目也然偽目與真目排比正正不偏無一不然亦足愛
矣常龜養之不死是龜旬日即死是殆不以龜養龜而
然歟
　　　鼊瑇瑁
欽海有介屬曰鼊大如車輪皮裏有薄殻十三片如瑇
瑁今人用以為箆刀筒子者是也瑇瑁背甲亦十三片
自然成斑紋世言鞭血成斑斯言妄矣
　　　蟺(音/壇)
欽州海濵有穴處水族曰蟺狀如龍而無角長五尺許
蜑人得之縶而售諸市有管界廵檢劉昂者見而市之
将烹同僚念其形之似神物也請縱之江方其未得水
則類死矣一得水則奮迅蹴踏夭矯㓕没波頭為起俄
然而逝彼么麽其形而猶若是况真龍㢤
　　　鱘鰉魚
春水發生鱘鰉大魚自南海入江至潯象之境龍門之
下或爲漁網所得余東歸將至番禺有蜑急棹就舟縶
二鱘鰉求售大者長六尺小者四尺脩鼻侈腮口隱於
頤身無細鱗上各有鋒刄與凡魚不同惻然念曰神龍
之稺乃受制於人如此哉問所需㡬何曰四百即市而
縱焉始則舉首出水少焉揚鬐掉尾復舉首似顧悠然
而逝矣
　　　嘉魚
蒼梧大江之南山曰火山下有丙穴嘉魚出焉所謂南
有嘉魚詩人之傳也嘉魚形如大鰣魚身腹多膏其土
人煎食之甚羙其煎也徒置魚於乾釡少焉膏溶自然
煎熬不别用油謂之自裹
　　　河魚
左氏河魚腹疾語迄無定說余仕古縣常食市魚厨者
曰此魚病肚不堪食剖視之滿腹黄水也後汎舟見一
魚死于舟側舟人曰此魚病肚死矣問何謂病肚曰凡
物皆有疾魚在水無他疾唯病肚乃死因悟申叔時河
魚之說
　　　竹魚鰕魚
竹魚出灕水状似青魚味如鱖魚蝦魚亦出灕水肉白
而豐味似蝦而鬆羙大抵南中魚品如鯉鯽者甚多而
以鰕竹二魚為珍
　　　鬼蛺蝶
鬼蛺蝶大如扇四翅共徑六七寸褐質間雜色晃然下
兩翅各有翠㸃尤光彩好飛荔枝上
　　　黑蛺蝶
黒蛺蝶大如扇橘蠧所化翅墨黒而有翠純一行特為
鮮明北人或名元武蟬
　　　天蝦
南方有飛蟲有翅如飛蛾其尾如蟋蟀色白身長似小
蝦然夏秋之間晚飛蔽天堕水人以長竹竿横江面使
風約之如萍之聚早乃棹舟摶取縷肥肉合以為鮓味
頗羙然此夜堕水次早即取乃可用稍遲一夕已脫而
化矣
　　　􁉃
余在欽一夕燕坐見有似蜴蜥而差大者身黄脊黒頭
有黒毛抱疎籬之杪張額四顧聳身如將躍也適有士
子相訪因請問之答曰此名十時其身之色一日之内
逐時有異口嘗含毒俟人過則射其影人必病余曰非
所謂􁉃者歟生曰然書傳所載即是物也未㡬余染瘴
㡬殆
　　古跡門
　　　韶石
韶石山在韶州東北髙七十丈濶一百五十丈昔虞舜
登此石奏韶樂因以名州晉永和二年有飛仙逰其上
張循州韶石圖有三十六石名因具于左　新婦石
毬門石　大禾倉石　小禾倉石　太平石　盤龍石
　獅子石　侍石　上鱗魚石　下鱗魚石　帽子峰
石　鳳閣石　羅仙峰石　雙闕石　馬鞍石　四接
石　使石　續石　三峯石　桃石　大香鑪石　小
香爐石　駱駞石　奏樂石　樓閣石　寳蓋石　硯
面石　虹霓石　朝仙峰石　覆船石　五羊石　圓
石嵓　鐘石　石臼　石井
　　　秦城
湘水之南靈渠之口大融江小融江之間有遺堞存焉
名曰秦城實始皇發謫戌五嶺之地秦城去靜江城北
八十里有驛在其旁張安國紀之以詩曰南防五嶺北
防胡猶復稱兵事逺圖桂海冰天塵不動誰知壠上兩
耕夫北二十里有險曰嚴闗羣山環之鳥道微通不可
方軌此秦城之遺跡也形勢之險襟喉之㑹水草之羙
風氣之佳真宿兵之地據此要地以臨南方水已出渠
自是可以方舟而下陸茍出闗自是可以成列而馳進
有建瓴之利勢退有重險之可蟠宜百粤之君委命下
吏也
　　　緑珠井
鬱林州博白縣古白州也晉石崇妾緑珠實生焉有井
名緑珠云其鄉飲是多生羙女異時鄉父老有識者聚
而謀窒是井後生女乃不甚羙或羙必形不具深山大
澤實生龍蛇掩井之人亦云智矣
　　　古富州
古富州今昭州昭平縣在灕江之濵荆棘叢中止有三
家茅屋及一縣衙其所謂三家市也有舟人登岸飲醉
遂宿茅屋家夜半覺門外托托有聲主人戒之曰毋開
門此虎也奴起而視之乃一乳虎將數子以行今為縣
乃爾不知昔日何以為州耶
　　　銅柱
漢馬伏波平交趾立銅柱為漢極西界唐馬揔為安南
都護夷獠為建二銅柱於伏波之處以眀揔為伏波之
嗣是銅柱在安南矣又唐何履先定南詔復立馬援銅
柱按南詔今大理國則是銅柱復當在大理又占不勞
之地南有大浦有五銅柱山形若倚蓋西重巖東崖海
按占不勞今占城也然則銅柱又當在占城聞欽境古
森峒與安南抵界有馬援銅柱安南人每過其下人以
一石培之遂成邱陵其說曰伏波有誓云銅柱出交阯
滅培之懼其出也又云交阯境内有數銅柱未知孰是
　　　陟屺寺
欽州靈山縣東南三十里有武利場俗傳唐則天母氏
故里也去場不逺有陟屺寺遺址云則天念母為建寺
祈福之地猶有豐碑斷裂茅榛間字畫略可辨其文則
盧肇奉勑撰按則天父武士矱晉人母楊未詳家何地
后得志封榮國夫人榮國卒后出珍幣建佛廬以徼福
然則陟屺之說固苗裔矣惜肇碑剥落不可考也然亦
可疑肇袁州人奮跡武宗朝去則天固逺將奉何勑作
記耶
　　　交阯
記曰南方曰蠻雕題交阯有不火食者矣交州記曰交
阯之人出南定縣足骨無節身有毛卧者更扶始得起
余至欽見夫黒齒跣足皂其衣裳者人耳烏覩所謂足
無節身有毛者哉人言道州侏儒今道州人七尺而昭
州恭城縣與道接畛間産一二侏儒竊意南定縣如恭
城也不然豈其人足皆無節而能更相扶耶間受戾氣
遂以得名意當如此
　　　儋耳
儋耳今昌化軍也自昔謂其人耳長至肩故有此號今
昌化曷嘗有大耳兒哉蓋南蕃及黎人人慕佛相好故
作大環以墜其耳俾下垂至肩實無益於耳之長其竅
乃大寸許
　　　冰井火山
梧州城東有方井二冰泉清冽非南方水泉比也謂之
冰井其南隔江有火山下有丙穴嘉魚生焉元次山嘗
為梧州有火山無火冰井無冰之句
　　蠻俗門
　　　蠻俗
蠻夷人物强悍風俗荒恠中國姑覊縻之而已其人徃
徃勁㨗能辛苦穿皮履上下山如飛其械器有桶予甲
長槍手標偏刀逿(原闕/二字)牌山弩竹箭桄榔箭之屬民編竹
苫茅為兩重上以自處下居雞豚謂之麻欄生理茍簡
冬編鵝毛木棉夏緝蕉竹麻紵為衣摶飯掬水以食家
具藏土窖以備冦掠土産生金銅鉛緑丹砂翠羽洞緂
練布八角茴香草果諸藥各逐其利不困乏今黄姓尚
多而儂姓絶少智髙亂後儂氏善良許從國姓今多姓
趙氏宜州徼外西原黄峒武陽羣小蠻即唐黄家賊之
地崇建南丹使控制之然莫氏家人亦有時相攻奪其
刺史莫延葚逐其弟延廪而自立延廩奔朝廷謂之出
宋(凡州峒歸明/者皆稱出宋)延甚滛酷不能服其類鄰永樂州王氏
與為仇嵗相攻官反為和解延葚恃此益驕不奉法至
私刻經畧安撫司及宜州溪峒司印效帥守花書行移
以嚇諸蕃落邉將常恭懐姦利與交通囊囊為代作奏
章冒至闕下不闗白經畧司范石湖作帥捕劾以聞削
籍竄之其後稍讋
　　　獠俗
獠在右江溪峒之外俗謂之山獠依山林而居無酋長
版籍蠻之荒忽無常者也以射生食動而活蟲豸能蠕
動者皆取食無年甲姓名一村中推有事力者曰郎火
餘但稱火嵗首以土杯十二貯水隨辰位布列郎火禱
焉經夕集衆徃觀若寅有水而夘涸則知正月雨二月
旱自以不差諸蕃嵗賣馬於官道其境必要取貨及鹽
牛否則梗馬路官亦以鹽綵和謝之舊傳其類有飛頭
鑿齒鼻飲白衫花面赤裩之屬二十一種今右江西南
一帶甚多殆百餘種也唐房千里異物志言獠婦生子
即出夫憊卧如乳婦不謹則病其妻乃無苦
　　　入寮
邕州諸溪峒相為婚姻峒官多姓黄悉同姓婚也其婚
嫁也唯以麤豪庸優為尚送定禮儀多至千人金銀幣
帛固無而酒鮓為多然其費亦云甚矣壻來就親女家
於所居五里之外結草屋百餘間與居謂之入寮壻家
以鼓樂送壻入寮女家亦以鼓樂送女徃寮女之婢妾
百餘壻之僕從至數百人結婚之夕男女家各盛兵為
備少有所爭則兵刄交接成婚之後壻常袖刀而行妻
之婢少迕其意即手殺之謂之逞英䧺入寮半年而後
婦歸夫家夫自入寮以來必殺婢數十而後妻黨畏之
否則以為懦
　　　掛劒
邕州溪峒之外西南有蠻其夫甚剛其妻甚怯夫婦異
室妻之所居深藏不見人形夫過其妻必掛劒于門而
後入其合夫婦之道夜期於深山不以行所居也云不
如是則鬼物有顯誅
　　　繡靣
海南黎女以繡靣為飾蓋黎女多羙昔嘗為外人所竊
黎女有節者湼靣以礪俗至今慕而效之其繡靣也猶
中州之筓也女年及筓置酒㑹親舊女伴自施針筆為
極細花卉飛蛾之形絢之以遍地淡粟紋有晳白而繡
文翠青花紋曉了工緻極佳者唯其婢使不繡邕州溪
峒女使懼其逃亡則黥其靣與黎女異矣
　　　鼻飲
邕州溪峒及欽州村落俗多鼻欽鼻飲之法以瓢盛少
水置鹽及山薑汁數滴於水中瓢則有竅施小管如瓶
嘴挿諸鼻中𨗳水升腦循腦而下入喉富者以銀為之
次以錫次陶器次瓢飲時必口噍魚鮓一片然後水安
流入鼻不與氣相激既飲必噫氣以為凉腦快膈莫若
此也止可飲水謂飲酒者非也謂以手掬水吸飲亦非
也史稱越人相習以鼻飲得非此乎
　　　飛駞
交阯俗上已日男女聚㑹各為行列以五色結為毬歌
而抛之謂之飛駞男女自成則女受駞而男婚已定
　　　踏揺
猺人每嵗十月旦舉峒祭都貝大王於其廟前㑹男女
之無夫家者男女各辨連袂而舞謂之踏揺男女意相
得則男吚嚶奮躍入女羣中負所愛而歸於是夫婦定
矣各自配合不由父母其無配者姑俟來年女三年無
夫負去則父母或殺之以為世所棄也
　　　欵塞
史有欵塞之語亦曰納欵讀者畧之蓋未覩其事爾欵
者誓詞也今人謂中心之事為欵獄事以情實為欵蠻
夷効順以其中心情實發其誓詞故曰欵也乾道丁亥
靜江猺人犯邉范石湖檄余白事帥府與聞團結邉民
之事猺人計窮出而歸命乃詣帥府納欵其詞曰某等
既充山職今當鈐束男女男行把棒女行把麻任從出
入不得生事若生事者上有太陽下有地宿其翻背者
生男成驢生女成猪舉家絶滅不得翻面說好背面說
惡不得偷寒送煖上山同路下水同船男兒帶刀同一
邉一㸃一齊同殺盗賊不用此欵並依山例山例者殺
之也他語甚鄙不可記憶聊記其所謂欵者如此
　　　木契
猺人無文字其要約以朩契合二板而刻之人執其一
守之甚信若其投牒于州縣亦用木契余嘗攝静江府
靈川縣有猺人私爭赴縣投朩契乃一片之板長尺餘
左邉刻一大痕及數十小痕于其下又刻一大痕于其
上而於右邉刻一大痕牽一線道合于右大痕又于正
面刻為箭形及以火燒為痕而鑽板為十餘小竅各穿
以短稻穰而對結縐焉殊不曉所謂譯者曰左下一大
痕及數十小痕指所論仇人將帶徒黨數十人以攻我
也左上一大痕詞主也右一大痕縣官也牽一線道者
詞主遂投縣官也刻為箭形言仇人以箭射我也火燒
為痕乞官司火急施行也板十餘竅而穿草結縐欲仇
人以牛十餘頭備償我也結縐以喻牛角云
　　　打甏
溪峒及邕欽瓊廉村落間不飲清酒以小甕乾醖為濃
糟而貯留之每觴客先布席于地以糟甕置賓主間别
設水一盂副之以杓開甕酌水入糟挿一竹管管長二
尺中有闗捩狀如小魚以銀為之賓主共管吸飲管中
魚閉則酒不升故吸之太緩與太急皆足以閉魚酒不
得而飲矣王飲魚閉取管埋之以授客客復吸飲再埋
管以授主飲將竭再酌水攪糟更飲至甚醨而止其為
夀也不别設酒主人妻子出而夀客妻先酌水入甕致
詞以管授客飲已男若女迭酌水為夀客之多飲夀酒
也實多飲水耳名曰打甏南人謂甕為甏
　　　抵鵶
自安南及占城真臘皆有肩輿以布為之製如布嚢以
一長竿舉之上施長篷以木葉鱗次飾之如中州轎頂
也二人舉一長竿又二人榮行安南名曰抵鵶安南使
者黄榮以一抵鵶載一妾自隨凡使者至欽皆有凉轎
釘鉸黒漆甚澤而兩竿盡短雨晴皆用之此盖效中國
為之也若其本國只用抵鵶爾
　　　十妻
南方盛熱不宜男子特宜婦人蓋陽與陽俱則相害陽
與隂相求而相養也余觀深廣之女何其多且盛也男
子身形卑小顔色黯惨婦人則黒理充肥少疾多力城
郭虚市負販逐利率婦人也而欽之小民皆一夫而數
妻妻各自負販逐市以贍一夫徒得有夫之名則人不
謂之無所歸耳為之夫者終日抱子而逰無子則袖手
安居群婦各結茅散處任夫徃來曽不之較至于溪峒
之首例有十妻生子莫辨嫡庶至于讐殺云
　　　捲伴
深廣俗多女嫁娶多不以禮商人之至南州竊誘北歸
謂之捲伴其土人亦自捲伴不能如商人之徑去則其
事乃有異始也既有桑中之約即暗置禮聘書于父母
牀中乃相與宵遁父母乍失女必知有書也索之袵席
間果得之乃聲言訟之而迄不發也嵗月之後女既生
子乃與壻備禮歸寧預知父母初必不納先以醨酒入
門父母佯怒撃碎之壻因請託鄰里祈懇父母始需索
聘財而後講翁壻之禮凡此皆大姓之家然也若乃小
民有女惟恐人不誘去耳徃誘而不去其父母必勒女
歸夫家且其俗如此不以為異也
　　　鬭白馬
廣人妻之父母死壻致祭必乗馬而徃以二牌棒手前
導將至妻家駐馬以待妻家亦以二牌棒手對敵謂之
鬭白馬壻勝則祭得入不勝則不得入故壻家必勝以
入其祭
　　　迎茅娘
欽㢘子未娶而死則束茅為婦于郊備鼓樂迎歸而以
合𦵏謂之迎茅娘昔魏武愛子蒼舒卒聘甄氏亡女合
𦵏眀帝愛女淑卒娶甄氏亡孫合𦵏欽之迎茅娘夷風
也曹氏父子直為㝠婚豈足尚哉
　　志異門
　　　天神
廣右敬事雷神謂之天神其祭曰祭天蓋雷州有雷廟
威靈甚盛一路之民敬畏之欽人尤畏圃中一木枯死
野外片地草木萎死悉曰天神降也許祭天以禳之茍
雷震其地則又甚矣其祭之也六畜必具多至百牲祭
之必三年初年薄祭中年稍豐末年盛祭每祭即養牲
三年而後克盛祭其祭也極謹雖同里巷亦有懼心一
或不祭而家偶有疾病官事則鄰里親戚衆尤之以為
天神實為之災
　　　聖佛
南海諸蕃國皆敬聖佛相傳聖佛出世在真臘國之占
里婆城聖佛女子也有夫渡海而舟為龍王所蕩乃謂
龍王曰使我登岸當嵗生一子以奉龍王既海神送其
舟于占里婆城乃顯神異人有慢輕必降禍焉人有祈
求必赴感焉人有自欺於前必報驗焉南蕃皆敬事之
凡相爭者必相要質于聖佛前曲者不敢徃也南蕃所
居皆茅廬唯聖佛廟貌甚整黄金飾像四軀為四殿盖
一佛而三夫也女巫數輩謂之夷婆廟多鼓舞血食無
虚日每嵗正月十三日設廬于廟前積禾于中請聖像
出廟而焚禾以祭十四日聖佛歸廟二十日聖佛生子
乃忽有一圓石出其身二十日夜舉國人民不寢以聽
佛之生子眀日國人皆奉珍寳犀象獻佛其所生子舟
載而投諸海以奉龍王云六合之外妖祥恠誕愈多如
此
　　　甯諫議
欽州甯諌議廟去城數十里太守到任謁之雨𤾉不時
禱之輙應六朝時有甯猛力據有其地隋朝因拜猛力
為安州刺史然恃險驕倨自若也自令狐熙為桂州總
管諭以㤙信乃詣府請謁後熙奏改安州為欽州猛力
欲隨使者何稠入朝而死其子長真𦵏畢即入朝乃以
長真嗣為欽州刺史唐髙祖授長真欽州都督長真死
子據襲刺史然則諌議其猛力歟猛力最有功于欽欽
人即其墓宅社而稷之置祭田數頃諸甯掌之至今尚
存諸甯今為大姓每科舉嘗有薦名者欽之祀無非滛
祠惟諌議為正
　　　武婆婆
廣右人言武后母本欽州人今皆祀武后也冠帔巍然
衆神環坐所在神祠無不以武為尊巫者招神稱曰武
太后娘娘俗曰武婆婆也
　　　轉智大王
欽守陳承制名永泰熙寧八年交阯破欽死于兵先是
交人謂欽人曰吾國且襲取爾州以告永泰弗信交舟
入境迅甚永泰方張飲又報抵城復弗顧交兵入城遂
擒承制以下官屬於行衙曰不殺汝徒取金帛爾既大
掠則盡殺之欽人塑其像于城隍廟祀之號曰轉智大
王凡嘲人不慧必曰陳承制云
　　　新聖
廣西凌鐵為變鄧運使擒之盖殺降也未㡬鄧卒若有
所覩廣西羣巫乃相造妖且明言曰有二新聖曰鄧運
使凌太保必速祭不然癘疫起矣里巷大讙結竹粘紙
為轎馬旗幟器械祭之于郊家出一雞既祭人懼而散
巫獨攜數百雞以歸因嵗嵗祠之巫定例云與祭者不
得受胙故巫嵗有大獲在欽為尤甚
　　　雞卜
南人以雞卜其法一小雄雞未孳尾者執其兩足焚香
禱所占而撲殺之取腿骨洗淨以麻線束兩骨之中以
竹梃插所束之處俾兩腿骨相背于竹梃之端執梃再
禱左骨為儂儂者我也右骨為人人者所占之事也乃
視兩骨之側所有細竅以細竹梃長寸餘者遍挿之或
斜或直或正或偏各隨其斜直正偏而定吉凶其法有
一十八變大抵直而正或附骨者多吉曲而斜或逺骨
者多凶亦有用雞卵卜者焚香禱祝書墨於卵記其四
維而煑之熟乃横截視當墨之處辨其白之厚薄而定
儂人吉凶焉昔漢武奉越祠雞卜其法無傳今始記之
　　　茅卜
南人茅卜法卜人信手摘茅取占者左手自肘量至中
指尖而斷之以授占者使禱所求即中摺之祝曰奉請
茅將軍茅小娘上知天綱下知地理云云遂禱所卜之
事口且禱手且掐自茅之中掐至尾又自茅中掐至首
乃各以四數之餘一為料餘二為傷餘三為疾餘四為
厚料者雀也謂如占行人早占遇料行人當在路此時
雀已出窠故也日中占遇料則行人當晚至時雀至暮
當歸爾晚占遇料則雀已入窠不歸矣傷者聲也謂之
笑面猫其卦甚吉百事歡欣和合疾者黒面猫也其卦
不吉所在不和合厚者滯也凡事遅滯茅首餘二名曰
料貫傷首餘三名曰料貫疾餘皆倣此南人卜此最驗
精者能以時辰與茅折之委曲分别五行而詳說之大
抵不越上四餘而四餘之中各有吉凶又係乎所占之
事當卜之時或遇人來則必别卜曰外人踏斷卦矣余
以為此法即易卦之世應揲蓍也嘗聞楚人篿卜今見
之
　　　南法
祝融之墟威靈所萃其間異法亦天地造化之流也巫
以荆得名豈無自而然哉嘗聞巫覡以禹歩呪訣鞭笞
鬼神破廟殞竈余嘗察之南方則果有源流蓋南方之
生物也自然禀禁忌之性在物且然况於人乎邕州溪
峒有禽曰靈鶻善禹歩以去窒塞又有鴆鳥亦善禹歩
以破山石有􁉃日十二時能含毒射人影以致病以是
觀之南人之有法氣類實然然今巫者畫符必為鴆頂
之形亦可見其源流矣是故愈西南愈多詭異茫茫天
地法各有本必有精于法者夫亦云自然而然非人所
能為也
　　　家鬼
家鬼者言祖考也欽人最畏之村家入門之右必為小
巷升堂小巷右壁穴隙方二三寸名曰鬼路言祖考自
此出入也人入其門必戒以不宜立鬼路之側恐妨家
鬼出入嵗時祀祖先即于鬼路之下陳設酒肉命巫致
祭子孫合樂以侑之窮三日夜乃已城中居民於㕔事
上置香火别自堂屋開小門以通街新婦升㕔一拜家
鬼之後竟不敢至㕔云儻至則家鬼必擊殺之惟其主
婦無夫者乃得至㕔
　　　挑生
廣南挑生殺人以魚肉延客對之行厭勝法魚肉能反
生于人腹中而人以死相傳謂人死隂役于其家有一
名士嘗為雷州推官親勘一挑生公事置肉盤下俾囚
作法以驗其術有頃發視肉果生毛何物淫鬼乃能爾
也然解之亦甚易但覺有物在胷膈則急服升麻以吐
之覺在腹中急服鬱金以下之此方亦雷州鏤板印散
者蓋得之于囚也
　　　蠱毒
廣西蠱毒有二種有急殺人者有慢殺人者急者頃刻
死慢者半年死人有不快于已者則陽敬而隂圖之毒
發在半年之後賊不可得藥不可解蠱莫惨焉乾道庚
辰欽州城東有賣漿者蓄蠱毒敗而伏辜云其家造毒
婦人倮形披髪夜祭作糜粥一盤蝗蟲蛺蝶百蟲自屋
上來食遺矢乃藥也欲知蠱毒之家入其門上下無纎
埃者是矣今黎峒溪峒人置酒延客主必先嘗者示客
以不疑也
　　　罔兩
淳熙乙未正月朔罔兩見于融州融水縣治有人之影
無人之形倮而披髪者無萬數有一手力持紙錢焚之
影競赴火又復散亂有頃乃沒是日城外有神廟煙火
自地出經日而滅一郡大驚鄭隕夢為融教官親見而
言之是年融不聞有異
　　　栁州蜈蚣
栁州種甘堂頃年夜有光出柱上蠧穴中滿堂如月剔
視見鱗甲大如鏡太守知異物集吏卒持斧鋋齊刺之
有聲砉然破柱乃大蜈蚣長竟柱腦中得珠如鵝卵圓
走盤光遂不見
　　　桂林猴妖
靜江府疊綵巖下昔日有猴夀數百年有神力變化不
可得制多竊美婦人歐陽都護之妻亦與焉歐陽設方
畧殺之取妻以歸餘婦人悉為尼猴骨𦵏洞中猶能為
妖向城北民居每人至必飛石惟姓歐陽人來則寂然
是知為猴也張安國改為仰山廟相傳洞内猴骨宛然
人或見眼忽微動遂驚去矣
