#+TITLE: 江漢叢談-明-陳士元
#+DATE: 2016-06-11 12:22:14
#+SOURCE: github.com/kanripo/KR2k0124 master bf3301a5                
欽定四庫全書　　　　　史部十一
　江漢叢談目錄　　　　　地理類八(雜記之屬/)
　　卷一
　　　風后　　　　　　　舜陵
　　　舜妃　　　　　　　宛委
　　　息壤　　　　　　　𤣥夷
　　　九井　　　　　　　有南
　　　鬻子　　　　　　　隋珠
　　巻二
　　　子文　　　　　　　孟宗
　　　龎統　　　　　　　樂藹
　　　黃母　　　　　　　解佩
　　　三楚　　　　　　　竹王
　　　槃瓠　　　　　　　空言
　　　　(臣/)等謹案江漢叢談二卷不著撰人名氏惟
　　　　卷首題曰環中迂叟續説郛載其數條題曰
　　　　陳士元著案士元字心叔應城人嘉靖甲辰
　　　　進士其厯官始末無考所撰有易象鈎解已
　　　　别著録是書於楚地故實設為問答加以考
　　　　證若童士疇沔志以楚之風城非伏羲後士
　　　　元則引路史伏羲之後封國者十有九而風
　　　　國居其首不得謂伏羲之後無風國又山海
　　　　經舊稱伯益作士元則摭其中長沙零陵乃
　　　　秦漢郡名知其為後人附益後漢書載南方
　　　　諸夷為槃瓠犬種士元則以為人名非犬名
　　　　如斯之類持論皆極精確惟隋侯得珠孟宗
　　　　得筍之類舊籍相傳事渉神怪正可存之不
　　　　論士元乃輾轉徵引以實之未免失之附㑹
　　　　蓋誇飾土風標榜鄉賢乃明人地志之結習
　　　　士元亦未能免俗耳要其引據賅洽論斷明
　　　　晰則可取者正多也觀所注周易多發明漢
　　　　儒之學知其留心古籍非空談無根者比矣
　　　　乾隆四十三年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
欽定四庫全書
　江漢叢談巻一
　　風后
成仁卿問風后國答曰風后風國之侯伏羲裔也皇甫
士安(謐/)帝王世紀云黃帝夢大風吹天下之塵垢皆去
寤而嘆曰風為號令執政者也垢去土后在也天下豈
有姓風名后者哉於是依占而求之得風后登以為相
廖鳴吾(道南/)楚紀云黃帝披山通道南至於江登熊相
得風后於竟陵以為相今承天府景陵縣東北五華山
椒有伏羲廟舊志以為古風國地宋儒胡明仲(寅/)廟記
不及古風國童士疇(承敘/)沔志云胡記不及古風國者
蓋疑之也又云左傳任宿須顓臾風姓也邑於濟上杜
元凱(預/)注四國伏羲後封近於濟皆魯附庸則今風城
非伏羲後矣余謂童未深考也夫杜以伏羲後近濟者
據左傳所載四國耳羅長源(泌/)路史載伏羲之後封國
者十有九而風國居其首堯誅大風禹訪風后皆其𦙍
也安得謂伏羲後無風國邪李𢎞憲(吉甫/)元和郡縣志
云復州竟陵縣本古風城古之風國即伏羲風姓也南
陵汊水汊水者澨水也禹貢三澨是已武德中置汊川
縣𨽻沔風城在其北若然安得謂伏羲後無風國在景
陵邪
　　舜陵
仁卿問舜陵答曰永州志云帝舜陵在九疑山一名永
陵禮記檀弓云舜葬蒼梧之野司馬子長(遷/)史記云舜
南巡崩於蒼梧之野歸葬零陵之九疑又載於家語皇
覽竹書世紀而樂子正(史/)太平寰宇記張叔範(埏/)零陵
志楊廷秀(萬里/)揮麈錄(王仲言明清亦有/揮麈錄無舜陵事)呉格甫(致堯/)
九疑考古並述之楚靈王作臺象焉(國語呉王夫差將/伐齊申胥諫曰昔)
(楚靈王築臺於章華之上闕為石郭陂漢以象帝舜注/云舜葬九疑山其水旋丘下故壅漢水使旋石郭以象)
(之/也)秦皇漢武皆嘗望祀宋置守陵五戸國朝布在祀典
仍建廟簫韶峯下余謂舜葬九疑非實孟子言舜卒於
鳴條今安邑有舜墓又有鳴條陌是其證也而鄭康成
(𤣥/)乃以鳴條為南夷地謬矣舜既禪禹豈復巡狩於荒
服外哉書云陟方乃死説者以陟方為巡狩韓退之(愈/)
云地傾東南南巡非陟也陟者升也方乃死者釋陟為
死也蘇子瞻(軾/)亦云陟方猶升遐乃死為章句後世遂
以為經文故汲書紀年帝王之崩皆曰陟書云在位五
十載陟者紀舜之崩也何謂南巡哉他傳又云舜伐苗
民崩於蒼梧夫伐苗者禹也已竄三危矣何得勞無為
之舜於耄期之時邪歐陽永叔(脩/)詩云虞舜老倦勤薦
禹為天子豈復有南巡迢迢渡湘水是也都𤣥敬(穆/)聽
雨記談云史言舜南巡崩於蒼梧之野今舜塜乃在零
陵之九疑九疑去南岳千有餘里蒼梧在廣西域内去
九疑又數百里書云舜南巡守至于南岳豈又幸九疑
遂崩而葬其地乎孟子言舜卒於鳴條鳴條在東方夷
服今又不聞有舜陵孟子去古未逺而傳聞猶未免若
此况後世乎是𤣥敬亦有疑於九疑舜陵也羅長源云
象封有鼻故墓在始興有鼻者有庳也即今道州而九
疑之墓或象塜耳不然商均窆也大荒南經云赤永之
東蒼梧之野舜子商均之所葬也而元次山(結/)九疑山
圖記亦謂商均窆其陰豈商均徙此因葬之而後世遂
以為舜陵邪漢章帝時零陵文學奚景於泠道舜祠下
得笙白玉之琯十二故吕氏(不韋/)春秋戴延君(德/)大戴
禮伏子賤(勝/)尚書大傳許叔重(愼/)説文應仲逺(劭/)風俗
通陳晉之(暘/)樂書范蔚宗(曄/)後漢書皆言昔西王母獻
舜玉琯注云西王母神也曾伯端(慥/)集仙錄亦云舜在
位西王母使獻白玉琯以和八風則白玉之琯為舜之
寶器明矣胡為乎藏於零陵哉無乃帝舜諸子分封巴
陵上虞衡山江華等國各錫寶器如成周錫封之制而
商均則得白玉之琯遂傳流零陵邪又按舜陵載在山
海經者非一説也海内南經蒼梧山帝舜葬其陽又大
荒南經帝舜葬於岳山又海内北經有舜臺臺即陵也
又海内朝鮮記南方蒼梧之泉其中有九疑山舜之所
葬在長沙零陵界中夫山海經世稱伯益作而長沙零
陵乃秦漢郡名則知此書多後人附益而九疑舜陵𣺌
不可信矣又寶櫝記云舜葬於蒼梧有鳥自丹州而來
吐氣名曰馮霄能啣土成邱墳舜墓鳥所營也集仙錄
又云舜瞑目端坐乘空而至南方之國其中有九疑山
焉厯數既往歸理兹山(集仙錄云王妙想蒼梧女道士/也住黃庭觀見空中大仙謂妙)
(想曰吾乃帝舜耳昔勞厭萬國養道此山云云乃命侍/臣以駐景靈九授妙想妙想仙去兹山以舜脩道之所)
(故曰道州/營道縣)眞源賦云舜因南巡走馬逐鹿同飛蒼梧莫
知所去王仲任(充/)論衡書虚篇云舜葬蒼梧象為之耕
四説尤妄誕不足辯
　　舜妃
仁卿問舜妃墓答曰一統志云舜二妃墓在黃陵廟西
又云黃陵廟乃漢荆州牧劉景昇(表/)建以祀舜二妃之
神昔舜南巡崩葬蒼梧二妃娥皇女英堯二女也尋舜
不及死沅湘間國朝命有司以六月六日致祭焉唐髙
千里(駢/)詩云帝舜南巡去不還二妃幽怨水雲間當時
珠淚知多少直致于今竹尚斑劉文房(長卿/)詩云蒼梧
在何處斑竹自成林㸃㸃留殘淚枝枝寄此心蓋長沙
郡縣多斑竹乃自宇宙生竹以來本有種類若此而世
傳舜崩二妃攀竹悲哀淚滴竹上成斑故髙劉詩意及
之然堯女舜妃之説則始於秦博士妄對耳史記秦本
紀始皇二十六年巡衡山南郡浮江至湘山祠逢大風
㡬不得渡問博士湘君何神博士對曰聞堯女舜之妻
葬此於是始皇大怒使刑徒三千人伐湘山樹赭其山
而羅君章(含/)度博平(尚/)並斷以黃陵為堯女舜妃之墓
鄭康成張茂先(華/)酈善長(道元/)皆謂大舜南巡二妃從
征溺死湘江神遊洞庭之山而出入乎瀟湘之浦遂指
楚辭湘君湘夫人以實之何其不深研也郭景純(璞/)云
二女帝者之后配靈神祗豈應下降小水而為夫人王
叔師(逸/)韓退之並有辯沈存中(括/)云舜陟方時二妃皆
百餘歲豈得俱存猶稱二女哉其説誠是但未考黃陵
舜妃墓及瀟湘二女之故惟路史發揮則以黃陵為癸
比氏之墓瀟湘二女乃帝舜女也癸比氏帝舜第三妃
而二女皆癸比氏所生一曰宵明一曰燭光汲簡及世
説皆載之山海經所謂洞庭之山帝之二女居之是也
若九歌之湘君湘夫人則又洞庭山神豈謂帝女哉帝
王世紀云舜三妃娥皇無子女英生商均今女英墓在
商州蓋舜崩之後女英隨子均徙於封所故其卒葬在
焉而癸比氏則亦同二女徙於瀟湘之間故其卒葬在
此耳山海經云舜之二女處於大澤光照百里大澤者
洞庭也光照者威靈之所暨也至今湘神分風送客威
靈暨於百里與山海經之説相合則湘祠為祀舜二女
而黃陵墓為癸比氏所葬不有明徵乎陸士規黃陵廟
詩云東風吹草緑離離路入黃陵古廟西帝子不知春
又去亂山無主鷓鴣啼帝子者蓋謂帝舜女也而黃長
睿(伯思/)又謂帝女者天帝之女翁養源從其説遂述於
湘江圖志斯失之逺矣
　　宛委
仁卿問宛委聖記答曰趙長君(曄/)呉越春秋云禹按黃
帝中經見聖記在九疑天柱號曰宛委承以文玉覆以
磐石其書金簡玉字禹乃南廵登衡嶽宛委山得治水
之記今岣嶁山有禹科斗碑向藏地中韓退之劉夢得
(禹錫/)並有禹碑詩皆聞而不及見國朝嘉靖初有人掘
地得碑遂摹搨傳世楊用脩(愼/)沈鎰各有釋文湛原明
(若水/)有跋徐靈期南岳記云夏禹導水通瀆刻石書名
山之髙即此碑也於乎禹治水萬世稱神禹者豈虛哉
洪水為災非神術何由致力矣集仙錄云雲華(巫山神/女名)
告禹曰太上愍汝之志將授靈寶之文陸策虎豹水制
蛟龍馘邪檢凶以成汝功因授上清寶文又得庚辰虞
余之助(益稷/字)遂導流決川奠五岳别九州天錫𤣥圭以
為紫庭眞人而馬永卿於宋紹興十七年過巫山撰神
女廟記亦稱禹得玉篆之書開山疏水無不如志又李
佐於漢永和九年泛洞庭登包山入靈洞得古岳瀆經
第八巻竒字蠧毁不能觧譙允南(周/)解云禹治淮水三
至桐栢山驚風迅雷石號木鳴土伯擁川天老肅兵功
不能興禹怒召百靈授命䕫龍桐栢千君長稽首請命
禹因囚鴻䝉氏彰商氏兠氏盧氏犂婁氏乃獲淮渦水
神無支祈(無支祈/水神名)善應對言語形若猿猱縮鼻髙額青
軀白首金目雪牙頸伸百尺力逾九象摶擊騰趠疾利
倐忽視不可乆禹授之童律童律不能制授之烏木田
烏木田不能制授之庚辰庚辰能制鴟脾桓胡木鬽水
靈山妖石怪奔號叢繞者以千數庚辰持㦸逐去頸鎖
大械鼻穿金鈴徙之淮隂龜山之足俾淮水永安而釋
氏以為泗州僧伽之所降水母者羅長源嘗辯其非矣
大哉神禹之力世儒不得聞其槩今之黃冠履斗罡㦸
指書空者輙稱禹歩禹訣焉諸葛孔明(亮/)黃陵廟記云
僕總師趨蜀道覩江山之勝乃見石壁間神像宛然如
畫前竪一旌旗右駐一黃犢猶有董工開導之勢古傳
所載黃龍助禹開江治水不誣也夫世人有道術者亦
能制蛟螭之怪如許敬之(遜/)斬蛟之蹟往往顯著楚中
姑亡論而習彦威(鑿齒/)襄陽耆舊傳云城北沔水有蛟
患鄧遐守襄拔劍入水蛟遶遐足遐揮劍斬之遂無蛟
患晁元采(百揆/)潯陽記云城東橋水有蛟常為百姓害
董奉書符呪水即見蛟死浮出水面又原化記云種園
張老以法禁龍(荆湘僧居近水有龍時挾雷雨出入種/園張老者術士也嗔此龍損物宻禁以)
(法龍潛告僧曰某乃龍也住此水多年今為張老所禁/命在危急請和尚救之願酬一寶珠僧如其言以告張)
(老張老曰和尚勿救此龍若受其珠後悔無及僧懇請/不已張老乃放龍移出潭水張老去後雷雨忽作瓌僧)
(舍奪/其珠)又裴鉶傳竒云西域異僧金剛仙能攝龍於瓶中
(開成初僧金剛仙西域人居清逺峽山寺能梵音善拘/鬼魅制蛟螭鍚杖一聲召雷立震後欲歸天竺乃於峽)
(山潭畔摇鍚而呪水開見底以缾張之有一泥鰍長三/寸許躍入缾中語寺僧曰此龍也吾至海門以藥煮為)
(膏塗足則渡海若履平地是夜龍王化白衣叟持黃金/百兩以餽寺僧懇請捨其龍金剛仙傾鰍於潭泛舶而)
(歸/)况神禹以聖德授神靈之秘能驅役天丁疏理地脉
者乎然水中龍蛇逞怪最難除嘗讀禹穴紀異及墉城
集大禹治水𤣥奥錄皆言禹導岷山至於峡中實為上
古鬼神龍蟒之宅見禹至護惜巢穴作為妖怪風沙晝
暝迷失道路禹乃仰空而歎俄見神人狀類天女授禹
太上先天呼召萬靈玉篆之書且使其臣狂章黄麾大
醫童律為禹助禹於是呼吸風雷役使鬼神驅逐龍蟒
始能治水異哉此禹之所以稱神也故孟子論禹治水
既曰掘地注海矣而又有驅龍蛇之文驅之云者豈無
法術哉古有豢龍氏御龍氏葢以馴龍得姓左傳蔡墨
(黯/)對魏獻子(舒/)甚詳而周禮秋官有壺涿氏其職主於
殺水神水神死則淵為陵又葛稚川(洪/)所撰抱朴子云
西域方士能禹歩吹炁龍即浮出十餘丈更吹之輙縮
至數寸掇取入壺遇旱發龍入潭又禹歩吹之復長十
數丈須㬰雨至矣李重規(百藥/)北齊書云晉陽有人明
法術曰我本恒岳仙人謫至此汾水暴漲臨水禹歩以
符投水流便絶徐自沙石上渡焉此或神禹之遺法也
於乎余嘗玩岣嶁禹碑而憾宛委聖記不傳於後世治
水使者不得纘禹之績天意謂何可為浩嘅已
　　息壤
仁卿問江陵息壤答曰息者生也言土壤生長不已也
江陵圖經云子城南門地隆起如伏牛馬狀去之一夕
輙復如故溟洪錄云唐元和初裴宇鎭荆州掘之深六
尺得一石規模樓櫓悉倣江陵城制其石中空徑六尺
八寸甚工緻命徙置藩籬間毁之是春淫雨四月不止
潦漲莫遏人抱為魚之憂會洛中道士歐獻博學多聞
來居楚山馳問之對以事廹鑿石弗及令陶範為江陵
城制内廣六尺八寸樓櫓門闕無少差於南門外八十
歩掘深六尺埋之淫雨當止裴從之其夕土復隆起一
統志云裴復埋舊石雨止與溟洪錄陶範之説稍異其
後高遵聖(從誨/)鎭荆(闕/)　經其處問書記孫孟文(光憲/)
對曰伯禹治水(闕/)　　荆定彼原泉之穴慮萬世下或
有泛溢爰(闕/)　　　之耳又王子融(旭/)息壤記云慶厯
甲申(闕/)　　　　涖荆州自春至夏不雨遍走羣祀五
月(闕/)　　　　過此地無復隆起而石屋檐已露請掘
(闕/)　　　　沴亦足為快因具畚鍤寘土數百擔以(闕/)
　　　　是夕雷雨大至逺近沾洽亟以馨爼薦答醫
博士張若水者年逾七十因言兒時見大諫臧夢壽(丙/)
嘗以乆旱發之數尺巨石如屋四面為柱為牖其南隱
出門闥百夫莫動乃縻以巨索牽水兕二石提出之大
雨不止未及窮其石城因覆以屋繪為風雷之像陳希
元(堯佐/)又易以神龍像皇祐三年子融致仕始記焉蘇
子瞻息壤詩序云息壤旁有石不可犯畚鍤所及輙復
如故又頗致雷雨歲旱屢發有應羅長源亦云江陵之
壤鎮鎻水旱而髙子勉(荷/)息石詩序云息石在江陵莊
嚴寺且謂韞玉之石則妄矣又玉堂閒話云江陵南門
之外雍門之内東垣下有小室一所髙尺許詢其州人
曰此息壤也禹堙洪水兹有海眼泛溢無恒禹鐫石造
龍宫寘於穴中以塞水脉劉安淮南子亦云禹以息壤
堙洪水而山海經則云洪水滔天鯀竊帝之息壤以堙
洪水帝怒令祝融殺之羽山是鯀用息壤而殛死禹用
息壤而成功後世紛然致駁莫得其説朱元晦(熹/)楚辭
辯證云天問補注引山海經鯀竊帝息壤帝令祝融殛
之所謂帝者上帝也上帝欲息此壤不欲使人干之故
鯀竊而帝怒使祝融之神誅鯀然禹亦竊以治水上帝
不怒何上帝喜怒不常如此也楊用脩丹鉛摘錄云説
文謂壤柔土也山海經所謂鯀竊帝之息壤葢指桑土
稻田可以生息皆君所授於民者故曰帝之息壤鯀治
水不順水性而力與水爭決耕桑之畎畆坊淫潦之洪
流故曰竊帝之息壤以堙洪水此説異於衆説而荆州
圖經所載皆略而不論矣又永州亦有息壤永志云城
南故龍興寺東北陬有堂堂之地隆然而起狀若鴟吻
色若青石出地廣四歩髙一尺五寸初為堂時夷之而
益髙凡持鍤者盡死人以為神自是不敢犯柳子厚(宗/)
(元/)以為夷之者或不幸而死石烏能神為記以辯之謂
史記有地長之占甘茂盟息壤葢其地有是類也按甘
茂傳云秦王迎甘茂於息壤注謂息壤秦邑名余謂息
壤與地長之占不同班孟堅(固/)漢書云元帝時臨滁地
湧六里崇二丈所哀帝時無鹽危山土起覆草如馳道
狀劉昫唐書云垂拱二年新豐有山湧出建中初魏縣
有地數畆忽長崇數尺柯竒純(維騏/)宋史新編云天禧
五年襄州道側湧起髙三丈許長三丈闊八尺此則地
長之占非息壤也
　　𤣥夷
仁卿問𤣥夷蒼水使者託夢授書答曰髙山大川神靈
炳燿昔人記之矣六帖云禹傷父功不成乃廵衡山血
馬以祭仰天而嘆忽夢男子自稱𤣥夷蒼水使者謂禹
曰欲得山神書者齋焉禹乃退齋三日遂獲金簡玉字
之書盖山神託夢靈應如此澧州志云宋汪安行以武
陵郡丞攝守澧陽移攝巴陵明年夏方歸故官道由安
鄉阻風五日遣人持書禱於黄山行祠即得吉卜夜夢
烏巾紫襴者來謁云詰朝可行矣他日吾邦使君敢不
告既寤風果息秩滿遂遷澧守皆如神言紹興改元安
行乃書靈應於廟中又黄陵廟靈應尤異歐陽永叔嘗
與蘇子瞻言曰修昔以西京留守推官為館閣校勘時
同年丁元珍(寶臣/)適來京師夢與修同舟泝江入一廟
拜詔堂下修班元珍下方拜時神像為起既出門見一
馬隻耳覺而語修固莫識也已而元珍除峽州判官修
亦貶夷陵令一日與元珍同泝峽謁黄陵廟入門惘然
皆夢中所見修為縣令固班元珍下而門前鐫石為馬
缺一耳相視驚愕修乃留詩廟中私識其事其後蘇子
瞻過黄陵廟詩有廟前行客拜且舞擊鼓吹簫屠白羊
之句則黄陵靈應可知又沙門文瑩玉壺野史云寳元
元年朱正基以駕部郎為峽州守一夕夢一吏云城隍
神遣吏督修夷陵縣廨宇不宜後時朱不甚異連三夕
夢如初明日報至歐陽永叔謫夷陵令已及荆門朱因
夢待永叔特異夫朱守峽州葢與判官丁元珍同時而
永叔乃宋代人物宜為鬼神所欽預徵之夢况大禹負
平世之任其山神託夢授書豈偶然哉
　　九井
仁卿問神農九井答曰羅長源路史謂神農母安登感
神於常羊生神農於列山之石室生而九井出焉列山
者厲山也在今隨州盛𢎞之荆州記云江夏郡隨縣北
界厲鄉村南重山井在山北重塹周之廣一頃一十畆
内有地名神農宅神農生此神農既生九井自穿舊説
汲一井則八井皆動樂子正寰宇記云九井在隨縣北
百里不敢觸犯今惟存一井即其處為神農社里人年
常祀之夫神農生而九井出此神農之所以為神也非
符命之説哉袁彦伯(宏/)後漢紀云光武生於舂陵望氣
者歎曰氣佳哉鬱鬱葱葱然及光武與兄伯升(縯/)起兵
還舂陵逺望舍南火光燭天卒能中興漢室(舂陵在今/永州寧逺)
(縣本漢冷道縣地節侯買之封國也元帝時/徙封南陽仍號舂陵在今襄陽府棗陽縣)沔志云張
文德(興世/)竟陵人居臨沔水先無洲嶼文德初生門前
忽生洲寖大及文德為方伯而洲遂至十餘頃李延壽
南史云江陵九十九洲古老相傳洲滿百則應天子桓
𤣥為荆州刺史懷異志乃破其一以應之隨即漂散宋
文帝為宜都王在藩時忽一洲自立明年文帝即位桓
温構禍前洲復没梁武帝太清末年枝江之浦復生一
洲明年梁文帝即位承聖末年其洲與大岸相連惟九
十九洲耳據細可以揆大稽近可以測逺神農九井自
穿詎不足信邪奈何世儒諱談符命即楚南公三户亡
秦之言亦不知何所指授(三戸地名項羽渡三户/津破章邯軍遂滅秦)乃使
凶人昧乎天命謂智力足以簒奪遂甘心不軌如武陵
張文表江陵王延範以及黄岡歐普祥沔陽陳友諒軰
或因一夢一䜟輙興亂而被誅豈知符命哉自漢以來
談符命者推衍穿鑿流為䜟緯王莽公孫述既以速禍
而隋煬帝唐太宗武韋二后又因之以濫殺乃疑上古
帝王符命不足信斯亦矯枉太過而不究聖人圖書精
藴神以知來百世可知之説非虛誑也
　　有南
仁卿問有南赤龍答曰有南赤龍者商湯後也路史云
有南以二臣勢均爭權而分(出汲冡/周書)後有南仲翊宣王
以中興羅苹注云湯八世孫盤庚(自湯至盤庚十七/世今云八世誤)妃
姜氏夢赤龍入懷孕十有二月生子有文在手曰南遂
封之南國號有南赤龍楚地記云漢江之北為南陽漢
江之南為南郡並以古南國得名耳詩稱江漢為南國
之紀説者謂在豐鎬南也安知不指商時侯國名哉古
者人生有文在手或以為名氏或以胙茅土如周不窟
生子手文曰鞠是為鞠陶唐叔虞魯公子友皆以手文
為名世説云周昭王夫人觀白雲有孕而生子左手文
曰公右手文曰羽乃賜姓翁氏左傳魯桓公母仲子宋
武公女也仲子手文曰為魯夫人他書所載此類甚多
微乎窅哉若有神物預定焉者不可以常理詰已
　　鬻子
仁卿問鬻子(熊/)年九十為文王師答曰世説云鬻子楚
之先也年九十見文王王曰老矣鬻子曰使臣捕獸逐
麋已老矣坐策國事臣尚少也(鬻子題/辭同)宋景濓(濓/)謂鬻
子書二十二篇藝文志屬之道家而小説家又别出十
九卷今世所傳者出祖擇之(無擇/)所藏止十四篇其文
質其義𢎞實為古書無疑近時沈子(津/)百家類纂則以
鬻子屬之雜家云余謂成王封鬻熊曾孫繹於楚之丹
陽(即今/枝江)賜以子男之田蓋以鬻子嘗有勤勞封其後以
報之事載左傳國語吕覽風俗通等書甚明而孟子稱
伯夷太公二老歸文王而不及鬻子桓君山(譚/)新論云
殷之伊尹周之太公秦之百里奚咸有大才皆年七十
乃升為王霸師君山言太公亦不及鬻子此其故何也
韓嬰韓詩外傳云文王師於錫疇子斯劉子政(向/)新序
云文王學於時子思兹皆不經見豈可謂鬻子非文王
師邪戰國策云楚丘先生年七十往見孟嘗君(田文/)孟
嘗君曰先生老矣春秋髙矣多遺忘矣何以教文楚丘
先生曰君謂我老將使我投石超距乎追車赴馬乎逐
麋鹿搏虎豹乎吾則老矣將使我深計逺謀乎定猶豫
而決嫌疑乎出正辭而當諸侯乎吾乃始壯何老之有
是楚丘先生之言葢祖述鬻子耳歐宋新唐書云襄陽
張孟將(柬之/)為荆州長史狄懷英(仁傑/)薦之曰其人雖
老宰相才也後為相知政事翼輔中宗復位年八十餘
封漢陽郡公長沙志云陳光問讀書靈巖山中年過六
十始同曹夢徵(松/)等登第時稱荆南五老榜今隆慶辛
未科余友公安劉惟明(珠/)年六十六始登第人之禄位
壽算不有定命哉命定於天則出處老少皆非人力所
能參也楚人年少有名者未暇悉舉如江夏黄子琰(琬/)
江陵庾愼之(肩吾/)皆七歲能賦詩襄陽杜子美(甫/)湘鄉
賀德英桂陽司馬李重規皆七歲能屬文江陵劉思眞
(之遴/)瀏陽歐陽原功(𤣥/)皆八歲能屬文零陵樂成之(韶/)
江陵岑參皆九歲能屬文乃若茶陵譚珍卿(昭寶/)則七
歲應童子科登上第其謝啟有七歲逺離於膝下九經
流出於胷中之句啟傳禁中理宗見而異之國朝李賔
之(東陽/)四歲能書大字景帝召見抱置膝上六歲再召
試尚書大義稱旨後為相卒贈太師諡文正嘉魚李茂
卿(承芳/)生甫七月能以筯畫灰作土地二字此皆禀賦
異常者也
　　隋珠
仁卿問隋侯得蛇珠之報答曰干令升(寶/)搜神記云隋
侯行見大蛇被傷而活之蛇銜珠以報其珠徑寸純白
夜有光明如月是為隋侯珠一名明月珠顔惟喬(木/)隋
志云斷蛇丘夜光池在州城西即隋侯得珠處余揆隋
侯活蛇得珠而知天道好生非獨昆蟲靈異亦有鬼神
黙相焉爾此與魚鶴報珠何異哉三輔黄圖池沼類引
三秦記云昆明池中有靈沼名為神池其池通白鹿原
原人釣魚綸絶而去魚見夢於武帝求去其鈎帝戯池
上見大魚啣索帝曰豈不榖昨所夢邪乃取鈎放之又
三日帝復遊池池濱得明珠一雙帝曰豈昔魚之報邪
謝去咎(維新/)合璧事類引搜神記云孝子噲參見有𤣥
鶴為弋人所射參收養療治瘡愈而放之後鶴夜啄門
參執燭視之雌雄雙至各衘明珠以報參焉此雖非楚
中事亦可以類徵矣又房𤣥齡(喬/)晉書云咸康中毛碩
眞(寶/)守邾城有一軍人於武昌市買一白龜長四五寸
置甕中養之漸大放江中後邾城遭石氏敗䧟赴江者
莫不沉溺獨養龜軍人披甲投水覺如墮一石上視之
乃先所養龜載之既至岸龜迴顧而去黄州志云府城
大江之濱有白龜渚即此事而百川學海則謂毛自放
龜不謂軍人也與晉書異又隂勁弦(時遇/)韻府羣玉橋
渡蟻注云二宋少時有胡僧相曰小宋(名祁字/子京)他日魁
天下大宋(名庠字/公序)亦不失甲科後十年僧驚問大宋曰
公丰神異昔如能獲活數萬人命者試思之曰堂下比
有蟻穴為暴雨所侵羣蟻繚繞穴旁吾戲編竹以渡之
耳僧曰是也小宋今年首㨗公亦不出其下及唱第祁
第一庠第十章憲太后謂弟不可先兄乃擢庠第一而
寘祁第十今應山城南有渡蟻橋蓋後人作橋而擬其
名者又李明逺(昉/)太平廣記云劉宋文帝元嘉三年劉
樞自江陵歸鄂泊洲上月夜飲酒忽二人扣舟求謁樞
延與同宴夜闌二人俱醉即卧於飲處樞異之覆以被
天明舉被見二魚各長五六尺雖能動而甚困樞不殺
致之江中是夕樞夢白衣二人各持一珠置卧榻前而
去及曉見枕邊二珠各徑寸焉又余知古渚宫故事云
梁時劉嘉會(之亨/)為南郡太守夢二人姓李詣之乞命
劉不解其意既旦有人饋生鯉兩頭劉曰必夢中所感
乃放之江其夕夢二人謝恩曰當令君延壽一算李延
夀南史亦載其事又常徳志云李光學武陵人永樂間
知興化縣㕔東鵲巢二雛一飛去一折翼獨留光學以
藥哺之亦飛去後光學病危思魚忽鵲啣一鯿魚置於
庭光學烹食病愈此皆陰德獲報之驗也
　
　
　
　
　
　
　
　江漢叢談卷一
欽定四庫全書巻
　江漢叢談巻二
　　子文
仁卿問令尹子文虎乳之祥答曰左傳鬭榖於莬諡子
文伯比之子也初伯比通於䢵子之女生子文䢵夫人
使棄諸夢中有虎乳之䢵子田見之懼而歸夫人以告
遂使収之楚人謂乳榖(石賡云榖本作/□乳也借作榖)謂虎於莬故名
此與陸鴻漸之生相類唐書陸羽字鴻漸景陵人不知
所生或言有僧晨起聞湖旁羣鴈喧集以翼覆一嬰兒
遂収養之既長以易自筮得蹇之漸曰鴻漸于陸其羽
可用為儀乃以陸為氏名而字之然則子文丕著楚勛
鴻漸肇興茶利有天命矣余嘗讀生民之詩而歎后稷
之生有鳥翼羊腓之祥又讀左傳齊頃公之母惠公賤
妾也頃公初生而棄諸野故名無野其棄之也亦有貍
乳羶覆之異又馬貴與(端臨/)四裔考云夫餘國王之母
索離國王之侍兒也侍兒無夫而生子棄於豕牢又棄
於馬欄豕馬皆以口氣噓之得不死乃収養之是為東
明後乘魚鱉渡水至夫餘而為王豈由人力也哉孟子
言莫為而為莫致而致此之謂矣
　　孟宗
仁卿問孟恭武(宗/)哭竹得笋答曰陳承祚(壽/)三國呉志
云孟宗江夏鄳人性至孝母年老病篤冬節將至思笋
食時地凍無笋宗入竹林哀泣有頃地上出笋數莖持
歸作羮供母食畢病愈人以為孝感所致廖氏楚紀云
今武昌靈竹院即恭武故宅余謂至誠可以格鬼神貫
金石徹品彚而無間即寇平仲(凖/)之竹出於庶民哀悼
之誠且有徵異况恭武純孝乎一統志云寇萊公初知
巴東有惠政後貶雷州卒歸𦵏西京道出公安邑人皆
設祭哭於路折竹植地掛紙錢逾月視之枯竹盡生笋
衆為立廟祀之王闗之(闢/)渑水燕談云公安縣民祭萊
公見枯竹生笋成林因立公祠目其竹曰相公竹李茂
欽(誠之/)詩云已枯斷竹再成林天為英賢眷獨深仆木
偃禾如不起至今誰識大忠心此則謂公安之竹係於
萊公之精靈不係於民心之戀慕矣朱子宜(衣/)漢陽志
云郡城西北榴花塔宋時有婦事姑至孝一日殺鷄為
饌姑食鷄而死姑女訴於官婦坐罪無以自明臨行乃
折石榴花一枝揷地而祝曰妾若毒姑花即枯瘁若屬
誣枉花可復生其後花果生時人謂天彰其寃遂立塔
花側以表其異非孝徳之徵哉
　　龎統
仁卿問龎統見稱於司馬徳操(徽/)答曰陳承祚三國蜀
志云龎統字士元襄陽人德公從子也少時樸鈍未有
識者同郡司馬徳操清雅有知人鑑龎士元弱冠往見
徳操徳操采桑於樹坐龎樹下共語徳操甚異之稱為
南州士人之冠冕劉先主訪士於徳操徳操以諸葛孔
明為伏龍龎士元為鳳雛先主舉龎士元為耒陽令不
治免官魯子敬(肅/)遺先主書曰龎士元非百里才處之
治中别駕始得展其驥足耳夫徳操子敬之知龎士元
也豈眞有相術邪抑以談論相許邪如以談論則孔子
所謂君子色莊何由判也江夏黄文偉(香/)㓜舉孝亷京
師諺曰天下無雙江夏黄童荆門馬季常(良/)兄弟五人
並有才名季常眉有白毛鄉里諺曰馬氏五常白眉最
良事載漢書蜀志此其評品人倫有標榜之風焉歐陽
永叔撰胥公墓誌云胥公名元衡長沙人修年二十餘
以所為文見公於漢陽公一見竒之曰子當有名於世
留修門下偕至京師因妻以女是歐胥二公以文字相
知耳唐李長源(泌/)少以竒童名𤣥宗召見大悦曰是兒
精神腰大於身衡州志云李長源隱居南岳祝融峯遇
異人懶殘曰慎勿多言管取十年宰相長沙志云歐陽
原功瀏陽人十歲時有黄冠師注目視之曰是兒神氣
凝逺目光射人異日當以文名廊廟之器也楚紀云茹
瑺衡山人相者謂當封侯而不令終後仕至少保封忠
誠伯以事死於獄兹非相術有驗者乎嘗讀左傳楚靈
王將以商臣為太子訪諸子上(鬭勃/)子上曰蠭目而豺
聲忍人也商臣果有弑君之禍又司馬子良生子越椒
子文曰是子也熊虎之狀而豺狼之聲弗殺必滅若敖
氏及椒為政攻王王滅若敖氏之宗是子上子文均知
相術然則相術非始於姑布子卿自三代以來有之矣
亦非始於三代也黄帝素問論人之五態即相術何加
焉曹魏時王景興(朗/)著相論云仲尼之門童冠之羣不
言形相之事抑亦難據故也仲尼以言信行失之宰予
以貌度性失之予羽則彼揣表捫骨指色摘理不常中
必矣余謂家語載孔子自言失之宰予子羽者豈孔子
眞不知二子於其始哉蓋以二子馳心於言貌故託諸
身驗者警之以寓夫教誡之意耳而王景興遂以孔子
真失之二子是信韓非王仲任之臆説所謂矇者執燭
而説光聵者執鈴而説聲豈真有所見聞而得聖人㣲
㫖邪雖然古之善相如周之叔服(内/史)漢之許負(河内/老嫗)最
有名而書傳紀其效驗尤著者不過公孫氏二子(長子/穀文)
(伯也次子難惠叔/也皆公孫敖之子)與夫周氏條侯(亞夫/)而已餘無聞焉
唐柳夷曠(渾/)襄陽人早孤有巫告曰兒相殀且賤為浮
屠可緩死諸父欲從其言夷曠曰去聖教為異端不若
速死學愈篤天寶初登第後厯膴位封宜城伯劉昫唐
書載其事是相術又不足信如此
　　樂藹
仁卿問樂蔚逺(藹/)知庫火答曰古今事有相類者故易
稱知以藏往謂藏往亦可以知來也姚簡之(思亷/)梁書
云樂蔚逺江陵人天監中為御史中丞值長沙宣武王
𦵏庫中火起蔚逺曰晋武帝時庫中火起張茂先以為
積油乆灰所致未有無因而火者既而命吏檢之果如
其言又郴州何子元(孟春/)餘冬序録云𢎞治戊午夏京
師西直門熊入城守衛者不覺有被傷者大司馬鈞陽
馬負圖(文昇/)謂野獸入城非宜既叅問守衛者因乞嚴
武事以備盜賊時子元為職方郎謂同列曰熊之為兆
既當備盗亦湏愼火同列莫曉其義未㡬城内在處有
火災禮部燬焉或問此占出何書子元曰余不曉占書
曽睹宋人記紹興已酉永嘉火災前數日有熊自楠溪
渡至城下郡守髙世則謂其倅趙允蹈曰熊於字能火
郡中宜愼火果延燒官民舎十之七八余憶此事而言
不意其亦驗也唐太宗晉書元帝大興中王敦鎮武昌
武昌火起東西南北數十處並發數日不絶此所謂濫
炎雖興師不能救干令升以為王敦上僣之應又唐書
宋史所載鄂岳襄郢潭桂辰永諸郡以及應城之廐驛
江陵之沙市火災不可勝計於乎唐虞六府火在其中
三代設官火職不廢故周禮有司烜氏修火禁於國中
有司爟氏掌行火之政令四時變國火以救時疾秦漢
以降火職冺矣不知燮理隂陽之道五行獨可廢火乎
不也
　　黄母
仁卿問黄母化黿答曰李明逺太平廣記云後漢靈帝
時江夏黄氏之母浴而化為黿入於深淵其後時時出
見初浴簮一銀釵及見猶在其首馬貴與物異考以為
人異後漢書五行志載其事而班昭之言泥而難信(臣/昭)
(曰黄者代漢之色女人臣妾之體化為黿黿者元也入/於深淵水實制火夫君徳尊陽利見九五飛在于天乃)
(備光盛俯等龜黿有愧潜躍首從戴釵卑弱未盡後帝/者王不專權極天徳雖謝蜀猶旁纉推求斯異女為曉)
(著/矣)余嘗謂造化氣機紛揉莫測有人類互化者如女子
婦人化為丈夫丈夫化為婦人女子且有適人生子者
自商紂丁丑年以來史籍所載不啻數十見矣其小説
家所載異物化為婦女儒紳者甚衆大抵皆邪怪不足
論而人類化為異物則不獨黃母而已章叔虎(炳文/)搜
神秘覽云三國魏文帝黄初年清河宋士宗母閉室浴
乆不出家中子女穿壁隙窺見浴盤水中有一大黿士
宗暨家衆驚啼黿忽出外走甚迅追之不及便入水後
數日忽還舎逡巡而去又呉録云孫皓寶鼎年丹陽宣
騫母年八十因浴化為黿兄弟閉户衛之掘堂中作一
大坎注水其中黿入坎遊戲一二日常延頸外望伺户
小開便輪轉自躍入於逺淵遂不復還又竇鋈廣古今
五行記云晉末江州人年百餘歲頂上生角忽入舍前
江中化為鯉魚角猶存首時時暫還晉亡後不復見又
劉安淮南子云魯有公牛哀病七日化為虎又魏𤣥成
(徵/)隋書云開皇六年霍州有老翁化為虎相州有僧化
為蛇繞樹長二丈又劉氏舊唐書云中宗時普州有人
化為虎涪州民范瑞化為虎郴州左史因病化為虎又
托克托宋史云乾道五年衡湘間有人化為虎又蕭景陽
(子顯/)南齊書云髙帝郗后化為龍又歐陽永叔集古錄
云宣城令張路斯九子皆化為龍(事載唐布衣趙耕/之文歐陽公引之)此
皆載在往冊不虚也其物類雌雄互化若雌雞化雄雄
雞化雌鴛鴦雄化雌之類史不絶書而丘仲深(濬/)世史
正綱特著之蓋亦如人類男女之互化而物化非其類
者亦如人之化物也司馬君實(光/)資治通鑑載隋大業
元年鴈門夫化狼仁夀四年龍見代州井中化為鐵馬
甲士唐中和年陳留烏化鵲明年鵲又化烏臨淮鷹化
鵝而不能浮水此其故詎可以常理剖哉善乎鄭漁仲
(樵/)有言仲尼既没先儒駕妖妄之説以欺後世妄學欺
人妖學欺天説春秋者謂孔子寓褒貶於一字推已意
而誣聖人此謂欺人之學説洪範者謂箕子本河圖洛
書以明五行之㫖析天下災祥時事吉凶而曲為之配
合此謂欺天之學夫春秋者成周之典洪範者皇極之
書也豈可以一蟲之妖一氣之戾而執為吉凶之應哉
况吉凶有不由於災祥者宋之五石六鷁可謂異矣而
内史叔興以為此陰陽之事非吉凶所生魏安平太守
王伯輿(基/)筮於管公明(輅/)公明曰君家有三怪一則生
男女墮地走入竈死二則大蛇牀上啣華三則鳥入室
與燕鬭此三者足以為異而非凶兆無憂也王伯輿之
家果無患觀叔興管公明之言則國家不可以災祥決
吉凶明矣余故謂班昭之言泥而難信也惟和氣致祥
乖氣致異可為通論
　　解佩
仁卿問江妃解佩答曰劉子政列仙傳云鄭交甫遊漢
江見二女皆麗服華粧佩兩明珠大如荆雞之卵交甫
見而悅之不知為神人也謂其僕曰我欲下請其佩僕
曰此地士女皆習於辭不得佩恐罹悔交甫不聽遂下
與之言曰二女勞矣二女曰子有勞妾何勞焉交甫曰
願請子佩二女遂解佩以與交甫交甫受而懷之既趨
而去行數十歩視之空懷無珠二女忽不見一統志湘
妃解佩渚在襄陽城西十里宋顔蕘詩云爽籟盡成鳴
鳳曲遊人多是弄珠仙蓋以解佩事為實也余謂江湘
神女杳㝠恍惚變幻無恒交甫奚足以識之屈原九歌
稱雲中君湘君湘夫人其辭曰捐余玦兮江中遺余佩
兮澧浦峕不可兮再得聊逍遥兮容與此雖靈均思君
之懷託以寄興而雲中君湘君湘夫人之名亦必有所
繇起豈楚人重巫尚鬼自三代已然邪事文類聚云唐
柳毅下第歸里涇陽見一婦人牧羊曰妾洞庭君小女
也嫁涇川次子為婢所惑得罪舅姑毁黜至此聞君將
還敢寄尺牘於洞庭之陰有大橘樹君擊樹三當有應
者毅如其言見千門萬戸中扁靈虛殿一人披紫執圭
取書進之洞庭君泣曰老夫之罪使孺弱罹害言未畢
有赤龍長萬丈擘天飛去俄而祥風慶雲幢節玲瓏紅
粧千百中有一人即前寄書者乃宴毅於碧雲宫宴罷
辭去後再娶盧氏貌類龍女妻曰予即洞庭君女也涇
上之辱君能救之兹奉閨房永以為報同歸洞庭莫知
其迹又孝順事實云董永千乘人東漢末奉其父避兵
居安陸父亡無以葬從里人裴氏賃錢約以身為奴償
之得錢五千葬父畢往為奴於路忽逢一婦人求為永
妻永曰今貧若是身復為奴不敢屈辱婦曰不耻貧賤
永與俱往錢主曰本言一人今乃有二永曰言一得二
有何乖乎主問永婦何能婦曰能織主曰為我織絹三
百疋即放汝歸索絲一月之内織畢主驚遂放夫婦歸
行舊相逢處婦謂永曰我天之織女感君至孝天遣為
君妻償債君事畢不得乆停語訖雲霧四起騰空而去
後世以永故名其邑為孝感又寰宇記云德安應城之
西境湯池熱沸舊傳里人常見神女貌白如玉出入池
中故名玉女池李太白(白/)應城玉女泉詩云神女没幽
境湯池流大川是也又一統志云岳州城南白鶴山乃
吕仙招蟒化劍之處有江叟者嘗遇樵夫遺以鐵笛吹
之無聲一日登白鶴山紫荆臺吹之響振林谷忽有兩
女子出自稱龍女授叟藥曰服此當為水仙若然則天
妃江妃湘妃龍女神龍之稱其皆不虚也哉田叔禾(汝/)
(成/)天妃宫記云宇宙間至尊者天有帝象焉地為之配
有后象焉其次水為大有妃象焉故崇其號曰天妃而
漕運商市之所江海河漢之濵悉嚴奉之多著靈驗亦
人心誠敬所感也然楚中龍神之蹟尤有可訝者道州
營道縣有五老祠陽亢宗(城/)以國子司業遷道州刺史
至襄陽遇五老人來迎自云舂陵人與之帛與幞問所
居曰州城西北五里至訪之則無有惟五龍井遺帛在
焉乃立五龍祠時貞元十九年也大觀四年賜號崇應
政和侯封為壽聖壽通壽寧壽成壽應五神焉又大岳
太和山五龍宫記云唐貞觀中歲旱詔武當軍節度使
姚簡詣山禱雨是夕有儒服五人謁見自謂五氣龍君
頃之大雨如澍詔建五龍觀以旌靈異乃若屈原受祭
(呉均續齊諧記云屈原五月五日投汨羅而死楚人哀/之每至此日竹筒貯米投水祭之漢建武中長沙歐回)
(忽見一人自稱三閭大夫謂曰君見祭甚善但所遺苦/為蛟龍所竊今若有惠可以棟樹葉塞其上以五采絲)
(縛之此二物蛟龍所惮也回/依其言世人作粽遺風至今)黄麾扶舟(荆州志云黄麾/廟在歸州峽中)
(三焦潞稽神異苑云唐咸通中蕭遘自右史竄黔南過/  峽秭歸夢神人曰我黃麾神也祐公出此境  黄麾)
(廟記云李吉甫自忠州除潛時峽漲洶怒忽有神人湧/出水上為之扶舟李問何神曰我黄麾神也又云冦凖)
(經叱灘亦有神扶/舟自稱黄麾神)鼈靈陳郎之浮尸(鄭暐蜀記云鼈靈/荆人也時杜宇為)
(蜀王號望帝鼈靈死於荆江其尸逆水而上至蜀尸起/望帝以為相使鑿巫山治水有功遂禅以位是為開明)
(氏尖許中應武昌志云五代末陳九郎總土兵守本里/與  山王大夫戰不勝走泉洞死尸流出洞沉於山溪)
(港漁人網得之置於下流明日復得如是者數次時大/旱祈云若仙明日得雨果大雨遂將尸用泥裹塑祀之)
(今號九/郎仙)此皆顯竒逞怪於江湘者若夫巖巒谿峒之仙
踪幻蹟余嘗著楚乘誕鈔載之備更僕可數也
　　三楚
仁卿問三楚三郢南荆北荆九江九疑七澤三湘五瀦
五溪之别答曰秦漢之間楚地廣逺非三代舊域矣所
稱三楚者謂淮北沛陳汝南南郡西楚也彭城以東東
呉廣陵東楚也衡山九江江南豫章長沙南楚也項羽
又分楚為四羽自王彭徐號為西楚本東楚地而呉芮
王衡山都邾共敖王江陵本西楚地英布王九江本南
楚地鄭康成漢書注即以江陵為南楚呉為東楚彭城
為西楚焉六國時又有三郢之名謂熊繹初封丹陽在
今枝江至楚文王徙都郢即今江陵地(江陵縣東北三/里有舊郢城)
昭王畏吳徙都郡即今宜城地郡亦稱郢都是為西郢
考烈王畏秦又徙都壽春即今鳳陽壽州地壽春復稱
郢都是為東郢包希賢(瑜/)續編韻府云三郢亦稱三楚
也三國時有南北荆州者當闗忠義既沒則南郡屬呉
而魏數爭之故荆州之名南北互立魏立荆州治宛是
為北荆州呉立荆州治江陵是為南荆州也夫楚中郡
名沿革不常姑勿論而山川之名先儒嘗有疑者禹貢
荆州九江孔殷蔡仲黙(沉/)注云九江即今之洞庭其説
本於蔣頴叔(之竒/)而孔安國應仲逺紛紛之說始定據
禹貢導山之文自岷山至衡山過九江至于敷淺原而
導水之文自岷山至于澧過九江至于東陵東迤北會
為滙東陵即今巴陵與夷陵相對歐陽忞輿地廣記以
夷陵為西陵則巴陵為東陵九江乃在東陵之上豈在
彭蠡下邪蔡仲黙釋孔殷曰孔甚殷正也而鄭康成則
云殷多也謂九江從山溪所出甚多以言治之之難九
江下流合于江而九江非大江也孔安國乃言江於荆
域之界分為九道應仲逺即以為分自潯陽蓋本於班
固漢志謂九江在潯陽縣南東合於大江於是以東陵
為廬州地而李徳芻元豐郡縣志以黄州為西陵蓋西
漢析置邾城地為西陵縣劉景昇又築西陵城為鎮非
禹貢之西陵也乃潯陽記則又創為九江之名一曰烏
江二曰蜯江三曰烏白江四曰嘉靡江五曰畎江六曰
源江七曰廩江八曰提江九曰菌江李𢎞憲元和志則
謂一曰畎江二曰白蜆江三曰嘉靡江四曰烏土江五
曰蜯江六曰盪江七曰麏江八曰沙提江九曰廪江張
須元九江圖又有三里五洲白蜯菌洲之名五洲即蜆
江三里即畎江也梁載言十道志則云江自鄂陵分𣲖
為九於此合流謂之九江口又云潯陽江有八洲一曰
沙洲二曰人洲三曰九江洲四曰葛洲五曰象洲六曰
烏洲七曰感洲八曰蜯洲江流其間曲折為九其説謬
甚此言潯陽之九江也而禹貢九江謂東陵之上有九
水蔡仲黙以為沅水漸水元水辰水漵水酉水澧水資
水湘水余嘗謂沅水即元水不宜分為二水而漸水源
短亦不得名為江禹所稱九江蓋指瀟湘蒸澧沅澬敘
辰酉九水也山海經云洞庭之山在九江中而張茂先
博物志以君山為洞庭山故張勃呉錄云岳之洞庭荆
之九江也若謂潯陽則在揚州境豈荆州域哉酈善長
水經注云九江在長沙下雋西北今岳州巴陵即漢之
下雋地洞庭在其西北則荆之九江為洞庭明甚其敷
淺原當在岳鄂之間蔡仲黙注云即江州徳安縣博陽
山誤矣豈亦又惑於潯陽九江之説乎羅長源以敷淺
原在崇陽縣西二百里至今山下近村以敷裏敷外為
名楊用修巵言采其説亦度其疆里可信耳又禹貢雲
土夢作乂分雲夢為二而後世則合稱之蔡仲黙注云
雲夢澤名方八九百里跨江南北華容枝江江夏安陸
皆其地也司馬貞史記索隱云雲夢二澤名人以二澤
相近或合稱雲夢左傳桓四年䢵女生子文使棄諸夢
中言夢而不言雲定四年楚子濟江入於雲中言雲而
不言夢蓋與禹貢合漢陽圖經云雲在江北今玉沙監
利景陵等縣是也夢在江南今公安石首等縣是也然
䢵子故城在今徳安或謂在郢沔皆江北地䢵女棄子
於夢中則夢在江北雲在江南漢陽圖經亦謬乃若司
馬長卿(相如/)上林賦楚有七澤嘗見其一名曰雲夢方
九百里特其小小者耳此誇詡之辭何足憑乎戰國策
秦與楚戰取洞庭五瀦五瀦者九水中惟沅湘敘澬澧
五水最大故稱五瀦也然湘水又有三湘之名蓋湘水
發源廣西興安縣界流至永州與瀟水合曰瀟湘至衡
陽與蒸水合曰蒸湘至沅州與沅水合曰沅湘而岳州
城南又有三湘浦又一統志以長沙屬縣有湘潭湘陰
湘鄉亦稱三湘焉水經注云沅水去武陵界分為五溪
一曰雄溪二曰樠溪三曰酉溪四曰㵲溪五曰辰溪皆
槃瓠子孫所居謂之五溪蠻馬貴與通考云一曰辰溪
二曰酉溪三曰巫溪四曰武溪五曰沅溪杜子美詩五
溪衣服共雲山是也漢書注云五溪在辰州而辰州九
疑山九峯相似一曰朱明二曰石城三曰石樓四曰娥
皇五曰舜源六曰女英七曰簫韶八曰桂林九曰梓林
(一作/杞林)又曾伯端集仙錄稱帝舜告王妙想九疑峯名一
曰長安二曰萬年三曰宗正四曰大理五曰怡志六曰
廣得七曰宜春八曰宜成九曰行化九峯之下又有九
水之名與輿圖地志俱不協皆曾氏杜撰不足辯於乎
楚中山川靈秀篤生前哲備載楚紀余嘗謂楚人以藝
文儒業稱者有四祖焉鬻子為成周子書之祖屈原為
春秋騷賦之祖襄陽杜子美為盛唐律詩之祖道州周
茂叔(敦頤/)接羣聖千載不傳之秘又為有宋道學之祖
也楚人造噐用飲食者又有二祖焉桂陽蔡敬仲為造
紙之祖景陵陸鴻漸為造茶之祖也范蔚宗漢書云宦
者蔡倫字敬仲永平中始給事宫掖和帝時為中常侍
元初中封龍亭侯倫言自古書契多編以竹簡其用縑
帛者謂之紙縑貴而簡重並不便於人倫乃造意用樹
膚麻頭及敝布魚網以為紙安帝善其能自是莫不從
用焉劉珍東觀漢記云黄門蔡倫典作尚方作紙天下
稱為蔡侯紙何子元郴志云蔡倫為尚方令永元九年
監作祕器乃創為紙後世造紙者祀之歐宋新唐書云
陸羽字鴻漸一名疾字季疵前代不知飲茶羽嗜茶著
茶經三篇言茶之原茶之法茶之具天下始知飲茶矣
童士疇沔志云鬻茶者或陶羽形置煬突間祀為茶神
而西夷驅馬易茶大為邊疆利是蔡敬仲陸鴻漸均有
功於世所謂百姓日用而不知者也
　　竹王
仁卿問竹王答曰樂子正寰宇記云施州城東南有竹
王祠即夜郎侯祠也常璩華陽國志云竹王興於遯水
初有女浣於水濵有三節大竹流入女足間推之不去
聞有嬰兒聲持歸破竹得男長養有武才自立為夜郎
王以竹為姓漢武帝平西南夷王被殺夷獠求立後天
子封其三子為侯酈善長水經注云女子所破竹節植
地成林又云竹王以劍擊石出水事甚異一統志云宋
崇寧中詔賜竹王為靈惠侯焉魯論謂孔子不語神怪
兹非神怪哉然墳羊鯷魚紀在往牒孔子非不知也直
不語耳余嘗刪元史至列傳巴特瑪阿勒坦徳濟有論
焉論曰余讀伊都呼傳(巴特瑪阿勒坦德濟為伊都/呼伊都呼者髙昌國王號也)而
嘆太史氏傳疑也伊都呼勛業之隆三尚公主子孫世
襲高昌王盛矣史稱其先世産於樹癭異哉(輝和爾之/地有和林)
(山二水出焉一夕有神光降於樹樹乃生癭若姙狀神/光常見越九月又十日樹癭裂得嬰兒五土人收養之)
(其最稚者曰布克汗/是為伊都呼之始祖)此與夜郎之祖産於竹中者相似
况哀牢觸沉木而懷姙髙麗感日精而卵生皆有母道
何足訝乎然則吞卵履迹又奚紛然辯詰也於乎天地
始判人類初生未有形交必由氣化宇宙間事出常理
之外學士大夫耳目所不逮者何限哉仁卿曰子語怪
矣答曰不然程氏遺書云隕石無種種於氣麟無種亦
氣化厥初生民亦如是凡海濱露出沙灘便有百蟲禽
獸草木無種而生此猶是人所見其海中島嶼廣大人
不及見者安知其無種之人不生於其間若巳有人類
則有形交必無氣化之人薛德温(瑄/)讀書錄云天地之
初總是氣化今則氣化形化並行而不息觀程薛之言
則竹王之生葢氣化也
　　槃瓠(槃一/作盤)
仁卿問蠻祖槃瓠答曰此贗語也始於山海經卞明生
白犬白犬有牝牡之説而應仲逺風俗通即謂髙辛氏
之犬名槃瓠妻帝之女乃生六男六女自相夫婦是為
南蠻范蔚宗漢書遂襲其説又增餙之至於郭景純張
茂先干令昇李延壽樂子正等各述於簡冊其辭益繁
而信之者益衆矣蔚宗漢書南蠻傳云昔髙辛氏有犬
戎之冦帝患其侵暴而征伐不克乃訪募天下有能得
犬戎之將呉將軍頭者購黄金千鎰邑萬家又妻以少
女時帝有畜狗其毛五采名曰槃瓠下令之後槃瓠遂
􁊕人頭造闕下羣臣怪而視之乃呉將軍首也帝大喜
而計槃瓠不可妻之以女又無封爵之道議欲有報而
未知所宜女聞之以為帝皇下令不可違信因請行帝
不得已乃以女配槃瓠槃瓠得女負而走入南山石室
中所處險絶人跡不至於是女觧去衣裳為樸鑒之結
著獨力之衣帝悲思之遣使尋求輙遇風雨震晦使者
莫進經三年生子十二人六男六女槃瓠死後因自相
夫妻織績朩皮染以草實好五色衣服製裁皆有尾其
母後歸以狀白帝於是使迎致諸子衣裳斑斕語言侏
離好入山壑不樂平曠帝順其意賜以名山廣澤其後
滋蔓號曰蠻夷以先父有功母帝之女田作賈販無關
梁符傳租稅之賦又魏畧云髙辛氏有老婦居王宫得
耳疾挑之乃得物大如繭老婦盛以瓠覆之以槃俄頃
化為犬其文五色因名槃瓠又黄閔武陵記云辰州盧
溪縣西有武山髙可萬仞山半有槃瓠石室可容萬人
中有石牀槃瓠行跡又辰州圖經云石窟大如三間屋
旁有一石似狗形蠻俗相傳槃瓠像也蠻種有四一曰
歸明户二曰施溪武源蠻三曰山□四曰犵獠種雖區
别而衣服趋向大畧相似每歲七月二十五日蠻種類
集宿於槃瓠廟下以牛彘酒䱹椎鼓踏歌謂之様様者
蠻語祭名也杜君卿(佑/)通典據漢書辯之謂黄金古以
斤計至始皇以二十兩為一鎰今曰黄金萬鎰非古制
也呉姓至周始有而將軍乃周末之官今曰呉將軍非
古制也杜君卿之辯是矣而未得其實余謂髙辛之代
本無犬戎之患髙辛都亳即今河南偃師而犬戎在西
陲蠻土在南陲去亳各數千里荒服之外以一犬之力
既能西走數千里銜呉將軍之首歸致闕下而又能負
帝女南走數千里飛渡洞庭棲宿於武陵之石窟不餓
死哉此其理悖矣羅長源路史云黃帝元妃西陵氏生
三子曰昌意曰𤣥囂曰龍苖龍苗生吾融吾融生卞明
(封於/卞)卞明棄其國居南裔生白犬是為蠻人之祖夫卞
明乃黃帝曾孫而白犬為卞明之子如後世名子為於
莬犬子豹奴虎㹠之類非真犬也西陵氏宗國在楚即
今夷陵地卞明乃西陵氏之𦙍則徙居南土理或有之
豈得以其子為真犬哉既曰白犬又安得謂槃瓠毛有
五采也又郭景純𤣥中記云髙辛時犬戎為亂帝曰討
之者妻以美女封三百戸帝之狗名槃瓠去三月而殺
犬戎以其首來帝以女妻之浮之會稽東海中得地三
百里封之是為大封氏又非蠻人之祖也總為妄誕
　　空言
仁卿曰僕聞子之言鄙心朗然靈矣願持而播之吾黨
或藏諸名山以貽異代可乎余曰嗟余空言瑣屑無文
奚而播奚而藏也自書契以後三墳五典八索九邱為
左史倚相所讀者今復何在歐陽永叔送徐無黨南歸
序云嘗讀漢藝文志唐四庫書目見其所列自三代秦
漢以來著書之士多者至百餘篇少者猶三四十篇其
人不可勝數而散亡磨㓕者百不一二存焉竊悲其人
言語工矣無異草朩榮華之飄風鳥獸好音之過耳也
方其用心之勞亦何異衆人之汲汲營營忽焉以死者
雖有遲有速而卒與二者同歸於泯滅言之不可恃也
如此羅長源國名紀論云觀班志劉畧文字固已不勝
紀其果有益乎無益也而隋唐之書巻帙之多動數十
百千萬使後之學者腐唇蔑齒眵昏雙明而不知其統
豈不悲哉古人修短隨化皆期於盡古之文人詞士殘
窮竹帛誠不能不以之興懷夫二公之論符合若此亦
有見於理勢之必然而昔人所謂萬形皆有敝惟文為
不朽又非定論矣余𤨏屑空言何足信子欲播而傳也
母亦信之過歟
　
　江漢叢談巻二
