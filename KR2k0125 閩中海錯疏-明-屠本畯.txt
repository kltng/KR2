#+TITLE: 閩中海錯疏-明-屠本畯
#+DATE: 2016-06-11 12:22:14
#+SOURCE: github.com/kanripo/KR2k0125 master 8eb0f80b                
欽定四庫全書　　　　　史部十一
　閩中海錯疏　　　　　　地理類八(雜記之屬/)
　　提要
　　　　(臣/)等謹案閩中海錯疏三巻明屠本畯撰本
　　　　畯字田叔鄞縣人以門蔭入仕官至福建鹽
　　　　運同知是書詳誌閩海水族凡鱗部二巻共
　　　　一百六十七種介部一巻共九十種又附非
　　　　閩産而閩所常有者海粉燕窩二種後有自
　　　　跋稱將入閩時太常少卿余公君房曰狀海
　　　　錯來吾徵閩越而通之因疏以復云云君房
　　　　者余寅之字與本畯同里為父執書中本畯
　　　　所附案語多引四明土産以為證蓋即徵閩
　　　　越而通之之意中間又有註補疏二字者則
　　　　徐􁏕所續也其書頗與黄衷海語相近而敘
　　　　述較備文亦簡核可取惟其詞過畧故徵引
　　　　不能博贍舛漏亦所未免如鯊魚一條海語
　　　　謂鯊有二種而此書列至十二種固可稱賅
　　　　具然海語所謂海鯊虎頭鯊體常以春晦陟
　　　　於海山旬日化而為虎者此書反遺之又海
　　　　鰌一條海語謂其長亘百里牡蠣聚族其背
　　　　曠嵗之積崇十許丈鰌負以遊峍屼水面如
　　　　山其形容最為曲盡而此但以移若山嶽一
　　　　語㮣之殊未明晰然其辨别名類一覽了然
　　　　頗有益於多識要亦考地産者所不廢也乾
　　　　隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
閩中海錯疏原序
夫海物惟錯職貢齊州魴鱧之珍悉登周俎蓋自古記
之矣不佞南海産也水族之繁多所厭屬載游晉安則
閩中異味亦既别其品彚而膾炙之顧彼此異同形質
難於睹記未有列其名于毫素而肖其貎于丹青者四
明屠田叔來叅鹺政司𣙜之暇博采周詢於凡鱗介之
登俎者彚為一䟽而授剞劂屬不佞序之不佞愧非茂
先博物焉辨龍鮓鵬毛獨喜兹䟽草損益質文雋永有
味一披閱而陸海之珍藏龍宫之怪異悉具掌中奚
必從淵客問波臣而後識大海之所化生蠕動者乎
雖然田叔博雅名家著述甚冨他不具論若夏小正
太常典録皆闗國家大要而定古今得失不佞因叙
此編而併及之庶好事者知田叔不獨海錯一䟽而
巳也萬厯丙申仲春朔南海周裔先書於三山之正
誼堂
夫水族之多莫若魚而名之異亦莫若魚物之大莫若
魚而味之美亦莫若魚多而不可筭數窮推大則難以
尋常量度是惟海客談之波臣辨之習者甘之否則疑
而駭駭而棄矣禹奠山川魚鼈咸若周登俎豆魴鱧是
珍海鏡江珧虎頭龜脚憑蝦寄蠏變蛤化鳬竒形異質
總總林林閩故神仙奥區天府之國也並海而東與浙
通波遵海而南與廣接壤其間彼有此無十而二三耳
記目覩十而四五不有劄記曷状厥形故異物異名之
志埤雅翼雅之書咸載不律于輶軒逞赫蹏于房奥者
也本畯生長明州蓋波臣之國而海客與居海物惟錯
類能談之㩁鹺餘暇䟽為海錯三巻猶以雜物撰徳聞
見荒唐有能搜陸海之珍藏釋龍宫之膾炙増損醜徒
釐正形似者予小子憑藉寵靈庶斯傳逺矣萬厯丙申
春王正月屠本畯撰
欽定四庫全書
　閩中海錯䟽巻上
　　　　　　　　　　　　明　屠本畯　撰
　　鹺大夫曰鱗介之品山海錯雜先王以是任土作
　　貢貿遷有無乃立冬官川衡掌巡川澤之禁令而
　　平其守辨其品物腥臊珍異以為祭祀燕享奠其
　　庶羞胾腊燔炙以為鼎俎饋遺所由來逺矣畯鹺
　　丞也何預海錯苐漢唐司農府𨽻於冬官山澤之
　　禁亦所當領作海錯䟽
鱗部上
　鯉　　　黄尾　　　大姑(金/鯉)　　　鱧
鯉頳鯉也當脇正中一行自首至尾無大小皆三十六
鱗鱗上皆有黒㸃文
　　按鯉能變化飛越山海死不反白魚之健而神者
　　也龍陽也具九九八十一鱗鯉隂也備六六三十
　　六數魚躍龍門過而為龍惟鯉或然是以仙人乗
　　龍亦或騎鯉
黄尾似鯉而尾微黄食之微有土氣
大姑似鯉而差小大鱗有脊骨無細鯁冬月子肥味美
生湖塘間四明謂之宻姑
金鯉色紅黄大姑生子為日所晒而成
鱧文魚也一名烏鯉圎長而斑首有七㸃作北斗象肉
美膽甘無鱗夜則昂首北嚮嶺南謂之𤣥鱧○鱧魚毛
詩注鮦也細鱗有黒花紋本草注云蠣蛇所變然亦有
相生者諸魚中惟此魚膽甘可食(補/疏)
　　按鱧夜仰首北嚮有自然之禮制字从禮惟膽甘
　　制字从醴惟肉美古人所重惟首戴斗象道家指
　　以為厭盖天厭鴈地厭犬水厭鱧皆禁而不食夫
　　鱧胎生還復自食其鯢梟食父獍食母鱧便食子
　　凡鱧一尾入人家池塘食小魚殆盡人每惡而逐
　　之
　鯽(金/鯽)　　烏魚(金/篐)　棘鬛(赤䰂/烏頰)　(方頭/)
鯽鮒也似鯉體促腹大脊隆肉厚色白而微黑
　　按酉陽雜俎云東南海中鯽魚長八尺食之宜暑
　　而避風潯陽青林湖中大者亦二尺食之可止寒
　　熱羅碩云此魚旅行吹沫如星以其相即也謂之
　　鯽以其相附也謂之鮒
金鯽能變幻可畜盆中供玩閩人呼為盆魚
烏魚似鯽而大尾鬛俱黒力能跋扈
金篐魚三尾色如硃砂盆魚中品之佳者(補/疏)
棘鬛似鯽而大其鬛如棘色紅紫嶺表異錄名吉鬛泉
州謂之鬐鬛又名竒鬛
赤鬃似棘鬛而大鱗鬛皆淺紅色
　　宋志云棘鬛與赤鬃味豐在首首味豐在眼葱酒
　　蒸之為珍味十月此魚得時正月以後則味拗不
　　可食(補/疏)
方頭似棘鬛而頭方味美
　　通志云方頭似棘鬛而頭方或云方當作芳言其
　　頭為味芳香也(補/疏)
烏頰形與竒鬛相同二魚俱於隆冬大寒時取之然竒
鬛之味在首
　魴　　　䱽
魴青鯿也板身銳口縮項穹脊博腹細鱗色青白而味
美不減槎頭一名貼沙又名鯿魚
　　按魚貼沙而行魚之弱者也漢水中常以槎斷水
　　用禁人捕謂之槎頭
䱽似鯿腦上凸起連背而圎身肉白而甚厚尾如燕子
只一脊骨而無他鯁
　鯋　(虎鯋/劍鯋)　(鋸鯋/烏鬐)　(狗鯋鯋/出入)　(烏頭/時鯋)　(胡鯋/帽鯋)　(鮫鯋/黄鯋)
虎鯋頭目凹而身有虎文
鋸鯋上唇長三四尺兩傍有齒如鋸
狗鯋頭如狗
烏頭頰尾黑背大有百餘斤者淺在海沙不能去人割
其肉潮至復去其皮用湯泡淨沙縷作膾鬐鬛泡去外
皮存絲亦用作膾色晶瑩若銀絲
胡鯋青色背上有沙大者長丈餘小者長三五尺鼻如
鋸皮可縷為膾薧以為脩可充物亦名鋸鯋
鮫鯋似蛟而鼻長皮可飾劍靶俗呼錦魟
劍鯋尾長似劍薧鮝味佳
烏鬐頰尾皆黑
出入鯋初生隨母浮遊遇警從母口中入腹須臾復出
時鯋有肉無腹大者刳其肉烹之多油可啖亦可燃
帽鯋腮兩邊有皮如戴帽然又名雙髻鯋頭如木柺又
名雙髻魟
黄鯋好食百魚大者五六百斤
　　按鯋之種類不一皮肉皆同惟頭稍異此外又有
　　青鯋淡鯋夾鯋諸種種而吹鯋别是一種故列在
　　下文□類鯋故附
　吹鯋　　　□
吹鯋大如指狹圎而長身有黑㸃常張口吹沙
　　按吹沙小魚也味甚美故魚麗之詩稱焉羅碩曰
　　非特吹沙亦止食沙大者不過二斤江南小谿中
　　每春沙至甚多土人珍之夏則隨水而下自是以
　　後時亦有之然罕至矣春來復舉大抵正月輒至
　　魚之㝡先者次則鯉至次則鱖至桃花水至而鱖
　　肥則三月矣此魚生流水中非畜於人
□背有肉二片乾之名金絲鮝形味俱類沙魚翅
　鱂(鯧蠟斗底鯧/黄  樟)
鱂板身口小項縮肥腴而少鯁
鯧鱂之小者其形匾
斗底鯧鱂之小者其形圎
黄蠟樟亦鯧也鱗金㸃而差厚
　　按魚以鯧名以其性善婬好與羣魚為牝牡故味
　　美有似乎娼制字从昌
　鮆
鮆頭長而狹腹薄而腴多鯁脊如刀刃故謂之刀鮆
　　按鮆山海經云食之可以已妬與石首皆以三月
　　八月出故江賦云鯼鮆順時而往還
　鱖　　　鱸(􁰁/)
鱖巨口細鱗鬐鬛皆圎黄質黒章皮厚肉緊味美如鱸
其斑文鮮眀色著者為雄稍晦昧者為雌
　　按鱖音桂舊說仙人劉憑食石桂魚今之鱖魚是
　　此魚所化猶有桂名漁人以索貫一雄置谿畔羣
　　雌皆來齧曳之不捨掣而取之常得十數尾今福
　　寧州呼為鱠魚羅碩曰凡牛羊之屬有肚故能嚼
　　魚無肚不能嚼獨鱖魚有肚能嚼
鱸類鱖肉肥味厚而二腮
􁰁鱸之别種也漳泉皆有之
　　按鱸江淮廣浙在在有之吳淞别有一種圎而短
　　小巨口細鱗四腮淞江呼為四腮鱸
　鰵
鰵形似鱸口濶肉粗腦腴骨脆而味美
　　按鰵身類鱸口類石首大者長丈許重百餘斤四
　　明諺曰寧可棄我三畝稻不可棄我鰵魚腦盖言
　　美在腦也
　䰵(撥/尾)　　鮶　　草魚　　鰱(紅/鰱)　　烏鰡(黄/鰡)
䰵似烏魚而短身圎口小目赤鱗黑一名鯔味與鰣相
似冬深脂膏滿腹至春漸瘦無味一名鮐
撥尾䰵魚之小者○子魚以至子月肥極故云其子尤
佳莆田縣東北五十里迎仙橋下潭所産極為珍味(補/疏)
鮶似鯔而目大似鯉而鱗粗能以鬛刺水蛇食之
草魚似鯔身圎而長以其畜於池塘飼之以草
鰱口小鱗細色白
紅鰱似鰱而色紅
　　按草鰱二魚俱來自江右土人以仲春取子於江
　　曰魚苖畜於小池稍長入□塘曰□□可尺許徙
　　之廣池飼以草九月乃取
烏鰡形似草魚頭與口差小而黑色食螺
黄鰡鱗色黄俱出邵武
　鰣　　　鰳　　　鰶(江/鰶)　　黄炙
鰣板身扁首燕尾青脊白鱗大者長數尺肥腴多鯁春
末有之又一種春漲泝流而上月長一寸至十月盈尺
者佳
鰳似鰣而多鯁
　　按鰣鰳其美在腴鰣侈口圎脊多鯁大者長三四
　　尺重七八斤鰳狹口劍脊多鯁大者長二三尺重
　　三四斤鯔小口圎身少鯁大者長五六尺重二三
　　十斤泉志云鰣與鰳形相似福志云鯔與鰣味相
　　似俱誤
鰶如鰣而小鱗青色俗呼青鯽又名青鱗
　　按鰶四明奉化縣有之鱗脊俱青故名青鯽冬月
　　味甘腴春月魚首生蟲漸瘦不堪食
江鰶出洪塘江三四月方有之味美但小而多刺(補/疏)
黄炙似鰳而小多鯁細鱗味不甚佳
　石首(黄梅/□)
石首鯼也頭大尾小無大小腦中俱有兩小石如玉鰾
可為膠鱗黄璀璨可愛一名金鱗朱口厚肉極清爽不
作腥閩中呼為黄瓜魚薧鮝不及四明
黄梅石首之短小者也頭大尾細朱口細鱗長五六寸
一名大頭魚亦名小黄瓜魚
　　按黄魚首有二白石如棋子醫家取以治石淋肉
　　能養胃鰾能固精醃糟食之已酒病四眀海上以
　　四月小滿為頭水五月端午為二水六月初為三
　　水其時生者名洋生魚其薧鮝也頭水者佳二水
　　勝於三水八月出者名桂花石首臘月出者為雪
　　亮其鰳魚出此時者名亦如之吳地志云石首魚
　　至秋化為冠鳬今冠鳬頭中猶有石也
□形如石首而差大鱗細口紅
　鱓(土龍/地龍)　鰻(狀/鰻)　　鱒　　　鮎(䱀/䰲)
鱓似蛇無鱗黄質黒章體有涎沫生水岸泥窟中能雨
水中上升夜則昂首北向一名泥猴
　　按鱓形既似蛇又夏月於淺水作窟如蛇冬蟄夏
　　出故亦名蛇鱓今閩中之鱓肉澁而味不及吳中
　　○漢書鸛雀銜三鱣鱣即鱔字或作鱓陶隠居謂
　　荇芩根所化者又以為人髮所化今腹中有子未
　　必盡是化生(補/疏)
土龍似鱓而小
地龍似鱓而大多鯁脊中有一線血甚腥
鰻似鱓而腹大有黄色有青色春生者毒産海中者相
類而大土人名慈鰻又名猧狗魚○海鰻之大者百餘
斤小者二三斤鱺鰻之大者亦有八十餘斤肥美無比
産在鹹淡水之介(補/疏)
　　按興化志云鰻肉滑鱓肉澁鰻脊骨圎鱓脊骨方
　　埤雅云焚鰻骨可辟蠧魚有雌無雄以影漫鱧而
　　生子趙辟公雜說曰凡以聒抱者鵂鶹鸛雀也以
　　影抱者龜龞黿也有鰻鱺者以影漫于鱧魚則其
　　子皆附鱧之鬐鬛而生故謂之鰻鱺也鰻鱺善攻
　　碕岸便輒圮
狀鰻生江水中頭似鰻而身似鱓味美多油中惟脊骨
旁無他刺(補/疏)
鱒似鰻目中赤色一道横貫瞳食螺蚌好獨行
　　按鱒好獨行制字从尊鱒讀如蹲詩九罭之魚鱒
　　魴以魚美而稱之亦有兩三尾同行者
鮎一名鯷偃額兩目上陳頭大尾小口方背青黑無鱗
多涎
䱀䰲似鮎而小邊有刺能螫人其聲䱀䰲本草名黄䫙
至能醒酒(䱀音于/方切)
　　按䱀䰲四明謂之䱀䫙有三刺一生背上二生兩
　　腮其刺取以發痘如神一說鮎亦産鰻盖乳子三
　　分之二為鮎魚其一鰻也
　海鰌　　鰌魚(泥鰌/田□)　(□魚/)
海鰌最巨能吞舟日中閃鬐鬛若簸朱旗
　　按海鰌噴沫飛洒成雨其來也移若山嶽乍出乍
　　沒舟人相值必鳴金鼓以怖之布米以厭之鰌攸
　　然而逝否則鮮不罹害間有斃沙上者土人梯而
　　臠之刳其脂為油艌船甚佳
鰌似鱓而短首尖而銳色黄無鱗以涎自染難握
　　按鰌好與魚為牝牡制字从魚从酋薧鮝乃佳
泥鰌産水田中大如指夏月最多
鰍魚似鰌小大錯生吐涎最多(補/疏)
田□似鰍而大鮮食味腥薧乾味美(補/疏)
　比目　　鰈鯋
比目狀如牛脾鱗細紫黑色一眼須兩魚相合乃行
　　按比目閩廣謂之鞋底魚南粤謂之板魚又謂之
　　箬葉
鰈鯋形扁而薄邵武名鞋底魚又名漯沙
　　按漯音撻魚在江中行漯漯也左目明右目晦昧
　　今閩廣以此魚名比目蓋比目只一目必兩魚相
　　合乃行而此魚獨行殊非比目也四明謂之江箬
　　以形如箬故名又謂之箬漯以其行漯漯故名
　過臘
過臘頭類鯽身類鱖又類鰱魚肉微紅味美尾端有肉
口中有牙如鋸好食蚶蚌以臘來春去故名過臘
　　按過臘四明謂之銅盆又名郭磚四時有之好入
　　人家田中食蚶蚌入口殻輒碎亦猶鳬食螺雞食
　　蜈蚣氣之制也
　
　
　
　
　
　
　
　閩中海錯疏卷上
欽定四庫全書
　閩中海錯疏巻中
　　　　　　　　　　　　明　屠本畯　撰
鱗部下
　烏鰂　　柔魚(墨斗/猴染)
烏鰂一名墨魚大者名花枝形如鞋囊肉白皮斑無鱗
八足前有二鬚極長集足在口縁喙在腹腹中血及膽
正黒背上有骨潔白厚三四分形如布梭輕虛如通草
可刻鏤以指剔之如粉名海鰾鮹醫家取以入藥古稱
是海若白事小吏一名河伯從事
　　按鰂遇風波即以二帶捉石浮身水上見人及大
　　魚輒吐墨方數尺以混其身人反以是得之其墨
　　能巳心痛小魚蝦過其前輒吐墨涎致之性嗜烏
　　每暴水上烏見以為死便往啄之乃巻而食之月
　　令九月寒烏入水化為烏鰂(唐韻/所載)羅碩云此魚乃
　　􁅕烏所化盖水烏之似鶂者今其口足并目尚存
　　形似且以背上之骨驗之晒乾者閩浙謂之明府
柔似烏鰂而長色紫一名鎖管
　　按柔有骨如三層紙厚白而差紉云無骨非也但
　　鰂作腥柔不作腥而味佳
墨斗似鎖管而小亦能吐墨(補/疏)
猴染比墨斗稍大比鎖管稍小(補/疏)
　馬鮫(嘉酥/魚)　鰛
馬鮫青斑色無鱗有齒又名章鮌連江志謂之章胡
　　按閩志稱鯧魚肉理細嫰而甘馬鮫肉稍澁氣腥
　　而不及鯧此說非也盖鯧細口扁身而團無鱗無
　　腸馬鮫銳口圎身而長無鱗有腸
嘉酥魚海中魚之極大者重千斤琉球人以其脊為酥
販鬻閩中(補/疏)
鰛似馬鮫而小有鱗大者僅三四寸
　詶鯯　　黄雀　　青鮫
詶鯯板身多鯁而肥美爾雅謂之當魬
黄雀似鯯而小冬月最盛
青鮫類黄雀而不甚大
　帶魚(帶/栁)
帶身薄而長其形如帶銳口尖尾只一脊骨而無鯁無
鱗入夜爛然有光大者長五六尺
帶栁帶之小者也味差不及帶
　　按帶冬月最盛一釣則羣帶銜尾而升故市者獨
　　多或言帶無尾者非也盖為羣帶相銜而尾脫也
　鱆魚　　石拒　　章舉(塗/婆)
鱆腹圎口在腹下多足足長環聚口傍紫色足上皆有
圎文凸起腹内有黄褐色質如卵黄有黒如烏鰂墨有
白粒如大麥味皆美明州謂之望潮
　　按鱆有腹無頭而俗以腹為頭非也有名同而質
　　異者廣南有蠏亦名望潮他日廣浙相傳慎勿以
　　此物即彼物也
石拒似鱆而極大居石穴中人或取之能以足粘石拒
人
章舉紅舉也似石拒而大
塗婆章舉也似石拒而足短
　　按明州所産章舉大有至五六斤者與鱆魚性俱
　　寒不可多食能發宿疾
　䲅
䲅鮭也一名胡夷一名鯸鮐一名河豚状如科斗腹下
白背上青有黄文眼能開閉頭無腮腹無膽觸物輒嗔
腹張如鞫浮於水上味至美然有毒能殺人
　　按䲅無腮無膽故肝最毒肝血及子入口爛舌入
　　腹爛腸以其味美吳浙喜食之今烹者必覆盖䝉
　　宻忌炱煤落其中雜以荻芽或橄欖煮之方可食
　　予在兩淮食河豚而𨽻卒取其子去製以市人皮
　　肚潔白俗名西施乳
　水母
水母一名鮀一名鮓海中浮漚所結也色正白濛濛如
沫又如凝血縱廣數尺有知識無腹臟無頭目處所不
知避人隨其東西以蝦為目無蝦則浮沉不常蝦憑之
其汎水如飛蝦見人驚去鮀亦隨之而沒潮退蝦棄之
於陸故為人所獲○本草謂水母為樗蒲魚北户錄謂
水母為蚱一名石鏡南人治而食之性熱偏療河魚疾
也(補/疏)
　　按物類相感志云水母大者如牀小者如斗明州
　　謂之蝦鮓其紅者名海蜇其白者名白皮子皮切
　　作縷名水母線嶺表異錄云淡紫色大者如覆帽
　　小者如碗腹下有物如懸絮
　魟魚(□魟/斑車)　(水盖/黄貂)
黒魟形如團扇口在腹下無鱗軟骨紫黒色尾長於身
能螫人○此魚頭圎秃如燕身圓褊如簸尾圎長如牛
尾其尾極毒能螫人有中之者日夜號呼不止以其首
似燕名燕魟魚以其尾似牛尾故又名牛尾魚其味美
在肝俗呼鯕魚(補/疏)
□魟背厚尾長有􁢭大者二三百斤
水盖背差薄於􁰂刳之多水
斑車背上有斑肉粗而味腴大者三四百斤其腹中有
肚味更佳
黄貂似燕而嘴尖土人薧以為鮝偽作燕
　　按魟其種不一而骨肉同諸魟以黄貂為第一
　彈塗　　白頰　　塗蝨
彈塗大如拇指鬚鬛青斑色生泥穴中夜則駢首朝北
一名跳魚海物異名記云登物捷若猴然故名泥猴
白頰似跳魚而頰白
塗蝨生於泥中如蝨故名一呼塗蝨有刺彈人一名彈
瑟田塍潭底往往有之一名田瑟
　䱠魚　　白鰾
䱠長七八寸骨柔無鱗類錢之半有五色文
白鰾形圓薄類錢一名金錢鰾
　丁斑　　魴鮃　　溪斑　　重唇　　叠甲
丁斑大如指長二三寸身有花文紅綠相間尾鮮紅有
黄㸃善鬬人家盆中畜之一名鬬魚養成半載尾上起
鬐長寸許
魴鮃大如拇指有五色
溪斑黄質黒斑身圓鱗細大者長五六寸
重唇頭大尾小無鱗長三寸許生石穴中
叠甲身圎長四五寸鱗有兩重無味
　銀魚　　麫條(漿/魚)　白沫
銀魚口尖身銳瑩白如銀條
麫條似銀魚而極大一名白飯魚
漿似麫條而嘴小
白沫梅雨時海水凝沫而成形雪色無骨其大如筯薧
之味厚名丁香魺
　鰔魚　　錢串
鰔狀似鯈其喙如針
錢串身長而小嘴長五六寸青色亦名青針
　海燕　　飛魚
海燕形如飛燕有肉翅能奮飛海上
飛魚頭大尾小有肉翅一躍十餘丈
　白魚　　黄魚　　鰦　　竹魚　　大面
白魚板身色白頭昂多細鯁大者六七尺生江中
黄魚身扁薄而多鯁色黄
鰦頭微而小扁
竹魚身甚薄
大面板身濶二三寸尾無鱗
　鏡魚　　圓眼
鏡魚眼圓如鏡水上翻轉如車亦名翻車魚
圓眼口尖眼圎而赤
　黄彡　　黄□　　耍魚　　金鮐　　寸金
黄彡鱗細黄赤色
黄□鬛黄色
耍魚厥狀纎細名黄絲耍
金鮐尾脊有細鱗金色
寸金長寸許黄色出寧徳縣七都
　火魚　　緋魚
火魚隨潮蔽江結陣而來故名
　　按興化志不載魚形色但云結陣而來則火字當
　　作夥
緋魚色如緋○宋志云緋魚色如緋今海上有一種紅
桃魚全緋又一種新婦魚近緋二者不知何指(補/疏)
　白刀　　□　　鱱　　白澤
白刀白鱗形似刀生江河間
□身長鱗白
鱱大者長五六寸白質黒章味美少鯁
白澤海物異名記云羣生隨波潮縮在澤
　鯖鯷　　鱅　　鯶
鯖鯷背青身長一名青魚
鱅雌生卵雄吞之成魚青色無鱗一名松魚
鯶色微黒一名鯤
　楓葉　　琵琶　　鹿角
楓葉海物異名記云海樹霜葉風飄浪翻腐若螢化厥
質為魚
琵琶身扁狀似琵琶無鱗生南越者長二丈述異記云
海魚千嵗為劍魚
鹿角海物異名記曰芒角持戴在鼻小者醃為鮓味佳
大者長五六寸其皮可以角錯
　抱石　　石伏
抱石出於山溪背偃而腹平大如指常貼於石上土人
取以為腊
石伏伏於溪下
　□魚　　土蟀
□無皮鱗嶺南呼為綿魚
土蟀形如蚯蚓
　蠱鮐　　　鯏　骰魚
蠱鮐尾有腥多穴於田塍或泥岸中
鯏一名蚶魚味不佳
骰細如米粒可鮓長樂所産春月最多即魚苗之大者
土人名舜思魚
　䱀魚　　鬬潮
䱀魚海産其類甚衆皆可食
鬬潮乗波霧集
　蝦(蝦魁/稻蝦)　(蝦姑/對蝦)　(白蝦/赤尾)　(草蝦/塗苗)　(梅蝦子/金鈎)　(蘆蝦蚣/海蜈)
蝦魁嶺表異錄云前兩脚大如人指長尺餘上有芒刺
銛硬手不可觸腦殻微有錯身彎環亦長尺餘熟之鮮
紅色一名蝦盃俗呼龍蝦
　　按閩部疏云海味重於天下者稱西施舌江珧柱
　　泉漳間皆有之而苦不稱美其他鱗介殊状異態多
　　不可名而最竒者龍蝦置盤中猶蠕動長可一尺
　　許其鬚四繚長半其身目睛凸出上隠起二角負
　　介昂藏體似小龍尾後吐紅子色奪榴花真竒種
　　也
蝦姑形如蜈蚣能食諸蝦
白蝦生江浦中郡城南有白蝦浦
草蝦頭大身促前兩足大而長生池澤中
梅蝦梅雨時出洲渚間
蘆蝦是蘆葦所變味甘美鮓之尤妙國初曽進貢
稻蝦是稻花所變
對蝦土人腊之兩兩對挿以寄逺
赤尾蝦之小者即天津之滷蝦
塗苗海物異名記謂之醬蝦細如針芒海濱人醎以為
醬不及南通州出長樂港尾者佳梅花所者不中
金鈎子小於赤尾晒乾淡者佳
海蜈蚣狀類蝦姑産興化海中土人取之切以為膾食
(補/疏)
　　按蝦其種不一而肉味同諸蝦以蝦魁為第一此
　　外又有涼蝦等不能盡錄
　鯪鯉
鯪鯉一名穿山甲似鯉而有四足鱗甲堅厚常吐舌出
涎須螻蟻滿其上乃巻而食之
　蝦蟆　　蟾蜍　　大約　　雨蛤　　石鱗
蝦蟆大如拇指微黄腹白生草澤間其鳴吚呷
蟾蜍皮皺色黑頭腹大而脚細好伏墻陰下
大約青背黄脊一路微黒腹平而色黄褐嘴尖當項兩
傍有白圈
雨蛤一名雨鬼形如蝦蟆大如小拇指天將雨則鳴
　　按自蝦蟆至石鱗凡五種皆陸産而蟾蜍絶夀有
　　至千嵗者五月五日得之謂之辟兵古稱月中有
　　蟾蜍也石鱗神物閩人珍以為上品故别論
石鱗生髙山深澗中皮斑肉白味美晝伏竇中夜居山
頭石頂最髙處捕者不可預相告語宻以黄厯首一葉
納諸竈中即抱松明措火而去縁崖扱石以火照之見
火輒醉不動十不脫一閩人飲饌以此為佳品俗名石
□魚又曰谷凍
　　按石鱗似水雞而巨肉嫩骨粗而脆水雞似石鱗
　　而小肉粗骨細而軟望火投明此類性之常也而
　　云見火輒醉不動非也往予聞閩人言石鱗靈物
　　人往捕執炬出門禁毋相告至彼可獲否則俱匿
　　矣炬至鱗羣坐石上觀火不動以是盡得之何獨
　　靈於聞聲而昧於觀火耶
　水雞　　尖嘴蛤　　青約　　青魻　　黄魻
水雞似石鱗而小色黄皮皺頭大嘴短其鳴甚壯如在
甕中
尖嘴蛤背黄脊一路微黒腹大聲微白色似水雞而小
青約身青嘴尖脊一路微黑腹細而白
青魻一名蛙
黄魻類水雞
　　按自水雞至黄魻凡五種皆水産而水雞可食味
　　不及石鱗黄魻可食味不及水雞閩人惟食石鱗
　　水雞而黄魻等種則皆不食之也
　
　
　
　
　
　
　
　
　
　
　
　
　
　
　閩中海錯疏巻中
欽定四庫全書
　閩中海錯疏巻下
　　　　　　　　　　　　明　屠本畯　撰
介部
　龜
龜外骨内肉腸屬於首廣肩背微坼如皺其文應八卦
脇肋有文應二十四氣無雄與蛇為牝牡卵生不咽粟
善藏乆能行氣水陸皆有
　　按龜與蛇合故曰𤣥武羅碩曰靈龜文五色似玉
　　似金背陰向陽上隆象天下平象地槃衍象山四
　　趾轉運應四時文著象二十八宿蛇頭龍翅左精
　　象日右精象月千嵗之化下氣上通能知存亡吉
　　凶之變千年之龜游於苓葉之上苓今甘草也葉
　　圎小而有刺言龜乆而神靈能變形大小也今人
　　見小龜以為千嵗非也逸禮云龜三千嵗游於巻
　　荷之上化書曰牝牡之道龜龜相顧神交也鶴鶴
　　相唳氣交也言龜雖與蛇合亦與神交崔豹古今
　　注曰龜一名黑衣督郵
　鼈
鼈一名團魚一名脚魚卵生形圎穹脊連脇四周有帬
外肉内骨而以眼聽行蹣跚以蛇為雄頸中有軟骨與
鼈相似名曰醜食時當剔去之不可與莧同食
　　按鼈隨日光所轉朝首東嚮夕首西嚮鼈之所在
　　上有浮沫謂之鼈津捕者以是得之與龜皆隔津
　　望卵而生故曰龜思鼈望養魚經曰魚滿三百六
　　十則蛟龍將魚飛去納鼈則不復去故曰神守
　蠏(毛蠏/螃蜞)　(金錢蠏/虎獅)　(石鹽/桀歩)　(蟛􁥦/)　海蟳(金蟳/虎蟳)
　　(蘆禽/塗蜥)　蠘　　　千人擘
蠏八跪二螯堅殻其行郭索八足折而容俯故謂之跪
兩螯倨而容仰故謂之螯制字从解以隨潮解甲也殻
上多作十二㸃深胭脂色亦猶鯉之三十六鱗月盛腹
中肉虚月衰腹中肉滿臍尖者牡團者牝
毛蠏青黒色螯足皆有毛
金錢蠏形如大錢中黄最飽酒之味佳(補/疏)
石鹽狀如蟛蜞而長不及寸廣僅半之土人治以薦酒
殻堅味鹹寒醫家取以治目眚
蟛􁥦似石蠏而小微黄色左螯大而無毛其行斜傍
螃蜞似蟛􁥦而大右螯小而赤生溝渠中
虎獅形似虎頭有紅赤斑㸃螫扁與爪皆有毛
桀步一名擁劍横行螯大小不一以大者鬬小者食一
名執火以其螯赤也一名掲哺子
海蟳蝤蛑也長尺餘殻圓色青兩螯至强能與虎鬬
金蟳色黄
虎蟳文有虎斑
蘆禽形似蟛􁥦生海畔(補/疏)
塗􁇧俗呼塗蜞産長樂(補/疏)
　　按閩部疏云蠏之别種曰蝤蛑吾地名黄甲此名
　　海蟳特多此種而蠏乃為異狀不中食此又一種
　　非真蠏也獨興化數里河中有蠏形味似吳中而
　　土人不之重豈日厭海錯不能别味耶
蠘似蠏而大殻兩傍尖出而多黄螯有稜鋸利截物如
剪故曰蠘折其螯隨復更生故曰龍易骨蛇易皮鹿麋
易角蠏易螯二三月應候而至膏滿殻子滿臍過是則
味不及矣
千人擘狀如蝦姑殻堅硬人盡力擘之不開海物異名
記云千人擘聚刺獷殻擘不能開酉陽雜俎謂之千人
揑
　蚶(珠蚶/絲蚶)
蚶殻厚有稜狀如屋上瓦壠肉紫色大或專車殻可為
器
珠蚶蚶之極細者形如蓮子而扁
　　按四明蚶有二種一種人家水田中種而生者一
　　種海塗中不種而生者曰野蚶殻緇色而大肉紉
　　醫書取殻入藥名瓦壠子
絲蚶殻上有文如絲色微黑比珠蚶稍大産長樂縣
　蛤蜊(赤蛤/文蛤)　(海紅/海蛤)　(螂□/沙蝨)　(蜞螂/紅綠)　(沙蛤/土銚)　(紅栗/白蛤)
　　　(車螯/螯白)
蛤蜊殻白厚而圎肉如車螯○蛤蜊止消渇開胃氣解
酒毒以蘿蔔煮之其柱易脫(補/疏)
赤蛤殻上有花文赤色
海紅形類赤蛤而大
螂□形似蛤蜊而白合口處色黑俗呼為懶績麻
蜞螂似蛤蜊
沙蛤土匙也産吳航似蛤蜊而長大有舌白色名西施
舌味佳
　　按閩部疏云海錯出東四郡者以西施舌為第一
　　蠣房次之西施舌本名車蛤以美見嗜出長樂澚
　　中
紅栗似蛤而小色白而微紅
文蛤殻有文理唐時嘗充土貢有名(補/疏)
海蛤其殻乆為風濤所洗自然圎淨(補/疏)
沙蝨似螂□而殻差薄
紅綠似蛤而小味美
土銚一名沙屑殻薄而綠色有尾而白色味佳
白蛤一名空豸泉人呼為江大似蛤而小殻薄色白又
名泥星
　　按蛤其種不一而味皆同南海志云蛤一月生一
　　暈南越志云凡蛤之屬開口聞雷鳴則不復閉
車螯陳藏器云大蛤也殻有花文肉白色大者如碟小
者如拳
螯白車螯之最小者也
　　按閩部䟽云陶方伯嘗言閩中海錯蚶不四明蛤
　　不揚州蠏不三吳余大以為然蚶大而不種故不
　　佳蛤乃車螯非蛤蜊也
　蠣房　　草鞋蠣(黄/蠣)
蠣房一名牡蠣出海島麗石而生其殻磈礧相粘如房
嶺表異録謂之蠔山地無石灰者燒蠣殻為之
草鞋蠣生海中大如盃漁者以繩繫腰入水取之
黄蠣五六月有之大於蠣房數倍味雖不如蠣房而汁
亦適口但牡蠣可為醬此不堪醃耳(補/疏)
　殻菜(沙箭/烏投)　(烏□/)江珧柱
殻菜一名淡菜一名海夫人生海石上以苔為根殻長
而堅硬紫色味最珍生四明者肉大而肥閩中者肉瘦
其乾者閩人呼曰幹四明呼為乾肉○殻菜形似珠母
一頭尖中銜少毛號東海夫人本草云形雖不典而甚
益人(補/疏)
沙箭淡菜之小者
烏□似淡菜而極小中無毛
鳥投味甘似烏□而殻堅中有毛
　　按殻菜生四明者殻黒而厚形如斧頭形醜而味
　　美本草云海中有物其形如牝紅者補血白者補
　　腎今閩中取以煮湯治痢疾
江珧柱一名馬甲柱海物異名記云厥甲美如瑶玉肉
柱膚寸名江珧柱
　　按江珧殻色如淡菜上銳下平大者長尺許肉白
　　而紉柱圎而脆沙蛤之美在舌江珧之美在柱四
　　明奉化縣者佳
　蜯　　　蛤青　　　蜆(翠/翠)
蜯蛣也肉如蛤蜊殻厚而長腹中有蠏子如榆莢合體
共生時出取食復入殻中一名璅蛣生於曲岸中故曰
蛣
蛤青似蜯而殻薄青色
蜆似蜯而小色黄殻薄○俗謂之蟟有黄蟟土蟟之别
大江者可食他小浦中有之有土氣不堪用(補/疏)
翠翠似蜯而殻翠
　海月　　石華　　石帆　　沙筯
海月形圎如月亦謂之蠣鏡土人多磨蠣其殻使之通
明鱗次以盖天窓本草云水沫所化煮時猶化為水嶺
南謂之海鏡又曰明瓦
　　按海月嶺表異録云廣人呼為膏葉兩片合以成
　　形殻圎中甚瑩滑白照如雲母光内有小肉如蜯
　　蛤腹中有蠏子甚小頭黄而螯足具備海鏡饑則
　　蠏出拾食蠏飽腹滿海鏡亦飽或近之以火則蠏
　　子走出離腸腹立斃或生剖之有蠏子活在腹中
　　逡巡亦斃
石華附石而生方言謂之石雹肉如蠣房殻如牡蠣而
大可飾户牖天窓
　　按謝靈運詩云挂席拾海月揚帆採石華其味與
　　海月俱同蠣房
石帆紫黒色枝柯相動連帶不絶生海上石穴中
沙筯長尺餘其狀如簮故又名塗釵嶺表異録云生海
岸沙中春時吐苗其心苦骨白而勁可為酒籌
　泥笋(沙蠶/土鑽)
泥笋其形如笋而小生江中形醜味甘一名土笋
沙蠶似土笋而長
土鑽似沙蠶而長
　龜脚　　䗩　　老蜯牙　　石磷
龜脚一名石􁝍生石上如人指甲連支帶肉一名仙人
掌一名佛手蚶春夏生苗如海藻亦有花生四明者肥
美
　　按石􁝍生海中石上如蠣房之附石也形如龜脚
　　故名近甲處有軟爪黑色肉白味佳秋生冬盛來
　　年正月得春雨軟爪開花如絲散在甲外郭璞江
　　賦所稱石􁗻應節而揚葩是也
䗩生海中附石殻如􁟞蹄殻在上肉在下大者如雀卵
老蜯牙似䗩而味厚一名牛蹄以形似之
石磷形如箬笠殻在上肉在下
　石決明　　海膽　　石榼　　寄生
石決明附石而生惟一殻無對大者如手小者如兩三
指旁有十數孔一說即鰒魚本草圗經云鰒魚别是一
種與決明相近○石決明俗名將軍帽温州與登州海
中俱有之即名鰒魚温人醃用登人淡晒乾串入京餽
遺(補/疏)
　　按閩部䟽云蠣房雖介屬附石乃生得潮而活凡
　　海濵無石山溪無潮處皆不生余過莆迎仙寨橋
　　時潮方落兒童羣下皆就石間剔取肉去殻連石
　　不可動或留之仍能生其生半與石俱情在有無
　　之間殆非蛤蜊比也後漢書鰒魚註云鰒無鱗有
　　殻一面附石細孔雜雜或七或九即以狀蠣房何
　　所不可南蠣北鰒是故造化介生别搆
海膽殻圎如盂外結宻刺内有膏黄色土人以為醬
　　按海膽四明謂之海績筐海濵人取殻磨粉合米
　　醬中其膏入鹽按酒亦名曰醬
石榼形圓色黄肉紫有刺人觸之則刺動摇
寄生海上枯蠃殻存者寄生其中負殻而走形如蠏四
足兩螯大如榆莢其味若蝦得之者不煩剔取曳之即
出以肉不附也炒食味亦脆美
　蟶(竹蟶蟶/玉筯)
蟶生海泥中大如指長三寸許肉白殻薄兩頭稍開
竹蟶似蟶而長大殻厚
玉筯蟶似蟶而小三月麥熟時最盛以其形如麥稿又
名麥稿蟶
　鱟
鱟形圎如熨斗如便面如恵文冠廣尺許有刺頭如蜣
螂而骨眼眼在背上背青黒色而穹其血蔚藍熟之純
白而肉甚甘美當脊一行兩旁亦刺殻覆身上腹下十
二足長五六寸環口而生尾銳而長觸之能刺斷而置
地其行郭索雌嘗負雄捕得其雄雌亦就斃雄少肉雌
多子子如綠豆大而黄色布滿骨骼中東浙閩廣人重
之以為鮓謂之鱟子醬殻可屈為杓轑釜輒盡尾可為
如意○鱟口足皆在覆斗之下海中毎雌負雄漁必雙
得之以竹編為一甲鬻焉本草云牝牡相隨牝者背上
有目牡者無目牡得牝始行牝去牡死其尾燒烟可辟
蚊蚋韓退之詩鱟實如恵文骨眼相附行(補/疏)
　　按便面古扇婦人取以障面者恵文秦漢以來武
　　冠侍中中常侍則加金璫貂蟬之飾謂之趙恵文
　　冠盖狀鱟形也鱟産子時先往石邊周身擦之罅
　　裂而生雌嘗負雄故獲必得雙其相負乗也雖風
　　濤終不解謂之鱟媚過海輒相負於背髙尺餘乗
　　風游行如帆謂之鱟帆其衆如㵺栰謂之鱟㵺其
　　善候風故音如候也埤雅云鱟性畏蚊蚊小螫之
　　輒斃未知其故又暴之日往往無恙隙光射之即
　　死嶺表異錄云雄小雌大置之水中雄者浮雌者
　　沈
　螺(香螺/鸚鵡)　(鈿螺/泥螺)　(紫背/米螺)
香螺大如甌長數寸其揜雜衆香燒之使益芳獨燒則
臭諸螺之中此螺味最厚本草謂之甲香
鈿螺光彩如鈿可飾鏡背
紫背紫色有斑㸃俗謂之砑螺
鸚鵡螺狀如鸚鵡堪作酒盃
泥螺一名土鐵一名麥螺一名梅螺殻似螺而薄肉如
蝸牛而短多涎有膏
　　按泥螺産四明鄞縣南田者為第一春三月初生
　　極細如米殻軟味美至四月初旬稍大至五月内
　　大脂膏滿腹以梅雨中取之為梅螺可乆藏酒浸
　　一兩宿膏溢殻外瑩若水晶秋月取者肉硬膏少
　　味不及春閩中者肉礧磈無脂膏不中食
米螺小粒似米肉可食
　螺(田螺/馬蹄)　(溪螺/指甲)　(黄螺/江橈)　(紅螺/鴝鵒)　(蓼螺/花螺)　(梭尾/竹螺)
　　(油螺/莎螺)　(醋螺/)
田螺似黄螺而差小生水田中
溪螺似田螺差小而長
黄螺殻硬色黄味美其黑而微刺者尤佳
紅螺肉可為醬
蓼螺大如拇指有刺味辛如蓼
梭尾殻細而長文如雕鏤味佳
馬蹄形似故名
指甲以形似名之
江橈指甲之大者
鴝鵒螺殻小而厚黒色土人端午用之
花螺圎而扁殻有斑㸃味勝黄螺
竹螺殻文麄而尾脆味清香
油螺形如花螺殻柔鹽之味美産興化(補/疏)
醋螺出洪塘江去殻醃其肉味佳(補/疏)
莎螺形如竹螺味微苦尾極脆(補/疏)
　　按螺其種不一而肉多同惟殻異此外若石螺螺
　　螄種種不能悉録
　龍蝨
龍蝨似螥蜋而小黒色兩翅六足秋月暴風起從海上
飛來落水田或池塘海濱人撈取油鹽製藏珍之
　　按龍蝨類水蟲但龍蝨來自海外水蟲出自水中
　　故以為異閩人言是龍身上蝨或然耳外省人罕
　　食
　
　
　
　
　
　
　
　
　
　
　
　
　閩中海錯疏巻下
閩中海錯疏附録
　　按非地所産而有者咸附録之徵異品也後有見
　　聞冀當聯絡屠本畯記
　　出廣南亦名緑菜
　　按海粉閩志云有物類墨魚者吐涎而成予往時
　　聞閩人説即海參吐出絲也色有青黄不同者以
　　海參食海中青藻故吐絲青食黄藻故吐絲黄閩
　　中鄉先生陳大㕘文堂公云向時在廣南親見此
　　物如竹蟶而殻薄以足裹鞋揣之則吐絲絲盡而
　　此物空洞只存殻矣二説不同要之目睹者為真
　　其味甚清可降痰火
　　出廣南
　　按燕窩相傳冬月燕子銜小魚入海島洞中壘窩
　　明嵗春初燕棄窩去人往取之一説燕於冬月先
　　銜鳥毛綢繆洞中次銜魚築室泥封户牖伏氣于
　　中氣結而成明春飛去人以是得之圓如椰子須
　　刀去毛劈片水洗淨可用閩部疏云燕窩菜竟不
　　辨是何物漳海邊已有之葢海燕所築銜之飛渡
　　海中翮力倦則擲置海面浮之若杯身坐其中久
　　之復銜以飛多為海風吹泊山澳海人得之以貨
　　大奇大奇海語載海鷰大如鳩春回巢於古巖危
　　壁茸壘乃白海菜也島夷伺其秋去以脩竿執取
　　而鬻之謂之海鷰窩隨舶至廣貴家宴品珍之其
　　價翔矣畯據三説不同海語所載為近通待彼都
　　近海人質之而後信也
閩中海錯疏跋
鹺丞本畯將入閩分陜使者曰狀海錯來吾徵閩越而
通之丞入閩疏鱗介二百有奇以復且詶客問分陜使
者今太常卿余公君房也丙申嵗嵩溪三層閣上題
