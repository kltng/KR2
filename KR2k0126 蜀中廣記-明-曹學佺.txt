#+TITLE: 蜀中廣記-明-曹學佺
#+DATE: 2016-06-11 12:22:14
#+SOURCE: github.com/kanripo/KR2k0126 master 5b356fc1                
欽定四庫全書　　　　　　史部十一
　蜀中廣記　　　　　　　　地理類八(雜記之屬/)
　　提要
　　　　(臣/)等謹按蜀中廣記一百八卷明曺學佺撰
　　　　學佺有易經通論已著錄學佺嘗官四川右
　　　　叅政遷按察使是書盖成於其時目凡十二
　　　　曰名勝曰邊防曰通釋曰人物曰方物曰仙
　　　　曰釋曰游宦曰風俗曰著作曰詩話曰畫苑
　　　　蒐採宏富頗不愧廣記之名其中如叙州府
　　　　之髙州明史地理志云洪武五年由州改縣
　　　　正徳十三年復為州珙及筠連三縣𨽻焉此
　　　　書仍稱髙州為縣二縣亦不為之屬又成都
　　　　府之資陽縣明史地理志屬簡州此書不繫
　　　　簡州而别於仁夀井研二縣後皆未免編次
　　　　偶疎王士禎古夫于亭雜錄曰丹鉛錄載東
　　　　坡贈青神楊棟詞云允文事業従容了要岷
　　　　峨人物後先相照見説君王曽有問似此人
　　　　才多少而引小説髙宗問馬騏蜀中人才如
　　　　允文者有幾云云按允文采石之功在南渡
　　　　後東坡之歿久矣安得先有此詞而曺能始
　　　　蜀中十志亦載之畧無駁正又曰蜀中十志
　　　　以物類相感志十八卷為東坡撰謬甚則舛
　　　　訛牴牾亦時時間出盖援據既博則精粗畢
　　　　括同異兼陳亦事勢之所必至要之不害其
　　　　大體談蜀中掌故者終以全蜀藝文志及是
　　　　書為取材之淵藪也乾隆四十三年六月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　蜀中廣記卷一
　　　　　　　　　　　　明　曹學佺　撰
　名勝記第一
　　川西道
　　　成都府一(成都華陽二縣附郭/)
華陽國志蜀之為國肇於人皇與巴同囿至黄帝為其
子昌意娶蜀山氏之女生子髙陽是為帝嚳封其支庶
於蜀世為侯伯歴夏商周武王伐紂蜀人與焉尚書牧
誓庸蜀羌髳是也有周之世限以秦巴雖奉王職不得
與春秋盟㑹君長莫同書軌周失綱紀蜀先稱王有蜀
侯蠶叢其目縱始稱王次王曰柏灌次王曰魚鳬又次
後有王曰杜宇始稱帝號曰望帝更名蒲卑治郫邑或
治瞿上後傳位于其相開明開明位號曰叢帝叢帝生
盧帝盧帝生保子帝九世始傳開明尚焉開明尚自夢
郭移乃徙治成都揚雄蜀本紀云蜀王據有巴蜀之地
本治廣都樊鄉徙居成都者也巴與蜀讐求救于秦秦
惠王二十七年遣張儀與司馬錯等滅蜀遂置蜀郡儀
築成都以象咸陽修整里闠市張列肆規制廣備故左
思蜀都賦云金城石郭兼匝中區既麗且崇實號成都
矣其地東接于巴南接于越北接于秦西奄峨嶓地稱
天府原曰華陽漢武帝元朔二年以新啟犍為牂柯越
嶲三郡疆壤益廣始稱益州初治廣漢之雒縣後乃徙
此李固與弟圄書曰固今年五十七鬢髪已白所謂容
身而遊滿腹而去周觀天下獨未見益州耳昔嚴夫子
常言經有五渉其四州有九遊其八欲類此子矣王莽
簒盗改天下郡守為率正又改蜀郡為導江遷公孫述
為導江率正治臨卭後據成都稱帝具置百官造十層
赤樓東觀漢記曰公孫述造十層赤樓也于是改益州
為司𨽻蜀郡為成都尹矣建武光復二百餘載迄于孝
靈王室多故劉焉求益州牧以避世難始治綿竹後徙
成都先主代劉璋而有之即位于武擔之南典畧曰𤣥
德于是起館舍築亭障從成都至白水關四百餘區也
後主建興二年以丞相亮開府領益州牧亮卒拜尚書
令蔣琬為大將軍領益州刺史蜀亡晉太康初乃屬王
國號曰成都内史永嘉之難没于夷獠成都記云府治
北三里許有李特所築赤塗城十六國春秋曰李雄定
成都以嚴檉為蜀郡太守及即位遷檉益州刺史是矣
桓温西伐李勢出降劉義慶世説云宣武平蜀集叅僚
置酒于李勢殿巴蜀縉紳莫不來萃桓既素有雄情爽
氣加爾日音調英發叙古今成敗由人存亡繫才其狀
磊落一坐歎賞焉永和之際周撫為蜀郡太守四十餘
年境土粗安王逸少與周益州書云省足下别疏具彼
土山川諸奇揚雄蜀都左太冲三都殊為不備悉彼故
為多奇益令其遊目意足也可得果當吿卿求迎少人
足耳至時示意遲此期真以日為歲但言此心已馳于
彼矣又云吾有七兒惟一小者未婚過此便得至彼得
果此縁一段奇事也梁武陵王始封入蜀元帝與之書
云蜀中斗絶易動難安弟可鎮之吾自當滅賊又别紙
云地擬孫劉各安境界情深魯衛書信常通良所託重
也蕭紀反戈東下以地降于西魏再折入周至隋開皇
始定之封其子秀作鎮于茲營侈宫室成都記曰隋蜀
王秀嘗造一殿飛鳥不止其上此其凡耳後竟被徵唐
初開國太宗以秦王建益州臺遥領之而已貞觀十年
分成都縣之東偏置蜀縣在郭下明皇西幸駐蹕成都
始改蜀縣為華陽而成都華陽二縣從此分矣　按今
成華二縣與蜀邸䕶衛尺籍繡錯不能細為分析大較
西門者屬成都東門者屬華陽而南北門則成都有三
分之二華陽居其一焉予觀揚子雲答劉子駿書有少
時所作成都城四隅銘則今之東西南北四門頗為近
古西門者古之宣明門也南門者古之江橋門也東門
者古陽城門北門者古咸陽門也李膺益州記云最東
曰陽城門次西曰宣明門蜀時張儀樓即宣明門樓也
重閣複道跨陽城門故太冲賦云結陽城之延閣飛觀
榭乎雲中矣江橋者大江水所經也稍西為市橋曰市
橋門以漢舊州市在此橋南橋下即石犀所濳淵亦曰
石牛門故曰少城南面有三門焉咸陽門者秦惠王二
十五年蜀侯惲賜死封其子綰為蜀侯初蜀人𦵏惲郭
外綰聞惲無罪乃使使迎喪入𦵏之郭内喪車至城北
門忽䧟入地中蜀人因名北門曰咸陽門矣　成都縣
本治赤里街秦守張若徙入少城内少城者子城也惟
西南北三壁東即大城之西墉故蜀都賦云亞以少城
接于其西矣周地圖記云初張儀築城城屢壞不能立
忽有大龜出于江周行旋走巫言依龜行處築之城乃
得立所掘處成大池龜乃伏于中龜每出則州境有賊
刺史或病即此城也漢元鼎二年大城立九門少城立
九門故有十八郭之稱而郡縣多城觀矣　太城者今
南門城也李石詩序云張儀司馬錯所築太城自秦惠
公乙巳嵗至紹興壬午一千四百七十八年雖頹圯所
存如斷壁峭立亦學舍一奇觀云學舍在南則太城可
知矣　少城者西南之間今之錦江樓也古今集記錦
樓在龜城上前臨大江下瞰井邑西眺雪嶺東望長松
白敏中嘗賦詩于其上舊記謂路巖所建非也巖在敏
中之後矣范成大詩註云少城張儀所築子城也土甚
堅橫木皆朽有穿眼土相着不解㪚予按王右軍法帖
徃在都見諸葛顒曾見問蜀中事云成都城門屋樓觀
皆是秦時司馬錯所修令人遠想慨然具示為廣異聞
　華陽國志張儀張若城成都周迴十二里高七丈造
作下倉上皆有屋而置樓觀射圃又營廣府舍置鹽銕
市官并長丞皆與咸陽同制更于夷里橋南立錦官錦
官者猶合浦之有珠官也西又有車官城其城東西南
北皆有軍營壘城焉按此皆從西南隅論耳蜀漢昭烈
即位于武擔之南當在城之正中今蜀藩是也隋之摩
訶池偽蜀之宣華苑皆在其内昔諸葛武侯以丞相開
府領益州牧故晉益州刺史治太城其制因之亦唐節
度使宋制置使所稱建牙交㦸地矣蜀太守治少城故
昔之郡治因焉西門直街鼓樓即宋銅壺閣也陸游記
云閣南直西川門西北距府五十步乃蔣堂知益州伐
江瀆廟材所創吳栻范成大相繼而侈張之為成都巨
觀書於史又吳師孟修西樓記云西樓直府寢之北毎
春月花時大帥置酒高㑹叅佐於其下五日復縱民遊
觀宴嬉西園以為歲事然止得造其廡序而已合此二
説則府治為西門無疑相沿蜀郡太守之故址也今乃
益遜而北盖不敢與藩邸抗于是斥北城之地以居故
武擔山昔在城外而今在城内陸務觀有游武擔村落
詩可証矣轉運使今之藩司也鈐轄使今之閫司也運
司昔在城東有玉溪堂即偽蜀權臣故宅今藩司在城
北閫司相沿如故若提刑漕使即今之守巡使者㪚在
諸路是其職居位置皆有不同如此　南門之勝如石
室石犀嚴真觀江瀆池七星橋昭烈武侯祠其最著者
　華陽國志云始文翁立文學精舍講堂作石室一作
玉室在城南永初後堂遇火太守陳留高眹更修立又
增造二石室李知幾云西為文翁稍南為高眹比文翁
石室差大皆有石像矣樂史寰宇記云文翁學堂一名
周公禮殿方輿勝覽云前代以周公為先聖至唐貞觀
始從房𤣥齡等議更祀孔子開元冊謚文宣王位南嚮
自是號文宣王殿矣而周公之祀遂廢然舊像猶存帥
袁説友乃為殿祀之按上南志以武侯征西南夷而夢
見周公故勅所在祀周公也任豫益州記云禮殿其欒
櫨節制猶古建南基高六尺厦屋三間通皆圖畫古人
之像及禮器瑞物堂西有二石室繫年録云紹興六年
成都教授范仲殳奏疏言本府學殿建于東漢之初平
漢人以大𨽻記其修築嵗月刻于東楹至今九百四十
三年盖天下棟宇之古無過于此者按歐陽修集古録
以周公禮殿記蔡邕所書也范鎮云其柱鍾㑹𨽻書刻
其上李知幾十詠詩説㑹與鄧艾同入蜀在咸熙元年
甲申距漢獻興平元年甲戌凡七十一年矣㑹盖追丈
翁高君之美而書也趙明誠金石録跋云右漢周公禮
殿記者今成都府學有漢時所建舊屋柱皆正方上狹
下濶此記刻在柱上靈帝初平五年立距今盖千年矣
而字畫完好可讀當時石刻在者徃徃磨滅此記託于
廡楹乃與金石爭壽亦異矣記有云甲午年故府梓潼
文君增造吏舍二百餘間按華陽國志有文參字子奇
梓潼人平帝用為益州太守不從王莽公孫述光武嘉
之疑此記所載即其人也盖光武建武十年嵗次甲午
云　唐盧照隣文翁講堂詩錦里淹中館岷山稷下亭
空梁無燕雀古壁有丹青槐落猶疑市苔深不辨銘良
哉二千石江漢表遺靈岑參詩文公不可見空使蜀人
傳講席何時㪚高臺豈復全豐碑文字滅㝠漠不知年
裴鉶詩文翁石室有儀刑庠序千秋播德馨古栢尚留
今日翠高岷猶藹舊時青人心未肯抛羶蟻弟子依前
學聚螢更歎沲江無限水爭流祗願到滄溟宋李石詩
來為人所愛去為人所思君看文與高慈惠蜀之師至
今室中像凛凛建立時知非伯有石定是桐鄉祠蜀人
愛二公遠與千載期宋京蜀事補亡詩君不見西漢文
翁為蜀守蜀學不居齊魯後諸生競欲保翁名石室鐫
磨貴難朽東漢高公又幾時為作石室還如兹至今二
室堅且乆文公高公名不衰喻汝礪謁文公堂詩緑荻
負幽隱髙槐泛輕凉各誇一時好披風互低昂詎知五
月中微隂忽催黄我行魯侯宫獨謁文翁堂若人骨已
朽道在斯不亡遂令蜀文章照耀日月傍世事俱腐臭
斯文真久長靡頽能幾時蕭條翳墟荒富貴豈不好千
載同一傷三歎為何人撫已涕自滂　寰宇記云石室
司馬相如教授于此從者數千人按秦宓引地里志文
翁倡其教相如為之師漢家得士盛于其世矣金石録
云石室又有左右生題名碑或云江陽寜蜀遂寜晉原
以晉志攷之江陽蜀漢置此郡寜蜀遂寜晉原皆是宣
武平蜀後置范蜀公云西漢時諸生姓名文學祭酒典
學從事各一人司儀主事各一人左生七十三人右生
三十人可攷者僅百許人按集古録謂為晉宋間碑矣
王象之輿地碑目云大周總管太學碑益州刺史齊國
公宇文憲立益州州學廟堂頌唐神龍二年史燾撰益
州館學廟堂記永徽元年賀公亮撰益州孔子廟堂碑
開元中周灝撰唐明皇追謚孔子冊文宋太平興國五
年府尹辛仲甫立石又云石室贊大厯十年維州刺史
鄭藏休撰殿中侍御史李樞篆益州文宣王廟碣㑹昌
五年裴儋撰趙明誠唐益州學館廟堂記跋云成都縣
令顔有意書撰人題法曹陳玉文學太子詹事待詔𢎞
文館陵州長史而姓名殘缺不可辨集古録直以為有
意撰非也碑隂載當時官僚姓名後人題云此記賀公
亮撰未知果否繫年録云宋高宗皇帝御書大成殿榜
紹興六年賜成都府學從教授范仲殳所請也成都記
云偽蜀孟㫤有國其相毋昭裔刻孝經論語爾雅周易
尚書周禮毛詩禮記儀禮左傳凡十經于石其書丹則
張德釗楊鈞張紹文孫逢吉朋吉周德貞也石凡千數
盡依大和舊本厯八年乃成公榖則有宋田元均時刻
古文尚書則晁公武所補也胡元質宗愈作堂以貯之
名石經堂在府學按已上諸刻今皆不存所存者孔門
七十二子像又近時摹宋本而刻者人物衣褶差有古
意石經禮記數段流落在合州賓館中李陽氷篆書之
碑隂予友范汭見而為予言之　石犀寺一名石牛寺
華陽國志周顯王之世蜀王有褒漢之地因獵谷中與
秦惠王遇惠王以金二笥遺蜀王王報以珍玩之物物
化為土惠王怒羣臣賀曰天奉我矣王將得蜀土地惠
王喜乃作石牛五頭朝瀉金其後曰牛便金有養卒百
人蜀人悦之使使請石牛惠王許之乃遣五丁迎石牛
既不便金怒遣還之乃嘲秦人曰東方牧犢兒秦人笑
之曰吾雖牧犢當得蜀也輿地志云鄧艾廟南有石牛
即秦惠王遺蜀王者水經註西南石牛門曰市橋吳漢
入蜀自廣都令輕騎先徃焚之橋下謂之石犀淵李氷
昔作石犀五頭以厭水精穿石犀渠于南江命之曰犀
牛里後轉犀牛二頭在府中一頭在市橋一頭沈之于
淵也今寺正殿階左有石蹲處狀若犀然額曰聖壽寺
古之龍淵寺也迺晉王羽宅後捨為寺改名龍淵佛殿
有水眼如井云與海通高僧傳晉惠持到蜀止金淵精
舍是矣其後改名空慧隋賜蜀王秀竹園六十頃此地
屬焉唐儀鳯二年勑天下七寺建塔立石柱二度僧嘗
七百人此其一也㑹昌中廢至大中元年李回重建摹
萬里橋南元和聖壽寺額監此故曰聖壽寺字則僖宗
御書也寺有尊勝呪石幢高七尺圍四尺太和中馬季
武行書我明嘉靖中掘地得之　唐岑參石犀詩江水
初蕩潏蜀人幾為魚向無爾石犀安得有邑居始知李
太守伯禹亦不如杜甫石犀行君不見秦時蜀太守刻
石立作三犀牛自古雖有厭勝法天生江水向東流蜀
人矜誇一千載泛溢不近張儀樓今年灌口損戸口此
事或恐為神羞終藉隄防出衆力高擁木石當清秋
益州記曰鴈橋東有嚴君平卜處土臺高數丈祝穆方
輿勝覽云龜城水中出金㕍因謂之㕍橋也錦里耆舊
傳曰嚴君平宅卜肆之井猶存今為嚴真觀道教靈騐
記云成都卜肆支機石即海客攜來自天河所得織女
令問嚴君平者也太尉燉煌公好奇尚異命工人鐫取
支機一片欲為器用椎琢之際忽若風瞀墜于石側如
此者三公知其靈物乃已之至今所刻之迹在焉復令
穿掘其下則風雷震驚咫尺昏曀遂不敢犯唐張九齡
送姚評事入蜀賦得卜肆詩云蜀嚴化己久沈㝠空所
思嘗聞賣卜處猶憶下簾時驅傳應經此懷賢儻問之
歸來説徃事歴歴偶心期岑參卜肆詩君平曾賣卜卜
肆蕪已久至今杖頭錢時時地上有不知支機石還在
人間否鄭世翼君平古井詩嚴平本高尚遠蹈古人風
賣卜成都市流名大漢中舊井改人世寒泉久不通年
多既罷汲無禽乃遂空如何屬秋氣惟見落雙桐宋吕
光弼詩卜肆垂簾地依然門徑開沈㝠時已徃思慕客
猶來鳥啄虛簷壊狐穿古井摧空餘舊機石嵗嵗長春
苔喻汝礪游嚴真觀見壁上有記古鼎丹砂事因述以
詩云古木共幽意長廊亦肅如於焉步逍遥且復散衣
裾塵慮颯已空道心頗閎舒不知度世人去此歲幾徂
云何有丹砂尚爾留庭隅支機亦悠哉誰復訂有無我
知此公意慨彼元鼎初繼之五鳳間斯民斃刀鋸聊欲
謝世網歘以道自娛抱獨理自㑹曠懷遺所拘初匪逃
世人而世自我疎含黙念斯理起我憂患餘宋京補亡
詩云君不見莊遵賣卜成都市市中仙隠無人值百錢
度日復何求猶有沈㝠見文字不因問着牛女星下世
安能知姓名雲中雞犬拔家去舊宅寂寞秋蕪平搘機
石在年年長藥鼎空留閉黄瓖前時發掘篆籀新明水
神丹光滉瀁金㕍橋邊臺觀存神仙遺事𣺌難論安得
先生為我卜俗骨庶可窺天閽　括地志云江瀆祠在
成都縣南上四里漢郊祀志云秦并天下立江水祠於
蜀至今嵗祀之按廣雅江神謂之竒相江記云帝女也卒
為江神矣漢舊儀云祭四瀆用三牲圭沈有車馬紺盖
以夏之日觴焉按陸游江瀆廟碑云成都自唐有江瀆
廟其南臨江及後節度使高駢大城成都廟與江始隔
馮浩設㕔記云廟前臨清池有島嶼竹木之勝紅蕖夏
發水碧四照為一州之觀田况成都遨樂詩伏日宴江
瀆祠避暑因遊江瀆池此會起于文潞公也宋祁集江
瀆池詩云五月追涼地滄江剩素漣林煙昏岸日樓影
壓池天篠宻工迷徑荷欹巧避船機忘更何事魚鳥亦
留連又飛檻枕溪光歡言客徧觴暫雲銷樹影驟雨發
荷香辛臼橙虀熟庖刀鱠縷長蘋風如有意盈衽借浮
涼又溪淺容篙短舟移覺岸長烟稠芰荷葉霞熟茘支
房技疊三撾鼓杯寒十饋漿便成逃暑醉官事底相妨
又九月十日宴江瀆亭詩節去歡猶在賓來賞更延悠
揚非短日凄𦂳乍寒天霽沼元非漲秋花自少妍蟻留
新獻酎蕙續不殘烟戲鰋衝餘藻游龜避折蓮流芳真
可惜從此遂凋年　華陽國志云蜀江衆多作橋故蜀
立里多以橋為名西南兩江有七橋直西門郫江中冲
治橋西南石牛門曰市橋城南曰江橋南渡流曰萬里
橋西上曰夷里橋亦曰笮橋橋從冲治橋西出折曰長
昇橋揚雄蜀記云星橋上應七星也李氷所造按七星
橋者一長星橋今名萬里二員星橋今名安樂三璣星
橋今名建昌四夷星橋今名笮橋五尾星橋今名禪尼
六冲星橋今名永平七曲星橋今名昇仙此李膺所記
矣今南門江洲中有金沙寺其處俗呼為七星灘也後
漢書世祖謂吳漢曰安軍宜在七橋連星間按漢自廣
都乘勝進逼成都與其副劉尚南北相望夾江為營浮
橋相對公孫述使謝豐揚軍市橋出漢後襲破漢墜馬
落水縁馬尾得出入壁命將夜濳渡江就尚擊豐斬之
於是水之隂焉今正南門外者乃江橋耳水經注云南
江橋亦曰安樂橋在城南二十五步宋孝武以橋為安
樂寺改名安樂橋十六國春秋李特將起童謡云江頭
橋闕下李成都北門十八子即此橋也南上為萬里橋
亦名篤泉橋橋之南有篤泉矣蜀使費禕聘吳丞相亮
祖之歎曰萬里之行始於今日故曰萬里橋唐岑參萬
里橋詩成都與維揚相去萬里地滄江東流疾帆去如
鳥翅楚客過此橋東看盡垂淚江都陸肱賦云萬里兮
蜀郡隋都二橋兮地角天隅東土為揚西邦曰益架長
虹于兩地客思迢迢浩積水於千秋江流脉脉結構應
似途程甚偏飾丹雘以雖同彼臨淮海度軒車而既易
此對銅梁正用揚益相望事也　寰宇記云惠陵蜀先
主陵也今有祠存號曰惠陵祠周地圖云先主祠在府
西南八里惠陵東七十步齊高帝夢益州有天子鹵簿
詔刺史傳覃修立而規制卑小至唐相國李囘在鎮更
改置守陵户四時祭祀岑參先主廟詩先主與武侯相
逢雲雷際感通君臣分義激魚水契遺廟空蕭然英靈
貫千嵗張儼詩雄名垂竹帛荒陵壓阡陌終古更何聞
悲風入松栢劉夢得詩天下英雄氣千秋尚凛然勢分
三足鼎業復五銖錢得相能開國生兒不象賢凄凉蜀
故妓來舞魏宫前宋晁逈詩天地収覇氣丘原餘閟宫
野人相指似旁有若唐封當時大耳兒甚似隆凖公夫
豈忘故都崎嶇巴蜀中劃然成三分正爾扼兩雄武侯
抱遺恨秦隴竟莫通獨憐晉昌明千載時始逢坐看五
胡亂蕭條河洛空碑目云先主廟碑貞元四年蘇端撰
又云昭烈廟有裴中立武侯碑栁公綽書今存又有段
尹石為樵者敲斷陳薦作詩紀之又有臨淮公武元衡
碑楊嗣復祠祭畢觀碑感舊有作寄楊汝士和焉按元
和初元衡鎮蜀中立為節度推官汝士先亦曾作文昌掌管也
酉陽雜俎成都有唐平南蠻碑開元十九年劍南節度
副大使張敬忠所立時南蠻大酋長樂浪州刺史楊盛
顛為邊患明皇遣内常侍高守信為南道招慰處置使
以討之拔其九城此事新舊唐書及野史皆不載按碑
目以此為蕭晉用撰在昭烈廟中矣　能改齋漫録蜀
先主祠在成都錦官門外西夾即武侯祠東夾即後主
祠蔣公堂帥蜀以禪不能保有土宇因去之大慈寺有
蜀後主王衍銅像程公堂繼帥毁以鑄鐘蜀語曰任是
兩王難當二堂樂史云關張二公祠俱在惠陵左右宋
廬陵王立按今昭烈祠左右侍側者後主北地王諶諸
葛丞相亮亮子瞻及闗張兩侯俱合為一祠也蜀志國
降之日北地王諶率其官屬哭于先主廟以妻子自焚
是矣酉陽雜俎云近有羣盜發蜀先主墓入穴見兩人
張燈對奕侍衛十餘盜驚懼拜謝一人顧曰爾飲乎乃
各飲以一杯兼乞與玉腰帶數條命速出盜至外口已
漆矣帶乃巨蛇也視其穴己如舊成都記云蜀先主祠
旁有猱村其民皆剔髪事浮屠而畜妻子自如及李德
裕下令嚴禁乃肅如也　方輿勝覽云武侯廟在府西
南二里今為乘煙觀孔明表云薄田十頃桑八百株即
此地孔明初亡百姓遇節朔各私祭於道上李雄稱王
始為廟於少城内桓温平蜀夷少城獨存孔明廟後封
武興王廟至今祠祀不絶寰宇記云諸葛亮相蜀築臺
以集諸儒兼待四方賢士號曰讀書臺在章城門路西
今為乘煙觀杜光庭録異記云成都書臺坊武侯宅南
乘煙觀内有古井井内有魚長六七寸徃徃游于井上
水必騰涌相傳其井有龍矣杜甫詩丞相祠堂何處尋
錦官城外栢森森映堦碧草自春色隔葉黄鸝空好音
三顧頻煩天下計兩朝開濟老臣心出師未㨗身先死
長使英雄淚滿襟武少儀詩執簡焚香入廟門武侯神
像儼如存因機定蜀延衰漢以計連吳振弱孫欲盡智
能傾僭盜善持忠節輔庸昏宣王請戰貽巾幗始見才
吞亦氣吞楊汝士詩古栢森然地修嚴蜀相祠一過榮
異代三顧盛當時功德流何遠馨香薦未衰敬名探國
志飾像慰甿思昔謁從征盖今聞擁信旗固宜光寵下
有淚刻前碑陳薦詩建安綱紀如綫微高光基業春氷
危姦豪拔劍將羣盜駈龍控虎爭雄雌武侯當日臥南
陽韜稜晦角隂營為高吟梁甫比管樂胸中造化無人
知東吳北魏至强大不肯逆德為其師先主歘聞元直
語三徃咨求當世宜勤勤陳説扶漢室慷慨感義許驅
馳一説孫權敗曹操劉氏遂肇中興基申明號令鼓雷
電朂勵士卒獰蛟螭分留猛將控荆渚翼戴昭烈來坤
維獻皇遘害首勸進應天嗣位開羣疑本謀憑藉蜀富
庶養威用作并吞資大勲未集昭烈崩遵守顧命如周
伊均平賞罰重恩信比屋道路皆熙熙七擒孟獲除後
患至今南詔崇靈祠東征直據五丈原欲復咸鎬綏華
夷上成先帝創業意下副四海蒼生思推忠仗順氣百
倍俯視敵衆真嬰兒流星落帳芒角惡暴然不起軍如
癡仲達雖走禪終虜人謀不可違天時精魂埋没已千
嵗柰無英傑齊高䂓朔方男子過廟下秋天寥落霜風
悲林梢脱葉響颯颯煙頭暮雨寒絲絲妖狐恠兔穴壞
壁饑鵶餓鵲啼枯枝樵兒敲斷段尹石苔蘚斕斑裴相
碑手植勁栢尚蒼翠疑有神靈濳䕶持睟容昏剥堂廡
陋龍祠神廟窮珍奇吾心切切慕風槩灑淚踟蹰成此
詩宋京詩云君不見孔明書臺遺廟旁古書不見臺荒
凉臥龍未起蜀天遠茅廬日日空南陽赤符光寒白水
涸秣陵王氣猶能作璋若嬰兒操虎狼脱去荆州殊不
惡十倍奇才安用書此臺昔時知有無蜀人思君識故
處未若江水存兵圖黄冠所居門第改秪有坊名今尚
在安得臺邊見古人秋草重生類書帶蜀古蹟記云宋
曹彬建隆二年為都監伐蜀謁武侯祠視宇第雄觀頗
有不平謂左右曰孔明雖忠于漢然疲竭蜀之軍民不
能復中原萬一何得為武當因其頺敗者折去之止留
其中以祀香火左右皆諫不可俄報中殿摧塌有石碑
出土尺許彬逕視之其刻字宛若新書題云測吾心腹
事惟有宋曹彬讀訖下拜曰公神人也小子安能窺測
哉遂令蜀守新其祠宇為文祀之而去按此古昔武侯
祠也天社任淵記云昭烈廟西偏少南又有别廟忠武
侯在焉老栢叅天氣象甚古詩人嘗為賦之是矣今武
侯祠在百花潭與草堂並列者不知何代增設
　
　
　
　蜀中廣記卷一
欽定四庫全書
　蜀中廣記卷二
　　　　　　　　　　　　明　曹學佺　撰
　名勝記第二
　　川西道
　　　成都府二
西門之勝張儀樓石筍街笮橋琴臺浣花溪青羊宫淨
衆寺少陵草堂其最著者　任豫益州記曰諸樓年代
既久榱棟非昔惟西門一樓雖有補葺張儀時舊跡猶
存古今集記云張儀樓高百尺初張儀築城雖因神龜
然亦順江山之形以城勢稍偏故作樓以定南北李膺
記曰成都有百尺樓後名為白莵樓也晉張載登成都
白莵樓詩重城結曲阿飛宇起層樓累棟出雲表嶢櫱
臨太虛高軒啟朱扉迴望暢八隅西瞻岷山嶺嵳峩似
荆巫蹲鴟蔽地生原隰殖嘉蔬雖遇堯湯世民食恒有
餘鬱鬱少城中岌岌百族居街術紛綺錯高甍夾長衢
借問揚子宅相見長卿廬程卓累千金驕奢擬五侯門
有連騎客翠帶腰吳鈎鼎食隨時進百和妙且殊披林
採秋橘臨江釣春魚黒子過龍醢果饌踰蟹蝑芳茶冠
六清溢味播九區人生茍安樂兹土聊可娛唐岑參張
儀樓詩傳是秦時樓巍巍至今在樓南兩江水千古長
不改曾聞昔時人嵗月不相待杜甫和嚴中丞西城晩
眺詩云汲黯匡君切廉頗出將頻直辭才不世雄畧動
如神政簡移風速詩清立意新層城臨暇景絕域望餘
春旗尾蛟龍㑹樓頭燕雀馴地平江動蜀天濶樹浮秦
帝念深分閫軍須遠算緡花羅封蛺蝶瑞錦送麒麟辭
第輸高義觀圖憶古人征南多興緒事業暗相親段文
昌晩夏登張儀樓呈院中諸公詩重樓窻戸開四望歛
煙埃逺岫林端出清波城下迴乍疑蟬韻促稍覺雪風
來併起鄉闗思銷憂在酒盃姚向和云秦相架羣材登
臨契上台查從銀漢落江自雪山來儷曲親流火凌風
洽小杯帝鄉如在目欲下盡徘徊温㑹和云危軒重疊
開訪古上徘徊有舌嗟秦策飛梁認楚材雲霄隨鳯到
物象為詩來欲和闗山意巴歌調更哀楊汝士和云從
公城上來秋近絶纖埃樓古秦規在江分蜀望開遠山
標宿雪末席接寒灰陪賞今為黍臨歡敢訴杯李敬伯
和云層屋架城隈賓筵此日開文鋒摧八韻星分應三
台望雪煩襟釋當歡遠思來披雲霄漢近蹔覺出塵埃
姚康和云登覽值晴開詩從野思來蜀川新草木秦日
舊樓臺池影揺中座山光接上台近秋宜晩景極目斷
浮埃　石經始末云錦官西樓有胡元質所鑱石經數
板盖公得五代時墜刻于一二故家殘圭裂璧亦可寶
也凡蔡中郎石經四千二百七十字有奇及古文篆𨽻
三體石經遺字八百一十九黄山谷跋張載熙書卷尾
云蘭亭禊飲詩叙二本前一本是都下人家用定武舊
石刻摹入木板者一本以門下蘇侍郎所藏唐人臨冩
墨跡刻之成都西樓中有數字極瘦勁不凡東坡謂此
本乃絶倫也陸游跋東坡書髓帖云成都西樓下石刻
東坡法帖十卷擇其尤奇逸者為一編號東坡書髓三
十年間未嘗釋手去嵗都下脱敗甚乃再裝緝之嘉泰
三年嵗在癸亥九月三日老學菴北囱手記　常璩云
蜀有五丁力士能移山舉萬鈞每王薨輙立大石長三
丈重千鈞為墓志今石笋是也號曰笋里寰宇記云武
擔石俗曰石笋在州城西門大街中益部耆舊傳云公
孫述時武擔石折任文公歎曰西方智士死吾當應之
嵗中卒庾信演連珠云竹杖扶危不能正武擔之石矣
通志云雙石笋在興義門内即真珠樓基也按西門王
建武成謂之興義門矣李膺記云開明氏造七寶樓以
珍珠為簾其後蜀郡火民家數千與七寶樓俱燬趙清
獻記曰真珠樓基在石笋街一説有大秦胡于其地起
寺門樓十問皆飾以真珠翠碧貫之如簾寺即大秦寺
也老杜石笋行君不見益州城西門陌上石笋雙髙蹲
古來相傳是海眼苔蘚蝕盡波濤痕雨多徃徃得瑟瑟
此事恍惚難明論註云成都子城西金容坊有石二株
挺然聳峭高大餘耆舊傳云其名有六曰石笋曰蜀妃
闕曰沈犀石曰魚鳬仙壇曰四海之眼曰五丁石門皆
非也圖經云乃前寺之遺址諸葛亮掘之方騐有篆字
曰蠶叢氐啟國誓蜀之碑以二石柱横埋連接鐵其中
一南一北無所偏邪上有濁歜燭觸蠲五字時人莫曉
蜀相范賢議曰亥子嵗濁字可記主水災寅卯嵗歜字
可記主饑饉巳午嵗燭字可記主火災辰戌嵗觸字可
記主兵災申酉嵗蠲字可記主稼穡富贍悉以年事推
應符響矣徐康晉記桓温伐蜀戰于笮橋叅軍襲䕶
戰没衆欲退而鼓吏誤鳴進鼓於是乘之遂入少城寰
宇記云笮橋去州西四里名夷里橋以竹索為之因名
笮橋李膺笮橋贊云複引一索飛絙杙閣其名曰笮人
懸半空度彼絶壑也益州記曰市橋笮橋今各有一鐵
椎大十許圍長六七十尺云初營橋引機運此椎以擊
橋柱本有三今餘二南史宋大始初益州笮橋忽生一
洲道士柳石見之曰當有貴王臨州必有王勝喜也及
齊永明二年武帝遣始興王為益州勝喜者即始興反
語蜀古蹟記曰笮橋邊有二石闕乃漢趙典墓矣　王
褒益州記曰司馬相如宅在州笮橋北百許步李膺云
市橋西二百步得相如舊宅今海安寺南有琴臺故墟
方輿勝覽云琴臺後為金花寺城内者非其舊也金花
寺以晉胡僧持金花玉像住此故名按即今之金泉舖
矣梁簡文登琴臺詩蕪階踐昔徑復想鳴琴遊音容萬
春罷高名千載留弱枝生古樹舊石染新流由來逓相
歎逝川終不収唐盧照隣相如琴臺詩聞有雍容地千
年無四隣園院風煙古池臺松檟春雲疑作賦客月似
聽琴人寂寂啼鶯處空傷遊子神杜甫詩茂陵多病後
尚愛卓文君酒肆人間世琴臺日暮雲野花留寶靨蔓
草見羅裙歸鳯求凰意寥寥不復聞高適同羣公秋登
琴臺詩古跡使人感琴臺空寂寥静然顧遺塵千載如
昨朝臨眺自兹始羣賢久相邀德與形神高孰知天地
遥四時何倐忽六月鳴秋蜩萬象歸白帝平川横赤霄
猶是對夏伏幾時有凉猋燕雀滿檐楹鴻鵠摶扶揺物
性各自得我心在漁樵兀然還復醉尚握樽中瓢岑參
詩相如琴臺古人去臺亦空臺上寒蕭條至今多悲風
荒臺漢時月色與舊時同宋吕公弼詩煙樹重城側琴
臺千古餘早為梁苑客晩向茂陵居賦給尚書筆歸乘
使者車清風覿舊隠長日聳鄉閭宋祁詩故臺千古恨
猶對舊家山半夜鸞凰去它年駟馬還死憂封禪晩生
愛茂陵閒惟有飄飄氣仍存天地間　歲華紀麗云正
月念八日出笮橋門即拜保壽侯祠次詣淨衆寺拜杜
邠公祠按杜邠公悰唐元和間帥蜀者又蘇明允集有
張文定方平公祠碑記亦在淨衆寺矣高僧傳云僧無
相新羅國人開元十六年至成都募化檀越造淨衆寺
影堂在焉寺有一巨鐘重千鈞㑹昌例毁此鐘乃移入
大慈大中復還寺衆以其鐘大隔江計功兩日始到方
欲為齋辰去已集乃知神力所拽也相有塔號東海大
師塔云唐鄭谷西蜀淨衆寺松溪八韻兼寄小華崔處
士詩松因溪得名溪吹荅松聲繚繞能穿寺幽奇不在
城寒烟齋後㪚春雨夜中平染岸蒼苔古翹沙白鳥明
澄分僧影瘦光徹客心清帶梵侵雲響和鐘擊石鳴淡
烹新茗爽暖泛落花輕此景吟難盡憑君畫入京又淨
衆寺雜題水詩竹院松廊分數派不空清泚亦逶迤落
花相逐去何處幽鷺獨來無限時洗鉢老僧臨岸久釣
魚閒客卷綸遲晩晴一片連莎緑悔與滄浪有舊期七
祖院小山詩小巧功成雨蘚斑軒車日日扣松闗峩眉
咫尺無人去却向僧囱看假山忍公小軒詩松溪水色
緑于松每到松溪聽暮鐘閒得心源秪如此問禪何必
向雙峯傳經院壁畫松詩危根瘦盖聳孤峯珍重江僧
好筆蹤得向游人多處畫却勝澗底作真松李洞宿成
都松溪院詩松持節操溪澄性一炷嵐煙壓寺隅翡翠
鳥飛人不見琉璃瓶貯水疑無夜聞子落真山雨曉汲
波圓入畫圖塵擁蜀城抽鎻後此中猶夢在江湖宋范
鎮淨衆寺新禪院詩金地西郊外一來煩念攄但逢是
仙境鮮不屬僧居岸緑見翹鷺溪清無隠魚殘陽已周
覽欲去幾躊躇田况正月二十八日謁生禄祠遊淨衆
寺詩千騎出重闉嚴祠淨宇鄰映林沽酒斾迎馬獻花
人豔日披江霧香飈起路塵韶華特明媚不似遠方春
按淨衆寺宋改為淨因寺今謂之萬佛寺也　蜀本記
云老子為闗令尹喜著道德經臨别曰子行道千日後
于成都郡青羊肆尋吾今為青羊觀也古今集記云老
子乘青羊降其地有臺存觀中有白玉蟾書碑字徑半
尺宋何耕詩云一再官錦城咫尺望琳宫未始得得來
正墮役役中今朝弄晴雨策蹇隨春風頗愛意象古停
驂少從容縹緲百尺臺突起凌半空憑欄俯修竹决皆
明孤鴻信哉神僊宅不受塵垢䝉稽首五千言衆妙一
以通靜觀萬物役豈假九轉功區區立訓詁亦哂河上
公癡人慕羽化心外求鴻濛要騎白鶴背徃訪青羊蹤
此詩刻石于臺前缺數字　方輿勝覽云浣花溪在城
西五里一名百花潭按吳中復冀國夫人任氏碑記云
夫人微時以四月十九日見一僧墜汚渠為濯其衣頃
刻百花滿潭因名曰百花潭按蜀志補遺浣花谿有石
刻浣花夫人像三月三日為夫人生辰傾城出遊成都
記云夫人姓任氏崔寜之妾按通鑑成都節度使崔旰
入朝楊子琳乘虛突入成都旰妾任氏出家財募兵得
數千人自帥以擊之子琳敗走朝廷加旰尚書賜名寜
任氏封夫人也蜀檮杌乹德五年四月十九日王衍出
遊浣花溪龍舟綵舫十里綿亘自百花潭至于萬里橋
遊人士女珠翠夾岸日方午暴風起須臾雷電晦㝠有
白魚自江心躍起騰空而去或云變為蛟牛嶠李珣有
浣花詞云昨日西溪遊賞芳樹奇花千樣鎻春光金罇
滿聽弦管嬌妓舞衫香暖不覺到斜暉馬䭾歸又云訪
舊傷離欲斷魂無因重見玉樓人六街微雨鏤香塵早
為不逢巫峽夢那堪虛度錦江春遇花傾酒莫辭頻前
調西溪子而後浣溪沙也宋祁浣花泛舟詩早夏清和
在晴江㳂泝時岸風揺鼓吹波日亂旌旗醉帟牽緗蔓
游鬟撲絳㽔樹來驚浦進山失悟舟移雅俗西南盛歸
軺東北馳此歡那復得抛恨寄天涯又春日出浣花云
側盖天長蕩暁霏暖風才滿使君旗水通江渚容魚樂
草徧山梁報雉時塲雨滅塵盤馬疾樓雲礙曲進觴遲
少陵宅畔吟聲歇柳碧梅青欲向誰田况四月十九汎
浣花谿詩浣花溪上春風後節物正宜行樂時十里綺
羅青盖宻萬家歌吹緑楊垂畫船疊鼔臨芳溆綵閣淩
波汎羽巵霞景漸曛歸櫂促滿城懽醉待旌旗馬俌浣
花谿詩浣花溪邊濯錦裳百花滿潭溪水香寶奩㪚盡
買霜㦸草林匹馬不可當當時濯衣只偶爾豈似取履
張子房烈烈遽能蔽此蜀喪亂懷爾徒悲傷年年春風
媚楊柳綵纜㛪姌雲霞張溪邊遊冶紅粉娘了不識字
空悠颺採花蕩漿不歸去暮隔煙水眠幽芳黄魯直浣
花溪圖引云拾遺流落錦官城故人作尹眼為青碧雞
坊西結茅屋百花潭水潔冠纓故衣未補新衣綻空蟠
胸中書萬卷探道欲度羲皇前論詩未覺國風遠干戈
崢嶸暗㝢縣杜陵韋曲無雞犬老妻稚子宜眼前弟妹
飄零不相見此心樂易真可人園翁溪友肯卜鄰鄰家
有酒邀皆去得意魚鳥來相親浣花酒船㪚車騎野墻
無主看桃李宗文守家宗武扶落日蹇驢䭾醉起厭聞
解鞍脱兠鍪老儒不用千户侯中原未得平安報醉裏
眉攢萬國愁生綃鋪墻粉墨落平生忠義公寂寞兒孫
不蘇驢失脚猶恐醒來有新作常使詩人拜畫圖煎膠
續弦千古無　杜甫卜居詩云浣花溪水水西頭主人
為卜林塘幽已知出郭少塵事更有澄江銷客愁無數
蜻蜓齊上下一雙鸂䳵對沈浮東行萬里堪乘興須向
山隂上小舟此即草堂也楊慎引文選注云蕭齊周顒
昔經在蜀以蜀草堂林壑可懷迺於鍾山雷次宗學館
立寺因名草堂寺又云蜀人語草為茨成都令周顒既
歸金陵乃倣蜀草堂寺遺意於鍾山之麓築草堂亦曰
山茨不忘蜀也可知蜀之草堂寺著名久矣子美依其
地而卜築題詠日多不具録其時軒盖過從有嚴中丞
仲夏枉駕草堂兼携酒饌得寒字作有王十七侍御掄
許携酒至草堂奉寄詩便請邀高三十五使君同到作
有王十五司馬弟出郭相訪兼遺營茅屋貲作雖稍為
是以破岑寂而要之非其好也當時有南隣北隣者其
人皆不俗子美南隣詩云錦里先生烏角巾園収芋栗
不全貧慣看賓客兒童喜得食階除鳥雀馴秋水纔添
四五尺野航恰受兩三人白沙翠竹江村暮相送柴門
月色新北鄰詩云明府豈辭滿藏身方告勞青錢買野
竹白幘岸江臯愛酒晉山簡能詩何水曹時來訪老疾
步履到蓬蒿又過南隣朱山人水亭詩云相近竹參差
相過人不知幽花欹滿樹小水細通池歸客村非遠殘
罇席更移看君多道氣從此數追隨斯盖遺世之士忘
機之侣矣岑參草堂村尋人不遇詩數株垂柳色依依
深巷斜陽暮鳥飛門前雪滿無行跡應是先生出未歸
范鎮題曹山人墅居詩溪接浣花饒勝致山人高隠在
其中一江絲竹喧天沸爭及松篁半日風亦皆彷彿其
幽致也喻汝礪晩泛浣花遂宿草堂詩扣楫泛澄虛濯
流睇幽芳晩霙襯奇樹夕霏媚疎篁歸鳥亦蹔閒夜魄
動初凉忽焉衆星微天高月舒光昔也杜陵子澹然此
茅堂客至酒自斟句得意已忘云何常念饑零落在道
旁古來技入神一飽豈屑望吾輩天所窮慨歌淚霑裳
邵愽同楊元澈遊草堂詩萬里橋西路幽居今尚存共
來披草徑遠去問江村冉冉花扶屋蕭蕭竹眏門斯人
隔今古此意與誰論劉望之草堂詩風月藏詩骨流離
賦病骸不禁一飽死空遺百生懷樹秀天通隴山嬌客
語淮壁間無半偈無乃望君厓捫膝先生又有草堂詩
六首栩栩詩翁錦里西只縁詩好合窮栖竹鋪冷色雲
連寺柳漾輕絲鳥過溪凝望不禁闗樹暗駐情應恨蜀
山低離人苦怕春歸盡可忍紅英半着泥又云從教日
日敞窓扉嫌怕風花入眼遲剩買芒鞋供看竹趂乘春
雨去栽榿苦無賓客僧來後薄有生涯鶴下時聞道鄰
翁酒初熟新篘一酌莫相違又云遠嶼曲洲縱復横沙
邊繁鳥弄簫笙一軒簷冷松隂合十里林香藥草生路
轉斷楂逢石坐風移深竹見僧行晩來冲抱更清曠時
有幽人帶月耕又云亂後飄零歇此身風光無賴更清
新客懷易感酒添病詩思苦慳花減春南枝北枝鶯舌
巧前村後村雨脚匀暫借溪邊老為客花心柳眼莫撩
人又云翠木揺艷溪之灣遊子失氣生愁酸誇力搏虎
筋骨絶雙流迸巘道路難布衾多年窘夜雨土銼無火
啼夕餐一生忠義老寂寞旋燒竹葉供春寒又云竹外
清疎浸碧溪溪邊竹淡煙雨霏閒看雪嶺題詩罷醉向
西郊信馬歸霄漢直愁雙闕迥夢魂長著五陵飛故園
秀水又春色只恐歸去池臺非宋京補亡詩云君不見
少陵草堂背西郭浣花溪水流堂脚竹寒沙白自淒凉
莫問四松霜草薄入門好在鳥皮几公去不歸換鄰里
西嶺千秋雪未消舍北泥融飛燕子秪今榿木平橋路
籠竹和煙雜江霧野僧作屋號草堂不是柴門舊時處
碑目云益州草堂寺列畫前長史一十四人代稱絶迹
李文饒跋云余嘗於數公子孫之家獲見圖狀乃知草
堂繪事靡不逼真者　方輿勝覽云梵安寺在成都縣
南與杜甫草堂相接每嵗四月中澣前一日太守宴集
于此吕大防建草堂繪少陵像張燾盡取少陵詩勒石
刻置焉何宇度益部談資云武侯工部二祠之中有寺
一名草堂一名中寺前代為尼居名桃花寺隋文帝時
始易以僧唐大厯中崔寜鎮蜀以冀國夫人任氏本浣
花女遂重修之繪夫人真于中㑹昌亦在毁例夜聞女
子啼泣之聲而止宋朝禱雨有騐乃賜名梵安寺也按
高僧傳唐僧旭上居草堂寺惟以禪誦為業蜀土尤尚
二月八及四月八日每至二時四方大集馳騁遊遨旭
公獨端坐竹林泊然寂想四衆覩之如朝日初出因目
之為旭上云
東門之勝禹廟大慈寺㪚花樓合江亭薛濤井海雲寺
其最著者　張俞上蜀帥書俞再拜世言古之大聖人
必曰三皇氏五帝氏犧農在上古其道不可復行故後
世唯以堯舜為法厯百聖人莫之能易而學者遂傳禹
尚不及堯舜俞謂堯舜承四聖至治之業在位七十載
故能道德行於天地萬物陶乎無為其後洪水暴九州
十有餘年生民流宕彛倫壞斁堯視天下之溺如已溺
焉乃博咨衆工若臯陶之倫咸不克其事然後舉舜舜
亦不能治然後舉禹禹果能治之遂成大功舜有天下
乃美禹曰地平天成六府三事允治萬世永賴時乃功
是知滔天之害雖堯舜之聖必待禹而治之茍當時不
得禹也生民其如何後世其如何愚恐君臣父子不為
魚鼈則九州萬國淪于海矣安有今日之治哉故謂開
闢已來羣聖之功唯禹為大也百川之長有四瀆而江
河為大江出蜀之西徼禹迺生于西羌石紐其地也今
淫鬼無名饕蜀民之祀者迨將千百郡縣猶能存之而
神禹為蜀人江漢為蜀望大功格天地利澤施萬世曾
不得享蜀之祀若一淫鬼斯闕禮之甚者俞嘗恨焉伏
惟明公治蜀滔滔江漢盡在土宇宜作禹廟用康斯民
昔尹吉甫作詩美申伯則曰王命申伯式是南邦因是
謝人以作爾庸又美仲山甫則曰德輶如毛民鮮克舉
之維仲山甫舉之言政事甚易而人不能行維仲山甫
獨能舉而行之明公有申伯法度南邦之德有仲山甫
賦政于外之功蜀人愛戴期乎無窮若禹廟之作乃政
之易者衆不能舉明公若能舉之可謂存乎聖而順乎
民也豈挾太山超北海之為力哉俞近述南賓郡修禹
廟碑文一首其道備其事直文雖浮濫理或庶幾方刻
石以示後世謹録一通上獻謂狂夫之言而棄之不敢
逃戾若謂斯言可采斯廟可成宜載事于金石則江漢
無盡明公之德亦無盡按此禹廟立于成都之始也今
在城東北之馬務街嵗久傾圯予以萬厯辛亥始克修
復仍以蠶叢李氷二神配于東西廡按方輿勝覽蜀王
蠶叢氏祠今呼為青衣神在聖壽寺昔蠶叢氏教人養
蠶作金蠶數十家給一蠶後聚而弗給瘞之江上為蠶
墓南史齊永明間始興王蕭鑑為益州刺史於州園得
古冢有金為蠶數斗鑑一無取復為起冢立祠又按寰
宇記秦李氷為蜀郡守有功於民舊祠在府西南三里
及唐節帥李德裕重修今蠶叢祠巳不存李氷秪李觀
察家作宗祠耳㑹詘時勢不能特舉乃告于神附庸之
且以紹禹之績焉　通志云大慈寺唐至德年建舊有
肅宗書大聖慈寺四字盖勑賜也故㑹昌不在除毁之
例碑目云唐僧大辯修功德碑元和十五年立在寺之
文殊閣唐韋南康碑二並在寺之資福殿中集古録云
大慈資福院記唐李德裕撰長慶二年立石成都記云
大慈極樂院有至和丙申季春二十八日眉陽蘇軾與
弟蘇轍來觀盧楞伽筆迹留題陸游跋中和院東坡帖
云此一卷皆蘇仲虎尚書所藏鑒定精審無一帖可疑
者刻石在成都大聖慈寺中和勝相院淳熙六年六月
十七日也成都太守田况三月十四日大慈寺建乹元
節道塲詩赤精流景鑠朱夏向清和紺宇修祠盛華封
祝慶多簪裳千載遇鐘梵五天歌遠俗尤熙泰皇猷信
不頗又七月六日晩登大慈寺閣觀夜市詩萬里銀潢
貫紫虚橋邊螭轡待星姝年年巧若從人乞未省靈恩
徧得無又七月十八日大慈寺觀施盂蘭盆詩飛閣穹
隆軼翠煙盂蘭盛㑹衆喧闐且欣酷暑從兹減漸有凉
風快夕眠又冬至朝拜天慶觀會大慈寺詩景至履佳
辰朝祝著國令黄宫啟濳萌紫宇晨䕃映陽德比君子
吾道實可慶矧丁皇運亨遇主堯舜聖坤維最遠方拙
者此尸政雅俗舊儒文民牒少訟爭幸足宣上恩惟恐
盭物性良時不易得行樂未為併高㑹縱嬉遨豐嵗愈
繁盛與衆助驩欣寄情於俚詠范成大㑹慶節大慈寺
茶酒詩霜輝催曉五雲鮮萬國懽呼共一天淡淡暖紅
旗轉日浮浮寒碧瓦収煙銜盃樂聖千秋節擊鼓迎冬
大有年忽憶捧觴供玉座不知身在雪山邊　方輿勝
覽云雪錦樓在大慈寺門元宵守帥遊賞于此李燾十
五日同登大慈寺樓得遠字詩重樓得雲氣深穩戸牖
誰能發關鍵樓下輪蹄渙㪚馳行人一顧不容返好遊
獨是我輩閒褰衣直上相推挽層軒危檻倚欲遍更假
胡床同息偃西南繁㑹惟此都昔號富饒今已損填城
華屋故依然孰為君王愛基本茫茫八表聊縱目情知
日近長安遠白雲浩蕩飛鳥没玉笙凄凉紅粉晩梁王
吹臺得李杜黄公酒壚醉嵇阮高風千載凛莫扳與世
相濁徒混混荷衣蕙帶芙蓉裳野服猶堪敵華衮去梯
孰復共君謀殺馬毁車從此遁勝覽云成都古蠶叢之
國其民重蠶事故一嵗之中二月望日鬻花大蠶器號
蠶市五月鬻香藥號藥市冬月鬻器用者號七寶市俱
在大慈寺前宋祁大慈寺前蠶市詩蜀雖云樂土民勤
過四方寸壤不容隟僅能充嵗糧間或容墮爛曷能備
凶痒所以農桑具市易時相望野氓集廣鄽衆賈趨寶
坊惇本誠急務戒其靡愆常兹㑹良足喜後賢無忽忘
田况大慈寺前蠶市詩高閣長廊門四開新晴市井絶
纎埃老農肯信憂民意又見笙歌入寺來　蜀檮杌云
孟知祥明德元年六月幸大慈寺避暑觀明皇僖宗御
容已宴羣臣於華嚴閣下孟㫤廣政元年上已遊大慈
宴從官于玉溪院賦詩通志云解玉溪在華陽大慈寺
南韋南康所鑿也溪中細沙可以解玉蘇子瞻集成都
玉溪之上有清風閣文慧大師應符所建因為之記矣
　方輿勝覽云諸葛井在大慈寺西里許自上窺之秪
見其三邊更一邊不知其際涯也昔孔明鑿此以通井
絡王氣俗傳有人入井聞其中有雞聲又云興福寺即
昭覺院相對有天涯石按即今之寶光寺矣天涯石詳
見詩話中東城樓即㪚花樓也李白登錦城㪚花樓
詩日照錦城頭朝光㪚花樓金牕夾繡户珠箔縣瓊鈎
飛梯緑雲中極目㪚我憂暮雨向三峽春江繞雙流今
來一登望如上九天遊按輿地紀勝㪚花樓隋開皇建
乃天女㪚花之處蜀檮杌云孟㫤有國宫苑城上盡種
芙蓉謂左右曰真錦城也唐武元衡中秋夜錦樓望月
分韻詩得東字玉輪初滿空迥出錦城東相向秦樓鏡
分飛碣石鴻桂香隨窈窕珠綴隔玲瓏不及前秋見團
圓鳯沼中王良㑹得清字德星揺此夜珥月滿重城香
靄煙嵐色飄颻碪杵聲令行秋氣爽樂感素風輕共賞
千年聖長歌四海清柳公綽得濃字此夜年年月偏宜
此地逢近看江水淺遥辨雪山重萬井金花肅千林玉
露濃不唯樓上思飛盖亦陪從張正一得蒼字高秋今
夜月皓皓正蒼蒼逺水澄如練孤鴻迥帶霜旅人方積
思繁宿稍沉光末濫叨陪賞尤宜清漏長徐放得來字
玉露中秋夜金波碧落開雀驚初泛濫鴻思共徘徊遠
目清光徧高空爽氣來此時陪永望更得上燕臺崔備
得前字清景同千里寒光盡一年竟天多鴈過通夕少
人眠照别江樓上添愁野帳前隋侯恩未報猶有夜珠
圓又得秋字四時皆有月一夜獨當秋照耀初含露徘
徊正滿樓遥連雪山淨迥入錦江流願以清光末年年
許從遊溫庭筠錦城曲云蜀山攢黛留晴雪□笋蕨牙
縈九折江風吹巧剪霞綃花上千枝杜鵑血杜鵑飛入
巖下藂夜呌思歸山月中巴水漾情情不盡文君織得
春機紅怨魄未歸芳草死江頭學種相思子樹成寄與
望鄉人白帝荒城五千里張承吉錦城詩錦江城外錦
城頭回望秦川上軫憂正值血魂來夢裏杜鵑聲在㪚
花樓高駢錦城春望詩蜀江波影碧悠悠四望煙花匝
郡樓不㑹人家多少錦春來盡挂樹梢頭卓英英錦城
春望詩和風粧㸃錦城春細雨如絲壓玉塵漫把詩情
訪奇景艷花濃酒屬閒人眉娘和云蠶市初開處處春
九衢明艶起香塵世間總有浮華事爭及仙山出世人
斯二作皆女郎也又顧雲有濯錦江秋澄倒碧㪚花樓
晩掛殘紅之句並稱警秀矣　括地志云大江一名汶
江西南自溫江縣來郫江一名永平江西北自新繁縣
來昔李氷穿二江城中皆可行舟合於城之東南岸曲
有合江亭唐符載云一都之奇勝也是亭鴻盤如山横
架赤霄廣埸在下砥平雲截而東南西北夐然矣宋吕
大防合江亭記云沱江自岷而别張若李氷之守蜀始
作堋以揵水而闢溝以釃之大溉蜀郡廣都之田用以
富饒今成都二水此江沱支流來自西北而滙于府之
東南乃所謂二江雙流者也沱舊循南湟與江並流以
東唐高駢斥廣其穢遂塞糜棗故瀆始鑿新渠繚出府
城之北然猶合於舊渚舊渚者合江故亭唐人宴餞之
地名士題詩徃徃在焉久茀不治余始命葺之以為船
官治事之所俯而觀之滄波修濶渺然數里之遠東山
翠麓與煙林篁竹列峙于其前鳴瀨抑揚鷗鳥上下商
舟漁艇錯落游衍春朝秋夕置酒其上亦一府之佳觀
也按即今之錦官驛矣宋周燾合江亭詩云共思赤脚
踏層氷聊適江臯興自清昨夜雨聲驅濁暑曉來烟水
快新晴山疑九疊張雲勢灘激千巖落布聲巾屨從來
在丘壑願陪閒日此閒行其二却暑追隨水上亭東郊
乘曉戴殘星餘歌咽管來幽浦薄霧疎烟入畫舲興發
江湖馳象魏情鍾原隰詠飛鴒故溪何日垂綸去天末
遥岑寸寸青和者為田望吳栻孫竢諸君子惟竢有舊
聞蜀地四時雨今快岷山千里晴之句可謂得驪珠矣
楊甲合江泛舟詩云莫踏街頭塵寜飲城東水江頭放
船去葦間問漁子岸深魚有家鳬鴈在中沚得酒可以
歌得樹可以艤年年舟中客顔色不相似風波無前期
遊者亦如此短篙醉時策逺山醉時几我老不柰醒日
落西風起晁公遡合江舟中詩云雲氣昏江樹春流没
釣磯何如連夜漲似欲送人歸亂石水聲急片㠶風力
微舟師且停櫓白鷺畏人飛白麟合江探梅詩云艇子
飄揺喚不回半溪清影漾疎梅有人隔岸頻招手和月
和霜剪取來何耕自合江亭過渡觀趙穆仲園亭詩喚
舟芳草渡繫馬緑楊隂步入莓苔徑門開花竹林王孫
隨蹀逺婺女隠雲深想見西南望悠悠空賞心陸務觀
有遊東郭趙氏園詩清晨呼馬出馭吏請所之錦城浩
如海我亦無與期有花即入門莫問主人誰下馬據胡
牀傲睨忘訶譏人言白頭翁胡為尚兒癡老翁故不癡
借花發吾詩詩句帶花香東風不敢吹徘徊雙蛺蝶許
汝鼻端知此二園者亦與錦江相左右也　薛濤井舊
名玉女津在錦江南岸水極清冽濤詩序云濤字洪度
本長安良家女父鄖因官寓蜀而卒母孀居濤及筓以
詩聞外又能掃眉塗粉與士族不侔客有竊與之燕語
時韋中令臯鎮蜀召令侍酒賦詩僚佐多士為之改觀
朞嵗中令議以校書郎奏請之䕶軍曰不可遂止濤出
入幕府自臯至李德裕凡厯事十一鎮皆以詩受知其
間與濤倡和者元稹白居易牛僧孺令狐楚裴度嚴綬
張籍杜牧劉禹錫吳武陵張祐餘皆名士記載凡二十
人競有酬和濤僑止百花潭躬撰深紅小彩牋裁書供
吟獻酬賢傑時謂之薛濤牋晩嵗居碧雞坊剏吟詩樓
偃息于上後叚文昌再鎮成都太和嵗濤卒年七十五
文昌為撰墓誌題曰西川校書薛洪度之墓按濤錦江
春望詞云花開不同賞花落不同悲欲問相思處花開
花落時其二檻草結同心將以遺知音春愁正斷絶春
鳥復哀吟其三風花日將老佳期猶𣺌𣺌不結同心人
空結同心草其四那堪花滿枝翻作兩相思玉箸垂朝
鏡春風知不知王建寄之詩云萬里橋邊女校書枇杷
花裏閉門居掃眉才子知多少管領春風總不如　海
雲山在錦江下流十里有海雲寺鴻慶院諸勝呉中復
游海雲寺唱和詩王霽序云成都風俗嵗以三月二十
一日遊城東海雲寺摸石於池中以為求子之祥太守
出郊建高旟鳴笳鼔作馳騎之戲大讌賓從以主民樂
觀者夾道百重飛盖蔽山野讙謳嬉笑之聲雖田野間
如市井其盛如此渤海吳公下車朞月簡肅無事從俗
高㑹于海雲酒既中顧謂寮屬曰一觴一詠古人之樂
事也首作七言詩以寫勝事席客亦有以詩獻者更相
酧和得一十三篇廼命幕下吏㑹稽王霽為之序霽斐
薄不能文恐愧勉從公命夫俳倡絲竹其樂外也吟詠
情性其樂内也充諸内則能遺外之樂流於外則内有
所喪今公既推内之樂以樂賓又盡外之樂以樂民可
謂得其樂矣中復詩云錦里風光勝别州海雲寺枕碧
江頭連郊瑞麥青黄秀遶路鳴泉深淺流彩石池邊成
故事茂林坡上憶前遊緑罇好伴衰翁醉十日殘春不
少留范純仁和云東郊行樂冠西州古寺岧嶤翠嶺頭
化俗文翁傳愷悌尋山謝傅繼風流天涯罇酒欣相遇
劒外三春得共遊雅興直須窮勝賞年光難使隙駒留
韓宗道和云茂林修竹翠煙収寺枕清江最上頭好鳥
啼春知客恨落花浮水近人流政閒不廢登臨賞意適
直成汗漫遊紫陌紅塵歸路逺夕陽回首重遲留勾士
良和云佛土依山福逺州春行繡騎上雲頭補天彩石
盈池在朝海清江繞寺流四國仰煩郇伯勞羣生翹望
謝安遊早知為礪為霖意惟有西民欲暫留薛繗和云
寺上靈峯更近州喧闐騶從錦纒頭歌鐘乍奏晴雷殷
戈甲急趨春水流幾處醉眠方枕藉一城謡俗重嬉遊
賢侯惠意民知否幾刻嚴闉為爾留宋祁集海雲鴻慶
院詩地勝祠仍古春餘物徧華山雲時抱石佛雨不萎
花嶺挾樓梯峻巖牽殿墄斜淙谿雜環珮怪蔓走龍蛇
供座僧飛鉢香園客戲沙吾遊真草草深意寄烟霞趙
抃遊海雲山詩縹緲齊雲閣喧闐摸石池物華春己盛
人意樂無涯羅綺一山徧旌旗十里隨遨棚夾歸路驍
騎看星馳蘇寀和云笙歌揭虛閣帷幕匝春池且與民
同樂都忘天一涯舊遊嗟倐忽故步喜追隨陌上人如
堵歸鞍莫載馳邢夢臣和云使旌駈近郭民宴列芳池
洩洩春臺上沉沉暮海涯鴻驚人宛轉電激騎追隨此
㑹經年至須防日似馳霍交和云山深藏古寺傍枕舊
芳池鼓響揭雲外石探從水涯使旌遊不倦瑞麥獻相
隨事簡民同樂歸心莫競馳韓綘遊鴻慶寺詩久旱雨
初足樂遊春正深喧闐觀士女清曠入山林佛界雲成
寶僧園地布金方塘探于石高閣㑹賓簪沙水通溪白
松筠逐徑隂紛華從滿目幽寂自虛心印組端為累巖
扄得暫尋晩風吹緑野歸騎已駸駸呉師孟和云十里
東郊道兹遊嵗月深參僚從行府高㑹適叢林穉子喧
沽玉春姬笑予金咳珠僧獲寶醉弁客遺簪天賜連宵
澤民歡畢晝隂分明造物手自在出塵心非相雖無住
殘芳尚可尋都人望旋斾車馬又駸駸范成大十一月
海雲賞山茶詩門尸懽呼十里村臈前風物已知春兩
年池上經行處萬里天邊未去人客鬢花身俱嵗晩粧
光酒色且時新海雲橋下溪如鏡休把冠巾照路塵十
二月海雲賞山茶詩追趂新晴管物華馬蹄鬆快帽簷
斜天南臈盡風晞雪氷下春來水漱沙已報主林催市
柳仍從掌故問山茶豐年自是驩聲沸更着衙前晝鼓
撾喻汝礪遊海雲山詩𣺌𣺌天宇初便復有此山清晨
及兹游遐想百代前來者幾何人當時各為歡淑質揚
妙舞哀絲遞清彈樂事坐如昨芳嵗已屢殫向來所游
人落葉不復還逈然㪚逺目感之為長歎竹逕非舊所
鵲巢豈昔眠念誰當久存而不住所縁破涕聊一怡山
川却萋妍未知後世士誰復當來旋
　
　
　蜀中廣記卷二
欽定四庫全書
　蜀中廣記卷三
　　　　　　　　　　　　明　曹學佺　撰
　名勝記第三
　　川西道
　　　成都府三
北門之勝武擔山子雲宅金馬祠太𤣥城玉局觀昇仙
橋萬嵗池學射山其最著者　寰宇記云武擔山在府
城西北一百二十步一名武都山蜀記云武都山精化
為女子美而艷蜀王納為妃不習水土欲去王必留之
作東平之歌以悦之無幾物故王乃遣武丁于武都擔
土為塜盖地數畝高七尺上有一石圓五寸徑五尺瑩
澈號曰石鏡王見悲悼遂作㬰邪之歌龍歸之曲路史
曰開明妃墓今武擔山也有二石闕石鏡武陵王蕭紀
掘之得玉石棺中美女容貌如生體如氷掩之而寺其
上鏡周三丈五尺杜甫題石鏡詩蜀王將此鏡送死置
空山㝠漠憐香骨提携近玉顔衆妃無復歎千騎亦虛
還獨有傷心石埋輪月宇間按武擔山今在藩司門右
守西道設焉祗一坏土耳揚子雲賦所謂武擔鎮都刻
肖成□王基既夷蜀堠尚叢也昔有呪土寺東西二臺
西臺有暑雪軒諸勝唐王勃游武擔山序云若夫武丘
仙鎮吳王殉歿之墟驪嶠崇基秦帝升遐之宅雖珠衣
玉匣下賁窮泉而廣岫長林終成勝境亦有霍將軍之
大隧逈寫祁連樗里子之孤墳竟開長樂豈如武擔靈
嶽開明故地蜀夫人之葬迹任文公之死所岡巒隠隠
化為闍崛之峯松柏蒼蒼即入秪園之樹引星垣於杏
嶂下布金沙棲日觀于長崖傍臨石鏡瑶臺玉甃尚控
霞宫寶刹香壇猶分仙闕琱櫳接映臺疑夢渚之雲璧
題相輝殿寫長門之月美人虹影下綴虬幡少女風吟
遥喧鳳鐸羣公以玉津豐暇傃林壑而延情錦署多閒
想巖泉而結興于是披桂幌厯松扉梵筵霞屬禪扄煙
敞鷄林俊賞蕭蕭鷲嶺之居鹿苑仙談亹亹龍宫之偈
于時金方啓序玉律驚秋朔風四面寒雲千里層軒迴
雪齊萬物于三體綺席乘雲窮九垓于一息碧鷄靈宇
山川極望石兕長江汀洲在目龍鑣翠轄駢闐上路之
遊列榭崇闉磊落名都之氣眇眇焉洋洋焉信二蜀之
奇觀也昔者升高能賦勝事長存登嶽長謡清標未逺
敢扳盛組下揆幽襟庶旌西土之遊逺嗣東平之唱云
爾蘇頲武擔山寺詩武擔獨蒼然墳山下玉泉鱉令時
共盡龍女事同遷松柏銜哀處幡花種福田詎知留鏡
石長與法輪圓段文昌題武擔寺西臺詩秋天如鏡空
樓閣化玲瓏水暗餘霞外山明落照中鴈行看漸逺松
韻聽難窮今日登臨意多歡語笑同姚向和云開閣錦
城中餘閒訪梵宫九層連晝景萬象寫秋空天半將身
到江長與海通提携出塵土曽是穆清風温和和云桑
門煙樹中臺榭造雲空眺聽逢秋興篇辭變國風坐愁
高鳥起笑指逺人同始愧才情薄躋扳繼韻窮楊汝士
和云清淨此禪宫層臺復倚空偶時三伏外列席九霄
中平視雲端路高臨樹杪風自憐榮末座前日别池籠
李敬伯和云臺上起凉風乘閒覽嵗功自隨台席貴盡
許羽觴同樓殿斜暉照江山極望通賦詩思共樂俱得
詠時豐姚康和云松逕引清風登臺古寺中江平沙岸
白日下錦川紅疎樹山根淨深雲鳥跡窮自慚陪末席
便與九霄通薛濤有段相國遊武擔寺病不能從題寄
云消瘦翻堪見令公落花無那恨東風儂心猶道青春
在羞看飛蓬石鏡中宋蒲瀛游呪土寺西臺詩偶到城
西寺人言呪土墳夕陽臺半出秋草徑纔分地下無紅
粉天邊有碧雲徘徊追徃事風急葉紛紛又東臺詩城
郭層臺逈祗園細路通小亭虛白日老樹足秋風閲世
年年改傷心處處同黄泉魂在否紅粉亦成空喻汝礪
遊西臺院暑雪軒觀石鏡詩城中苦伊鬱兹軒獨高騫
連甍動參差錯畦横阡眠雪嶠政孤峙若與我周旋逺
翠浮蕩漾輕鷗下聫軒宻竹罥幽逕新蒲澹清漣初游
愜餘懷既久幽念攢慨彼泉下人灼灼夸令顔忽焉墮
榛莽窈窕不可援一鏡空復情况乃塊石頑哀哉彼愚
子婉孌情可牽差勝茂陵公更詠方士言吳栻題暑雪
軒詩呪土臺頭寺披襟笑語閒千年雲抱石六月雪彌
山酒熟篘嘗外茶新碾試間要湏時㸃筆來此賦躋扳
周燾和云崇臺窮石照氣味樂偷閒南陸朱明馭西闌
白雪山茶甌回舌本麈尾落談間欲綴風煙句彌高不
可扳田望和云聖福軒重敞偶來心地閒因談丁士冢
知是武擔山人在氷壺裏天垂玉壘間賡歌白雪句巴
客强追扳孫竢和云地僻宜逃暑官曹幸頗閒虚傳力
士擔始信蜀妃山嶺雪青霄畔城煙宻樹間清談容欵
接妙句獨難扳王澧和云望處疑蓬島天長碧海閒雲
霞収玉宇煙浪湧銀山茶入清談裏風生兩腋間詩成
似西嶺高嶮不容扳宋京補亡詩云君不見蜀王妃子
墓突兀城中若山積墓頭寒鏡澁無光妬月欺煙化為
石鴻荒無根憑野史直謂山妖化妃子臨終未免懷首
丘運土山中𦵏于此山名武擔錦江邊用是得名千萬
年如今佛閣倚空翠老木盤鬱摩蒼天晴雲入宂西山
出捲簾坐見嵐光滴安得丈如汲冢書免使後人疑徃
昔按唐明皇幸蜀從行妃子亦有葬此山者古今集記
云望妃樓在子城西北隅明皇以妃墓在武擔山為此
樓以望之矣陸游行武擔西南村落有感詩騎馬悠然
欲斷魂春愁滿眼與誰論市朝遷變歸蕪没磵谷􁰃呀
互吐吞一徑松楠遥見寺數家雞犬自成村最憐高冢
臨官道細細煙莎遍燒痕註云有大冢高數丈旁又一
冢差小莫知何代人也俗號太子墓成都文類云武擔
山循城而西有前蜀王光圖墓墓前有永寧佛宫王氏
拜掃之所多榿木　國志云成都四出大道道實二十
里有衢今言十八里者昔蜀王女未嫁年二十亡王哀
悼不忍言二十故言十八也王女墓在城北今王女陌
是也　寰宇記云子雲宅在少城西南角一名草𤣥堂
何涉讀易堂記云楊雄有宅一區在錦官西郭隘巷著
書墨池在焉按今在藩司西南隅屬城之北與郡縣俱
移來者墨池二字舊是米顛書扁刻于石矣古今詩話
唐馮涓字信之信都人大中初舉進士登宏詞科時危
隠商山十年昭宗以為眉州刺史陳田拒命涓棄郡於
成都墨池灌園自給焉王勃詩亂竹開三徑飛花滿四
鄰從來楊子宅别有尚𤣥人岑參詩吾悲子雲居寂寞
人已去娟娟西江月猶照草𤣥處精怪憙無人睢盱藏
老樹宋祁詩宅廢經池在人亡墨溜乾蟾蜍兼滴破科
蚪共書殘蠧罷芸猶翠蒸餘竹自寒它揚無可問撫物
費長嘆蒲瀛詩寂寞一區宅沈㝠千載豪但輕執㦸賤
誰識草𤣥高蝌蚪猶翻墨提壺欲載醪著書端有意不
必反離騷卲博詩自負天人學甘居寂寞濱却憐載酒
客似識草𤣥人三世官應拙一區宅更貧千年尋故里
感涕獨沾巾喻汝礪詩讀書豈不好憂憤還自兹書中
見古人隠閔惻餘思遇險理有激尋分意多隨娟娟感
姱容戚戚念幽棲曾是無間然孰為愜所宜覽之不自
聊悵焉起遥悲宋京補亡詩云君不見子雲草𤣥西郭
門一逕秋草閒朝昏何須筆冡髙百尺池墨黯黯今猶
存童烏侯芭竟零落𤣥學無人終寂寞漢家執㦸知幾
年垂老身投天禄閣俗兒紛紛重劉向思苦言艱動嘲謗
漢已中天雄亦亡不較空文從覆醬如今却作給孤園
吐鳳亭前池水寒安得斯人尚可作㑹有奇字令君看
按野客叢談劉棻嘗從雄學作奇字者古文之變體也
自秦壞古文有八體一曰大篆二曰小篆三曰刻符四
曰蟲書五曰摹印六曰署書七曰殳書八曰隷書王莽
時使甄豐改定古文復有六書一曰古文孔氏壁中書
也二曰奇字即古文而異者三曰篆書秦篆書也四曰
佐書即隷書也五曰繆篆所以摹印也六曰鳥書所以
書旛信也袁説友成都文類云益州中興寺内有墨池
揚子雲讀書處畫像存焉圖經云中興寺有子雲載酒
亭是矣成都記云唐髙僧智浩嘗於中興寺誦法華經
鄰有龍女祠龍每夜聽之一夕施一寶珠浩曰僧家無
用此龍以神力化大圓石榴而去今以水澆之則龍宫
石室四字隠隠可見岑參詩龍女何處來來時乘風雨
祠堂青林下宛宛如相語蜀人競祈恩捧酒仍擊鼓
輿地紀勝云金馬碧雞祠在金馬坊前漢宣帝聞益州
有金馬碧雞之神遣諫議大夫王褒持節醮祭而致之
宋朝賜為昭應廟封其神為靈光侯漢祭金馬碧雞文
曰持節使者王褒敬移南崖金精神馬縹縹碧雞處南
之荒深溪迴谷非土之鄉歸來歸來漢德無疆廣于唐
虞澤配三皇黄龍見兮白虎仁歸來歸來可以為倫歸
兮翔兮何事南荒也按今北門内石馬巷有石馬足陷
入地金馬祠在巷内碧雞坊則在城之西南杜甫詩云
時出碧雞坊西郊向草堂是矣　古今集記云髙駢以
成都土惡城嵗壞易以磚甓凡負城邱陵悉平之以便
農桑訖功筮得大畜之彖曰畜者養也濟以剛徤篤實
輝光日新吉孰大焉文為以下存上因名太𤣥城詩話
總龜載五五復五五五五逾重數浮世若浮雲金石一
如故與君相見時杳杳非今土右詩見於成都羅城北
門壞石上有乾符三年髙駢名銜餘字斷缺莫知其為
何詩也成都記髙駢展築羅城下令縱民游觀有孕婦
至城北樓免一女駢聞之曰此城他日代代客人為主
其後牧守果皆京師所命碑目云髙駢築城記唐中和
四年翰林王徽作在城中信相院宋祁題信相院黙菴
詩對言方有黙因黙乃名菴菴留黙不遣一物遂為三
龜掃泥中痕正恐力弗堪自問呵黙者了然成妄談景
文又題北樓詩云少城西北之髙樓此地蒼茫天意秋
驚風白日忽已晩落葉長年相與愁極塞雲物自慘澹
趨林鳥雀時啁啾纓上朔塵久不洗安得手弄滄江流
按今北門謂之大安門亦王建武成所命也　華陽國
志城北十里昇僊橋有送客觀司馬相如初入長安題
市門曰不乘赤車駟馬不過汝下也唐咸通中雲安進
士李逺駟馬橋賦所謂題記數行寂寥千載者矣按李
膺記云昇仙水起自始昌堰有兩又中流即昇仙成都
記云城北有昇仙山昇仙水出焉相傳三月三日張伯
子道成得上帝詔駕赤文於莵于此上昇也岑參昇仙
橋詩長橋題柱去猶是未達時及乘駟馬車却從橋上
歸名共東流水滔滔無盡期羅隠詩危梁枕路岐駐馬
門前時價自友朋得名因婦女知直須論運命不得逞
文詞執㦸君鄉里榮華竟若為江遵詩漢朝卿相盡風
雲司馬題橋衆又聞何事不如楊得意解搜賢哲薦明
君元虞集歸蜀詩云我到成都住五日駟馬橋下春水
生過江相送荷子意還鄉不留非我情鸕鷀輕筏下溪
足鸚鵡小窻呼客名賴得郫筒酒易醉夜深衝雨漢州
城　益州記云昇仙亭夾路有二臺一名望鄉臺在縣
北九里成都記曰望鄉臺蜀王秀所作杜甫詩神交作
賦客力盡望鄉臺盖指此也昇仙橋北長林蒼翠曲澗
潺湲大非人世間境乃昭覺禪寺髙僧傳云圓悟禪師
宏振法席于此臨終書偈有萬縁遷變渾閒事五月山
房冷似氷之句矣李畋昭覺寺紀略唐僖宗幸蜀放隨
駕進士三牓題名記陳太師塑六祖像蕭相國遘建寺
碑俱在寺内又有孫位張南本畫壁長安頒來昭覺寺
額經亂而毁范鎮遊昭覺寺詩炎蒸無處避此地忽知
寒松砌行無際石房禪自安鴛鴦秋沼漲蝙蝠晩庭寛
登眺見田舍衡茅半不完陸游飯昭覺寺暮歸作云自
墮黄塵每慨然携兒蕭㪚亦前縁聊憑方外巾盂淨一
洗人間匕箸羶靜院春風傳浴鼓畫廊晩雨濕茶煙濳
光寮裏明窻下借我逍遥過十年　方輿勝覽萬嵗池
在府北十里華陽國志張儀築城取土處去城十里因
以養魚謂之萬嵗池郡國志云龍壇在萬嵗池唐開元
中有僧誦法華經感老叟來聽僧問之曰我池中龍也
僧曰今方旱何不降雨叟曰凡雨須天符不爾天誅之
今當為師降雨師其葬我是夕大雨質明見池邊大蛇
斬而雨僧取焚之為立塔呼龍壇録異記云成都至真
觀道士黎元興龍朔中於學射山創造觀宇夜夢神人
引昇髙山大殿之中謁見黄老君身長數丈髭鬚皎白
戴鳳冠著雲霞衣侍衛十餘人顧謂元興曰吾近有材
木可搆此觀無煩憂也如此數日有人於萬嵗池中乘
舟取魚忽見水色清澈池底大木極多以告元興元興
令人取之得烏楊木千餘段至有長百尺者用以起觀
作黄老君殿依夢像塑之又制三尊殿下及講堂齋壇
房廊門宇皆足用焉盧照隣集云至真觀者隋開皇二
年所立有天尊真人石像大小萬餘軀石壇三級週迴
百步銅鐘一口重七十斤按至真觀後周所立觀側小
蠻橋下掘得古碑云始青之下月與日雨半同升合為
一大如彈丸甘如蜜出彼玉堂入金石子若得之慎勿
失此度世古𤣥歌也隋辛德源記略云前臨逸陌却負
長瀛蕙樓接登景之房瓊臺帶蕩真之室矣今此觀尚
存　通志云成都萬嵗池廣袤十里溉三鄉田嵗久淤
澱王剛中知府日集三鄉夫共疏之累土為防上植榆
柳表以石柱州人指曰王公之甘棠也嵗華紀麗稱三
月三日張伯子于學射山上升巫覡賣符于道遊者佩
之以宜蠶辟災太守出遊日晩宴于萬嵗池唐司空曙
晦日益州北池陪宴詩云臨泛從公日仙舟翠幕張七
橋通碧水雙樹接花塘玉燭収寒氣金波隠夕光野間
歌管思水靜綺羅香遊騎縈林逺飛橈截岸長郊原懷
㶚滻陂溠寫江黄常侍傳花詔偏禆伺羽觴豈令南峴
首千載播餘芳宋范成大上巳日萬嵗池坐上呈提刑
程詠之云降春酒暖絳煙霏漲水天平雪浪遲緑岸飜
鷗如北渚紅塵躍馬似西池麥苗剪剪嘗新麫梅子雙
雙帯折枝試比長安水邊景秪無饑客為題詩　寰宇
記云學射山一名斛石山在縣北十五里李膺益州記
斛石山有兩女冢矣田况三月三日登學射山詩麗日
照芳春良㑹重元已陽濱脩袚除華林程射技所尚或
不同兹俗亦足喜門外盛車徒山半列鄽市彩堋飛鏑
逺醉席歌聲起回頭望城郭煙靄相表裏秀色滿郊原
遥景落川涘目倦意猶逺思餘情未已登髙貴能賦感
物暢幽㫖宜哉賢大夫由斯見材美趙抃次蘇寀游學
射山詩錦川風俗喜時平上已家家出郡城射圃人稠
喧畫鼓龍湫波淨照紅旌迎真昔詫登天虎命侣今聞
出谷鶯勉為逺民同樂事使臺仍是得賢明楊甲寒食
遊學射山詩疾風吹沙天茫茫日落未落原野黄山空
無人不碌碌路長馬饑石齧足荒臺古林翳雲族何人
刳嵒縳層屋當時萬騎填山谷至今拾寶多遺鏃故國
山川愁逺目人世悲歡風雨速凌髙舉酒天為蹙手扳
巖岫扣雲木何人唱我凄凉曲興亡一眼㝠㝠緑野水
平蕪飛鴈鶩范鎮有仲逺龍圖見邀遊學射詩幾年魂
夢寄西州春晩歸逢學射遊十里香風塵不動半山晴
日雨初収指麾武弁呈飛騎次第紅粧數勝籌夾道綺
羅瞻望處管絃旌斾擁遨頭自註云故事徃來皆呈馬
騎設射堋衆賓皆射遣官妓記籌按學射山者以劉主
禪于此學射故名蜀檮杌云王衍乾德二年秋北巡后
妃出餞於昇仙橋于時旌旗戈甲百里不絶判六軍諸
衛事者宰相王鍇也後主戎裝披金甲珠帽錦袖執弓
挾矢百姓望之謂如灌口神焉是從來講武備于斯矣
今為蜀府墳墓此遊遂絕　志云府北三十里有天回
山揚雄蜀記以杜宇自天而降號曰天隳及元宗幸蜀
返蹕之後土人呼曰天回今謂之天回鎮也　寰宇記
云玉局壇在城北柳堤玉局觀内按今徃新繁路自堤
上行十二里有賽雲臺足以當之其側仍有一小觀存
方輿勝覽道經二十四化上應二十四氣六十甲子分
隷之玉局化其一也彭乘玉局記云後漢永壽元年李
老君與張道陵至此有局脚玉床自地而出老君昇座
為道陵説南北斗經既去而座隠地中因成洞穴故以
玉局名之雲笈七籤成都玉局化洞門石室昔老君降
現之時玉座局脚從地而湧老君昇座傳道既去之後
座隠地中陷而成穴遂為深洞與青城第五洞天相連
天師以為玉局上應鬼宿恐開穴通氣不利分野乃刻
石以閉之因為石室髙六七尺廣一步中鏤𤣥元之像
焉節度使長史章仇兼瓊開元中徧修觀宇崇顯靈迹
欲開洞門使人究其深淺發掘之際晴景雷震大風拔
木因不敢犯按續博物志玉局觀洞髙駢帥蜀時取罪
人以繩絆其腰令探淺深繩兩月方絶出青城山洞天
觀門矣靈騐記云天寶嵗玉局觀前江内徃徃夜中有
光從水而出髙七八尺上赤下白其末如煙明皇幸蜀
有人於光處得玉像老君以進髙餘一尺天姿瑩潔寶
相圓明殆非人工所製駕回留鎮太清宫今聖容垻是
其處也亦名玉女垻與金沙泉古跡連接矣宋史祥符
七年六月十八日申時玉局化老君洞中忽有五色光
出見髙三尺以來移時方㪚太守凌策畫圖具表以聞
趙抃贈玉局李垂應太師詩云坐觀山水地幽清恬淡
冲虚樂性情跡混光塵宗老氏術通仙俗似君平欣逢
真侣論根本耻向權門叩利名濟世金丹得傳授先生
髙隠在青城司馬光送羅郎中登管勾玉局觀詩官名
為玉局已與俗塵疎鐘出寒松逈香凝古殿虚鄉閭非
甚逺俸禄豈無餘誰道神仙樂神仙恐不如范鎮送羅
勝卿同年提舉玉局觀詩匹馬西歸去知君得意偏人
情重鄉里官職更神仙曉後無衙喏旬頭有俸錢何須
駕白鶴辛苦上青天宋京補亡詩云君不見青陽老人
飛下天口宣至道朝羣仙地中神仙捧玉局異事祕恠
于今傳龜城坤隅地有穴俗説西與岷山連嵯峨古觀
森偉像老栢慘澹含風煙令威已去城郭在人物自改
名依然亳州宫庭煥星斗真皇行幸祥符年所託得地
近京邑此獨隠晦遐方偏安得老人洗此心還我澹泊
同古先蘇軾送戴䝉赴成都玉局觀詩拾遺被酒行歌
處野梅官柳西郊路聞道華陽版籍中至今尚有城南
杜我欲歸尋萬里橋水花風葉暮蕭蕭芋魁徑尺誰能
盡榿木三年已足燒百嵗風光定何有羡君今作峩眉
叟縱未家生執㦸郎也應世出埋輪守莫欺老病未歸
身玉局他年第幾人㑹待子猷清興發還須雪夜去尋
君按子瞻自昌化軍貶所移廉州又移舒州乃敕提舉
成都玉局觀他年老焉之讖竟騐然有謝表未赴
　蜀中廣記卷三
欽定四庫全書
　蜀中廣記卷四
　　　　　　　　　　　　明　曹學佺　撰
　名勝記第四
　　川西道
　　　成都府四
張詠創設記云按圖經秦惠王遣張儀陳軫伐蜀滅開
明氏卜築蜀郡城方廣十里從周制也分築南北二少
城以處商賈少城之跡今并湮没隋文封子秀為蜀王
因附張儀舊城增築南西二隅通廣十里今之官署即
蜀王秀所築之城東北也方輿勝覽云隋蜀王秀取土
築廣子城因為池有胡僧見之曰摩訶宫毗羅盖梵語
呼摩訶為大宫毗羅為龍謂此池廣大有龍耳又云摩
訶池一名汙池陳人蕭摩訶所開也蜀檮杌王建武成
元年改摩訶池為龍躍池王氏開國記云建将薨前兩
月摩訶池有鶢鶋來集衍即位仍改龍躍池為宣華池
渭南集云摩訶池入王蜀宫中舊時泛舟入此池曲折
十餘里至宋世蜀宫後門已為平陸然猶呼為水門也
按今此池填為蜀藩正殿西南尚有一曲水光漣漪隔
岸林木蓊翳遊者寄古思焉唐杜甫晩秋陪嚴鄭公摩
訶池泛舟得溪字詩云湍駛風醒酒船迴霧起隄髙城
秋自落雜樹晩相迷坐觸鴛鴦起巢傾翡翠低莫教驚
白鷺為伴宿青溪暢甫偶宴摩訶池詩云珍木鬱清池
風荷左右披淺觴寜及醉慢舸不知移䕃簟林光冷照
流簪影欹胡為獨羈者雪涕向漣漪薛濤摩訶池懷蕭
中丞詩昔以多能佐碧油今朝同泛舊仙舟凄凉逝水
頺波逺惟有碑前咽不流髙駢殘春遣興云畫舸輕橈
柳色新摩訶池上醉青春不辭不為青春醉只恐鶯花
也恠人孟昶避暑摩訶池玉樓春詞氷肌玉骨清無汗
水殿風來暗香滿簾開明月獨窺人欹枕釵横雲鬢亂
起來瓊戸啟無聲時見疎星渡河漢屈指西風幾時來
只恐流年暗中换宋祁過摩訶池詩十頃隋家舊鑿池
池平樹盡但迴隄清塵滿道君知否半是當年濁水泥
又池邊不見帛闌船麥隴連雲樹繞天百歲興衰已如
此爭教東海不為田陸游摩訶池詩摩訶古池苑一過
一消魂春水生新漲煙蕪没舊痕年光走車轂人事轉
萍根猶有宫梁燕銜泥入水門　天寶逸事云明皇幸
南京多以宫人自隨乃令成都畫手畫為十眉以賜之
一曰鴛鴦眉又名八字眉二曰小山眉又名逺山眉三
曰五岳眉四曰三峯眉五曰垂珠眉六曰月稜眉七曰
分梢眉八曰函烟眉九曰排雲眉又名横烟眉十曰倒
暈眉也李白上皇西巡南京歌云胡塵輕拂建章臺聖
主西巡蜀道來劒壁門髙五千仭石為樓閣九天開其
二九天開出一成都萬戸千門入畫圖草樹雲山如錦
繡秦川得及此間無其三德陽春樹似新豐行入成都
若舊宫柳色未饒秦地緑花光不減上陽紅其四誰道
君王行路難六龍西幸萬人歡地轉錦江成渭水天迴
玉壘作長安其五萬國同風共一時錦江何謝曲江池
石鏡更明天上月後宫親得照蛾眉其六濯錦清江萬
里流雲㠶龍舸下揚州北地雖誇上林苑南京還有散
花樓其七錦水東流繞錦城星橋北挂象天星四海此
中朝聖主峩眉山上列仙庭其八秦開蜀道置金牛漢
水元通星漢流天子一行遺聖跡錦城長作帝王州其
九水緑天青不起塵風光和暖勝三秦萬國煙花隨玉
輦西來添作錦江春其十劒閣重闗蜀北門上皇歸馬
若雲屯少帝長安開紫極雙懸日月照乾坤　古今集
記云王建初克蜀造有紅樓綵繪華侈初頴川人華洪
隨之入蜀賜姓王與諸子連名曰宗至是造紅樓建以
為應華洪之讖乃誅之王氏開國記云乾德四年秋紅
樓肥遺見後蜀幸寅遜曰肥遺旱魃也張唐英引山經
外傳肥遺有角蛇角上有火見則大旱非魃鬼也按魃
鬼目生頂上矣　檮杌云王衍即位之日即治宣華苑
乾德三年苑成延袤十里有重光太清延昌㑹真之殿
清和迎仙之宫降真蓬萊丹霞之亭土木之功窮極奢
巧衍數於其中為長夜之飲嬪御襍坐舄履交錯焉衍
宴宣華苑宫詞云輝輝赫赫浮五雲宣華池上月華新
月華如水浸宫殿有酒不醉真癡人乃命宫人李玉簫
歌之勸王宗壽酒也成都文類云李珣梓州人其妹為
蜀王衍昭儀有詞藻即所稱李舜絃夫人矣洪邁絶句
載舜𢎞蜀宫應制詩濃樹禁花開後庭飲筵中㪚酒微
醒濛濛雨草瑶階濕鐘曉愁吟獨倚屏又釣魚不得詩
云盡日池邊釣錦鱗芰荷香裏暗消魂依稀縱有尋香
餌知是金鈎不肯吞又隨駕游青城詩云因隨八馬上
仙山頓隔埃塵物象閒只恐西追王母宴却憂難得到
人間此與徐太后太妃同作者后妃作詳見詩話中絕
句又載羣仙降蜀宫六首其一后土夫人云偶引羣仙
到世間薫風殿裏醉華筵等門貪賞不歸去愁殺韋郎
一覺眠其二王母云滄海成塵幾萬秋碧桃花發長春
愁不來便是數千載周穆漢皇何處遊其三麻姑云世
間何事不澘然得失人情命不延適向蔡京㕔上飲回
頭已是一千年其四上元夫人云思量徃事一愁容阿
母曾邀到漢宫城闕不存人不見茂林荒草恨無窮其
五弄玉云彩鳯飛來到禁闈便隨王母駐瑶池如今記
得秦樓上偷見蕭郎惱妾時其六太真云春夢悠揚生
下界一堪成笑一堪悲馬嵬不是無情地自遇蓬萊睡
覺時盖亦附㑹杜光庭王氏男女仙傳而然矣　蜀檮
杌初王氏宫殿皆題匠人孟得姓名及知祥入蜀居之
人以為先兆云長興五年正月白龜遊宣華苑苑即王
氏所建孟氏呼為仙花苑盖音之訛或指仙人所進旌
節花而名也明年七夕知祥宴丹霞樓觀宫人乞巧因
寢疾而終孟㫤廣政三年上元觀燈于露臺舞娼李艷
娘有姿容召入宫賜其家錢十萬六年春衍大選良家
子以備後宫限年十五以上二十以下於是後宫有昭
儀昭容昭華保芳保香保衣安宸安蹕安情修容修媛
修娟十四號秩比公卿大夫士焉花蘂夫人者本青城
費氏女以才色嬖于後宫吳曾漫録以為徐匡璋所納
女拜貴妃别號花蘂夫人以其色似花蘂翾輕也又陞
號慧妃喻其性也夫人嘗效王建作宫詞百首其一云
五雲樓閣鳳城間花木長新日月閒三十六宫連内苑
太平天子住崑山其二㑹真廣殿約宫墻樓閣相扶倚
太陽淨甃玉堦横水岸御爐香氣撲龍牀其三龍池九
曲逺相通楊柳牽絲兩岸風長似江南好風景畫船來
徃碧波中其四東内斜將紫氣通龍池鳳苑夾城中曉
鐘聲斷嚴粧罷院院紗窻海日紅其五殿庭新立號重
光島嶼亭臺盡改張但是一人行從處黄金閣子鎻牙
牀其六安排諸院接行廊水檻周迴十里强青錦地衣
紅線毯盡鋪蘭麝鬱金香其七夾城門與内門通朝罷
巡遊到苑中每日日髙祗候處滿隄紅艷立春風其八
厨船進食簇時新侍坐無非列近臣日午殿頭宣索鱠
隔花催喚打魚人其九立春日進内園花紅蘂輕輕漱
淺霞跪到玉堦猶帶露一時分賜與宫娃其十三靣宫
城盡夾墻苑中池水白茫茫直從獅子門前入旋見亭
臺繞岸傍其十一離宫别院遶宫城金板輕敲合鳳笙
夜夜月明花樹底傍池長有按歌聲其十二御製新翻
曲子成六宫纔唱未知名盡將觱篥來抄譜先按君王
玉笛聲其十三旋移紅樹劚青苔宣使龍池更鑿開展
得綠波寛似海水心樓殿勝蓬萊其十四修儀承寵住
龍池掃地焚香日午時等候大家來院裏看教鸚鵡念
新詩其十五六宫官職總新除宫女安排入畫圖二十
四司分六局御前相見錯相呼其十六才人出入每參
隨筆硯相從遶曲池能向綵箋書大字忽防御製寫新
詩其十七春風一靣曉粧成偷折花枝傍水行却被内
監遥覷見故將紅豆打黄鶯其十八小毬塲近曲城頭
宣喚勲臣試打毬先向畫廊排玉幄管絃聲動立浮油
其十九棃園弟子簇池頭小樂携來候宴遊試炙銀笙
先按拍海棠花下合梁州其二十殿前排宴賞花開宫
女侵晨探幾回斜望苑門遥舉袖傳聲先喚近臣來其
二十一供奉頭籌不敢爭上前専喚近臣名内人酌酒
纔宣賜馬上齊呼萬歲聲其二十二殿前宫女總纖腰
初學乘騎怯又嬌上得馬來纔似走幾回抛鞚抱鞍鞽
其二十三自教宫娥學打毬玉鞍初跨柳腰柔上堋知
是官家認遍遍長贏第一籌其二十四翔鸞閣外夕陽
天樹影花光逺接連望見内家來徃處水門斜過罨樓
船其二十五内人追逐採蓮時驚起鳬鷗兩岸飛蘭棹
把來齊拍水並船相闘濕羅衣其二十六新秋女伴各
相逢罨畫船飛别浦中旋折荷花伴歌舞夕陽斜照滿
衣紅其二十七少年相逐採蓮回羅帽羅衣巧製裁每
到岸頭長拍水競提纖手出船來其二十八早春楊柳
引長條倚岸緣墻一靣高稱與畫船牽錦纜暖風搓出
綵絲絛其二十九媫妤生長帝王家常近龍顔逐翠華
楊柳岸長春日暮傍池行困倚桃花其三十月頭支給
買花錢滿殿宫人近數千遇着唱名多不語含羞急過
御床前其三十一太虛高閣淩波殿背倚宫墻靣枕池
諸院各分娘子位羊車到處不教知其三十二寒食清
明小殿傍綵樓雙夾闘雞塲内人對御分明看先賭紅
羅滿擔床其三十三水車踏水上宫城寢殿簷頭滴滴
鳴助得聖人髙枕興夜深長作逺灘聲其三十四平頭
船子小龍床多少神仙立御傍旋刺篙竿令過岸滿池
春水蘸紅粧其三十五苑東天子愛巡遊柳岸花堤枕
碧流新教内人工射鴨長將弓箭遶池頭其三十六羅
衫玉帶最風流斜挿銀篦慢裹頭閒向殿前騎御馬掉
鞭横過小紅樓其三十七沉香亭子傍池斜夏日巡遊
歇翠華簾畔越盆盛淨水内人手裏割銀瓜其三十八
薄羅衫子透肌膚夏日初長板閣虚獨自憑欄無一事
水風涼處讀文書其三十九金畫香臺出露盤黄龍雕
刻遶朱欄焚修每遇三元日天子親簪白玉冠其四十
六宫一例羅冠子新様交鐫白玉花欲試淡籹兼道服
靣前宣與唾盂家其四十一二月櫻桃乍熟時内人相
引看紅梔回頭索取黄金彈遶樹藏身打雀兒其四十
二小小宫娥到内園未梳雲鬢臉如蓮自從配與夫人
後不使尋花亂入船其四十三錦城上起凝煙閣擁殿
遮樓一向髙認得聖人遥望見碧闌干映赭黄袍其四
十四大臣承寵賜新莊梔子園東柳岸傍每日聖恩親
幸到板橋頭是讀書堂其四十五舞頭皆着畫羅衣唱
得新翻御製詞每日内庭聞教隊樂聲飛出躍龍池其
四十六春早尋花入内園競傳宣㫖欲黄昏明朝隨駕
遊蠶市暗使氊車就苑門其四十七半夜船遊載内家
水門紅蠟一行斜聖人止在宫中飲宣使池頭旋折花
其四十八春日龍池小宴開岸邊亭子號流杯沉檀刻
作神仙女對捧金尊水上來其四十九慢梳鬟髻著輕
紅春早爭求芍藥叢近日承恩移住處夾城裏面占新
宫其五十别色宫司御輦家黄衫束帶臉如花深官内
苑承恩慣常從金輿到日斜其五十一日髙房裏學圍
棊等候官家未出時為賭金錢爭路數専憂女伴恠來
遲其五十二摴蒲冷淡學投壺箭倚腰身約畫圖盡對
君王稱妙手一人來謝一人輸其五十三慢揎羅袖指
纖纖學釣池魚傍水簾忍冷不禁還自去釣竿長被别
人拈其五十四宣徽院約池南畔粉壁紅籹畫不成總
是一人行幸處徹長聞奏管絃聲其五十五丹霞亭浸
池心冷曲沼門含水脚清傍岸鴛鴦皆有對時時出向
淺沙行其五十六楊柳隂中引御溝碧梧桐樹擁朱樓
金陵城共滕王閣畫向丹青也合羞其五十七晩來隨
駕上城遊行到東西百尺樓回望苑中花柳色緑隂紅
艷滿池頭其五十八牡丹移向苑中栽盡是藩方進入
來未到末春縁地暖數般顔色一時開其五十九明朝
臘日官家出隨駕先須㸃内人回鶻衣裝回鶻馬就中
偏稱小腰身其六十盤鳳鞍韉閙色裝黄金腰胯紫游
韁自從揀得真龍種别置東頭小馬坊其六十一翠輦
每隨城畔出内人相次簇池隈嫩荷花裏揺船去一陣
香風送水來其六十二髙燒紅蠟㸃銀燈秋晩花池景
色澄今夜聖人新殿宿後宫相近覓祗承其六十三苑
中排比宴秋宵絃管琤摐各自調日晩閣門傳聖㫖明
朝盡放紫宸朝其六十四夜深飲散月初斜無限宫嬪
挿亂花近侍媫妤先過水遥聞隔岸喚船家其六十五
宫娥小小艷紅粧唱得歌聲遶畫梁縁是太妃新進入
坐前頒賜小羅箱其六十六池心小様釣魚船入翫徧
宜向晩天掛得綵帆教便放急風吹過水門邊其六十
七傍池居住有漁家収網揺船到淺沙預進活魚供日
料滿筐跳躍白銀花其六十八秋晩紅粧傍水行競將
衣袖撲蜻蜓回頭瞥見宫中喚幾度藏身入畫屏其六
十九御溝春水碧於天宫女尋花入内園汗濕紅粧行
漸困岸頭相喚洗花鈿其七十昭儀侍宴足精神玉燭
抽看記飲巡倚賴識書為録事燈前時復錯瞞人其七
十一後宫阿監裹羅巾出入經過苑囿頻承奉聖顔憂
誤失就中常怕内夫人其七十二管絃聲急滿龍池宫
女藏鈎夜宴時好是聖人親捉得便將濃墨掃雙眉其
七十三宻室紅泥地火爐内人冬日晩相呼今宵駕幸
池頭宿排比椒房得暖無其七十四三清臺近苑墻東
樓檻層層映水紅盡日綺羅人度曲管絃聲在半天中
其七十五髙亭百尺立春風引得君王到此中床上翠
屏開六扇折枝花綻牡丹紅其七十六内人承寵賜新
房紅紙泥窻遶畫廊種得海柑才結子乞求自過與君
王其七十七翡翠簾前日影斜御溝春水浸成霞侍臣
向晩隨天步共看池頭滿樹花其七十八金碧闌干倚
岸邊卷簾初聽一聲蟬殿頭日午揺紈扇宫女爭來玉
座前其七十九嫩荷香撲釣魚亭水面文魚作隊行宫
女競來池畔立倚簾呼喚勿髙聲其八十新翻酒令著
詞章侍宴初聞意却忙宣使近臣傳賜本總教諸院遍
抄將其八十一畫船花舫總新粧進入池心近島傍松
栢鏤窻楠木板暖風吹過四圍香其八十二西毬塲裏
打毬囘御宴先從苑内開宣索教坊諸伎樂傍池催喚
入船來其八十三年初十五最風流新賜雲鬟使上頭
按罷霓裳歸院裏畫樓雲閣總重修其八十四春來睡
起曉粧成隨侍君王觸處行畫得自家梳洗様相憑女
伴把來呈其八十五寢殿門前曉色開紅梔藥樹間花
栽君王未起珠簾卷宫女更畨上直來其八十六海棠
花發盛春天遊賞無時列御筵遶岸結成紅錦帳暖枝
低拂畫樓船其八十七日晩宫人外按囘自牽驄馬出
城隈御前接得高义手射得山鷄喜進來其八十八朱
雀門高苑外開毬塲空濶淨塵埃預排白兎兼蒼狗等
候君王按鶻來其八十九㑹仙觀裏玉清壇新㸃宫人
作女冠每度駕來羞不出羽衣初著怕人看其九十老
大初教作道人鹿皮冠子淡黄裙後宫歌舞全抛擲每
日焚香事老君其九十一法雲寺裏中元節又是官家
降誕辰滿殿香花爭供養内園先占得鋪陳其九十二
酒庫新修近水傍潑醅初熟五雲漿殿前供御頻宣索
進入花間一陣香其九十三白籐籠搯白銀花閣子門
前寢殿斜近被宫中知了事每來隨駕使煎茶其九十
四金章紫綬選髙班每每東頭近聖顔材藝足當恩寵
别只堪供奉一塲間其九十五安排竹栅與笆籬養得
新生鵓鴿兒宣受内家教餵飼花毛間著總皆知其九
十六内人深夜學迷藏遍遶花叢水岸傍乘興忽來山
洞裏大家尋覓一時忙其九十七小院珠簾著地垂院
中排比不能知羡他鸚鵡能言語窻裏偷教鸜鵒兒其
九十八島樹花低約浪痕苑中斜日已黄昏樹頭未刻
雙飛鶴颺起晴空映水門其九十九小雨霏微潤緑苔
石楠紅杏傍池開一枝挿向金缾裏捧進君王玉殿來
其一百錦鱗躍水出浮萍荇草牽風翠帶横恰似金梭
攛碧沼好題幽恨寫閨情劉希夷蜀城懐古詩云蜀土
饒水竹吳天積風霜窮覽通表裏氣色何蒼蒼舊國有
年代青樓思豔粧古人無嵗月白骨宜丘荒寂厯彈琴
地幽流讀書堂𤣥龜埋卜室采鳳滅詞塲陣圖一一在
栢樹雙雙行鬼神清漢廟鳥雀叅秦倉歎世已多感懷
心益自傷賴䝉靈邱境時當明月光宋祁覽蜀宫故城
有作云國破江山老人亡岸谷摧鴛飛今日瓦鹿聚向
時臺故苑猶霏雪荒池但刼灰赬遺糊處壤□記數殘
枚恨月窺林下悲風覓隴來依城狐獨速失厦燕徘徊
廢社纔存樹隂垣自上苔有情惟杜宇長為故王哀
唐盧求成都記序略云蜀郡太守自秦惠王滅蜀始而
李氷文翁其最著者益州刺史自漢武帝開疆始而王
遵王襄其最著者始時寔一官也而興廢異焉劉先主
于益州置牧蜀郡置守而官始分矣晉太康以刺史治
太城郡守治少城而地亦分矣改益州為劍南節度使
自唐天后始改蜀郡為成都尹自明皇西巡始其後州
郡亦得相兼焉宋知成都府事者徃徃以宻直使相稱
簡貴尊重淳化初雖降為州而體自若乃中興小厯所
載則以蜀有都轉運使遂罷制置之設而張燾且得以
成都行四川民事矣其公署邸閣留題碑記間者班班
可考焉　轉運署舊有燕思堂堂上爽西樓趙清獻再
入蜀所建文同與可記之於前李石知幾記之于後矣
　轉運司園亦稱西園園中有西樓有錦亭一名翠錦
亭章楶詩序云轉運西園是偽蜀權臣故宅爽塏清曠
隨處足樂于是作為十詠羣公咸和之備録以志其盛
云爾西園詩云古木鬱參天蒼苔下封路幽花無時歇
醜石終朝踞水竹散清潤煙雲變晨暮何必憶山林直
有山林趣玉溪堂詩云堂因水得名方沼當其後漪瀾
蕩榱桷囱戸挹花柳蟲魚不避人鷗鷺若相友午枕夏
簟涼此樂亦奚有雪峯樓詩云層構壓池塘不僭亦不
偪影浮江水静寒逗雪山色撫檻接修竹連簷引蒼栢
注目望長安無那濃雲隔海棠軒詩云珍葩寄幽島正
對孤山植優游自俯仰紅緑若組織春酣晴日熏坐久
濃香逼池面淨可鑒朝霞罩澄碧月臺詩云蜀地饒夜
雨輕隂多蔽天見月月無幾築臺待嬋娟高凝桂影近
俯視雲屋連顧盻已塵外欲挹瑶宫仙翠錦亭詩云楩
楠百尺餘排列栱簷際畏日自成隂隆冬寜滅翠虚曠
得寂理懶癖資濃睡誰知官府中獲此冲漠味潺玉亭
詩云傍砌釃小渠迴環是流水石蜃吐珠涎清響醒人
耳風微竹影碎月皎波光起颯爽無塵囂静適心所喜
茅菴詩云竹間構圓菴所向自蕭灑珍禽弄巧舌宛是
居山野嘿坐見真心萬縁盡虛假叨陋尋尺地兹焉息
意馬水閣詩云架木浮水中略彴通孤島扶疎花影斜
撥剌跳魚小風月所得多經營信云巧隠几寂無人朱
欄萃幽鳥小亭詩云花邊二小亭雙跨清渠上規摹雖
甚隘幽僻良可賞幸依嘉木隂未羨大厦廣不足延賞
朋携笻常獨徃吳師孟和云十紀權臣第修城外臺宅
喬木不知秋名花數逾百逺如山林幽近與塵埃隔惠
政裕一方民猶以為窄又華構枕方塘使臺寂佳致二
色真楠材輪奐極精緻花木四面圍如立復如侍一道
仰澄清此是澄清地又西北有高樓梁棟雲常起簷牙
挂連蜷欄影揺清泚爽氣雪山來一瞬極千里但欲攄
逺懷無憂可銷弭又花溆對髙軒如用丹青彯錦水一
匳紅玉臺千面笑松篁兩翠幄常䕶東西照子細看韶
妍方知化工妙又雅意待蟾光煩襟期爽快無雲㸃太
清逺覽周色界天宇淨琉璃露下真沆瀣勤渠諗後人
宜葺不宜壞又東閣治臺政西堂備燕飲介于二堂間
華構饒花品紅紫鎮長春四時如活錦公暇一繩床上
有通中枕又至人泉石心俚耳便絲竹釃渠逗清泠朝
夕淙寒玉試聽自然聲不減雲璈曲却返倒聞機五音
常自足又結茅為圓屋環堵不開牖齋居如㕍堂廣長
纔六肘深藏子猷竹不植陶濳柳勿起滅定心宴坐空
諸有又形制似方橋島岸相連屬春和逗凉颸晝影浮
淨緑佳人羅韈輕花時相步續澄瀾忽生暈下有雙鳬
浴又尺水走庭除花木皆周匝雙亭正相值僅能容一
榻公餘時獨來隠几聊嘘匼典謁或通名東榮有賓閣
許將和云高牙負北郭芳園路西轉鳥鳴戀故木蘭茁
歸新畹坐延花景深行倚笻杖穏翳然想林水㑹心不
在逺又朱堂俯玉谿玉谿清且幽從公蹔息偃撫景空
夷猶浮雲冠圓島白日回方流秪此有光碧何必崑崙
洲又重樓起城隂乘髙望西極列峯横青天飛雪千里
積疑是空素山冬夏海中白莫恠頻東向上有思歸客
又海棠冠蜀花此軒花尤冠紅雲簇蘂細緑水照葉嫩
倚粧宫粉聚疊綺霞光散雨淚㸃春風應懷上林怨又
蜀地山四維益州平如掌累臺鬱臨風坐看月宵上稍
出叢木末始發衆籟爽兹焉蹔遊目一攬天地廣又闌
干竇溜長􁨦窱空埃静修林宻葱翠盡得錦城錦雲舒
青青色風㪚搔搔影未為夜行人共此晝遊永又引泉注
清渠潺潺漱寒玉側出閬風遲驟驚江雨速飛瀬乍颺白
樛木細涵緑晝夜流不止肯效楚人哭又茨茆以為菴
環堵蕭然虛内樂茍自足容膝亦有餘旁依修竹宻上
翳青松疎勿言此中陋中有君子居又飛閣出方池修
曲見空莽旁臨花塢近平覺春波長反景澄餘暉夕隂
帶浮爽從容觀魚樂不減遊濠上又翩然溝上亭左右
相映帶修柟列翠幄長松偃髙盖地褊景逾寛處約志
彌泰誰知坐嘯間心遊萬物外豐稷和云仙化二十四
境逺難遍探錦城使君園雅與雲洞參囘光試一覽紫
翠絕西南池映金波淨花沾玉露甘又一水從何來應
是崑山頂釃成緑玉池虛堂逗清影公退泠然賞了非
心外境魚泳陽光動鳥啼春晝永又雪峯在何許樓倚
青霄端每來注心目不覺生羽翰終藉好風力雲散銀
闕攢隻履西歸客應笑空倚欄又文錦初動機晨霞欲
敷照香傳雪樓濃影落玉溪倒子美不能賦春工一何
妙惟有賞心人相逢秪微笑又石印魚在屏犀透星入
角迺知明月光日用人不覺陟此百尺臺餘念坐消剥
洞曉弦望機仙丹兹可學又簷外列修木凛凛正人氣
有德必有文爛兮五色備豈同夭韶花弄春張繡被須
信輪囷材堪為萬乗器又養源在西山如玉抱精白引
之落錦渠厯耳不可擇風雨雜鳴球珠璣瀉雲液恰似
偃谿聲醒悟迷途客又覆以潔白茅環以琅玕竹天籟
傍鼓笙月沼對鋪玉借問清坐翁此外更何欲笑指博
山鑪香飛栢子緑又長虹臥松江一葦航大河豈如此
安穏無復畏風波幽香翠花島魚藻㫖且多徙倚小欄
曲月色透薜蘿又東西對孤騫杖屨可休歇容光日月
來矧此明四徹鱗木張幄翠蜃樓飛玉潔徃徃得意時
宛在廣寒闕楊怡和云池臺宻相望曽是故侯宅賞心
知幾人喬木已百尺低花拂烏帽古蘚駮蒼石欲問昔
豪華秋風掃無迹又虛堂已深窈那復要營室使君寂
無事閉閣臥終日臨池狎清泚養竹聽蕭瑟不為省春
耕軺車肯輕出又翛翛樓下竹㶁㶁竹間水樓髙雖不
見清響長在耳晨光露星崦積玉照窗紙崑閬亦何人
當從跨金鯉又花如窈窕人宛在水中沚當軒有餘好
終日玩芳蘤池清藻壓枝波動魚爭蘂錦帳想含春歸
心浩然起又嘉木宻交隂月夕苦薈翳髙臺出林杪逺
目望天際不厭清露寒秪恐輕雲蔽可但少陵翁能思
斫仙桂又峩峩碧油幢矗矗羽葆盖燕居不廢嚴環竦
布亭外濃隂生晝寒㣲吹發天籟隠几對凝香衣冠嗒
如蛻又使君漱流心官府未始忘亭下玉溪水撲碎白
玉璫清耳不待洗髙懐自滄浪安得援瑶琴寫此聲琅
琅又緝茅如蝸廬容膝纔一丈規圓無四隅空廓含萬
象繩牀每宴坐不與物俯仰惟許嵗寒君虛心環几杖
又小閣平池陽危橋屬花嶼杖屨樂幽閒龜魚䕃深阻
刻柱記新漲弄水滌煩暑物我久相忘珍禽近人語又
方亭惟四柱對峙花竹間下有雪嶺水淙流日潺潺宛
如雙綵舸纜向春波灣欲起江湖心而柰風濤艱杜敏
求和云潭潭刺史府宛在城市中誰知園亭勝似與山
林同幽鳥語晴晝好花嬌春風物情如有待賦詠屬詩
翁又堂前對花柳堂後瞰沼沚賸有堂中人虚心湛如
水煩暑當風囱中宵隠月几作詩紀勝槩詩與水清泚
又西山最髙峯積雪連四季登樓試寓目八國有故地
烽堠雖久息武經思豫備丈饒昔籌邊公意今無媿又
東風開百花獨有海棠勝猩血染珠璣㸃綴枝頭賸日
暖錦段新雨餘燕脂凝何時東閣梅方能動詩興又月
從海上來皎皎入我牖何如登髙臺對月把尊酒問月
月無言浩歌詩千首幾人知此樂此樂公所有又材大
難為用嘗誇古栢篇亭前老楩楠黛色亦參天夏暑借
清隂秋籟得自然有如愛庭楸朝暮東西偏又林亭幽
且深砌下玉谿水淙琤環佩聲曉夕清心耳使君性所
樂愛玩不少已方持利物心黙坐窮至理又深深竹林
下圓菴最幽僻髙懷本恬曠野趣助閒適衆人奔名徒
浮世榮物役豈知菴中樂道勝心自逸又方池導流水
横閣上尋丈晨犧夜月光罩影相滉漾游魚時出沒飛
鷗亦下上終朝倚欄干不見有風浪又二亭雖云小好
在泉石間白石自齒齒清泉亦潺潺公府無留事暫來
寄餘閒笻杖烏角巾一日幾徃還　宋李良臣東園記
云益州路兵馬鈐轄种湘治其後圃為池亭臺榭植佳
華蓻美木館宇星陳欄檻翼翼舊有池焉泉竇湮塞涸
為枯泥偶新泉破地而出從而導之則故泉繼發觱沸
衍溢种公築堂其北命之曰雙泉挾以二軒一曰錦屏
以海棠名一曰武陵以桃溪名梁池而南為亭曰寒香
以梅名後為茅亭曰幽芳以蘭蕙名池東為大亭曰三
雨以桃杏棃名池南兩亭東西對峙曰緑淨曰連碧雙
亭之北有老栢數十株巨幹屹立為亭其中曰翠隂復
樓其東曰朝爽西因垣而山曰五峯下曰五峯洞前為
山館水繞環之宛如山間文同丹淵集云成都鈐轄東
園有梅樹樹下有素芳亭慶厯中四方館使太原王公
府尹程公賦詩刻石存焉後二十年太原之子道恭及
趙閲道又飲于亭上賞梅賦詩俾與可序之詩詳見方
物記中　張詠剏設記曰王建孟知祥迭稱偽號乾德
初王師弔伐申命㕘知政事吕餘慶知軍府事取偽冊
勲府為治所淳化甲午降府為州至道丁酉歲詠始議
改作東因孟氏文明㕔為設㕔廊有兩樓中門立㦸因
王氏西樓為後樓樓前有堂堂有掖室室前迴廊南為
暖㕔㕔屏有黄筌畫雙鶴花竹怪石在焉名曰雙鶴㕔
次南為凉㕔㕔壁有黄氏畫湖灘山水雙鷺在焉名曰
畫㕔凉暖二㕔便寒暑也凉㕔西有都㕔㕔在使院六
十間之中所以便議公也院北有節堂堂北有正堂與
後樓前為次西位也節堂西通兵甲庫所以示積藏也
凉都二㕔南列四署同寮以居前門通衢後門通㕔所
以便行事也公庫直室客位食㕔之列馬廐酒庫園菓
疏流之次四面稱宜無不周盡疎篁奇樹香草名花所
在有之不可殫記東挾戍兵一營南有軍資大庫改朝
西門為衙西門去三門為一門凡得僭偽之迹屋大小
七百四十間二營不在數　張俞府衙新書堂詩引云
虢略楊保臣由將作屬官隨侍于益府新闢書堂延儒
者講文藝俞作新書堂詩以贈之云志士營道日築室
養賢名鋤荒出幽邃掃室迴虛明山嶽凌墻壁谿塘瀉
窗楹蘭蘅露景晩松桂秋風生琴瑟閑古奏樽罍湛寒
清黙意馳萬象遊心覽八紘羣經互粲粲百氏紛營營
禮樂立制作文章懸凖程唐虞化已逺周禮道尚行師
友得正士講論無俗聲邪哆不可入紛華固難傾修辭
力工巧厲學逾農耕天爵既自後人文取其榮元侯方
作鎮列士爭獻成學校溢都市謳吟洽黎氓寧同稷下
議飽食談縱横　銅壺閣亦稱郡樓乖崖公鎮蜀時通
夕宴坐郡樓上鼓畨漏水厯厯分明一刻差誤必詰之
守籤者服為神明公謂鼓角為中軍號令不可不謹爾
京鏜帥成都首訪兹閣屹然自若銅壺漸失實矣因詢
其漏法則寅申己亥陟降其水者凡四既無所依據且
其箭以七日半為等日升一刻必驟進之前郤頻數不
無差忒知成都縣事臨卭宋朝英於是始更其法測午
中之晷為升箭之初畢百刻而後易仍以厯象考七十
二候初末昏明晝夜長短之數日異旬殊差布于箭乃
為亭其下圖刻漏製鑱諸石且名以惜隂建安吳栻記
云府門稍東垂五十步慶厯四年知府事蔣公堂作漏
閣以直午門以八分大字題額曰銅壺巋然南向一府
之冠也崇寧初閣灾政和元年栻承乏尹事始至府視
閣故處累土如臺然問吏吏曰前尹蔣即臺為門治材
略具朝廷亦嘗賜度牒售錢六百萬有奇尹去弗克成
問錢與材今安在曰材為他所繕修輟用之錢則帑官
専輙兑費矣栻曰午門者臺門也兹唯閣之宜奚臺之
有即日便撤累土圖閣如慶厯時通閣上下一十有四
間其髙一丈六尺有五寸廣十丈深五丈有六尺審曲
靣勢丹堊是飾瓴覆甓甃厥有彛度中設關鍵闢闔惟
謹閣成初置天聖中燕梓州肅所制蓮花漏於其下閣
灾漏毁閲十載更六尹於兹而閣成漏悉如燕製匱一
壺一泉一箭四十有八銅烏逼水而下金蓮浮箭而上
氣二十四候七十二百刻十二辰率是箭而定云　歲
華紀麗天禧初趙稹為守三月三日開西樓亭榭俾士
庶游觀自是每嵗寒食闢園張樂酒爐花市茶房食肆
過于蠶市士女縱觀宋田况寒食開西園詩云春風寒
食節夜雨晝晴天日氣薫花色韶光徧錦川臨流飛鑿
落倚榭立鞦韆檻外游人滿林間飲帳鮮衆音方雜遝
餘景更留連座客無辭醉芳菲又一年宋祁衆熙亭曉
矚詩云長夏宜高明緩帶散煩窘憑軒一超然目與天
俱盡山從雲端現日就林外隠風來草樹披煙生井閭
近自公况多暇冲臆無留藴即此可宴居何須事遊軫
西樓詩云炎氛隨日入岑寂坐遥帷倦鶩昏投浦驚蟬
夜去枝桂華兼月破槎影帶星移珍重窻風好羲人即
此時吳中復西園十詠詩序云成都西園樓榭亭池菴
洞最勝者凡十所又於其間勝絶者西樓賞皓月眺岷
山衆熙臨清池濯錦水志殊土之産有方物快䕃樾之
風有竹洞雜花異卉四時遞開翠幹茂林蔽映軒戸足
以㑹賓僚資燕息因題十詠以見登覽之盛也西樓詩
云信美他鄉地登臨有故樓清風破大暑明月轉高秋
朝暮岷山秀東西錦水流賓朋逢好景把酒為遲留衆
熙堂詩云亭枕方塘上軒開四照新花涵清露曉風卷
緑波春日暖眠汀鷺荷翻躍錦鱗熙熙遊宴地行樂慰
西人竹洞詩云隂森過百步屈曲鎻莓苔翠色寒無改
清風時自來葉籠蒼玉幹路入碧雲堆吏散無公事支
笻到幾囘方物亭詩云草木蟲魚部披尋自古無飛沉
天産異生植土風殊物色隨心匠形容記繢圖虚亭玩
真意浩思滿江湖翠栢亭詩云衆木墜黄葉皴皮抱翠
枝自然根性在不為雪霜移靈潤承多露清隂貫四時
婆娑嵗寒意每到坐遲遲圓通菴詩云對此圓通境陶
然勝静齋觀空無物我扣寂外形骸燕坐埋遺照虚名
莫疚懷人間憂樂地所喪甚山崖琴壇詩云瀟灑琴壇
上賢侯養道情無今亦無古求意不求聲林邃風初静
雲収月乍明拂弦成一弄塵思浩然清流杯亭詩云結
客乘公暇流觴逐浩歌亂峯晴倒影曲水宛迴波小海
逢元已蘭亭記永和西州行樂事應比晉賢多喬柟亭
詩云木占西園勝亭延上客過色無花卉妬堅為雪霜
多幹有千年秀根含一氣和明堂求厚棟可得老巖阿
錦亭詩云簾幕臨雕檻窗疎照爛霞園林初過雨風日
猛催花香入遊人袖紅堆刺史家四時俱好景終不似
春華　唐書李德裕建籌邊樓于成都府治之西四壁
圖蠻夷險要日與習邊事者籌畫其上女校書薛濤上
籌邊樓詩云平臨雲鳥入窗秋壯壓西川四十州諸將
莫貪羌族馬最高層處見邊頭宋陸游曰籌邊樓故基
莫攷淳熙三年制置使知府范公成大重建卜地在子
城西南隅樓既成公自作水調歌頭云萬里籌邊處形
勝壓坤維恍然舊觀重見鴛瓦拂參旗夜夜東山銜月
日日西山横雪白羽弄空暉人語半霄碧驚倒路傍兒分
弓了看劍罷倚欄時蒼茫平楚無際千古鏁煙霏野曠
岷嶓江動天闊崤函雲擁太白暝中低老矣漢都䕶却
望玉闗歸按今籌邊樓在都院之東掖隨使節而遷者
　李燾云華陽縣主簿㕔有㑹昌中壁記乾符中柱刻
㑹昌迄今三百年成都千門萬戸時遭焚裂求徃日之
破甓斷檻殆尺寸莫獲而此㕔事獨存圬墁朱墨不改
其舊是豈偶然耶為之記而刻諸梁上
　
　
　
　
　蜀中廣記卷四
欽定四庫全書
　蜀中廣記卷五
　　　　　　　　　　　　明　曹學佺　撰
　名勝記第五
　　川西道
　　　成都府五
　　　新都縣
華陽國志蜀以成都廣都新都為三都號名城古語云
廣漢有二雒新都為上雒建寧中江為下雒也　寰宇
記云新都縣本漢舊縣屬廣漢郡後置新都郡故城在
今縣東太康中又為縣隋移理於此按晉史武帝咸寧
二年封子該為新都王以新都郡為新都國矣　唐張
説新都南亭送郭元振盧崇道詩竹徑女蘿蹊蓮洲文
石隄静深人俗斷尋玩徃還迷碧潭秀初月素林驚夕
棲褰幌納蟾影理琴聽猿啼佳辰改宿昔勝寄坐暌攜
長懷賞心愛如玉復如珪歐陽詹新都行云縹緲空中
絲䝉籠道傍樹翻兹葉間吹惹彼花上露悠揚絲意去
苒弱花枝住何計脱纒綿天長春日暮宋陸游早發新
都驛詩喔喔江村雞迢迢縣門漏河漢縱復横繁星明
如晝愛涼趣上馬未曉閲兩堠髙林起宿鳥絶澗落驚
狖寺樓挿蒼煙沙泉瀉幽竇我行忽萬里坐歎闗河富
官如廣文冷面作拾遺瘦今年盍歸哉勿落春雁後新
都驛有逺平軒劉望之題云霜晴木落送歸鞍袖手微
吟此慰顔賸欲憑欄招白鳥更煩剪樹出青山晩悲薄
禄非三釡賴許清時見一斑看到逺平纔得恨我寧歸
臥尺椽間自注云軒有外氏周次元帥蜀詩也　本志
云治北半里寶光寺後有柱礎圍丈二尺圓徑二尺髙
尺八寸唐僖宗避黄巢至蜀遣御史賫璽書召知元國
師憇息其處掘地得石函中有如來舍利尋建浮圖以
瘞之仍剏精藍曰寶光　寰宇記云麗元山在縣北八
里平地特起四絶髙三丈有雙石鏡廣五尺嘗掘其下
至水而未臻其極　本志云縣北十五里二石闕各髙
丈三尺一題云漢故兖州刺史雒陽令王君稚子之闕
一云漢故先靈侍御史河内縣令王君稚子之闕闕兩
角有斗又作重屋四壁刻神像人物牛馬之類今已漫
滅詳畫苑中　寰宇記云八陣圖在縣北三十里彌牟
鎮蜀志亮推演兵法作八陣圖咸得其要李膺益州記
云稚子闕北五里有武侯八陣圖土城四門中起六十
四魁八八為行魁方一丈髙三尺緯略曰八陣圖在新
都者峙土為魁植以江石四門二首六十四魁八八成
行兩陣並峙周凡四百七十二步魁百有三十也　陸
游九月十日如漢州小獵於新都彌牟之間投宿民家
詩云適從卭州歸又作漢州去天底慘欲雪遊子悲嵗
暮十年辭京國疋馬厭道路野火炎髙岡江雲暗空戌
角弓寒始勁霜鶻飢更怒邂逅成小獵尺箠聊指呼北
連武侯祠南並稚子墓合圍蹙窮鹿設伏截狡兎壯哉
帶箭雉耿介死不顧吾寧暴天物戰法因得寓黄昏過
民家休馬燎裘袴割鮮盛燔炙毛血灑庭戸老姥亦復
奇汛掃邀我駐丈夫倘未死千金酬此遇　古今集記
云新都南十七里有宋興戍山髙百四十丈週三十餘
里山色赤岸邊若有火光又名赤岸益州記云赤岸山
頂有湧泉週迴數丈深八九尺澄澈不竭　龍門山在
縣南二十里趙抃次孫直言九日登龍門山詩皇祐二
年秋九月九日龍門遇佳節新都大夫孫隠之報政優
游共民悦升山髙㑹賓主俱滿頭黄菊泛茱茰遥開醉
眼極千里身髙氣爽胸懷舒遲時感物以次發詩成落
落傾璣珠初言府政好太守化行嵗稔民力蘇喜聲協
氣遨以狂稚子負老老者扶又言登臨風景異澄川秀
野如披圖殊方真賞到奇處未來空只誇江湖得之獨
善不在已逺遣遺我開煩紆嗟我江原亦民長周遭百
里平如掌簿書役役甚囚拘聞有岷峨無計上及聞治
邑茲山奇脚力不到神魂馳誰知我亦好山者篋中時
復觀君詩　西南十五里有繁陽山與新繁接録異記
云繁陽山麻姑洞即二十四化之第一陽平之别名也
在繁水之陽因以為名本際經云天師張道陵所遊太
上説經之處在成都府新都縣南渡江十五里衆山連
接孤峰特起是也神武皇帝潜龍之時光化二年已未
五月四日丙申山土摧落洞門自開縣吏時康道士張
守真等以事申府云自洞門開後每日有百姓徃來者
府差縣典楊澤畫工任從與守真同徃檢覆畫圖申上
稱把燈燭入洞看檢其第一門對北髙二尺濶三尺五
寸入至第二門約五尺已來第二洞門方一尺六寸入
内並是黒處長一丈二尺濶六尺有石窟兩處在東畔
并西南有洞門兩路南畔一路圓濶一尺六寸入内長
一丈二尺濶一丈高四尺南畔有石窟三處西畔兩路
入内通遶門圓濶一丈七尺内各濶五尺髙六尺已來
門相去一丈門屋一所髙五尺濶四尺從内徃來有刻
枓栱􁏞瓦約山作石日月兼作日字月字隔子房一所
濶二尺五寸髙一尺五寸刻枓栱􁏞瓦石竈一所髙一
尺濶一尺五寸門濶五寸石窟三處各濶七尺又西入
洞門圓濶一尺七寸灣曲入向南門屋一所髙六尺濶
四尺從内來徃有石枓栱􁏞瓦又有竈模兩所共一牀
髙一尺濶二尺三寸門濶八寸有石枓栱西北角又有
一門方一尺六寸内方二丈已來南畔西畔北畔各窟
一所南角又有一洞圓濶一尺六寸已來將燈燭近前
有黒氣出燈火即滅更入不得其洞連接繁陽本山相
去三里已來據諸生張贇等狀稱繁陽是古迹山每准
勑祭祀其洞亦是元有徃徃閉塞元和中南康王韋臯
蒞蜀洞忽開時人咸云洞開即年豐物賤尋又閉塞至
是復開其後果逺近豐稔洞本名麻姑山側有麻姑宅
墓盖修道之所也
　　　雙流縣
華陽國志云廣都縣在蜀郡西三十里漢元朔二年置
有漁田鹽井之饒江有魚漕梁山有鐵鑛江西有安稻
田穿山崖過水二十里　唐司空曙送柳震還蜀詩白
日雙流静西看蜀國春桐花能乳鳥竹節競祠神蹇步
徒相望先鞭不可親知從江僕射登榻更何人宋李新
廣都道中詩萬花織籬凡幾曲繡屏處處圍茆屋家貧
張日無羅幕東風吹開莫吹落居人應笑行客癡春去
春歸殊不知予以庚戌暮冬過此作詩云萬里橋方度
雙流徑即存薄寒成翠色疎雨㸃黄昏竹栢密他樹水
雲平過村林烏棲欲盡纔到縣西門　古跡有盤古祠
徐整三五厯記云天地渾沌如雞子盤古生其中八萬
四千嵗天地開闢清陽為天濁隂為地盤古在其中一
日九變神於天聖於地天日髙一丈地日厚一丈盤古
日長一丈如此滿八萬四千嵗天極髙地極深盤古極
長後乃有三皇數起於一立於三成於五盛於七處於
九故天去地九萬里也此寰宇記所引羅泌路史亦云
于廣都得盤古之祀矣　有大塔山隂宏道益州山川
圖云阿育王使鬼兵造八萬四千塔廣都有其一　有
商瞿里本志云治東十里瞿上鄉有孔子弟子商瞿上
墓時有錦鷄白鷴見焉丈明之德未艾也　有宜城山
寰宇記云宜城山在縣東南十里李膺益州記云宜城
在牛飲水南今按紫草山岡阜相屬髙百餘步連入陵
州貴平縣界是矣周地圖云清水在縣北十里改名牛
飲水李膺記云水名客舍昔程鄭家於此每羣牛飲江
為之竭故名按蜀漢尚書蔣琬宋布衣李甲宅俱在宜
城山下茂林清泉致可喜也　有公孫述墓寰宇記云
在西四十里髙三丈墓内銅作網結雖遭亂世莫能侵
毁有葛陂本志云治北十里龍池舊名葛陂道漢費長
房至此以杖擲陂中化龍去　天師觀紀勝云在廣都
縣北張道陵祠也壇下有井名伏鬼井趙閲道記華陽
縣衡山有井妖怪藏其中道陵運石以鎮之鬼妖乃絕
邑人為立祠植杖井旁今為喬木曰戒鬼木矣　有朱
辰墓華陽國志云漢時縣民朱辰字元燕為巴郡太守
甚著德惠辰卒官郡獽民北送及墓獽蜑鼓刀擗踊感
動路人於是葬所草木頃許皆倣其曲折迄今蜀人莫
不歎辰之德靈為之感應今朱氏為首族也　有牧馬
川寰宇記云在陵州北一百二十五里蜀先主于此置
籍田牧馬在江中俗因名牧馬川今割屬廣都縣本志
云在縣東南八里　有龍華山唐詩紀事段文昌字墨
卿别業在廣都縣之南龍華山嘗杜門力學于此俗謂
之段公讀書堂長慶初朝議文昌少在西蜀諳詳利病
詔授劍南節度使有邑人贈詩曰昔日騎驢學忍饑今
朝忽着錦衣歸等閒畫虎驅紅斾可畏登龍入紫㣲富
貴不由翁祖致文章生得羽毛飛廣都再去應惆悵猶
有江邊舊釣磯　文昌還别業有尋龍華山寺廣宣上
人詩云十里惟聞松桂風江山忽轉見龍宫正與休師
方話舊風煙幾度入樓中郭震題龍華山詩云昔年曽
到此山回百鳥聲中酒一杯最好寺邊開眼處段文昌
有讀書臺何耕題文昌讀書臺詩云段公曾此讀羣書
讀破應須萬卷餘家禮一傳為雜爼稗官収採附虞初
按方輿勝覽文昌讀書堂在廣都縣順聖寺南碑目云
龍華院山門路記後唐天復七年立今為觀音院矣
何耕題龍華佛閣詩云西川鑿山三大像突兀皆在江
之湄脩覺九頂見略盡獨此恨未瞻容儀朅來勝地了
疇昔輕軒瘦馬相追隨百尺金軀信雄傑三乘寶閣何
瑰奇然犀不用照幽鬼擊鼓自合趨馮夷前人開創願
力廣下與舟楫扶傾危六月灘濤劇奔吼一分性命争
毫釐篙工落膽行者泣彈指乞活天人師人心狎水水
多禍佛力在人人不知年來蜀産坐朘削夜半有力真
能移峩舸大艑去不絶綵鷁破浪風揚旗佛慈只作布
施想江神雖怒將何為又題龍華山寺云傑閣山為佛
精廬地布金水涵空濶浄路繞翠微深鳥下窺齋鉢龍
歸識梵音城中塵眯目那得此幽尋又龍華大像盖冀
國夫人所作因成絶句云慧性元從戒定薫百花潭水
浣僧裙箇中力量真超絶故老尚傳娘子軍　有郭信
可隠居即郭印也何耕題其雲溪詩云幽居定何如頗
恨未見之主人向我言喜色融雙眉脩篁流翠隂寒溪
漾清漪領略非一狀幽妍發餘姿主人信妙士得此固
所宜又題浮翠橋詩云隔溪蒼翠各西東架竹為梁路
始通缺月罅林凝浄緑斷霞明水抹殘紅芒鞋步步幽
深處藜杖聲聲屈曲中回首忽驚橋已逺冷然身御圃
田風寒碧亭詩云憑欄日日俯清湍洗竹年年斬惡竿
十頃琉璃秋色浄一林竽籟曉聲寒涼風有意生天末
明月無邊照水端誰謂過清難久處愚溪元自不相安
逺色閣詩云小小樓居着散仙淵明真趣本悠然招呼
雲月闌干曲顧揖江山拄杖前獨鳥倦歸翻落日誰家
晨㸑起疎烟根塵應接無留礙笑殺胡僧面壁禪假山
詩云空庭幻出小嶙峋假外應須别有真只恐話頭成
兩橛若為融攝主和賓蓮塘詩云色香無比出西方何
物妖狐號六郎手折一枝聊供佛前身定是老柴桑蘭
坡詩云蘭與髙人臭味同含薫聊復待清風紛紛蕭艾
毋相笑爾輩敷榮轉眼空龍淵詩云門前大江何𣺌漫
昔人飲牛水為乾水乾龍逝亦其理近在咫尺聊泥蟠
魚蝦玩侮獱獺笑縱有靈怪誰當看德人問舍壓吾境
便爾築室相遮欄坐令異類皆屏伏恃有此耳差少安
却紆朱紱去監郡遣我守舍良獨難昨來過門恍如夢
龍致此語催歸鞍先生不信反大笑謂我饒舌狂豐干
虚舟詩云君不見江臯車馬紛相送巨艑峩峩船載重
西南使者解官歸水淺着沙牽不動如君材具豈多得
合侍明光參法從胡為淺瀬著虚舟頗肖胸中太虛洞
問君此意竟安在欲説向人誰與共山林鐘鼎本同轍
繫岸截江隨所用八窓窅窅浄無塵一水泠泠清可弄
何當抱被過君眠分破江天幽夜夢忘機臺詩云太虚
生微雲機事日夕繁兼忘豈不佳尚有忘者存稽首老
龎翁妙處希一言請觀堂上月萬古無昭昏和光亭詩
云枯木倚寒巖三冬無暖氣達人定汝笑胸中太涇渭
不妨聲色海徑造佛祖地所以亦樂翁花前時一醉
　　　郫縣
華陽國志張儀城郫周回七里髙六丈上置樓觀射圃
與成都同制晉元康三年民謡曰郫城堅盎底穿郫中
細子李特細盖李特自稱益州牧治此城也　寰宇記
云犀浦縣周垂拱二年割成都之西鄙置盖因李氷所
造石犀以名杜甫詩南京犀浦道指此在縣東二十里
本志云縣治儀門下穿洞直通犀浦極深敞髙可十尺
許每夜月中天洞中曙光如晝古謂之明月洞又云治
内東土臺墳起下有池其底有井謂之郫筒井井畔産
巨竹刳為筒汲水而釀包以蕉葉纒以藕絲信宿香達
于外或云山濤治郫以筠釀酴醿酒旬日香聞百步今
池井俱存竹則不産一云池中土臺突起列方圓二井
名鴛鴦井也　成都文類諫議司馬池尉郫之明年生
子光於官廨字之曰岷以山稱也於是諌議公手植柟
樹一本于庭及温公殁後若干年郫邑李丞作堂祀公
且以䕶樹張行成記之　揚雄蜀紀云杜宇一名杜主
代魚鳬王蜀徙都于郫即杜鵑城也後傳其位于鼈靈
宋陳臯記云杜宇鼈靈墓在郫縣南一里二塜對峙若
邱山俱𨽻淨林寺二里　勝覽云郫縣有子雲讀書堂
本志云縣南二十里外子雲亭即葬所也亭北半里有
拜臺相傳為拜子雲墓而築　寰宇記云郫縣有漢司
空何武宅武之弟攀從刺史王濬伐吳有功歸家闔門
治疾不預世事武之後隨有養竹園人盜其筍隨遇見
之恐盜者怖走或傷其手足因挈履徐步而歸矣　紀
勝云郫縣有張白雲先生故居范鎮留題張少愚屋壁
詩云髙隠郫城下平時仍徃還門開值冠盖簾卷為江
山沛雨人間待片雲天外閒泥封詔不起朝夕奉慈顔
文同題張少愚書院詩云澗水浸斷橋車馬不得通飛
嵐積庭礎秋蘇垂紫茸窓紙爛溪雨簾衣折林風主人
殊未歸使我烟景空　水經註云江水又東北逕郫縣
下縣民有姚精者為叛夷所殺掠其二女二女見夢於
兄曰當以明日自沈江中喪後日當至可伺候之果如
所夢得二屍於水郡縣表異焉　古語云郫縣七十寺
分布四郊内其最著者法定寺髙僧傳云法定寺是漢
永平年佛法初入中國時建後晉惠逺寓居著神異至
隋始改為法定焉寺有彌勒聖像乃江流枯查所製唐
貞觀長史髙士廉盖殿以安之有僧汎愛者樹其浮圖
獲巨蟹身長二尺餘此塔嘗被霆擊而復合為釋惟忠
所禱云
　　　新繁縣
水經註云成都江北則左對繁田文翁又穿湔㳛以溉
灌之凡一千七百頃蜀漢延熙十年涼州胡率衆降增
戸于此俗間謂之新繁也　禹貢曰岷山導江東别為
沱孔安國註云江東南流沱東行鄭註云此沱尾入江
不於江出晉太康地記云江沱在繁縣蕭廣濟註江賦
云觸玉壘山東廻為沱據漢書溝洫志此江即秦守李
氷所鑿非禹貢之江沱明矣本志云李氷導水見水勢
横突乃鑿九井象九宫以厭之元末井堙塞新建石橋
存　志云衛湖蜀漢縣令衛常所開在學宫後又有東
湖李德裕為宰日將開此湖夜夢一老父曰某濳形其
下幸庇之明府富貴今鼎來七九之年當相見於萬里
外也明日於土中得一蟇徑尺餘乃投之水後德裕果
至宰相六十有三卒於朱崖應其夢焉按宋佾衛公堂
記略繁江令舍之西有文饒堂者舊矣前植巨楠枝榦
奇怪父老言唐李衛公為令時鑿湖于東植楠于西堂
之所為得名也　志又曰宋蘇實治平間為繁令有異
政嘗厭衛湖蛙鳴令人取一大者以硃㸃之戒曰毋再
喧囂已果不鳴及湖中涸羣蛙結聚成團啓視之則硃
㸃者居中羣蛙若擁翼焉蘇令悉放于江終其任湖蛙
無一鳴者　唐初隠士朱桃椎茅茨賦云若夫虛寂之
士不以世務為榮隠遁之流乃以閒居為樂故孔子達
士仍遭桀溺之譏叔夜髙人尚被孫登之笑况復尋山
玩水㪚志娛神隠卧茅茨之間志想青雲之外逸世上
之無為亦處物之髙致若乃覩余庵室終諸陋質野外
孤標山旁逈出壁則崩剥而通風簷則摧頺而㵼日是
時閒居晩思景媚青春逃斯澗谷委此心神削野藜而
作杖卷竹葉而為巾不以聲名為貴不以珠玉為珍風
前引嘯月下髙眼庭惟二逕琴置一弦㪚誕池臺之上
逍遥巖谷之間逍遥兮無所託志意兮還自樂枕明月
而彈琴對清風而緩酌望嶺上之青松聽雲間之白鶴
用山水而為心翫琴書而取樂谷幽偏覺鳥聲嬌聲髙
韻細盡相調見許毛衣真亂錦聽渠聲韻宛如歌調絃
乍緩急向我茅茨集時逢雙燕來屢值遊蜂入氷開緑
水更應流草長階前還復濕吾意不欲世人交我意不
欲功名立功名立也不須髙總知世事盡徒勞未㑹昔
時三箇士無故將身殞二桃贊曰先生知足離居盤桓
口無二價日惟一餐築土為室卷葉為冠斵輪之妙齊
扁同觀文苑云新繁朱桃椎茅茨薛稷為之賦序略云
穏臥茅茨之間屬想青雲之外逸世上之煩襟遂明時
之髙志而已矣宋楊甲謁朱真人祠詩云一濯巖下溪
再拜巖中庭清風瀟然來吹我衣上腥仙人芙蓉冠乗
月下雲軿山空雜佩響静夜朝百靈似聞客欲去小語
猶丁寜肅肅上松栢急以兩耳聽寂寥古壇外但見斗
與星天明恐是夢恍惚遺心形去飲石上水再讀幽人
銘青山無行迹霧雨空㝠㝠　又有勾氏者隠于盤溪
成都文類勾景泰詩云黄塵沒車轂平地得林邱花木
風光早陂池煙雨秋不彈長劍鋏甘賦大刀頭九軌利
名痼逢君應少瘳又從俗鮮所得九牛中一毛强牽麋
鹿性要學豹龍韜野服顔常好晴窓首自掻回來誤應
聘塵土汙吾袍又客至輙命酌為言花已開青山長委
髻白骨舊生苔不飲固癡絶能詩宜數來頗憂明日雨
紅紫落成堆又勝簪不肯黒浮白故能紅心寄塵埃外
春歸杖屨中徑松青謖謖庭草碧茸茸無術繫白日年
光如轉蓬按盤溪主人勾友于字信卿李石記云有樓
以藏書堂以教子臺以賦詩榭以置酒自誓曰俗子汚
我不我門凡士門我不我室清風肅尸明月贊席抱琴
之童挾卷之士照映几杖之側徜徉筆硯之間
　　　温江縣
華陽國志魚鳬王田于湔山忽得仙道蜀人思之為立
祠成都文類孫松壽觀古魚鳬城詩野寺依脩竹魚鳬
迹半存髙城歸野壠故國藹荒村古意憑誰問行人謾
苦論眼前興廢事煙水又黄昏註云在温江縣北十里
有小院存按漢文苑資中王子淵以宣帝神爵三年有
事湔上作僮約文即此縣也　寰宇記云皂水在温江
縣李膺記相林寺前清皂二水是矣任慥渠堰志云九
㫒口堰其源出於皂江至郫之柵頭别流為温江口而
九昇口者實兩江之滙也杜甫陪李七司馬皂江上觀
造竹橋詩伐竹為橋結構同褰裳不涉徃來通天寒白
鶴歸華表日落蒼龍見水中顧我老非題柱客知君才
是濟川功合歡却笑當年事駈石何時到海東趙抃早
離温江夜泊白沙步詩曉與諸孫别依然頗動懷去乘
蘭棹穏行得綵衣偕漁父遥連市村扉半掩柴夜來溪
上宿夢已在髙齋　宋史哲宗紹聖四年夏四月八日
有芝生于温江縣觀音院齋㕔之楹一本而數結煙縷
氤氲閲月不㪚邑令孫漸扁其處曰芝堂而為之頌云
西母薦祉金精効奇是生神草雲英瓊㽔給園之中湔
水之湄地其幽矣芳而孰知陟彼岷宫真人頎頎夜授
秘訣謂余搴之沃之醴泉濯之天池羞以石髓茹而忘
飢黄綺為侣喬松可期盍獻天子以薦神祗　古今集
記治西三里之金烏池唐髙宗曾夢金烏集于益州巨
木上遣使訪至此見烏三足而金色浴于此池志云今
有金烏觀存　集記温江治西三十五步有女郎祠張
天師孫靈真之女名玉蘭者幼不茹葷十七夢吞赤光
感孕為母所責一夕無疾而卒有一物如蓮花自腹中
出開視之乃本際經十卷葬百餘日雷雨晦㝠失經所
在墳壙自開而飛昇棺蓋掛于巨木之上此三月九日
事鄉人至今如期齋祭之按郡國志梁州女郎山張魯
女浣衣石上感赤光之祥而懷孕生二龍及女死將殯
柩車忽騰躍升此山遂葬焉其浣衣石猶在因謂之女
郎山其説畧同
　　　彭縣
志云縣西北三里有劉宋時晉燾郡城梁東益州西魏
天水郡後周九隴郡唐武德之濛州垂拱之彭州皆理
此　寰宇記云濛陽縣唐儀鳳年于濛江之北置故曰
濛陽蓋彌濛水源出九隴縣來經當縣南二百五十步
本志云東二十里之濛陽鎮有故縣址
志又云北三十里之二郎鎮乃九隴縣址以九隴山為
名寰宇記云九隴山自永昌縣連亘至縣界屈曲而九
折也方輿云九隴者古彭州之西山一伏隴二豆隴三
秋隴四龍奔隴五走馬隴六駱駝隴七千秋隴八較車
隴九横擔隴故有九隴之名　陸放翁云天彭號小西
京以其俗好植牡丹有京洛之遺風古今雜記孟氏以
牡丹名苑于時彭門為輔郡典州者多其戚里得之上
苑此彭門花之始也天彭亦謂之花州而牛心山下謂
之花村云　治内有東湖元符中袁隲記云九峰髙峙
濛水濬發樓閣亭軒隠見于茂林脩竹間又有西湖元
和中守王潛蕭祐創進士鄧衮記云二公陶奇撰幽不
乏心匠于西湖臺島花竹布置罔不宛妙也　勝覽
云南樓在郡圃中范百禄有記文同彭州南樓詩云百
尺壓城端飛簷欲上摶湖光揺埤堄山影轉欄干秀野
含春煦喬林擁暮寒回頭大岷雪千仞正巑岏　勝覽
又云望雪樓在子城上唐彭州守建以望雪山太和進
士鄧衮銘曰維蜀之鄙截如巨砥厥郡維彭西北天屏
危碧峭青戞霄摩㝠鯨跳虬奔限蠻隔畨上排雪峰延
疊萬重鶴甃瑶軿月積綃鮮振古不􁪈四節一色皎皎
披飄寒涸隂膠光涵二水冷射千里徃哲所嘉名之玉
壘也　髙適為州刺史彭州山行詩云峭壁連崆峒攢
峰疊翠微鳥聲堪駐馬林色可忘饑怪石時侵徑輕蘿
乍拂衣路長愁作客年老更思歸且悦巖巒勝寜嗟意
緒違山行應未盡誰與玩芳菲蘇頲贈彭州權别駕詩
雙流脉脉錦城開追餞年年徃復迴秪道歌謡迎半刺
徒聞禮數揖中台黄鶯急囀春風盡班馬長嘶落景催
莫愴分飛岐路别還當奏最掖垣來　集古録載秦李
氷為蜀守鑿山導江以去水患其神怒化為牛出沒波
上君操刀入水殺之因刻石以為五犀立之水旁與江
誓曰後世淺無至足深無至肩謂之誓水碑立在彭州
馬端臨云彭州掘地得絳帖舊本字畫清勁頗類舊武
岡而差優也　寰宇記云九隴縣灌口鎮之城西有玉
女祠祠西有蜀守李氷祠存　五代史補蜀王衍與其
太妃遊青城山遂至彭州陽平化志云今金城山之仙
居觀是其駐蹕所也金城山形如城上應角宿即二十
四化之陽平治矣　志又云治北五十里白石溝即漓
沅治也上應房宿治有鴻都觀下觀名曰響石寰宇記以
漓沅作麗元云范蠡學道於此又云五龍山有神溪水
仙人李伯陽登山嗽之今為溪源山髙數百丈延袤二
十餘里山麓有洞旱時祈雨巫者初入握火燭之行少
頃跂足而望懸崖中有斧鑿痕如井深數十百丈牖一
線之明而烟熖裊然上衝謂之天生眼至此少偃息復
入第三四五六洞洞下重淵深不可測盛夏水冷如氷
以編竹筏寢其上逡巡蟻附而入抵第七洞龍所穴也
始用符呪取水盛竹筒而出離洞口即有風雷隨之而
雨作焉間值洞中水壅巫者多不得出　勝覽云葛仙
山有崇真觀在濛陽北四十里二十四化之第五化也
葛仙翁璝楊仙翁昇賢於此得道大同中蒲仙翁高遠
復於此白日上昇梁武錫名上清觀劉孝先作碑以紀
其事按成都記韋臯夢神人謂曰異日富貴無忘葛璝
也後尹成都再夢乃復新觀宇臯自為記雲笈七籖云
葛璝化週迴巖巒左右嵌穴地靈境秀逈絶諸山故有
二十四峯八十一洞觀下有磎泉深在谷底汲之非便
此宫之西過崖磴十五步巨石下有丁東水出於崖腹
滴入窪石竅中中和年刺史安金山准詔投龍郡縣參
從者三百餘人忽有汚觸其水者頃刻乃竭安公與道
流頗懐憂懼夜至泉所拜手焚香叩祈良久涓㳙而滴
雖從騎之衆食之充足每年三月三日蠶市之辰衆逾
萬人宿止山内飲食之外水常有餘矣　勝覽云至德
山在郡西三十里上有廣明院蜀王衍専事遊幸嘗登
是山患其髙險令於福唐寺東别開一徑凡數里廣可
二丈栽松砌石以達于寺從官悉騎以從松枯石怪尚
有存者本志云至德山有三昧泉自石竇噴冽方大如
斗不竭不溢俗傳即知𤣥國師洗人面瘡之處至今疾
者澆之多効按髙僧傳釋羅僧者蜀聖寺中得果位人
也嘗寢疾於五臺山同㑹僧衆俱不之測悟達國師獨
善視之將及九旬病愈别去云所苦今遂平復由師之
力我住在劎外九隴郡之茶籠山爾異日遊方無忘相
訪也悟達暮嵗至蜀厯訪羣峯訊老樵輩皆以未嘗聞
兹山名乃嘆曰噫病禪之妄也將回遇一山童曰某是
彼巖之聚沙者前導而去俄覩殿塔儼空房廊環肅果
值昔之病僧迎門叙故日將暮矣而謂之曰兹寺非得
漏盡通不能至爾以宿縁一諧遘止言寄寓乎斯為未
可爾其克勤脩證詣果胡難乃命舊童送師歸去迴望
之頃但見巖壁峭峻杉檜莾蒼而已則開成中事也時
知元著傳之次得僧可思尤閑地理為元作塋兆于丹
景前峰其山若雉堞狀雖高低起伏而中砥平俄有里
人耆老曰古相傳云茶籠山矣　志云縣北三十里丹
景山舊志以為山蒔牡丹春時紅艶照人故名其前為
彭門山兩山對峙懸崖絶壁相去數百步如門即天彭
門也或曰彭祖徧游洞府以窺聖迹嘗徃來于其中五
代史補偽蜀太后徐氏題丹景山金華宫詩云碧煙紅
霧撲人衣宿露蒼苔石徑危風巧觧吹松上曲蝶嬌頻
採臉邊脂同尋僻境思攜手暗指遥山學畫眉好把身
心清浄處角冠霞帔事希夷太妃徐氏和云丹景山頭
宿梵宫玉輪金輅駐遥空軍持無水注寒碧蘭若有花
開晩紅武士盡排青嶂下内人皆在講筵中我家帝子
傳王業積善終期四海同　寰宇記云白鹿山在九隴
縣北五十里周地圖記云宋元嘉九年有樵人於山左
見羣鹿引弓將射之有一麛所趣險絶進入石穴行數
十步則豁然平博邑屋連接阡陌周通問是何所有人
答曰小成都後更徃尋之不知所在　勝覽云白鹿山
有大乘金覺禪寺本晉佛圖澄所建上有洗腸池按大
同志晉太安二年羅尚殺隠士劉敞敞故州牧劉璋曾
孫也隠居白鹿山髙尚皓首未嘗屈志尚信妖言而殺
之矣　輿地紀勝云彭縣大隋山之景德寺大業中神
照禪師投錫之所有木禪菴白龍井山生竹若龍頭俗
呼龍頭竹勝覽云大隋去堋口鎮三十五里神照所居
有瀑布張天覺記云西山之勝在彭門者大隋為甲郭
印詩云我聞大隋名夢寐猶記録得檄天彭道喜氣知
可掬出城六十里崎嶇轉江曲山門忽斗上危步依笻
竹崩石帶煙雲異草羅澗谷寂鳥下窺人纍猿時掛木
路窮纔見寺金碧焕雙目祖師古定光燈冷無人續開
公生異世大事如付囑僧言山長隂朝暮雲容蹙兹辰
為我晴疊岫堆濃緑虛閣倚秋風一洗塵土俗舉手揖
丹景横身跨白鹿十年勞問訊親到心始足坐久燭漸
微借榻雲間宿山寒寐不成窓外泉鳴玉　髙僧傳彭
州土溪智陀子言菴主綿州人也初至大隋聞舉石頭
和尚示衆偈倏然領㫖歸隠土溪懸崖絶壑間有石若
蹲異獸師鑿以為室中發異泉了無涸溢四衆訝之居
三十年化風盛播初室成日作偈曰一擊石菴全縱横
得自然清涼無暑氣㳙潔有甘泉寛廓含沙界寂寥絶
衆縁箇中無限意風月一牀眠　勝覽云中隋山在大
隋之後上山三十里至光相閣三月半間掃去積雪下
視葛仙白鹿大隋真培塿也　碑目云九隴縣龍懷寺
碑唐王勃撰略云龍懐山者井絡之所交㑹岷隅之所
控帶攢峰北走吐香嶂於𤣥霄巨壑南馳歕洪濤於赤
岸香城寳地左右林泉碧岫丹岑徃來煙樹隋開皇五
年始賜額為龍懷寺因嶂為壁憑崖列户地鄰緜左遂
均緜上之恩山似龍盤即建龍懷之刹矣　按彭州寺
觀特盛故予隨類而詮次之則山川亦可見焉
　　　崇寜縣
唐之唐昌縣宋初之永昌縣也熙寧間狄道李子忠來
牧是邑構堂于其所居之西北隅而命之曰治已修筠
珍榦羅立環擁寒溜滚滚渠行沼畜公事既休即來其
間此文與可記之矣　唐咸通中御史中丞吳行魯出
知彭州於州之唐昌縣心置草市歇馬亭及靈岩報恩
院陳谿為之作記立碑建德鄉其詞曰聖上以南夷不
䖍邊塵坌起候旦授執政意俾擇要郡以良能而牧之
遂命御史中丞渤海吳公行魯持節出剌雅安公松筠
植心金石勵志雅安實邊之衝東入嶮隘應援由此公
至止一顧屹如巨防當危疑之秋瞬息無事郡人以考
秩將滿預懷去思接武陳誠願借綏撫丞相隴西公以
公功業昭著飛章上聞請充節度㕘謀兼諸軍行營副
都知兵馬使東路行營都知兵馬使仍兼知黎州巡邊
制置公遂於大渡河剏置一橋亘五百尺自干戈未寜
士馬旁午饋運徃復商旅經過曾無覆溺之憂永絶滯
留之患至今行者見必歸恩異跡奇謀繁難具紀由是
復昇于犍為雅之南千里縣道烽堡相躅早夕軍食跂
俟於犍為公智出事先機生料外風波助意舟檝如飛
是得闔境無虞諸軍飫飽實公之功也由是天子以彭
門名郡而償其重勲公軔車之日即究風俗民之憂苦
已明其重輕事之興廢已熟其利病從便革弊幽顯愜
心郡内既肅施及支邑以唐昌縣中界接導江郫城東
西綿逺不啻兩舍雖有村落僻在荒塘昔置郵亭廢毁
將久行役者野食而泉飲貿易者星徃而燭歸􁑤􁘛公
行投告無所深溝雨漲古陌橋摧跬步難踰艱苦寜述
况輸役責限徵斂有程而欲罪其稽逋者乎公惻然凝
想即日計成遂陳於連帥於縣心置草市因其鄉名便
以建德為號自此四來者旋踵而迓迎中望者舉目而
知歸老幼攜挈倏忽而至萬家歡笑共事脩營不旬日
而告就今則百貨咸集蠢類莫遺旗亭旅舍翼張鱗次
榆楊相接桑麻漸繁如此牧人可謂移風易俗矣昔武
侯以蜀脞脆故令隣邑翊日而市意在習其筋力而俟
之征徭又每及上春以蠢為名因定日而有知所徃公
亦約之以期而候之其日商旅輦貨至者數萬珍纎之
玩悉有受用之具畢陳想人之心豈待詢問而知其歡
悦也復以路由諸部疊跡輪蹄徘徊一息無税駕之所
遂出俸錢建長亭崇軒邃室外廐内厨帷薄精新器物
充足則徃來者非止晝食而卜夜可矣人既繁㑹俗已
豐饒又置一鎮抽武士三十人而禦之創立廨署早暮
巡警盗將竄跡人遂髙眠不感晨鷄無聞夜犬皆云康
泰不可比儔又兹地㑹昌之前有佛寺數所因廢而未
興鄉閭求福無處禮敬像設之儀莫識鐘磬之聲不聞
僻野深郊轉為聾俗復置靈巖報恩院脩北方天王及
侍從奇工妙飾相好無雙髙墉環合門廡揭立又度僧
住持行道無有虛日斯人也非只豐足而永逃夭札之
患得不紀其盛跡而垂於無窮者哉
　
　
　蜀中廣記卷五
欽定四庫全書
　蜀中廣記卷六
　　　　　　　　　　　　明　曹學佺　撰
　名勝記第六
　　川西道
　　　成都府六
　　　灌縣
成都記云江水出羊膞山北連甘松至于灌口永康軍
志漢文翁為守穿湔江水堰流以灌平陸春耕之際需
之如金號曰金灌口也　李膺益州記曰湔水路西七
里灌口山古所謂天彭闕也華陽國志望帝之時㑹有
水災其相開明决玉壘以除水害遂委以政事已而禪
位於開明之西山隠焉按今灌口鎮有望帝祠存　道
將又云秦李氷為蜀守知天文地理謂汶山為天彭門
乃至湔及縣見兩山相對如闕彷彿若有神見遂於水上立
祠三所祭用三牲珪璧沉瓚漢興數使使者祭之按揚
雄蜀記李氷以亡者過天彭闕精靈數見焉　元和志
灌口鎮在導江縣西二十六里後魏置自灌口坂迄千
頃山五百里間兩崖壁立有瀑布飛流十里而九昔人
以為井陘之地寰宇記云唐貞觀於灌口鎮立鎮静軍
宋改為永康軍矣杜甫野望因過常少仙詩野橋齊度
馬秋望轉悠哉竹覆青城合江從灌口來入村樵徑引
嘗果栗園開落盡髙天日幽人未遣回岑參聞崔十二
侍御灌口夜宿報恩寺詩聞君㝷野寺便宿支公房谿
月冷深殿江雲擁廻廊燃燈松林静煑茗柴門香勝事
不可接相思幽興長蘇軾送鮮于都曹歸蜀灌口舊居
詩薾盡霜鬚照碧銅依然春雪在長松朝行犀浦催収
芋夜渡繩橋看伏龍莫歎倦游無駟馬要將老健敵千
鍾子雲三世惟身在為向西南説病容　水經註曰江
水又厯都安縣即汶山郡治劉先主所置也有桃闗及
漢武帝祠李氷作大堰於此立碑六字曰深淘潬淺包
􁆘􁆘者於江作塴塴有左右口謂之湔塴江古今集
記曰李氷使其子二郎作三石人以鎮湔江五石犀以
厭水怪鑿離堆山以避沬水之害穿三十六江灌漑川
西南十數州縣稻田自禹治水之後氷能因其舊跡而
疏廣之今縣西三十三里犍尾堰索橋有李氷祠按即
崇徳廟也宋扈仲榮仕為監永康軍崇徳廟即此　范
石湖離堆詩序云沿江兩厓中斷相傳秦李氷鑿此以
分江水上有伏龍觀是氷鎻孽龍處蜀漢水涸則遣官
致祭壅都江水以自足謂之攝水民祭賽者率以羊歳
殺羊四五萬計其詩云殘山狼石雙虎臥斧跡鱗皴中
鑿破潭淵油油無敢唾下有猛龍拴鐡鏁自從分流注
石門西州秔稻如黄雲刲羊五萬大作社春作伐鼓蒼
烟根我昔官稱勸農使年年來激西江水成都火米不
論錢絲管相隨看蠶市　註水經曰江水由湔塴江入
郫江撿江以行舟益州記曰江至都安堰其右撿其左
其正流遂東郫江之右也因山頺水坐致竹木以溉諸
郡又羊摩江灌江西於玉女房下作三石人於白沙郵
郵在堰官上立水中刻要江神水竭不至足盛不没腰
是以蜀人旱則藉以為溉雨則不遏其流故記曰水旱
從人不知饑饉沃野千里世號陸海謂之天府也俗謂
都安之堰亦曰湔堰又謂之金堤左思蜀都賦云西踰
金堤者也諸葛亮北征以此堰農大國之所資以征丁
千二百人主護之有堰官李膺記云玉女房鑿山為穴
深數十丈有廊廡堂室屈曲殆若神功非人力矣　蜀
志後主登觀坂看汶江旬日始還成都華陽國志益
州刺史皇甫晏至都安屯兵觀坂從事何旅曰今所安
營地名觀坂上反在下其徴不祥不從果為牙門張和
所殺　隄堰志曰粤自神禹導江正源至石紐出汶川
而南其北無水秦昭襄王時蜀守李氷鑿離堆虎頭於
江中設象鼻七十餘丈首濶一丈中濶一十五丈後一
十三丈指水一十二座大小釣魚護岸一百八十餘丈
横瀦洪流故曰都江以分岷江之水北折而東灌溉蜀
郡田疇以億萬計蜀用富饒號稱陸海於所逼處又設
護岸盖籠石附岸水不蠧土而渠可堅久指水數十餘
處如象鼻状以扞之皆冰之所作也都江口舊有石馬
埋灘下凡穿淘必以離堆石記為凖號曰水則其下淘
深二丈二尺而水則下亦深七八尺石渠水口横一丈
五尺從一百二十丈深六尺石洞水分為三曰灌田水
口横一丈從一百二十丈深六尺曰彭州水口横三丈
又分為二其一從十有五丈深五尺其一從四十丈深
三尺曰将軍橋水口横二丈三尺從四十丈深三尺外
應水口横四丈從一百四十丈而中分之上流深六尺
下流二尺保堂水口横一丈五尺從一百三十丈深四
尺倉門水口横八尺從五十丈深二尺馬騎水口横六
丈從二百九十丈深二尺鼓兠石趾水口横二丈五尺
從六十丈深二尺東穴水口横三尺從一百五丈深五
尺投龍水口横五丈從八十丈深三尺北水口横四丈
從一百八十丈深三尺鐡溪水口横一丈從六十丈深
三尺撙下水口横五丈從一百二十丈深三尺五徙水
口横三丈從六十丈深一尺歳以為度過與不足其害
立見由漢以来數千百年或因舊葺治或因時疏築而
功實原於秦守氷故厯代廟祀之所謂馬騎水口者東
南六七里間冇堤名上馬騎下馬騎各長二百餘步世
傳氷駐馬於此督工後訛以騎為隄也宋史曰沬水
出蜀西徼外今陽山江大皂江皆為沬水入西川嘉眉
蜀益間夏潦洋溢必有衝决可畏之患自秦李氷鑿離
堆以分其勢一𣲖南流于成都以合岷江一𣲖由永康
至瀘州以合大江一𣲖入東川而後西川沬水之害减
耕桑之利溥矣皂江支流迤北曰都江口置大堰䟽北
流為三曰外應溉永康之導江成都之新繁而逹於懐
安之金堂東北曰三石洞溉導江與彭之九隴崇寧濛
陽而逹於漢之雒東南曰馬騎溉導江與彭之崇寧成
都之郫温新都新繁成都華陽三流而下派别支分不
可悉紀其大者十有四自外應而分曰保堂曰倉門自
三石洞而分曰将軍橋曰灌田曰雒源自馬騎而分曰
石址曰鼓兠曰道溪曰東穴曰投龍曰北曰撙下曰五
徙而石渠之水則自離堆别而東與上下馬騎乾溪合
凡為堰九曰李光(缺/)膺村曰百丈曰石門曰廣濟曰顔
上曰弱水曰濟曰導皆以隄攝北流注之東而防其决
離堆之南實支流故導以竹籠石為大隄凡七壘如象
鼻狀以捍之離堆之趾舊鑱石為水則則盈一尺至十
而止水及六則流始足用過則從侍郎堰减水河泄而
歸諸江歳作侍郎堰必以竹為䋲自北引而南凖水則
第四以為髙下之度江道既分水復湍暴沙石填委多
成灘磧歳暮水落築堤壅水上流春正月役工濬治謂
之穿淘有碑刻熙寧制書云凡創水磑碾有妨灌溉民
田者以違制論　元史曰蜀堰舊為李冰作厯數千百
年所過衝崩蕩嚙又大為民患有司以故事歳至隄防
一百三十有三所役兵民多者萬餘人少者千人其下
充數百人役凡七十日不及七十日雖事治不得休息
不役者日出三緡為庸錢由是富者屈於貲貧者屈於
力上下交病㑹其費歳不下鉅萬緡大抵出於民者什
九藏於吏而利之所及不足以償其費元統二年僉四
川肅政廉訪司事吉當普廵行周視得要害三十有二
處餘悉罷之召灌州判官張宏計曰若甃以石歳役可
罷民力可蘇宏遂出私錢為小堰堰成暴漲不動乃具
白行省及䝉古軍七翼之長郡縣守宰下及鄉里之老
各陳利害咸以為便於是徴工發徒即都江舊蹟而治
之鹽井闗限其西北水西關據其西南分江導水因勢
瀦堰以鐡六千斤鑄大龜貫以鐡柱鎮其江源然後諸
堰皆甃以石範鐡以關其中以桐油石灰雜麻絲搗熟
宻苴罅漏岸善崩者築江石以䕶之上植楊柳旁種蔓
荆櫛比鱗次賴以為固所至或疏舊渠以導其流或鑿
新渠以殺其勢遇水㑹則有石門泄蓄自是水利省臺
上其功詔掲傒斯記之是役石工金工皆七百人木工
二百五十役徒三千九百䝉古居二千糧千石有竒石
材萬餘灰六萬餘斤油半之鐡六萬五千斤麻五千斤
共四萬九千有竒緡工畢官積餘二十萬一千八百緡
責灌守以貸於民歳取其息以備祭祀淘灘修堰之費
仍免灌之兵民常役俾專力堰事焉　舊經云太初蜀
王征西畨野人以壺漿為獻王使投之江中三軍飲之
皆醉因名味江寰宇記云味江水出青城長樂山下江
中有大石髙數丈號大坎又有小石在其下亦髙數丈
為小坎水激其上洶湧聞于數里古老傳云味江水甘
美人争飲之因名青城外史云即今漩口江也江口石
有名大險小險或即坎之轉音大坎石磴逶迤其傍深
林老樹猿猴纍纍掛樹間春夏水至則没路矣　水
經註云都安縣渡江有笮橋按所謂索橋溜筩皆其遺
制也唐獨孤及笮橋贊曰相引一索人綴其上如猱之
縳轉帖入淵如鳶之落㝷橦而上如魚之躍頃刻不戒
霣無底壑志云縣西二里有橋曰珠浦即索橋也其制
兩岸塹石為穴揵石為籠夾植巨木屹砥湍流編竹繩
跨江横濶一丈離水面五尺長百二十丈方輿勝覽云
繩橋前有翠圍山山上道院古王仙柯燒丹之處在永
康縣西八里范成大過青城題索橋詩織簟勻鋪面排
繩彊架空染人髙曬帛獵户逺張罿薄薄難承雨翻翻
不受風何時將蜀客東下看垂虹志云溜筩橋在縣西
六十里兩岸石柱以竹繩横牽斲木為筩狀似瓦覆繫
繩上渡者以麻繩縳懸筩下仰面緣繩而過南通滋茂
鄉與汶川界今易為繩橋　古今集記云縣西十餘里
有虚閣棧道二十五里有石笋閣道三十里龍洞閣道
　碑目云距紫屏山二里許道旁有漢石刻三皆治道
記也其一曰建平五年孝哀時刻也其二曰永平元年
孝明時刻也在范公平磨崖之西　成都記云古魚鳬
國治導江縣寰宇記曰導江縣本都安縣地太康地志
云都安劉先主置屬汶山郡周武帝併入益州之郫别
於灌口置汶山縣唐武徳元年改為盤龍縣㝷改為導
江李膺記云山土色黄盤廻有龍形故曰盤龍外史云
盤龍山不言所在今學宫之右有金龜山壌黄而形蜿
蜒者是也　志云導江廢縣在東二十里導江舖元為
廵檢司時土城尚在今悉平為田初孟蜀改導江為灌
州宋改永康軍㝷廢熙寜七年趙抃知成都乞復永康
軍嘉定二年知軍虞剛簡上五事曰本軍近接威茂并
青城一帶山不五七十里即是夷界唐吐蕃入冦自此
途出又距成都百二十里而近其為𦂳切甚於雅黎
方輿勝覽云玉壘堂致爽軒俱在軍治范至能詩夕陽
塵外漲郊墟六六峰頭夢覺餘竹色喚人來下馬亂蟬
深處有圖書陸務觀和云黄塵赤日汗沾裾竹裏煎茶
喜有餘堪笑放翁窮意巧就君池館讀君書子焞和云
團團竹色遶郊居勾引清風百畆餘憶昔敲門蘇内翰
而今下馬范中書　紀勝云廣莫亭在軍北朝天門太
守吕汲公建李壁記曰危簷飛檻負城四出觀覽之勝
甲于東南出金馬門過朝天寺登廣莫亭凴欄下視一
目千里矣又有花洲在軍城南百步王子俊為賦魏華
父記　碑目云唐貞觀十三年韋作觀魚碑在軍城五
里北山朝天寺又云唐人徐浩書金剛經在導江天宫
院今刻之石又云導江縣北迎祥寺鐘樓内有刻字不
記年月觀其有節度押衙字即為唐末五代間刻也寺
有老泉為記東坡書碑刻俱存志云縣西二里崇徳
廟李文饒鎮蜀時重建叚全暐為記廟内有八分書聖
水池碣近年掘地得之移入成都墨池按方輿勝覽聖
水池在永康縣西一舎玅真觀觀昔有女子上昇仙洞
藥爐尚存不知碣何以在崇徳廟　碑目云唐吴行魯
碑在導江縣北鬬雞臺有古碑刻字畫磨滅盖唐大中
十一年治𨽻彭州時吴為長史所建又云偽蜀王建之
子嘉王宗夀與能仁院僧卯徃来書劄二十餘簡存于
龍門院墨迹宛然如新按張商英龍門院本末記院在
永康縣六里青城大面三十六峰嵯峨萬仞盡在軒檻
間其詩云四時積雪瞻岷嶺三𣲖飛泉出洞天即此地
　寰宇記云司馬相如墓在導江縣東十里又有楊妃
池今為唐氏之居按太真外傳楊元琰為蜀州司戸生
貴妃於此妃兒時嘗誤墮此池志云在縣東二十里今
為邱洪二姓宅　陳後山云王蜀花蕊夫人姓費氏青
城人也圖經相傳有花蕊舊宅不知其處費氏尚有裔
存詳見詩話　方輿勝覽云蠶崖闗在導江縣五十里
以振西山之走集外史云闗去縣二十里實汶川地有
巨石髙丈餘峙山之麓土人云此蠶崖石也闗以此得
名志云闗當縣西岷江之北松茂驛路之衝周武天和
二年剏立石路巉稜如簇蠶因名杜少陵詩蠶叢鐡馬
瘦灌口米船稀即此宋熙寧五年重建元末燬于兵火
今置廵司關外有市謂之蠶崖市宋史韓忠憲公子紺
繼知成都日所遷以為夏夷互易之地盖絶西羌窺伺
之端云金部格曰勑松當悉維翼等州熟羌每年十月
已後即来彭州互市法司差上佐一人於蠶厓闗外依
市法至市塲交易勿令百姓與徃還　志云玉壘山去
縣三百里衆峰叢擁逺望無形惟雲表崔嵬稍露山石
瑩潔可為器亦碔砆之類唐貞觀剏闗於其下名玉壘
闗亦曰七盤闗乃畨夷徃來之衝也　碑目云玉壘闗
碑唐大中十年白敏中帥蜀日建關旁有大碑即幕府
陳可度頌功徳之碑岑參酬崔十三侍御登玉壘山思
故園見寄詩玉壘天晴望諸峰盡覺低故園江樹北斜
日嶺雲西曠野看人小長空共鳥齊髙山徒仰止不得
日攀躋崔信眀送金敬陵入蜀詩金門去蜀道玉壘望
長安豈言千里足方㝷九折難西上君飛盖東歸我挂
冠猿聲出峡斷月影落江寒從今與君别花月㡬新殘
　李膺益州記云齊永明初置齊基縣於青城山東築
土城週五里周地圖記云武帝改齊基為青城縣因山
名也志云廢青城在今縣西四十里散入大樂其亭二
鄉　名山記曰益州西南青城山一名青城都山形似
城其上有崖舎赤壁張天師所治處南連峨眉亦有洞
天諸靈書所藏不知當是第㡬洞天也　玉匱經曰青
城山為第五大洞寳仙九室之天一名赤城山對蜀郡
之西北在岷山之南杜光庭記云岷山連峰接岫千里
不絶青城乃其第一峰耳髙三千六百丈周匝五千里
霛仙所宅祥異則多於是有瑤林瓌樹金沙玉田甘露
芝草天池醴泉之異焉福地記中國名山以青城峨眉
為西嶽佐理又三佐命山及十大洞天皆有青城之名
　楊用修蜀志補罅云青城山有一百八景風日佳時
登儲福宫望之厯厯可數曰彭祖峰曰石鑑峰曰龍牙
峰曰野雲溪曰藏雲塢曰齊雲榭曰垂虹亭曰捎雲閣
曰觸石軒曰臥雲庵曰青溪曰碧桃溪曰芙蓉溪曰躑
躅溪曰海棠溪曰溪光亭曰過溪橋曰乳泉曰滴珠泉
曰檻泉曰清風湖曰鑑湖曰荻花洲曰蓼嶼曰碧霞洞
曰斜川曰曲水曰紫霞洞曰鑑橋曰藥圃曰紫薇洞曰
酴醿洞曰清隂橋曰緑篠橋曰玉微亭曰紅霞塢曰爛
柯亭曰灌稻泉曰翠光亭曰茅堂曰紫陽洞曰桃源曰
暗香亭曰金華堂曰舸齋曰蕙谷曰黄梅嶺曰煎茶溪
曰芹浦曰鸚鵡林曰葦廬曰野人澗曰柘坪曰寳遂社
曰玅髙峰曰娑羅坪曰木蘭岫曰桂香亭曰石寳曰白
蘋洲曰藻壑曰望岷􁮵曰豹谷曰百花潭曰鹿闗曰瑞
香嶺曰芝畦曰瑞荷塘曰蒹葭渚曰黄浦曰菱灣曰芭
蕉谷曰直釣亭曰和芳隴曰金棖徑曰橘徑曰鑑雉泓
曰芙蕖島曰歳寒洞曰葦杭曰棲真洞曰望仙坡曰黄
葵坡曰鳯簫樓曰跨鳯亭曰牛闗曰馭鶴峰曰化城洞
曰望闕䑓曰凝碧溪曰玉女潭曰寳陀岩曰蓴坡曰藏
春島曰桂子谷曰九曲池曰華海曰江梅島曰水仙匯
曰薝蔔崗曰丹臺曰浴丹池曰曝藥臺曰芳草渡曰采
薇汀曰金絲堤曰菖蒲谷曰種茶岩凡一百有八也
唐耿湋送崔眀府赴青城縣詩清冬賔御出蜀道翠微
間逺霧開羣壑初陽照近闗霜潭浮紫菜雪棧繞青山
當似遺民去柴桑政自間錢起賦得青城山送楊杜二
郎中赴蜀軍歌蜀山西南千萬重仙經最説青城峰青城
嶔岑倚空碧逺壓峨眉吞劍壁錦屏雲起易成霞玉洞
花眀不知夕星臺二妙逐王師阮瑀軍書王粲詩日落
猿聲連玉笛晴来山翠傍旌旗綠蘿春月營門近知君
對酒遙相思岑參寄青城龍谿奐道人詩五嶽之丈人
西望青瞢瞢雲開露崖㠐百里見石稜龍谿盤中峰上
有蓮花僧絶頂小蘭若四時嵐氣凝身同雲虚無心與
谿清澄誦戒龍每聴賦詩人則稱杉風吹袈裟石壁懸
孤燈久欲謝微祿誓将歸大乗願聞開士説庶以心相
應崔塗寄青城山顥禪師詩懐師不可攀師住杳冥間
林下誰聞法塵中只見山終年人不到盡日鳥空還曽
聴無生説應憐獨未閒賈島送靈應上人詩遍叅尊宿
遊方久名嶽竒峰問此公五月半間看瀑布青城山裏
白雲中宋紫微孫處士送青城丈人詩深羡青城好洞天
白龍一覺㡬千年鋪雲枕石長松下朝退看書盡日眠
趙抃入蜀先寄青城張遨先生詩踰年青社得徘徊一
日皇華下詔催蜀道五千馳驛去秦闗百二拂雲開不
同叅政初時入也似尚書兩度来到日先生應笑我白
頭猶自走塵埃又遊青城詩三十六峰峻維岷在蜀竒
方行刺史部重欵丈人祠凍雪諸蕃隔晴雲大面披訪
仙窮寳洞勅鬼覘豐碑泉落寒崖響蘿依古木垂良
工存舊筆老叟琢新詩陟險齊雙屐逄幽鼓七絲盤
桓不忍去還作更来期范成大青城山詩萬里清遊
不暇慵雙旌換得一枝笻来從井絡直西路上到江
源第一峰海内閒身輸我佚山中佳氣為人濃題詩
試刻巖前石付與他年蘚暈重李膺記云入山七
里至赤石城有羊馬臺三師壇上五里至瀑布水澗
二百步有二石梯有一石笋髙三丈過二石門絶崖
數百丈下起常道觀髙峰下有水六時灑落東北有二
石室名龍宫可容百餘人從龍宫過石室至石梯名龍
橋又有一石梯洞穴深邃莫知所極西北有石室宛然
見存又有黄帝壇石法天地上圓下方濶一丈二尺有
十二角觀東石刻日月各濶五尺厚一尺二寸相對柱
上烏兔輝爍方圓磅礴可觀　五岳真形圖云洞天所
在之處其下别有日月分精以照其中龍橋處二山相
去百餘步峯巒危竦相對橋在峰首橋之半漸漸促小
可六七寸長一丈五尺兩邉懸崖俯臨不測山旁有誓
石天師張道陵與鬼兵為誓朱筆畫山青崖中絶今騐
斷處石並丹色濶二十丈深六七丈望之赩然也　青
城甲記黄帝封青城山為五嶽丈人乃嶽瀆之上司真
仙之崇秩一月之内羣嶽再朝焉續慱物志青城縣嵗
春秋以蔬饌享丈人山令躬行禮盖蜀之望山也有丈
人觀在青城北二十里碑目云丈人觀四碑大殿右功
徳碑鄭敖書殿上祝文碣進士任璠文三門下置觀碑
徐大亨文三門右紀符瑞碣甘遺榮八分書杜甫詩云
自為青城客不唾青城地為愛丈人山丹梯近幽意丈
人祠西佳氣濃綠雲擬住最髙峰掃除白髮黄精在君
看他時氷雪容李真六言詩春凍曉韉露重夜寒幽枕
雲生豈是與山無素丈人着㡌相迎真盖唐末仙人也
陸游謁丈人觀詩黄金篆書榜朱門夹道巨竹屯蒼雲
岩巔劃若天地分千柱眈眈壓其根纓冠笑謁丈人君
廣殿空庭吹寳薫摩挲畫牆手為皴異哉山䕫與
土羵物怪齾齾冠邱墳僊人佩玉雜帨帉手整貂冠最
不羣欲去不忍恨日曛道翁採藥晝夜勤松根茯苓獲
兼斤人芝植立强骨筋枸杞羣吠聲狺狺山爐小甑炊
幽芬朱顔不飲常自醺我亦宿誦五千文一念之差墮
世紛逝将從翁走如䴢隠書秘訣何由聞又題丈人觀
道院詩斷雲浮月磬聲殘木影如龍布石盤偶駕青鸞
塵世窄閒吹玉笛洞天寒竒香滿院晨炊藥異氣穿巗
夜浴丹却笑飛仙未忘俗金貂猶帶侍中冠按務觀二
作多詠范長生事其劍南詩稿云青城山有孫太古畫
碧落侍中范長生舉手整貂蟬像特妙其詩又有浮世
深沉何足計丹成碧落珥貂蟬之句　方輿勝覽云碧
落觀即長生觀在青城山北二十里昔有范寂字無爲
劉先主時棲止青城山中以修煉為事先主徴之不起
就封為逍遙公得長生久視之道劉禪易其宅為長生
觀觀有古柟髙數十尋圍三十尺世傳長生手植胡叔
豹詩更斸盤根藏大藥也令嘉樹得長生即此觀有赤
城閣臨眺甚逺外史云唐眀皇登青城於長生觀駐輦
故志謂長生是𤣥宗别殿雖就傾圯遺砌儼然唐求長
生觀詩數里緣山不厭難為尋真訣問黄冠苔鋪翠㸃
仙橋滑松織香梢古道寒晝傍綠畦薅嫩玉夜開紅竈
燃新丹鍾聲已斷泉聲在風動茅花月滿壇　乙記云
上清宫上皇殿延慶宫皆眀皇幸蜀時造呉船錄云上
清宫在最髙峰之頂以板閣挿石作堂殿下視丈人峰
直墻堵耳岷山數百峰悉在欄檻下如翠浪起伏勢皆
東傾孫知微詩臺殿壓平青嶂頂松杉挿破白雲根者
此也勝覽云晋朝起天宫於髙臺山丈人祠側號曰上
清宫其東北麓即天師種栗之處上有天池夜則神燈
飛行遍空或謂草木之精所為王叔瞻詩神燈㸃㸃光
可燭星斗熒熒低欲捫即此宫庭又出瑞聖花見方物
記　晉時又於丈人峰前建上皇觀蜀志補罅云亦名
𤣥真觀神芝異草嘉樹名花皆生於此芝草如稻苖食
之可仙唐章孝標上皇觀詩烟霞華盖七星壇想像先
朝駐禁鑾輦路已平栽藥地皇風猶在步虚壇樓臺蜃
氣晴蕭索杉檜龍身老屈蟠翻感惠休幷李郭劍門空
處望長安　延慶宫即常道觀也勝覽云自㑹慶宫西
行一二里有常道觀乃古黄帝祠址隋建甲記云大業
七年太常博士隂道碑在常道觀軒轅石龕下軒轅臺
獨秀霞表下望衆山若蟻垤連抱之樹若薺志云石龕
今呼天師洞有張天師像及唐碑字畫完好可搨碑文
曰勅益州長史張敬忠頃者西南阻化徭役殷繁山川
既接於夷戎縣道有勞於轉輸自卿鎮撫百姓咸安革
弊遷訛良多慰沃歳隂寒極比安好今賜卿衣一副至
領之蜀州青城先有常道觀其觀所置元在青城山中
聞有飛赴寺僧奪以為寺州既在卿節度檢校勿令相
侵觀還道家寺依山外舊所使道俗兩所各有區分今
使内品官王懐景道士王仙卿往蜀川等州故此遣書
指不多及右勅明皇行書開元十二年歳次甲子閏十
二月十五日下十三年正月一日至益州二日至蜀州
專撿挍移寺官節度使判官彭州司倉參軍楊夀蜀州
刺史平嗣先青城縣令沈從簡常道觀主白遺榮勒字
右款八分書碑目云延慶移觀手詔碑在觀後絶峰之
上石龕中韓擇木八分書記銘在延慶靈寳真人五符
神幢下開元十二年立志云延慶觀亦名昭慶文與可
昭慶觀詩琳崖盤玉霄彩翠接步武雲霞不可畫泉石
固難譜神幢逾百尋帝轍厯萬古靈瀑誰與窮長飛六
時雨所謂神幢即五符幢也　碑目唐𤣥宗真容碑在
六時岩下按志眀皇像亦在天師洞或以為孟㫤像也
錄異記云六時水在宗𤣥觀南二里對觀有峭厓髙五
百餘尺厓上授道壇昔寗真君與軒轅帝傳道之所每
日六時有自然水從厓上灑入澗底有石龕刻𤣥宗皇
帝御容勝覽云常道觀南有六時水云六時灑水以代
晷漏隂時即飄然而灑陽時則無吕汲公詩巖輝萬古
照泉漏六時飛京鏜詩八千里隔東西境十二時分晝
夜泉即此又有石日月日在延慶觀東北月在溪西崖
中並徑五尺六寸半一曰石天地天形有十二角地形
正方濶六七尺或云即誓鬼壇也　方輿云鬼城山在
丈人觀西北又云常道觀北有張天師誓鬼壇志云漢
時龍穴出水暴害禾稼張道陵立石臺以鎮之名誓鬼
臺甲記曰壬子七月十三日鬼城山崩瀑水大至山髙
百餘丈丈人觀居其下将憂摧壊俄有大石墜下堰水
向東竟免漂䧟初觀中資溪水日用負汲為勞自瀑水
之後流泉直注厨下甘美不竭碑目云昔天師自鬼城
山駈鬼於絶域有鬼界古碑字盡磨滅不知年代又云
天師戒鬼筆迹在大龍橋側深一十三丈濶十三丈
輿地紀勝云清都觀在延慶上二三里一名洞天觀唐
道士薛昌浴丹井杜光庭墓俱在觀後薛昌即飲昌陸
酒得道者文潞公鎮蜀日市觀側隙地以贈張俞所謂
白雲隠居也其下白雲溪出焉任宗易詩懶隨六詔上
丹闕髙臥一峰藏白雲少愚自題云欲作外臣誰是友
白雲孤鶴在岩扉杜廣成曰延慶觀南天倉山神仙
以為帑庫有三十六峰前十八曰陽峰後十八曰隂峰
河圖括地象白沙一百八景青城三十六峰謂此也晁
公遡詩天峰夜半剪氷花三十六峰如玉立趙雄詩三
十六峰如不到青城還似不曽遊勝覽云天倉下儲
福宫有唐睿宗女玉真公主像宫有天峰閣望三十六
峰如列屏沈少南詩割盡齊封奉魯元更開泌水占名
園何如帝子空山外落日騎驢芳草原胡叔豹詩弃形
如遺但養神阿兄爛醉梨園春人百撼之耳不聞何物
女子乃獨醒徑来空山臥白雲不見漁陽胡馬塵文同
天倉山威儀觀詩羣峰削瓊瑤老蘚抺古綠應朝大岷
去簮笏儼相逐珠宫秘仙仗錦笈藏寳籙上帝此為倉
其田堪種玉　蜀檮杌咸康元年九月王衍與其母太
后太妃同禱青城宫人畢從皆衣雲霞之衣衍自製甘
州詞令宫人歌之住山中旬曰設醮祈福太后太妃又
謁王先主鑄像已幸丈人𤣥都二觀及金華宫夫人李
舜絃隨駕詩曰因隨八馬上仙山頓隔埃塵物象間只
恐西追王母宴却憂難得到人間　志云金華在丹景
玉華在青城陸㳺青城山夜登玉華樓木蘭花慢詞云
閲邯鄲夢境歎綠鬂早霜侵奈華岳燒丹青谿看鶴尚
負初心年来向濁世裏悟真詮秘訣絶幽深養就金芝
九畹種成琪樹千林星壇夜學步虚吟露冷透瑤簮對
翠鳯披雲青鸞遡月宫闕蕭森琅凾一封奏罷自鈞天
帝所有知音却過蓬壺笑傲世間歳月駸駸　乙記云
青城有天國寺玉匱經云青城一名青城都一名天谷
山谷音近國即天國也方輿勝覽天國山在永康縣左
連大面右連鶴鳴前臨獅子後枕大隋上有龍池及融
照寺按即天國寺也云是黄帝築壇封寗封處未詳唐
真人張令問隠居於此號天國山人以詩寄杜光庭曰
試問朝中為宰相何如林下作神仙一壺美酒一爐藥
飽聴松風清晝眠山有玉女洞亦曰素女碑目隋刺史
薛道衡磨厓碑在玉女洞後矣五嶽圖曰青城山七十
二小洞應七十二候八大洞應八節玉女其一也𤣥中
記曰青城洞穴分三孔西北通崑崙外史言有李氏好
道嘗率丁夫持炬賫糧入山下古洞行三日至一大溪
不得涉而止比出洞口石自合迷不知處　寰宇記云
聖母山髙二千餘丈週三十餘里其南有深洞在八大
洞之數傍便山髙下與青城相接當吐蕃之界谿谷深
邃夏積氷雪所以限夷夏也大面山在三溪北杜光庭
曰前號青城後曰大面其實一耳　按此溪水色黒又
名黒水溪雲笈七籖隋禇聖母黒水溪人悟逹國師題
其居為聖母院山亦從而名之宋時山中有二隠士一
曰譙先生定字天授建炎初召至揚州留入講筵不可拜
通直郎致仕百三十餘歳猶存巢徑險絶人不能到先
生數年輒一出山前人亦罕有見之者一曰姚太尉平
仲字希晏靖康初在圍城中夜率将士攻賊營不利騎
駿驢逸去建炎初所在掲榜以觀察使召之不出淳熙
間有于丈人觀道院見之年近九十紫鬚長委地盖皆
得道於山中也　錄異記青城縣西北二里有老君觀
門東上有一泉號馬跑泉水味甘美四時不絶春夏如
氷秋冬反温昔老君與天真皇人㑹真之所其泉是老
君所乗馬跑成即冲妙觀也碑目冲玅觀記杜光庭撰
　勝覽云飛赴寺在青城縣飛赴山下舊名昌聖院乃
唐左軍容使嚴君美捨宅有四望亭吕汲公詩最勝西
峰下林梢四望亭江山觀掌握梁益布丹青文陵州詩
平林露層巘上獨置孤寺羣仙馭飛駕往往赴於此風
光幡影亂日落鐘聲起誰可謂詩豪與来吟萬紙　志
云香積山寺即靈岩寺也有瀑布及鷄骨禪師塔即周
地圖之通靈山寺又云今縣東南四十里承天寺有馬
祖靈骨塔髙丈六尺俗呼為馬祖寺有碑云大厯間静
照頭陀建雲峰道塲至宋宣和奪以予黄冠者於是師
之靈谷與塔俱遷建炎三年復還舊物建塔於故址柟
生石合䜟記冥符焉紹興元年立石　碑目云青城寳
幢院記元和十四年立觀音院記乾符二年立改海晏
寺記中和二年立俱在海晏殿中　艾子云蜀青城山
老人村有五世孫者道極險逺生不識鹽醯而溪中枸
杞根如龍蛇飲其水故夀近歳道漸通漸能致五味而
夀亦益衰方輿勝覽老人村在大面山之北昔人避難
其中多享年夀故名或云潛夫張不羣入山採藥浹旬
不返見一叟致敬而問荅曰本丞相范賢之裔知李雄
之祚不永挈吾輩居此為終焉之計圖經云即老澤也
在青城北百三十里昔諸葛亮遷羣獠於山下故名
碑目云獠澤水石記在路次石門崖壁上吴行魯大中
七年奉使廵邉行所鐫按志獠澤闗在縣西南百里乃
董卜胡通華㨗徑也　古今記云老人村有牡丹坪王
溉序謂牡丹髙數十丈花開盈一尺范至能詩十丈牡
丹如錦盖人間姚魏敢争春即此方輿勝覽云牡丹坪
者自青城之長平山捫蘿而上厯鳥道三十里許有平
阜數十畆髙樹蔽天春深先花後葉狀如芙蕖香類牡
丹譙定天授季浩太素二先生隠其中云
　蜀中廣記卷六
欽定四庫全書
　蜀中廣記卷七
　　　　　　　　　　　　明　曹學佺　撰
　名勝記第七
　　川西道
　　　成都府
　　　崇慶州
王勃送杜少府之任蜀州詩城闕輔三秦風煙望五津
與君離别意同是宦遊人海内存知己天涯若比鄰無
為在岐路兒女共霑巾宋之問送趙少府之蜀州詩餞
子西南望烟綿劍道微橋寒金雁落林曙碧鷄飛職拜
輿方逺仙成履㑹歸定知和氏璧遙掩玉輪輝崇慶在
唐稱蜀州也　碑目云天章雲篆碑在蜀州唐開元夀
王清書又云蜀州刺史􁨃壁記大厯年間作以張柬之
鍾紹京李峴王縉四公皆牧是州故有四相堂唐詩紀
事云貞元十四年皇甫澈刺蜀州時賦四相詩序云居
相位者前後四公謨明弼諧遷轉厯比顧已無取忝跡
於斯景行遺烈嗟歎不足也謹述其行事詠其休美庶
将来君子知聖朝之徳云爾　本志云州治判官廨後
池即罨畫池趙抃有蜀倅楊瑜邀遊罨畫池詩占勝芳
菲地標名罨畫池水光菱在鑑岸色錦舒帷風碎花千
動烟團栁四垂巧才吟不盡精筆冩徒為照影搖歌榭
分香上酒巵主人邀客賞和氣與春期　勝覽云文潞
公祠在判官㕔盖公之父在天禧時来作判官令公受
業於晋原大夫張錫之客任君後為立祠　紀勝云西
湖在郡圃盖皂江之水皆導城中環守之居因瀦其餘
以為湖也范成大吴船錄云蜀州郡圃内西湖極廣袤
荷花正盛覓湖船泛之繫䌫修竹古木間景物甚野㳺
宴繁盛為西州勝處陸㳺劍南詩藁云蜀人謂唐安有
三千官栁四十琵琶故詩云歸心日夜逆江流官栁三
千憶蜀州致能詩云閒隨渠水来偶到湖光裏仍呼水
月舟徑度雲錦地誰云不觧飲我已荷香醉湖隂玉蜎
蟬􁭭立紅粧外何須東閣梅悠然自興思驚風入午暑
水竹有秋意采菱不盈掬興與蓴鱸㑹遙知新津宿魂
夢亦清麗　碑目云范公鎮留題在府城之太平院范
遊岷山過此題紀院之經閣上云熙寧八年三月遊青
城間四日趨峨眉俱過此與百世相見百朋百嘉侍行
蜀郡公記　志云西南附郭龍門街是晋原縣治寰宇
記云白馬江自晋原縣入新津縣界即杜甫詩白馬江
寒樹影稀者　碑目云蜀先主碑在晋原縣西南二里
唐房琯文又云唐開元碑天寳八年立在晋原常清觀
鮮于仲通文　周地圖記云晋原西五十六里蟇頤山
上有鹿市百步平坦諸山之鹿曰一聚於此　寰宇記
云鶴鳴山在晋原縣西八十里絶壁千尋李膺益州記張
道陵登仙之所嘗有白鶴遊其上北與卭州交界又云
臨卭故城俗名公孫述城益州記云盖李雄據蜀李夀
從䍧柯引獠入蜀境自象山以北盡為獠居臨卭舊縣
因兹置也　志云蜀州有東亭杜甫和裴廸登蜀州東
亭送客逄早梅相憶見寄詩東閣官梅動詩興還如何
遜在揚州此時對雪遙相憶送客逄春可自由幸不折
来傷歳暮若為看去亂鄉愁江邉一樹垂垂發朝夕催
人自白頭　志云東三十里江原鎮即漢江原縣治華
陽國志江原縣郡西渡大江濵文井江水經云文井江
亦李氷所導井上有守捉三十里上有天馬祠李膺益
州記寧州有馬元河河邉牧馬産駿駒一日千里至此
斃乏岸南人為立祠於此水經註小亭山有天馬塜是
也　寰宇記云􁅀江出麩金一名皂里水自永康軍青
城縣百丈水南流入江源界志云皂江逕江原至新津
入河昔張道陵投墨于江其水盡黒故名皂江有北橋
杜甫詩云望極春城上開筵近鳥巢白花簷外孕青栁
檻前梢池水觀為政厨烟覺逺庖西川供望眼唯有此
江郊　勝覽云杜工部祠在江原縣邑宰趙抃建昔杜
甫依髙適寓於此　寰宇記云公孫述女塚在江原縣
東一十三里髙三丈周廻二十步故老傳云此冡銅作
絞絡五里故亂離發掘莫之䧟也　碑目云唐李百藥
碑在江原縣之萬歳寺唐樊知遷碑在江原縣浄居寺
顔師古文今俱殘缺又云唐太平公主出家勅在天慶
觀按魏了翁江原縣天慶觀雲層臺記略云開禧三年
春蜀盗未平江原道士吕元素語其徒曰吾儕小人羣
居族食無益縣官今逆氛若此又不能剸刄賊腹膏首
原野盍姑杜門以需底定乃相與校藏書見其書有為
九層之臺可以為民禳沴祝釐者則用其法而封之名
以雲臺列天地日月星辰岳瀆之象而禱祠焉宋皇
祐間趙閲道為江原令其二弟揚抗與俱有引流聫句
序云江源縣江繚治廨址而東距三百步瀧湍馳激朝
暮鳴在耳使人聴愛弗倦遂臿渠通民田来囿亭堦廡
間環迴遶旋溝行沼渟起居觀遊清快心目公暇事休與
弟揚抗坐東軒怡然盤桓共為詩章云别𣲖從江垠邀
流入農畎淙淙来源深㶁㶁度溝淺園穿蕭艾芟塹斷
荆芝剪疏功浹晨流溉利千步逺田觀疑澤瀦坎聴類
瓴建北溟歸鑿池幽岳漾裝巘瀉堺縠微駛廻□珠細
轉過實石眼窺經虚吐口吮流行值落葉浸長浮生蘚
孤鶴眼怪覘纎魚鬛跳展申沉無穢淤底静有紋堧映
葦色莫分喧琴韻難辨増霖夕閙蛙涵月夜驚犬侵篁
鞭起萌逼水抵垂菌憐黄澆菊籬惜紫沃蘭畹吏治窰
甓甃童戱芒車卷灌攜合手勞潄掬致腰俛庭秋臨加
涼軒夏向消炟我矜近濟能僮賀遙沒免貯戺理巨甔
歸厨架修筧供淘飯盎糧給澳羔鼎臠調藥修舊餌剪
茶試蘿荈坐客頻泛觴蹲兒屢洗硯聆寒心脫煩挹冷
酒除面閒眺笻步隨静看髭吟撚髙懐造文攄清興團
詩遣瑰章非俗成怪句自幽選湧詞波翻瀛綿意緒抽
蠒書丹字𨽻行欵碣石磨琬題為引流篇記耳非自衒
　　　新津縣
張天覺以古三墳書得於縣北陽民家墳皆古文傳乃
𨽻書天覺新津人　范成大新津道中詩雨後郊原浄
村村各好音宿雲浮竹色清溜走榿隂曲沼擎青盖新
畦藝緑針江天空濶處不受暑光侵予以萬厯庚戍過
此詩云結束為津口分明作秀顔雪峰俱暎水天社舊
名山客自荆呉外民其卭蜀問昔賢有佳句磊落動人
寰壬子歳再過此詩云風日何淒𦂳予行在仲冬平林
烟已盡近郭渡猶重古市沙中火僧樓水際鐘東西雖
不辨彷彿認前峰盖指修覺山也　志云南一里修覺
山神秀禪師結廬於此唐明皇駐蹕為題修覺山三字
寺有左右二井春夏汲東秋冬汲西水則甘洌反之則
否名曰林泉殆靈泉云其下為三江渡因岷江皂水白
馬三江並列而名其上為寳華山横跨江表俯瞰平川
取物華天寳之義也峰頂多雪又曰雪峰杜甫新津寺
寄王侍郎詩何限倚山木吟詩秋葉黄蟬聲集古寺鳥
影度寒塘風物悲遊子登臨憶侍郎老夫貪佛日隨意
宿僧房又遊修覺寺詩野寺江天豁山扉花竹幽詩應
有神助吾得及春遊徑石相縈帶川雲自去留禪枝宿
衆鳥漂轉暮歸愁又寺憶曽遊處橋憐再渡時江山如
有待花栁更無私野潤烟光薄沙暄日色遲客愁全為
減捨此復何之　志又云南二里四安寺亦神秀剏杜
甫暮登四安寺鐘樓寄裴十詩暮倚髙樓對雪峰僧来
不語自鳴鐘孤城返照紅将斂近市浮烟翠且重多病
獨愁常閴寂故人相見未從容知君苦思緣詩瘦太向
交逰萬事慵　碑目云唐開元皇帝送趙仙甫尊師歸
蜀詩碑見在新津縣寳真觀　志云南二里平岡治下
第八治也上應參宿蜀人李阿瞿君於此學道有杜天
師詩　勝覽云投龍觀在新津縣南六里枕夜郎溪及
白木水上有龍六祈禱皆應　又云稠稉山在新津南
八里有草名稠稉服之長生不死上有丹竈古碑宫闕
天池軒轅帝於此得仙中第四稠稉治也上應危宿
予友竟陵鍾伯敬遊修覺山記云辛亥十月十有九日
早發新津叔弟恬不知隔江者為何許山也與童騎疾
驅過之予與艾子後坐舟中指江干削壁千仞竹樹榱
桷出没晴嵐雪浪外者異焉問之則修覺山子美游修
覺寺詩明皇幸蜀大書修覺山三大字嵌石壁今猶存
者即其處也决䇿登焉所從徑裒山石之複者為磴亂
整枉直各肖其理登者屢憇憇處每平平處每當竹樹
隙隙處必從其下左方見江江錯磧渚或圓或半或逝
或返去留心目間土人縳竹為亂若童子置葉盎中以
度蟻設身處地頗危之從上視下輕且駛甚適也度磴
去頂可四五之一行住坐立更端者數矣其傍乃有石
級齒齒蜿蜒壁間者往修覺寺道也曰姑舎是尋中徑
數折上有亭翼然祠杜工部李供奉蘇端明方正學方
有石刻詩可讀亭後數武為寳華寺禮佛畢反自亭出
山門左行竹樹純駁夾砌數折即修覺寺寺前雙井一
井直一塔唐物也明皇書嵌佛殿左側巖壁上字方廣
三四尺一字各專一石飛翥沈着且甚完好予入蜀所
見唐碑獨此耳出寺無所見欲返寺僧指石隙一小徑
才容足出此徑乃有平田大陸復緣磴數折上矗然頫
江者曰雪峰兩寺乃在其下始悟所云磴去頂四五之
一者第可指修覺耳非此峰也左眺稠稉山如旅行而
稍居其傍下憑欄視江則已正無所不見不若初所見
江之從其下左方也然從下上修覺去江稍逺從修覺
上雪峰視江乃反近舟中所指江干削壁者即着脚處
也降自雪峰復遶井塔下屈曲一二里許不復見所由
寳華寺徑矣乃忽得所謂石級齒齒壁間往修覺寺道
者則今還道也與初所從徑合徑窮登輿是日扺彭山
宿
　　　茂州
史記曰南越破後冉駹等皆震恐請臣置吏武帝元鼎
六年以冉駹為汶山郡守華陽國志汶山郡有六夷羗
胡羗虜白蘭□九種之戎牛馬旄氈斑罽青頓□毲羊
羖之屬特多雜藥名香土地剛鹵不宜五榖惟種菽麥
而多氷寒盛夏凝凍不釋故夷人冬則避寒入蜀傭賃
自食夏則避暑反落歳以為常蜀人謂之作五百石子
也　禹貢岷山導江註曰江水出蜀西南徼外東至岷
山而禹導之郡縣志岷山在茂州西北最後畨曰列鵞
村村有岷山名曰鐡豹一曰羊膞則分水之上源也一
自西南入大渡河一自正南入溢村經石紐過汶川水
經曰岷山在蜀郡氐道縣大江所出東南過其縣北又
曰江水自天彭闕東逕汶闗而厯氐道縣北註云岷山即
瀆山也水曰瀆水矣又謂之汶阜天彭闕亦謂之天谷
也秦昭王以李氷為蜀守氷見氐道縣有天彭山兩山
相對其形如闕謂之天彭門亦曰天彭闕江水自此已
上至微弱荀卿曰江出於岷山其始出山也其源可以
濫觴焉益州記曰大江泉源始發羊膞嶺下緣崖散漫
小大百數殆未濫觴東南下百餘里至白馬嶺又自白
馬嶺廻行十餘里至龍涸又八十里至西陵縣又西北
二十里至汶山故郡乃廣二百餘步又西南百八十里
至濕坂江稍大矣　河圖括地象曰岷山之精上為井
絡帝以㑹昌神以建福古蜀謠云汶阜之山江出其腹
帝以㑹昌神以建福郭璞岷山贊曰岷山之精上絡東
井始出一勺終至淼溟作紀南夏天清地寧漢書注岷
山一名鴻冡一名沃焦在隴山南首故稱隴蜀山直上
六十里括地志云中國山川東北流其維首在隴蜀正
義曰岷江發源隴山東北流入渤海水經注漢延平中
岷山崩壅江水三日不流揚雄自岷山投賦江流以弔
屈原名曰反騷也王羲之與周益州書云想足下鎮彼
土未有動理要欲及卿在彼登汶嶺峩眉而還實不朽
之盛事又與謝安書云周益州書述蜀山川如岷山夏
含霜雹校之所聞崑崙之伯仲也　山海經云岷山神
馬首龍身祠用雄鷄瘞用黍則風雨可致焉郡國志岷
山俗謂之鉄豹嶺陵陽李新詩在昔岷峨神龍文而馬
首即鐡豹之形也　華陽國志宣帝地節元年武都白
馬羗反使駱武平定之因慰勞汶山吏及百姓詣武自
訟謂歳再度更賦至重邉人貧苦無以供給求省郡郡
建以来四十五年武以狀上遂省汶山郡復置都尉
唐茂州都督府壁記云貞觀初置覊縻州九曰維翼筰
塗炎徹向冉穹維州今威州翼州今叠溪所筰以下則
皆白狗羗矣其時一州所領不過數十里而已　寰宇
記云梁普通年於此置繩州取桃闗之路以繩為橋也
繩橋之法先立兩木於水中為橋柱架梁於上以竹為
絙乃宻布竹絙於梁繫於兩岸或以大竹落盛石繫繩
於上又以竹綆布於繩夾岸以木為機繩緩則轉機収
之智猛法師所謂氷崖皓然百千餘仞飛絙為橋乗虚
而過窺不見底仰不見天寒氣慘酷影戰魂慄是也又
有度索尋橦之橋大江水峻極如箭兩山之脇繫索為
橋中刳木為橦拴繫行人於上以手自緣索到彼岸則
旁有人為解其系尤極危險陸㳺詩度索臨千仞梯山
躡半空即此　方輿云相公嶺亦名茂濕州之主山也
州治内有雪峰堂又有列岫堂鄭微列岫堂記云九頂
列於南屏風臺盤列於西巨人橐駞列於東又有練光
亭王咨留題云汶江自徼外東繞汶川郡西北出極目
可百里許每朝陽舒彩夜月流天之際一望水光若萬
丈長虹夭矯其上而吐吞之也舊有亭曰觀瀾據城之
隅不與景㑹因取少陵賦岷山沲江圖川蜺飲練光之
句以練光題其額云　碑目唐刺史黄堂梁記為寳厯
元年刺史竇季餘大中三年刺史劉成思咸通三年刺
史盖巨源題又云張延賞修城記載唐大厯十四年吐
蕃大下火焚郊館興元元年張延賞重修其後别駕大
夫修建城宇堡壁雉堞又云唐廻車院碑刺史盖巨源
撰大中十三年立又云茂州治平寺碑寺舊在外緣叛
羗董阿丹焚毁元豐初移剏城中　勝覽云巨人山在
州南三十里山頭有石如人立面南元宗幸蜀時以石
人背立勅令鞭之一百下有九池俗傳是九龍湫其湫
四山環遶百二十里　又云雞宗山在州西四十里扼
羗人出入之路熙寧元年置鎮羗寨按宋史熙寧九年
静州楊文緒導番董阿丹作亂聲援俱絶至書木牌投
于江以告急朝廷遣内使王中正将兵旁出鷄宗山擊
之文緒等伏誅碑目云政和丁酉倅貳跨鼇先生李新
目擊静州之變記載其事甚詳名更生碑今在更生閣
　演繁露云蘇易簡言本朝使人至西番見有老人消
縮如小兒伏梁上鷄窠中乃其見在子孫九代祖也其
説甚怪丙申十月十六夜寓直玉堂閲史見貞元間韋
臯攻吐蕃其所攻州名有維保松及鷄栖老翁城予欣
然自笑曰易簡之説豈因此二城名而増餙之耶按寰
宇記茂州西北至吐蕃栖鷄城下或即此處
　　　汶川縣
華陽國志漢嚴季后為汶江尉成都人仲□少受學於
季后及為汶江以書呼□□許十月徃㑹夷反斷道□
期必往經渡六十㡬死數四卒得至汶江乃為季后陳
䇿俱得免難近欽之按漢武置汶山郡即置縣曰汶江
矣　水經註曰江水又逕汶江導汶出徼外岷山西玉
輪坂下而南行又東逕其縣而東注於大江水經又云
江水厯氐道縣北有湔水入焉註曰水出綿道亦曰綿
虒縣之玉壘山吕忱云一曰半浣水也下注江按汶川
本漢綿虒縣地矣　寰宇記云玉壘山在縣南三里又有
玉輪坂其下汶水所經謂之玉輪江山出璧玉即郭景
純所謂玉壘作東别之標者　勝覽云七盤山去汶川
縣九里志云即玉壘闗也賈島送𤣥巖上人歸西蜀詩
玉壘山中寺幽深勝槩多藥成彭祖搗頂受七輪摩去
臘催今夏流光等逝波㑹當依糞掃五嶽徧頭陀　勝
覽云慈母山在青城山東導江人馮大量與神仙相遇
入隠此山外史云滋茂龍池在汶之尤溪萬山叢立中
有方池週四十里廣㡬百畆清水鏡開芳草四積真靈
境也登真書云滋茂龍池一曰慈姥在益州西南四百
里有靈藥可以已疾山無毒害猶慈姥焉故曰母田况
益州龍祠記云蜀之西山有池曰滋茂亦曰慈母以其
能興雲雨救旱暵楙養百榖而名唐開元中章仇兼瓊既
得平戎城夢一女子謂曰我此城之龍也今弃戎歸唐
願有以居我章仇異之表為立祠按總志慈母山在縣
南百五十里昔有婦人引子采藥山中虎負其子去母
逐虎不得因長號而絶見者哀之曰慈母也則其所載
又不同矣碑目云滋茂池善應廟碑張商英無盡處士
文其神或傳姓呉或傳姓郭頗有異同　勝覽云龍洞
在牛溪鎮入洞數步向南石壁有穴可通無路可陟掌
洞道人附巨竹一枝於穴内令遊人扳竹而上可達龍池
　文同茂州汶川縣勝因院記云繇玉壘南下過笮迤西
循皂江左折越太平渡行深入曲無慮六十里至茂之汶
川有地曰柘平羣山却立大陸初露畦麻疃稻杳逺空
濶披壖帶麓壤土鮮潤景物瓌麗人物純篤就其佳處
有院曰羅漢昔有頭陁徳欽戒操甚嚴歳臘居久其徒
委散是身獨在常懼其所将底墮落願擇髙行屬以香
火得永康軍大中祥符寺僧義海者付之至惟簡師凡
五世也惟簡性顓潔所趣端慎守僧律作佛事癯形晦
面不避風雨逺近四衆咸宗仰之既至此地乃圖崇餙
伐木䥴崖大輯材礎搆廣厦設尊像儲秘典納浄侣凡
所欲有一一完具殆逾一紀功力方絶以名上列乃錫
今號庭堂虚敞檐宇飄動丹明碧照繢繡岩谷誠歸嚮
之福地而莊嚴之道塲也惟簡余之邑人逺來求紀其
事間嘗謂余曰青城諸峰惟大岷最為髙厚然丈人上
清之望者乃世俗之所能見爾如吾所居正向其面脉
終表裏披歛出没澗壑鈎蔓巒嶺曲折髙林巨樾巍崗
險頂晨霞夕靄染漬輝耀湍瀑淙激禽虫啼響一日萬
狀無有窮極嵬眼傾耳不知厭倦此方外清絶之境世
間竒偉之觀而惟簡輒擅有之山林之人所獲多矣安
得君之車馬一至其地以幸吾言之不誣余聴其説衮
衮令人喜聞回視此身若處泥穽何時濯洗以從師傲
兀於其間哉因命筆綴次其事使歸琢諸岩石遂以為
記云熙寧二年十月十五日
　　　威州
漢徼外冉駹之地蜀劉禪時姜維馬中等討汶川叛羗
其屯兵之處號為姜維城唐武徳七年白狗羗首領鄧
賢佐内附於姜維故城置維州以統之至上元之後河
西隴右州縣皆䧟吐蕃贊普更欲圖蜀州累急攻維州
不下乃以婦人嫁維州門者二十年中生二子及蕃兵
攻城二子内應城遂䧟吐蕃得之號無憂城外史云古維
州在今保縣之外可八十里其對面有無憂城三面臨
江巋然峰頂實諸夷之襟㗋中國之要塞也李文饒籌
邉樓故址存焉今棄為外徼矣按偽蜀永平二年改維
川郡為保寧縣徙就中州城即今治也州治後即玉壘
山蜀後主觀湔江至此親書玉壘山三字於州署其大
盈丈左有龍洞焉湔水自玉壘峽出而注為泉有魚長
可徑尺州人以為神魚無敢捕者　本志云州城原為
汶川縣址城内之民半屬汶川城以外純屬汶矣碑目
云鼓角樓記唐維州軍事判官髙測文乾符五年十月
十五日維州刺史李光置又云天寳寺碑唐咸通六年
建軍事判官陶師文又云伏波廟碑咸通八年左武衛
兵曹參軍崔遂文俱在維州　張舜民畫墁錄云凡自
岷州趨宕州㳂水而行稍下行大山中入棧路或百十
步復出略崖嶔崟不可乗騎必步至臨江寨得白江至
階州須七八日其所經皆使傳所不可行攷之山水秀
絶天下無有也臨江寨上望一處當大山中西望雪山
日晃如銀其髙無際出衆山上居人曰此雪山佛居也
有獅子人常見之非西域雪山是蜀所記無憂城東北
望隴山積雪如玉耳
　　　保縣
志云姜維築維州城遂築下邑其舊址在南溝之西李
徳裕築無憂城重築薛城戍舊址在縣東葬墳壩　又
云縣四里編户七姓耳通化鹽溪已併入州所存者玉
山箭上二里皆畨也近亦叛去按通化縣本唐咸亨二
年刺史董弁招慰生羗置小封縣在西蕃通鶴軍垂拱
二年城為北畨所没今置在威戎軍西宋宣和封西岳
神勑詞云維彼通化地當西極金天氏之分域也即隋之
金川縣矣今屬州為通化里　鹽溪縣隋之定廉縣與
金川同置者唐貞觀初改為鹽溪縣以村有鹽溪縣得
採漉今演化禪師所居之地　玉山夜静恒有霞光冉
冉横山前東北半壁天皆丹色照林木如畫至旦方滅
俗名為筆架山　箭上在縣東里許一岡斗直而下如
矢曰箭嶺又云箭上即唐之守捉城也亦不屬内地
　
　
　
　
　
　
　
　
　
　
　
　蜀中廣記卷七
欽定四庫全書
　蜀中廣記卷八
　　　　　　　　　　　　明　曹學佺　撰
　名勝記第八
　　川西道
　　　成都府
　　　金堂縣
水經註云新都縣有金臺山水通於巴漢以水出金沙
因以名山蜀記云金泉縣古有金船沈江之東岸鋭底
民於水中往往見之矣　寰宇記云縣即漢處士段翳
宅也輿地碑目云段翳宅治内天慶觀是有叚隠居李
真人二像碑字磨滅不可讀又云如舜禪師塔銘在金
堂龍槐院唐節度使杜悰撰文　宋之問送楊六望赴
金水詩借問梁山道嶔嵜㡬萬重遙州刀作路絶壁劍
為峰惜别路窮此留歡意不從憂來生白髮時晩愛青
松勿以西南逺夷歌寢盛容台階有髙位寧復久臨卭
宋勾龍行父送孫太冲詩金淵春三月桃李照城郭石峽赬鯉
魚時時醉賔幕　金淵志云懐安蕞爾國而有雲峰月峽之勝
山之雄峙從梁劍而來江水洪深自堋灌洛而至晁公武作雨
零堂記云堂依雲麓而中江縈之氣象葱鬱巖壑洲渚之美映
帶左右矣　按中江在軍西北源從漢州彌牟洛水毗橋等三
水㑹為一江志云東十二里曰前河即彌牟水又三里曰後河
即雒水也碑目云有幽州刺史牂柯太守漢張子陽墓在沿
江五里許其碑表載順帝永建四年造又云放生記誓
文唐太和二年令狐紃撰亦在中江岸上　圖經懐安
軍縣二而鎮九以縣而言金堂為大以鎮而言古城為
富諺謂軍不如縣縣不如鎮舊縣在峽口距東南四十
里鎮在北一里下為古城河水由灌子灘入斜潭也
志云峽口相傳鼈泠所鑿又云金灌口東枕雲頂南披
峡口水出山下如岷江之狀上有李冰祠金川在其下
流稍寛平處又云金灌口之東有七織溪白沙清流文
理如織又有栁溪在舊縣南七里常有栁葉在穴中出
　華陽國志李氷導洛通山洛水或出瀑口經什邡郫别
江㑹新都大渡志云東南十里有大度鄉漢書新都王
忳有隂隲署大度亭長初到日有馬與繡被馳至後為
郿令行至漦亭有鬼夜見稱其夫為涪令之官過此全
家見殺召遊徼按之悉伏辜而還其喪時人為之謠曰
信哉少林世為遇飛被走馬與鬼語有廟在山麓　志
云北十五里昌利山有石室三門容數十人俗呼為三
龍門碑目云唐昌利山有延祥觀碑開元中金堂尉沛
國武㨗撰　寰宇記云銅盤山在西北二十里北接雒
縣南接新都山形如盤洛水彌牟水毗橋水經此山下
合中江也　名山志云金堂三學山乃漢州北山一名
雲頂一名石城亦名棲賢開照其實一山也志云東三
十里三學山李八百三度學仙於此故亦名棲賢其下
隘口壁立千仞惟一路可通人騎謂之三學隘寰宇記
云雲頂山舊名石城山其狀如城在縣西十五里頂上
平可十畆有神泉方丈澄清如照雲霞常興唐天寳六載
改為雲頂山西幸略云唐明皇至劍門山神見形迎駕
稱姓李氏後陟武擔東臺逺望祥雲紫氣盤結空界問
左右曰此何處對曰石城山乃悟山神扈衛之意遂改
雲頂為慈雲焉髙僧傳唐開元年鑑源禪師於此山講
華嚴感聖燈現菩薩放光大松林後有寺額篆書三學
字其山四方面各三十里因謂之開照山矣勝覽云三
學山有佛迹石理堅潤瑩白如玉非世間槌琢所能又
有碧玉佛龕藕絲袈裟錦字心經貝葉金字湼槃經寺
前後檜栢皆隋唐故物又有飛石乃自雲頂飛来先是
寺有楠樹已枯石離而為二有王頭陁語曰五百年後
寺當廢若楠再生石再合然後復興果如其言碑目云
王頭陁塔銘在雲頂塔院貞元十五年薛倕撰又云三
學山飛石記邑宰張西撰又云支提石塔記在三學山
唐節度使叚文昌撰又云鸚鵡舎利塔記在三學山韋
臯撰又云李義山為八戒和尚謝復三學精舎表略云
三學山夜有神燈朝明佛足風飄雨濕且無金燼落時
蘚剝苔侵尚有寳花承處又云杜光庭功徳記在三學
山　隋僧智炫遊三學山詩秀嶺接重烟嶔岑上半天
絶巖低更舉危峰斷復連側石傾斜澗廻流瀉曲泉野
紅知草凍春来鳥自傳樹錦無機織猿鳴詎假弦葉宻
風難度枝踈影易穿抱裘依閒沼䇿杖戯荒田遊心清
漢表置想白雲邉榮名非我顧息意且蕭然唐王勃遊
梵宇三學寺詩杏閣披青磴琱臺控紫岑葉齊山路狹
花積野壇深蘿幌棲禪影松門聴梵音遽忻陪妙躅延
賞滌煩襟薛能自廣漢遊三學山詩殘陽終日望棲賢
歸路携家得訪禪世缺一来因薄命雨留三宿是前縁
詩題不忍離巖下屐齒難忘在水邉猿鳥可知僧可㑹
此心常似有香烟又題開照寺云盡室徧相将中方上
下方夜深楠樹逺春氣栢林香聖跡留岩險靈燈出混
茫何因將慧劍割愛事空王偽蜀太后徐氏漢州三學
山看聖燈詩䖍禱遊靈境元妃夙志同名香焚静夜銀
燭炫遼空泉潄雲根月鐘敲樹杪風印金標聖迹飛石
頌神功偶望天涯極臨看日脚紅猿来齋室上僧集講
筵中頓覺超三界渾疑證六通願成修偃事社稷保延
洪太妃徐氏和云聖燈千萬炬旋向碧雲生細雨瀝不
暗好風吹更明磬敲金地響僧唱梵天聲若説無心法
此光如有情宋王雍題雲頂山詩五色琉璃白晝寒當
年佛脚印旃檀藕絲織出三衣妙貝葉經傳一偈難夜
看聖燈紅菡蓞曉驚飛石碧琅玕更聞鸚鵡因緣塔
八十山僧試説看
　　　簡州
華陽國志犍為郡牛鞞縣受新都江去郡三百里漢元
鼎置相陽明鹽井即牛鞞井也南齊牛鞞戍設在州城
西岸即古簡縣址　三國志姜維聞鍾㑹入犯表守陽
安闗闗在西南三里上流井依山為之舊陽安縣及今陽
安驛本此名水經注云晉羅尚乗牛鞞水東征李雄發自
陽安闗矣　九州要記陽安縣南七十步有赤水如絳
源出隆州今治西二里絳溪是也溪上龍門洞有石如
龍壁上龍門二字州人許奕書傍刻栁子厚鈷鉧潭諸
記乃宋臨歐陽詢書又云陽安有雁水源出廣漢曹榮
諲詩城下水流金雁月亭中人弄玉絃琴是也雁赤二
水之間有江月樓薛濤江月樓詩凭欄却憶騎鯨客把
酒臨風手自招細雨聲中停去馬夕陽影裏亂鳴蜩
方輿勝覽簡郡設㕔棟宇盡唐制梁上題寳厯元年刺
史張炎建抵嘉定之壬午已二百九十有八年矣碑目郡
守壁記名氏始唐貞觀十三年見劉左史折栁亭記亭
在朝天門外舊名情盡橋刺史雍陶詩從来只説情難
盡何事教名情盡橋自此改名為折栁任教離恨一條
條　方輿云紹興中建西州道院在州治南黎持記云
陽安鄰於㑹府而有江山之勝處於髙仰而有魚稻之
饒民事獄訟比之旁郡十無一二凡隠於吏者樂趍焉
人目之為西州道院又云望湖樓在州治道院之後湖
光山色交相輝映輕舟小艇時時撑岀栁隂中不謂重
岡疊嶂間乃有瀟湘苕霅之景也　志云簡縣忠清門
外有唐太子誦書記功碑甚巨元和二年朝議郎使持
節簡州諸軍事守簡州刺史李維勒石碑目云南康郡
王紀功碑乃憲宗撰文太子誦書貞元十三年建原在
龍興寺宋天聖五年移在州衙門外頒春亭側又云在
郡市心居民室下紹興丁巳穴土見碑石太守命工取
之重撤民屋不果上錄其文乃唐御製紀功碑銘并序
皇太子書碑面殘缺不全惟碑隂乃開成元年臯從孫
鋌為本州守日紀述其文俱全遂覆之按此碑已取岀
今存　志云城内雙市街有叢桂樓以宋紹興中朱熹
同榜李繳如李進修范時中袁炎牟子正俱州人也太
守郭由中為樓記　方輿勝覽景徳觀在郡南一里山
谷集云簡池覺範道人城東道友也住景徳院其家風
十二時似趙州東院西池種竹兩枝於宴坐軒中山谷
老農作頌曰往在江南住竹山道人兩歳三来訪聴風
聴雨看成龍牛羊折角入朝餉簡州城東刮地寒手種
檀欒三兩竿竹成要作無孔笛若有靈龜一任鑽魯直
又有題其也足軒詩詳詩話中　圖經簡有四岩東西
南北也三溪東南前也三池栁鳯賴簡也劉涇云三溪
號一郡之勝前溪在陽安治後亦稱後溪文同後溪晩
步詩云隂隂芳樹暗廻堤路入䝉籠轉野溪澤雉應媒
髙復下林鵶引子歇還啼青蒲宛宛全淹水紫竹斑斑
半出泥倚杖風前感時節亂烟斜日一蟬嘶　巨濟又
云南溪夀昌寺前水是也由南溪沿隄一里許為東溪
李良臣詩簡州何處景最佳東溪清絶人所誇溪上有
碧波亭宋姚孳詩賴簡池臺兩蜀誇東溪别是一仙家
令人却憶康王谷坐看珠簾濺雨花志云劉文節墓及
讀書樓俱在東溪上今東林寺是其樓址一名東溪菴
　志云栁池折栁橋下水也鳯池在治南三里水自北
一里鳯翅山來賴簡山接金堂山郡池名皆因之　勝
覽云東山在東江之外州治之左志云在城東五里岩
髙數丈刻東岩二大字有東巖院智通禪師卓菴處地
居兩山之問溪流其中下有懸溜清音不絶旁有洞又
有古栢大可二十圍為一郡之望刹也志云即天王講
寺貞元初施頭陀剏　近巖有雙牙山兩石對峙如牙
上有井及石箱人見兩金鵝其側晝浴於井夜棲於箱
　蜀志補罅云西巖在簡州湧泉鎮有石刻大悲像光
相屢現志云在治西五里巖洞深三丈五尺濶如之洞
門刻西巖二字宋嘉定甲子王武卿結菴於此題名
近巖有石柱山孤髙獨立上有石像百餘石室數間有
仙人楊氏養丹爐鼎尚存登其巔可望逍遙山　勝覽
云逍遙洞在𤣥都山去城三十里景徳間有楊用晦者
隠居此山其上有層崖命工發之得東西二室西室後
刻二竈若養丹之所又鑿二窟中可坐五七人東西二
壁䥴二孔雀二神人有漢安元年四月十八日㑹仙友
十二字漢𨽻也今存按用晦簡池人有仕才能詩任心
自適不求當世樂隠洞中時太原王載京兆金惟吉南
陽鄧曦度杜審嗣劉旻逺来尋訪刻詩壁間　志云
南巖在治南一里有洞深三丈闊二丈五尺方輿勝
覽南巖有光孝寺前敞飛閣盡覽江山之勝左有洞可
容數十人即淳風洞也石刻無名氏詩烟飛嵐翠撲衣
裘落日牛羊下巄頭莫道山中生意薄江邉桃李自風
流簡州學記李淳風生於州之乾封鎮有故宅及墓按
今銅鐘寺即報恩光孝寺舊址宋孝宗隆興二年陽安
尉歐陽獬建䟽請衡山和尚住持寺前髙敞有㑹勝亭
趙抃知益州時寺僧有能琴者見知於公作琴軒詩贈
之云輟飲支笻㑹勝亭溪山佳處古琴横憑君傾耳殷
勤聴一弄清風四座生諌議大夫張方詩早向溪山得
趣深建亭今復寄餘音紛紛塵市無閒地獨有斯人物
外尋　志云北巖在治北二里洞深三丈闊五尺有坐
榻茶竈傍開石牕牕下有泉清泠不竭有寺舊名白馬
院開元中馬祖建倚壁有丈六金身無名氏詩云一帶
江烟半倚巖檻前時眺黒龍潭低昻竹影踈明月屈曲
松枝拂像龕樹老硬根穿石罅草生嬾葉入禪菴西来
白馬無踪跡寒鵲昏鴉暮景含碑目云院有唐碑其歳
月乃大厯時重修石壁刻云郡守潼川王武卿攜家渡
江過唐氏園偶泛舟泊山下登劉氏江閣因上北巖禮
大佛開禧改元二月十有三日書　近巖有洞曰朝陽
深三丈餘髙丈有八尺廣一丈内有石牀額篆石室二
字盖昔人煉丹之所　志云四巖附郭之勝也其稍逺
者有玉華池天光觀覺林寺又逺則為分棟長松諸山
　寰宇記陽安縣北二十里玉女靈山東北有泉西北
兩岸各有懸崖腹有石乳房一十七眼状如人乳流下
土人呼為玉華池毎三月上已日有乞子者漉得石即
是男瓦即是女自古有驗山為仙人李八百修煉處
勝覽云李八百居棲賢觀一名天光觀碑目云天光觀
在陽安縣東二十里有唐碑可讀者云太和初三洞道
士王道賜因張文舉施地基剏建按今為明教寺　志
云甕亭山在治南四十里石甕舖有覺林寺在大道傍
王欽若題覺林寺詩暫拂塵襟思倍清竹風山色亂泉
聲安民功淺君恩重又䇿羸蹄向古城趙抃詩古寺無
碑刻僧云不記年自余安所問惟是愛林泉志云分
棟山在州西七十里寰宇記曰山北連秦隴南入資瀘
東北入静戎軍在靈池縣東上十五里劉涇分棟山少
休亭記云自成都趨陵簡如在蜀必由靈泉過分棟其
山周數百里髙大阻險以石次第為步暑雨冬雪則馬
不進僕亦以病告欲少休於是建亭名少休焉　志云
西北七十里長松山為州斧扆界内諸山皆發脉於此
長松寺本蠶叢廟址開元中馬祖行空和尚乃建寺明
皇召對賜額長松衍慶寺又賜名香為亭以貯之曰御
香亭宋賜名嘉福寺今名靈峰　唐鄭谷集云谷自亂
離之後在西蜀半紀餘多寓止精舎與圓昉上人為净
侣昉公住長松山舊齋嘗約他日訪㑹勞生多故㳺宦對
年曩契未諧忽聞謝世愴吟四韻以弔之詩曰每思聞
静話雨夜對禪牀未得重相見秋燈照影堂孤雲終負
約薄宦轉堪傷夢繞長松塔遙焚一炷香　志云蟠龍
山與長松相接大厯四年郡大夫傅耆造大佛建院曰
石門以山石分開似之院門又有石形如䕫刻字其上
曰䕫石楊甲遊長松寺宿石門僧舎以石門霜露白為
韻得露字詩云疾風吹輕衣駕我雲脊路人問一回首
驚絶不敢顧鳥投虚無底𣺌𣺌不知處蜂窠蟻丘垤與
世同所騖試看一蒼莽誰有不平處尚憐野僧屋佛靣
荒苔蠧斷崖劃呀吻洶洶崩石怒我来得竒觀拄杖叩
巖樹青山有驕色斯客不能句平生二三子慰我一相
遇娟娟松間月幽夕亦可度夜闌更小語風逼遺響去
酌君無多酒繼以木蘭露諸公綽石門院詩云搖空栁
色金猶嫩傍道梨花雪未開只尺長松烟霧裏石門頂
上暫徘徊　碑目云周文王廟碑在陽安縣西北七十
五里即後周髙祖文帝之廟舊碑題額云大周植元年
歳次丁丑造元年即後周閔帝之初元也今石刻存
志云去郡治五十里山曰賴簡自賴簡西亘潛渡雁江
而直走龍泉又曰隆泉在治北八十里以澗水隆盛為名
　寰宇記云靈泉在靈池縣南三十五里隋初縣傍出湧
泉因置平泉縣於此唐改靈泉志云廢靈泉縣在州西
北七十里隆泉驛之右楊甲靈泉山中詩云小縣相籠
合濛濛數百家菓蔬争晩市樵牧亂晴沙落日平林逈
青山去路賖偶居無事在隨意問桑麻又野色山圍盡
風烟更可憐客情牛鐸外農事藕花前聚汲松根井
寛愁石底泉雲安須斗水詩興亦超然又勝地仙靈宅
微官也謫居焚香他日夢隠几向来書小睡便山雨長
齋稱野蔬逄人問無恙滿意説樵漁又日下叢林薄芊
芊肅晩暉閉門成小隐飲水亦生肥醉著溪藤杖歸来
木葉衣狂歌有虎兕吾道只應非又何處長松寺雨花
雲外臺山從百曲轉路入九闗回老檜成龍盡殘柯借
鶴来人間斤斧亂風壑夜聲哀又靈泉山上晩望詩云
野曠樹還亂林深烟更微天隨殘日盡雲掣斷山飛玉
壘風烟闊秦樓草木非憑髙千萬事今夜客沾衣蒲瀛
宿靈泉無我軒懐次山詩幽軒著無我居此合何人聞
道東山隱當時此地親心源将止水世事甚浮塵今日
尋微跡空餘淡墨春自註云壁間有次山題字也　成
都文類益部十縣多引江水溉田咸為沃壤惟靈池疏
决不到須候天雨俗謂之雷鳴田縣東山下有朱真人
洞洞北岡嶺連屬逾廿里得禇聖母祠化跡尤異民咸
事之祈禱獲應潘洞詩云錦里城東邑髙原十六郷江
流分不到天雨降為常節及三春後晴逾兩月强龍
乖尋穴蟄魚困入泥藏樹影全虧綠苖姿半吐黄耕
夫皆慘戚市户亦倉忙濳慮寃無雪深疑政有傷推
恩慙睿主引咎謝虚皇磬折真人宇星奔聖女堂先
時蠲玉饌隔夜浴蘭湯洞口焚香逺山椒作梵長幽
誠期必逹元應果旋彰雷振南峯下雲飛北嶺傍聲
稠喧竹塢勢廹瀉銀潢飄灑連三晝霶𩃱遍一方稻畦
烟漠漠蓮沼水泱泱物態涵優渥民情遂樂康洪施周
庶品餘潤浹他疆稔歳還堪待隂功詎可忘明靈何以
報奮藻紀遺芳按朱真人祠即安静觀也楊甲宿安静
觀詩青山轉龍脊矯首西南天上有仙人祠臺殿飛後
前下見雲雨興樹色暗平川仙人兩黄鵠一去無歸年
向来道上屨人着㡬何錢一朝聞羽化悵望空流涎却
揮囊中金瓦礫来投捐巖巖化金碧香火通雲烟人間
萬事爾旦暮有愚賢而况争奪塲轉手分媸妍仙人一
回首破隴與荒阡紛紛不足道哀此區中緣石泉瀉幽
潔意寂不肯喧夜聞松風露起坐心寥然又云一濯巖
下溪再拜巖中庭清風肅然来吹我衣上腥仙人芙蓉
冠乗月下雲軿山空雜佩響静夜朝百靈似聞客欲去
小語猶丁寧蕭蕭上松栢急以兩耳聴寂寥古壇外但
掛斗與星天明恐是夢恍惚遺心形去飲石上泉再讀
幽人銘青山無行迹霧雨松冥冥古今集記云靈泉
縣界有瑞應院唐永平中叚文昌来攝靈泉尉手植四
松於此院有石刻云乾坤毁則無以見寺寺不可毁四
松其逺乎松至天福初止存其一縣令張松復補植三
株有栽松記刻於石今不存楊甲詩云木落石出荒山
臺上有佛寺孤崔嵬斷椽坼瓦無四壁古佛已倒何人
推野蜂占窠挾肩背山䑕出穴銜髯䰄老僧見我欲愁
哭野葛蔽路官能来文昌種松有斷刻石柱半裂荒莓
苔老翁鼻祖無一在獨樹晩出非耆鮐乾坤未變已先
㓕㡬見賊火飜狂雷至今野叟鑿山破石窟尚有龍觔
骸當時手種意已逺欲與草木為渠魁
　　　仁夀縣
寰宇記云陵州漢武陽之東境晉初西城戍也州南有
陵井周武帝因以為州名　陵井監圖經漢張道陵經
兹地有山神稱十二玉女指陵上開鹽井監以陵名志
地也文同奏疏謂因張陵以名井復因陵井以名州矣
大觀四年改為仙井避其諱云郡國志曰仙井隂氣襲
人入者輒死投以火則烟氣上冲濺泥漂石沸吼如雷
今玉女祠是其處　王象之碑目云張天師靈廟碑元
和十五年知陵州李正卿撰文咸通十五年邱沖書又
云黄帝隂符碑在州城至道觀宋京記云此中江山瑰
竒自古王公貴人詞客才士未嘗一至故不得見於歌
詠而為浮屠老氏之學者往往擅而有之　方輿勝覽
云艶陽洞在州城北至道觀之後昔天師既誓玉女於
井因藏去其衣鎻之石室或謂之藏衣洞洞在重巖下
㟏岈幽窈晦明變化千態萬狀雖距闤闠不數武而若
與世隔盖道陵修煉之區也杜光庭錄異記云熖陽洞
古老相傳在陵州陽山之下從来隠蔽人莫知其處乾
徳三年辛巳正月十六日癸夘井監史保義軍使太保
馬全章夢一紫衣束帶巍冠者狀若道流揖之俱行至
崖壁所告曰此熖陽洞也閉塞多年能開發䕶持可以
福利邦國又指其地近開小徑曰可斷之勿使常人踐
踏言訖而去及旦往尋其所果見土勢微陷以杖導之
深不可測即令本軍節級侯廣之勾當人夫斸地漸獲
蹤由相次開掘見三重石門洞内並是細砂一無蟲蟻
他物其洞自東入西深三丈九尺闊五尺三寸洞門三
重第一重髙六尺闊五尺二寸第二重髙五尺五寸闊
三尺七寸第三重從頂至底一向髙六尺一寸三門相
去各只三四尺鐫鑿精巧殆非人工三門内南畔别有
石房闊七尺四寸髙四尺八寸深四尺二寸其後别有
一小洞洞門有片石遮掩旁通一縫以燭照之深不知
其底北畔亦有石房深四尺闊七尺三寸髙五尺房内
有石牀一西畔又有小石房深二尺闊三尺五寸髙三
尺一寸西北畔有石牀長三尺八寸闊二尺八寸有石
竈模長二尺三寸額闊七寸竈深八寸周圍三尺五寸
計從洞門向東一直至鹽井西相去可四十一丈八尺
井在洞門正東也全章乃召當井監天師院主内大徳
費省真問之答云天師院見有元和年刺史李正卿著
天師聖徳碑云天師以東漢建安二年自沛遊蜀占犍
為分野見陽山氣象指謂弟子此山直下有鹹泉焉今
驗此洞正當井上即夢中所指者也碑目云洞顔𨽻書
艶陽仙洞四字字體兼篆不知何代書旁有款識歳久
磨滅東南賈人見此碑本寳而藏之以為真漢𨽻志謂
有東漢仙都四字在天師洞未詳　碑目又云仙井監
有蔡君謨法帖蘇東坡心經帖文與可書千字文陸務
觀跋蔡帖云近嵗蘇黄米芾書盛行前輩如李西臺宋
宣獻蔡君謨蘇才翁兄弟書皆廢此兩軸君謨真行草
𨽻皆備石在仙井可寳也淳熙元年九月八日蜀州手
装勝覽云艶陽洞前有蓬莱閣秦少㳺詩雄簷傑檻
跨崢嶸席上風雲指顧生千里勝形歸爼豆七州和氣
入簫笙人遊晩岸朱樓逺鳥度晴空碧嶂横今夜請看
東越分藩星應帶少微明程公闢次韻云半天鐘鼓宴
崢嶸早晩晴隂景旋生湖暖水香春載酒月寒雲迥夜
聞笙金鰲破海頭争並玉雁排烟陣自横我是蓬莱東
道主倚欄先占日初明按蓬莱閣在治東百許歩又有
含暉閣近五十步趙閲道詩曉川嘉樹照雙扉披豁幽
軒景盡歸自喜吾懐已虚白三嵎山色更清輝　輿地
紀勝云平雲閣在郡圃文與可詩陵陽郡事全稀少懶
守長贏半日閒晩後須来上髙閣就中無厭是雲山與
可在州送通判喻郎中詩可笑山州為刺史寂寥都不
似州城若無書籍兼圖畫便不教人白髪生又云近日
簿書全簡少吏人惟聴兩衙休歸来便只尋冠履遶遍
林亭山上頭　與可又有自然水石記云陵陽守居負
山悉石西左砌層崖餘地丈許平夷可屋因植四楹面
午横楣闢幽軒正對大林髙株缺間視逺峰若畫工引
淡墨作巒嶺嶷嶷時與烟雲相蔽虧愛此有佳趣復静
宻公事少休即至宴坐伏息日計數取多乃去外俗不
得知旁頺巨礓如瘤宜鑱刻遂磨治将紀建置嵗月
沃水盪拭見黝理若髮狀傾灘平波瀰漫骫迤複疊先
後倫次窪淵聳浪左右役目自非天寫神摹人巧孰能
為是必由融結固已有堅包厚藏待予始發章物盖顯
晦信在時人理疑亦然茍逹此與知命何逺雖爾既有
形必復壊倘後人加䕶則傳久未易泐也　李膺益州
記云東西南三山相對州治居其中去陵井各一里謂
之三嵎山按古謠云三嵎青陵陽榮三嵎翠陵陽貴郡
守何耆仲嘗於東山之下作青榮臺以表之張紹祖山
扉記曰有岡北来莫窮所自不亟不徐勢趍東南欲薄
城下岐而為三行且五里虎踞盤礴不復去此陵陽之
所謂三山也　西嵎曰跨鼇即州衙坐山李石超覺寺
記云州以跨鼇名者居三嵎山之槩也去治半里方輿
勝覽云跨鼇山上有跨鼇亭每嵗上元重九太守率僚
屬燕其上有石姥在山頂歳旱里人轉徙之天即黯靉
雨四注文同賦云上簪岑之飛泉兮披薈蔚之榛莽爰
有石之跂跂兮旁無他而相伍其逺睨之若人兮迫猶
疑其蹲虎里俗神而甚恭兮號相尊而曰姥又云印山
在其㘭即捫膝先生喻汝礪故居　南嵎曰翳嘶頂上
有翳嘶廟相傳神即巴郡太守嚴顔也宋何㮚作碑記
併書山前有霄漢堂紹定中隆州軍事推官文太虚為
碑記俱存山之麓有更生寺宋丞相虞允文為其父秦
國公建碑云紹興十八年六月二十六日鄉人鮮于逑
既死復甦言地府有更生佛故秦國虞公祺也明日以
告丞相正秦國小祥之期丞相因言秦國屬纊時微疾
耳忽睨坐客古佛俱来吾當歸允文泣下公顧曰身得
為佛有何不可含笑而逝按寺在縣東南數百步秦國
又有功徳院在城西玉屏山　元虞集仁夀寺僧報更
生佛祠前生瑞竹詩云聞道故園生瑞竹令人歸興滿
江干扁舟不畏瞿塘險匹馬誰云蜀道難杜甫溪頭花
匼匝孔明廟裏栢闌珊新堂題作歸歟字定得臨江把
釣竿伯生丞相裔孫也有還鄉詩云還鄉思速去鄉遲
王事相縻敢後期里父留看題壁字山僧打送捨田碑
胡桃笻竹南方要盧橘枇杷上國知此日君親俱在望
徘徊三顧欲何之又云未忍他鄉作故鄉故因使騎入
陵陽鄉人共訝聲音似客路疑将鬂髪蒼親老長懐鄉
里思孫多宜置墓田旁治生自可依諸葛數頃膏腴八
百桑　東嵎曰飛泉上有超覺寺按圖經隋仁夀元年
獠反百姓城於山頂避難遂有飛泉湧出獠平泉涸因
呼為飛泉山文與可詩東城兀髙峰爽氣浮翠微霞光
射巖壁中有寒泉飛碑目云飛泉院碑唐神龍元年
立超覺寺碑廣明二年陵州刺史蕭兟記志云超覺寺
有爾朱仙影刻二片一全影一半影也有乾道中虞丞
相書碑勝覽云飛泉山下蟠溪丞相何公㮚所居何公
始生六日瑞雲山當夜半紅霧亘天此山東去盖四十
里　碑目云佛龕山有唐貞觀中率更令歐陽詢書金
剛經磨崖碑按即佛厓山也在縣東二十五里志云山
有三石像背虚面巖俗呼倒坐寺　碑目又云東北石
城山平等寺有天寳四載薛兼金撰道超和尚精徳
碑勝覽謂石壁如城絶頂望見峩眉也　寰宇記云
州南一里鼎鼻山隆然特起又曰隆山隋大業改陵州
為隆山郡本此郡國志云周之九鼎淪一於此往往見
鼎耳因名南七里一泉水碧色投銀其中成色即變孕
婦飲之墜胎俗以為聖泉矣　圖經云南二十里有麗
甘山山下鹽井是十二玉女故迹以玉女美麗井水味
甘合而為名也又云古鹽井號聶甘井井傍有神祠號
曰聶社　又二十里有儒社山虞允文書碑云紹興癸
酉十月八日允文来遊知先世種徳本末感愴久之石
刻今存佛子寺　郡國志云縣西朝女山昔有女子居
山悟道肘脛之蹟印石上猶存　碑目云後唐同光三
年靈泉院碑在本院山上按即譚子池也亦名天池宋
進士郭周藩詩云靈泉在山頭酌之不盈巵試詢陵陽
叟何云譚子池一叟為我言郡有譚叔皮在唐開元末
生兒名阿宜墜地解言笑九歳森髯髭不食且不飲超
然忘渇饑十五鋭行走夐若神駒馳二十入山林人莫
知所之父母念不冺鄉人為立祠大厯元年春此兒忽
来歸頭簪鳯凰冠身着霓裳衣再拜向父母一吐心中
詞兒乃仙子流塵市不可覊鄉人意雖厚立祠将焉為
妖魅一朝據作祟無休期急為告鄉人毁之勿遲遲祠
下多金藏不知始何時盡取濟不給幸勿藏於私言訖
即辭去仙袂風披披於焉撤祠宇突兀成平夷果獲千
黄金貧匱得所資金盡泉繼湧湛若青琉璃不滿亦不
涸旱澇恒若斯禱之立有應翕如塤恊箎由来羽化人
出處同鬱儀去今數百載跡在名還垂志云天池山麓
有顯忠院宋尚書僕射何㮚藏主處㮚從徽欽北狩死
沙漠華表柱猶存又有寳籙院宋寳謨待制陳咸葬所
號寳謨阡已上在北二十里宋故事名位顯者得於墳
側建刹度僧以薦先福焉　志云陵州梵宇多以龍名
若龍興龍居龍泉龍厓是也龍厓者鐫石為龍卧厓下
即文與可鐫怪石墨竹處跨鼇山人李新題云淺梢疏
節似瀟湘正向祁寒敵暁霜清興未窮僧已老自餘山
色與溪長雅安僉判程壬孫詩風雨勞先别敢辭尊酒
深一梢牆上竹留作歳寒心俱在寺壁龍興即報恩寺
寺有大悲堂大悲閣王象之碑目云龍興寺大藏經碑開成
五年呉商撰古大悲堂碑乾符三年周宋莒撰俱在報恩
寺篆字心經碑咸通七年仇漙撰并書修大悲堂碑景
福二年僧承徽記俱在小大悲閣又云僧曉微碑在寳
林院西蜀明徳元年立又有顯教大師碑廣政四年立
鐵騎将軍碑在歸安鎮孟蜀廣政二年立　寰宇記云
貴平縣漢廣都之東南境後魏時與平井縣同置舊治
和仁城開元十四年移治祿川一統志云元憲宗時併
當縣按圖經祿川距貴平縣三十步發源簡州下注資
江而東水多魚蝦縣人利之過祿川有蘭溪唐隠士張
鴻居其上按益州記平井縣兩竈二十八鎮日収鹽四
石如霜雪是也　碑目云貴平縣文宣王廟碑長慶五
年陵州刺史李正卿撰尹㤗階書按碑在縣址後百步可
搨而聖賢石像委榛莽中近方瘞之碑後巖下　寰
宇記云唱車廟在貴平縣南九里漢朱辰為巴郡守有
恩於巴吏人送辰到蜀囬至此為辰立廟以其山近鹽
井聞推車唱歌之聲為名今鹽井推轆轤皆唱為號令
焉碑目唱車山開國王碑貞元元年貴平令王覺撰牟
尚書墓記同光五年領州事陳貴民撰　又云貴平西
北四十里寳峰院有唐人撰寳峰院記院内有王羲之
記王氏廬墓銘按志邑王氏女至孝親没廬於墓側三
年有司立碑表之王羲之為作廬墓銘剝蝕殆盡　寰
宇記梁天監置席郡隋廢為縣里語譌為籍縣志云
在縣百七里今為鎮又籍田公館近華陽界縣南有地
畆餘踏之軟動有泉淵濔旱不涸湧不溢名曰息壤魚
虵水在其北導江水在其南丹砂山在其西也　碑目
漢黄龍甘露之碑在籍縣江口上鋭下方其狀如鐘大
書漢黄龍甘露之碑七字餘不可讀其可識者羣臣將
軍位號盖為龍紀也
　　　井研縣
寰宇記云縣本漢武陽地有彭山彭首獠姓在始建鎮
之東志云後魏置蒲亭縣今縣東一里黄丞相池是也
池中生蒲起亭以存古意　周地圖云蒲亭縣有鐡山
諸葛亮取為刀劍宇文度封鐡山侯即此志謂鐡山一
名茆香山在縣東六十里舊始建縣東　寰宇記云井
鑊山在縣北其山俯臨井鑊因以為名元宗幸蜀井鑊
山神見即此山也　碑目云唐節度使楊公墓碑在隆
州井研縣道傍有石刻云唐銀青光祿大夫檢校御史
中丞上柱國節度使楊公墓旁多楊姓乃其子孫也又
有宋何㮚撰陳徳用墓碑銘在縣南四十里木龍鄉宣
和六年立又有青陽仲廣塔記在縣之天王寺其略云
寺有塔以藏舎利為層十三此釋迦氏殊勝莊嚴僧祖
逄創始於隆興壬午基就力不繼邑人憫焉願續其事
邑之利源以鹽自層一至九費所取者三之一施心殊
未厭又合力為第十層工徒甎瓦之供自十而上合尖
有期矣鳴呼事有一人營之百人終之者不營於始無
以開其先不續於終無以卒其功百人者一人之繼是
塔之興雖多厯年所然終於有成者百人之助也掌化
任剛乞文刻石置層上以紀歳月云
　　　資陽縣
華陽國志資中縣受牛鞞水寰宇記縣本漢資中縣後
周武成於資中故城置資陽縣以資水為名　志云城
西二里資谿縈紆九曲合流雁江近掘得宋張方題資
谿橋詩有資水右旋江㑹合之句也王巖資陽江詩淡
雲殘雪簇江千䇿蹇遲徊客興闌持鉢老僧来咒水
倚船商女得搬灘沙翹白鷺非真静竹映繁梅奈苦寒
阮籍莫嗟岐路異舊山溪畔有漁竿范祖禹月夜船行
入資川詩憶昨卧碧山蒼蒼叢桂間白雲為屛石為枕
綠蘿長掛明月閒忽乗輕舟泛江水山月隨人還在此
白鷺驚飛宿靄間青山倒卧蒼波底此時孤棹發中流
川後停波聴棹謳不學子猷中夜返欲乗明月向資州
　志云漢王褒故宅即今縣理廨中八卦井三字子淵
筆也輿地碑目云西漢王褒宅在資陽縣西駟馬里今改
為靈仙觀有觀碑二説微有不同舊圖經云資陽南五里
書臺上豐碑廿餘片刻聖主得賢臣頌山是王子淵讀書
處有洗硯池一勺　又云縣之延夀寺漢董鈞故宅也
志以為宋張方宅按亨泉墓在縣北廿里有石獸存其
宅未詳　方輿勝覽資山在縣西南三里迥然秀拔即
寰宇記之獨秀山也范祖禹資山詩云醮壇巖谷
仙鸞車鳯輦隨飛烟神女瀟瀟来暮雨浮邱往往
下雲軿　碑目云資陽有三仙磨厓石在三江鎮刻云
貞元十四年十月十日杜錫崔熊席䕫三人同遊　郡
國志資陽有鐶溪百丈池所謂溪流如鐶池深百尺也
志云學宮前有星月池有井傍池如星東一里有放生
池有碑碣顔真卿書南二十里有孔子溪石壁上鐫孔
子字云其地昔有鄉校祀夫子刻記猶存
　　　資縣
禮記萇𢎞氏孔子嘗問樂焉死之三年而血化為碧按
圖經萇𢎞資中人有祠在青泥坊數里之内土色尚青
又云王子淵墓在縣東二十里墓前石碣髙丈餘碑目
云王褒墓右有河相𢎞農碑未詳人代　唐元和中羊
士諤為資州守風流文采照耀一時其詩云洛陽歸客
滯巴東處處山櫻雪滿叢峴首當時為風景豈将官舎
作池籠登郡前山作也一雨東風晩山鸎獨報春淹留
巫峽夢惆悵洛陽人栁意籠丹檻梅魂覆錦茵年華行
可惜瑤瑟莫生塵郡中早春作也腰章非逹士閉閣是
濳夫匣劍寧求試籠禽但自拘江清牛渚鎮酒熟步兵
厨唯此前賢意風流似不孤郡中詠懐作也二毛非騎
省朝鏡忽秋風絲縷寒衣上霜華舊簡中承明那足厭
車服愧無功日日山城守淹留豈桂叢郡中見白髮作
也又郡齋讀經作云壮齡非濟物柔翰誤為儒及此齋心
暇翛然與道俱散材誠獨善正覺豈無徒半偈蓮生水
幽香桂滿爐息隂慙蔽芾講義得醍醐跡似桃源客身
嬰竹使符華夷參吏事巴漢混州圖偃草懐君子移風
念嗇夫翳桑俄有績宿麥復盈租圓寂期超詣凋殘幸
已蘇解空囊不智滅景谷何愚㡬日遵歸轍東菑殆欲
蕪竇叔向雨後月下寄懐羊二十七資州云夕霽凉飊
至翛然心賞諧清光松上月虚白郡中齋置酒平生在
開襟願見乖殷勤寄雙鯉夢想入君懐　碑目云羊士
諤在郡有毗沙門天王贊碑歳久䧟於城北隅紹興中
邵博為守始掘得之又云青松亭記在郡治唐乾符四
年西山節度使成都尹髙駢文併書又云瀛洲亭在郡
圃繪唐十八學士鮮于侁文併書又云聚書樓記李石
文博雅堂記張震文俱乾道七年立碑　聚書樓記略
曰國家渡江以来脱五厄之㑹収四部之富頒詔首降
三館所儲兩學所集分錫郡國州有書樓侈其賜也自
宣和辛丑前太守魏侯潤博以州號多士請於朝减他
州之賜以益此州宛乎如韓宣子所見周書之在魯矣歳
久䑕穿魚蠧且為有力者夜半負去今守宇文侯為州
起發手書之家傳人市殘缺散逸者咸綴錄焉比舊目
増千餘卷因舊樓徙故葺新復為厨肆貯之　博雅堂
記略曰宇文紹奕為資守風清事簡則歎曰自吾承先
大父右丞相公餘烈以詩書發身凡二十年聚書上自
孔氏下至厯代諸史稗官小説與夫國典名公之文合
萬餘卷手所校錄者㡬半之不為不多矣顧猶有遺恨
者嘗見前漢文字之奥篆𨽻之工鏤金石而傳後世尚
有可攷乃其在中原者淪於草澤後生不可復見吾家
故所貯吾幸得之不欲擅而有也盍傳之是邦以與學
士大夫共之於是摹刻漢石經及他碑凡五十四卷覆
以石柱大厦名其堂曰博雅登斯者如入太廟見尊罍
彝鼎簠簋盂豆之陳聞咸韶濩武雲和箜篌之音列天
球河圖寳玉大弓之器饗太羔𤣥酒昌歜酡糝之味莫
不咨嗟歎息以為君侯好古博雅之士矣　方輿勝覽
云企仙閣居郡治北憑髙視下得一郡之要李石為記
以李傅侯張各據一山合四山而拱揖之故曰企仙亦
曰蓬莱　志云州北二里醮壇山李阿修煉處肖像猶
存杜光庭有醮壇山北帝院記以為張道陵居焉山畔
有洞鑿石七十二級逺望之如入雲中范祖禹詩醮壇
髙倚碧天開中有清都白玉臺霧湧雲旌乗月去風吹
仙樂下天来　方輿云縣西三里平岡山傅仙宗所宅
也崔中吉崔逵亦居此　志云玉清山上可以瞰平湖
在州南二里侯真人遺迹存焉又云得道山在州西十
五里張開光於此得道也碑目陳圖南得道山詩鐫於
石壁邵傅䟦　宋京云東蜀領郡十六而江山瑰竒資
中為最資中勝遊十四而北巖為最謂縣有東西南北四
巖也圖經距州城東三里曰東巖形若剖㼜側立千尺
溪壑深杳石壁上刻中興頌顔魯公書縱廣盈丈去磨
厓五里有唐明渡以明皇所經矣巖上鐫宋承議郎鄭
鋼詩云逕轉得幽谷雲巖屹相向谽谺偃重簷灣環依
疊嶂緬想融結初鐫鑱自天匠了無斧鑿跡但覺盤根
壮深可數千尺廣逾八九丈洞穴既窈窕松門亦昭曠
廓舎三千界中列五百像巨楠布幢盖翠蔓垂帷帳木
靈不知名境幽或難状我時馳征軺犇走勌塵鞅獲此
一叚竒欣然愜微尚欲去興未闌行行重囬望末云宣
和壬寅題又鐫云丞相大觀文沂國趙公以東川鎮鉞
晝繡来歸弭節鄉郡為父老大夫士七日留乃歸内江
之府第郡守楊槱執門生禮敬餞於東巖一時賔客直
秘閣新利路運副韓炳新巴州趙伯總新恭州趙善詔
新大寧監黄中前昌州黄圖南新富順監黄裳制幙勾
龍復成與俱語出林杪慷慨與坐客盡醉公抗大節於
天下而略位貎於鄉黨於是氣凌八極矣槱請磨翠壁
紀盛事共託公為不朽咸曰然淳熈壬寅二月十七日
題　方輿勝覽城西六里為西巖山行不踰百步石壁
夾道如城如峽　又云城南五里為南巖按即重龍山
也􁫺崒盤屈隠若龍轉有亭閣梵刹跨其上江山城市
厯厯可觀　又云江山去郡城半里等慈寺之東唐盧
并詩地靈無俗草巖静有仙禽者此也郡志崖巔古像
半蝕苔蘚乳泉滴瀝四時不絶蜀志補遺唐李渭為
刺史有遊山詩云淮陽清淨理永嘉山水心刻於等慈
寺壁碑目云邵㤗修北巖寺碑洗公石馬塔院碑滴水
巖結界碑俱在本寺又云盧并及張公瑾北巖詩俱刻
在龍水縣　寰宇記云龍水縣本資中地隋置在龍龜
溪資陽西界依龜山隴為城今縣三十里龍水鄉是也
溪水屈曲蟠擁猶龍亦曰龍潭石壁有古刻云積雨新
霽灝爽澄空寓異探幽人生行樂殊不易得縣令任聖
用挈鄉人蒲君勉楊述美泊邑士張和叔飲於龍吟亭
風味相投山樹巖石咸助意氣且移罇潭上醉歡歌笑
見月廼歸乾道辛夘仲秋丁未述美書　范祖禹知龍
水縣公餘紀興詩云縣門倚巖谷終日對青峰初仕借
為宰讀書過三冬忘機狎鷗鳥觀稼親老農訟庭可羅
雀銅印苔蘚封　續古今記龍水縣有昭烈皇帝碑形
如方柱頂如蓬壺文剥落三之一紹興丙寅孫原濟書
　碑目云龍川邑小而江水環秀距邑不三里曰靈巖
又其傑出者端平乙未夏五月十有八日東川撫屬古渝
李粹甫来酬供於此邑令眉山孫子山警曹烏山馮亨
叔相與訪古靈湫載酒酌其上午暑正劇樹林隂翳巖
氣襲人恍若此身在氷壺絶不知人間炎熱之苦竟日
徜徉興殊未盡而景已晡矣遂拂翠崖而書以紀歳月
云前蜀馮銖靈巖秋月詩青松崖上紫雲生崖下仙人
約舊盟駐馬看碑驚化鶴暮雲回首萬家城銖仕前蜀
武城為盤石令也　寰宇記云盤石在州城北二里状
若盤陀後周以之名縣遂寧傅耆盤石遷治記云珠江
流其前丹神隠其北醮□據其左靈巖蟠其右劉光祖
記云資號珠江以地之靈而産瓌異相傳江中有夜光
如燭方輿勝覽云丹神山在盤石西北五里山之神靈
值旱告之即雨寰宇記之丹山縣因此名也　按魏書
保定二年資州盤石人反殺郡守據險自守州軍不能
制總管陸騰率軍討擊破斬之而蠻子復反所在蠭起
山路險阻難得掩襲遂量山川形勢隨便開道蠻獠畏
威承風請服所開之路多得古銘並是諸葛亮桓温舊道
是年鐡山獠抄斷内江路使驛不通騰又進軍討之一
日下其三城招納降附者三萬户今資陽之丹山鎮入
其縣界　圖經廢銀山縣在州東四十里山形如錠今
銀山鎮是其處古今集記云唐田㳺巖入蜀居於銀山
聚弟子歌雅詩以為樂今山有雅歌臺石刻存志云銀
山候館因掘地得一小碣石乃黄山谷與門生戴經弟
綱尺牘云七二郎氣秀而有骨他日學問仕宦皆當過
人要須得一佳士與逰養其忠厚之源此最為先務涪
翁書贈戴六六七二秀才伯仲志云鎮之杜家溝池水
一泓清泠澄澈下即龍泉洞也天将雨則雲生竅穴霧
彌空谷前有石柱殿相傳龍出毁殿止存二柱崖上鐫
二龍土人懼其飛去摧去兩角山谷曽遊此碑目云龍泉
洞壁刻有淳熙丁未三月九日何少虚少明從成都張
無咎来汲深晤坐因訪舊題數丁亥仲春六日字書與
當時人物磨去已六七廿年間㡬風雨矣少虚且老日有倦
遊之歎方為涪翁釣磯之行益起丘壑之念故山猿鶴其
能忘情哉又有王齊賢李若水王簡熊九能濯凡塵步
武而去　寫韻樓記資州古碑有祝融氏祝誦氏之號
學齋呫嗶云資州掘地得漢碑有伏羲倉頡初造工業
畫卦結繩以理海内等語碑目云隋勅改羅漢院碑在
法雲院唐開元棲神山略記在法鉢池前刺史房渙文
崇夀觀碑天寳二年建元宗書額御史中丞宋渾文已
磨滅裴晉公自贊在靈虚院左僕射裴瞻墓在盤石縣
北五里有世譜碑記藏於寳靈院馬端臨通考云資州
以新絳帖十卷刻石予家多有之前有目錄元刻麻石
上續搨者不逮舊所得本遒勁已上皆不可攷
　　　内江縣
華陽國志江陽郡漢安縣郡東五百里土地雖廹山水
特美好冝蠶桑有鹽井魚池以百數家家有焉一郡豐
沃　水經注云雒水又逕漢安縣謂之綿水口又寰宇
記云周天和中於資中地置漢安戍在水濵尋改為中
江縣隋開皇避先諱改為内江仍徙治於漢安故城即
今縣也勝覽云中江水經盤石縣自十字水流入縣界
又云内江有水深百丈實羣川總㑹之所矣晉郭璞城
䜟云山行依舊合水去復還来沈約宋書云中江為内
水涪江為外水按志中江源出汶山自灌口分支經懐
口入簡縣厯資江而下為中江經三堆山下西折而東
至縣復東折而南至椑木鎮又南折而西至黄市市距
三堆十五里一水周環九十餘里而縣當其中故曰中
江江去城不百武與城内桂湖相通以盈縮清濁知之
也按湖在西北街宋黄思荘大書二字于岸石上旁植
桂樹影可婆娑矣　碑目云漢永建五年陳君為漢安
長失其名有陳君徳政碑在獠井􁆡層崖之腹字雖磨
滅然尚可攷又有漢永建五年漢安修棧道記俱在内
江縣　本志云宋紹興於内江縣置安夷軍董昌齡時
為令移徙新市平縣基得小碣一片刻詩云戰馬向風
嘶荒鷄隔水啼終日隨征斾何時罷鼓鼙　志云城東
半里東林寺紹興中建有石佛按即東津寺也范祖禹
資州路東津寺詩云山行無晨暮日暝崖谷昏哀猿落
客淚永路驚旅魂憑陵髙山巔俯視大江奔廻環島嶼
合縈轉洲渚屯行雲赴炎天飛鳥下蜀門地遐怪物聚
寺古深殿存憶昔李氏末烟塵暗中原奸雄競草竊割
據窮海根干戈百年後見此敗屋垣我来屬清秋登覽
無俗喧山深虎豹歸水静蛟鼉騫臨風獨笑叱浩蕩欲
飛飜自註云寺有石佛殿唐乾寧元年建　志云城南
銀杏舖江邉有放生碑欵為宋都䕶校尉周仲亨立有
寳光洞壁上鐫雲塞浴溪口金波光明久十字紹興進
士邑人閻執中書又云銀杏舗之隂江所遶也渡江對
岸為葛仙山相傳呉郡葛孝先曽棲其上今有巨人跡
編户葛仙里之名本此　志云治南二十里有髙峰山
瀕江有洞曰㑹真中刻大士羅漢甚古唐大姓閻氏所
闢者洞幽邃時或撫掌聲若鳴蟬中多斷碣　志又
云城西二里化龍山麓舊縣址也有長生觀凌風龕及
泠然洞咸淳中郢有朱真人者棲其中修煉有吐納之
術其泠然洞記略曰予落迹安夷有長生池丹臺泠然
洞青眼不逄掲籃而去因有容迹安夷尋達者無縁寄
語共乗風之句也咸淳癸酉九月五日記又留題化龍
山云郭外郊西柳已芽東流注目浩無涯江明白白紅
紅樹春在三三兩兩家㡬度來臨逄社燕一樽相對到
昏鴉此邦物色吟成畫髙謝山中景致嘉刋碑在長生
觀中正嘉之間山崩得古鏡及劍印石刻䜟云有宋之
始化龍為記日月相均永逺不墜亦疑朱仙所留　又
五里為聖水寺寺有靈湫古碑紹興庚申水觀禪師所
剏邑尉蔡逸詩云二月春事半縣花無數開江頭連騎
行江霧結紅埃下馬坐清䕃觀魚大江隈行行厯山寺
金碧森樓臺拂石有唐碑字老生莓苔緬想古今事悠
然一傷懐解榼醉泉石徬徨不忍廻辭徑下扁舟重開賸
樽罍江烟瞑川谷氷輪出崔嵬水面映金波流光浮玉杯
蕩漾洲渚間往来恣徘徊一棹轉圓沙燈火来相催髙歌
賦厭厭㑹湏期再来又云盡日苦征賦公餘来放懐霽
雲生怪石宿雨溜懸崖鳥倦晨猶伏僧眠午未齋髙人
莫相笑仙尉亦吾儕　又云城西廿餘里三堆山三峰
挿漢髙閣憑空有古石像土人多遊焉昔耕者於山掘
得小銅版上鐫詩云塵世不我留身寄白雲浮若問真
遊處三山與十洲不知為何代物　志云西北十五里
有華蕚山有寺臨江厓上鐫滙瀾有斐四字唐范崇凱
書方輿勝覽華蕚山距内江縣十里許唐范金卿讀書
處按范崇凱𤣥宗時獻花蕚樓賦為天下第一鄉人榮
之以賦名其山也其弟元凱亦能文時稱為梧岡雙鳯
李太白贈范金卿詩云君子枉清盻不知東走迷離家
未㡬月絡緯鳴中閨桃李若不言攀花願成蹊那能吐
芳惠好鳥相招攜我有結緑珍久藏濁水泥時人棄此
物乃與燕珉齊拂拭欲贈之申眉路無梯遼東慚白豕
楚客羞山鷄徒有獻芹心終流泣玉啼祗應自索莫留
舌示山妻又范宰不買名絃歌對前楹為邦黙自化日
覺氷壺清百里鷄犬静千廬機杼鳴浮人少蕩析愛客
多逄迎遊子覩佳政因之聴頌聲白集又有青山横北
郭白水遶東城此地一為别孤蓬萬里征浮雲遊子意
落日故人情揮手自兹去蕭蕭班馬鳴一首志云亦送
崇凱作也金卿所居故址有卧碑鐫華蕚樓賦剥落殆
盡山之後灣有金卿墓志云石笋山治東南七十里有
石如笋者三下圓上鋭聳峙漢表清影沉江則長虹滿
地新月初上則眀燭當天形家謂為邑之地軸以三堆
為天闗云
　
　
　
　
　
　
　
　
　
　
　
　
　
　
　
　蜀中廣記卷八
欽定四庫全書
　蜀中廣記卷九
　　　　　　　　　　　　明　曹學佺　撰
　　名勝記第九
　　川西道
　　　成都府九
　　　漢州
古語云大旱不旱蜀有廣漢華陽國志所稱蜀之淵府
浸以緜雒者也陳子昻為雒縣令張知古頌徳碑云此
邦膏腴利在江浸陶翰送孟浩然入蜀序云廣漢城西
三十里清江夤緣兩山如劍中有微徑可入岷峨括地
志云郡在水南故曰漢陽寰宇記云湔陽故城在州南
一里湔陽漢縣以其為湔水之所經矣　圖經洛水在
治東半里又名沉犀水水性剛宜淬刀與信州葛溪同
雒字元從水漢火徳忌水故改從雒蔚宗後漢書曰洛
城南每遇隂雨常有哭聲聞於府中和帝時陳寵為太
守勅縣宰収葬骸骨哭聲遂絶三國志建安十九年先
主攻雒城拔之襄陽馬良書詣諸葛亮曰承雒城已下
尊兄配業光國魄兆斯見者也　圖經雁江在治北半
里李膺記云張任與劉璋子循守雒城任勒兵岀於雁
橋戰敗即此雁橋東有嚴君平卜處土臺髙數丈宋郭
印卜臺記云故老相傳州治形勢南髙而北下多火災
真君鑿井廛問上憲七星杓指南方以厭勝之越千百
年卜臺既已墮落而井之應輔星者亦多堙塞矣　益
州記云廣漢郡北一里半有犀橋即白魚水也志云河
岀堋口有白魚岀焉在治東十里　録異記云漢州赤
水有湧泉水脉五六自山下湧出因成大池流三二百
步可激碓磑滙為大溪　志云治西五里石梯河源亦
出堋口河岸甃石如階級有石梯橋下出緇土可代墨
又云彌牟河在治西二十五里自灌口經州㑹金堂峽
俗謂之三水闗矣　常道將云廣漢郡本治繩鄉永和
中隂平漢中羗反元初二年移涪後治雒城王莽改曰
就都公孫述名曰子同益州以蜀郡廣漢犍為為三蜀土地
沃美人士俊乂為一州稱望樂史云漢州有西伍城宋元嘉
年於舊伍城立新都國乃于城南别置西伍城焉　漢選廣
漢太守每重徳髙俊表章禮物殊于諸郡前有趙䕶第
五伯魚後有陳寵趙瑤皆公望也唐天寳初房琯以故
相為是州有舊竹亭鳴琴其上公去已久而李文饒劉夢得過
其地思之不置形於詠歌徳裕詩云流水音長在青霞意不
傳獨悲形解後誰聴廣陵絃禹錫和云尚有竹問露永無
棋下塵一聞流水曲重憶餐霞人鄭澣和云石室寒颷警孫
枝雅器裁坐来山水操絃斷弔餘哀　次律于治西鑿有西湖自
題云髙流纒峻隅城下緬邱墟决渠信浩蕩潭島成江湖結宇
依迴渚水中信可居三伏氣不蒸四達暑自徂同人千里駕鄰國
五馬車月出共登舟風生隨所如舉麾指極浦欲極更盤紆繚
繞多宛致夜盡情有餘遭亂意不開即理還暫祛安得
長晤語使我憂更除杜甫陪王漢州留杜綿州泛房公西湖
詩舊相恩追後春池賞不稀闕庭分未到舟楫有光輝
豉化蓴絲熟刀鳴鱠縷飛使君雙皂盖灘淺正相依李
徳裕月夕遊房太尉西湖詩云丞相鳴琴地何年閒玉
徽偶因明月夕重敞故樓扉桃李蹊空在芙蓉客暫依
誰憐濟川楫長與夜舟歸又云晩日臨寒渚微風發櫂
謳鳯池波自閲魚水運難留亭古思宏棟川長憶夜舟
想公髙世志祗似冶城遊劉禹錫和云太尉留琴地時
移重可尋徽絃一掩抑風月助登臨榮駐清油騎髙張
白雪音祇言酬唱美良史記王箴又云静對烟波夕猶
思棟宇清卧龍空有處馴鳥獨忘情顧歩襟期逺參差
物象横自宜雕樂石爽氣際青城鄭澣和云木落漢川
夜西湖懸玉鈎旌旗還夜次舟楫泛中流目極思前事
神交如舊遊瑤琴久已絶松韻息悲秋又云林端落照
盡湖上逺風清水榭芝蘭室仙舟魚鳥情人琴久寂寞
烟月似平生一泛釣璜處再吟鏘玉聲嚴公貺題漢州
西湖詩鳯池才未盡餘思鑿西湖珍木羅修岸氷光映
坐隅琴臺今寂寞竹島尚縈紆猶藴濟川志芳名終不
渝薛能題漢州西湖詩西湖天下名可以濯吾纓况是攜家賞
從妨半驛程嘗茶春味渇斷酒晩懐清盡得幽人趣猶
嫌守吏迎重餐逢角暮百中喜詩成坐阻湘江謫誰為
話政聲文同題房公湖詩一頃清波四面平宛然唐相
舊經營髙秋林木形容老落日樓䑓綵繪明有景可㝷
蘭櫂逺無幽不入竹橋横二年所得官居樂肯厭頻來
緩帶行陸游題房公西湖詩房公一跌叢衆毁八年漢
州為刺史繞城鑿湖一百頃島嶼屈曲三四里蘓轍題
房湖詩酒壓郫筒不用酤花傳五老出新圖此行真勝
成都尹直為房公百里湖魏了翁題漢州房公樓記略
云成都宇文侯鎮廣漢之明年威行惠孚侯度聿修廼
作樓於郡之西湖名曰房公於以申懐賢尚徳之意樓
故金龜亭縁陂翠㶑横陳夾翼而亭宅于虹橋之左有
樓其上端握要㑹矣華父又和宇文漢州乞房樓記詩
云房公胷中妙刀尺剪刻玻璃貯寒碧今侯着樓於其
上竹色荷光得良覿詩來殷勤問故侯别日雖賖情轉
宻因思當年飛盖遊鷗鷺不驚濳鯉出春濃雪絮人影
亂秋老雲松半天屹蘇公二十四橋月尚愛西湖風月
夕江山好處餘戀繆縱不即人人自即况今簷橑雲與
齊激楚髙歌朋友集向來寒乞翻自嗤詩掃黄泥已無
迹功名老我後加鞭文字餘人先奪席欲搜萬象供刻
畫自有此湖難此筆終當為君記所遊摹寫蒼顔真六
一按金龜亭者偽蜀武成三年庚午六月五日癸亥廣
漢太守孟彦暉奏西湖有金龜徑寸遊於荷葉之上畫
圖以獻故以之名亭也　丹淵集云聶侯友仲立漢州
學制度宏侈為二蜀之冠當時不知何所得巨石置講
堂之後質狀怪偉勢若飛動昔孟氏僣竊苑囿所蓄者
皆寧武軍節度使顧璘所進昶既面縳是物亦散落民
間余在成都往往見於好事家園館凡自璘許來者一
一皆具欵勒此非耳而其完厚瓌詭上下可愛雖到茂
灌牛竒章號為好事諒亦未嘗見此者也治平丙午秋
余視郡進士試於此旦暮環繞其下歎惜之不足而為之銘
其辭曰廣漢學宫後有竒石磥砢一抱嶔崟九尺怒蜃
驤首狂龍轉脊拏空將飜壓地欲坼神乳溜腹老苔漬
額堅包勁膂潤吐活脉誇殺羽人詠窮墨客敢告存䕶
千古怪碧與可又有題漢州王氏林亭詩云短彴踈籬
入野扄竹烟松露滿襟清奔湍激險飛寒響弱蔓穿深
挂短英惜去更觀曽畫壁記來重注舊題名門前便是
紅塵道誰肯同過洗俗纓亦皆韻事也
　　　什邡縣
寰宇記云什邡本漢舊縣屬廣漢郡舊置在雍齒城今
於城北四十步立縣雍齒即漢什邡侯也墓在縣南一
里李膺記云雍齒墓髙四丈闊四畆有石麒麟二　志
云今縣治乃唐紫極觀地也㕔左衛真人墓在焉觀前
舊有水西南流名老君洗腸溪真人乃衛元嵩雲笈七
籖以為有舊碑刻存矣　寰宇記云南陽郡故城在縣
西二十三里李膺記云漢中李雄亂蜀遣李夀盡掠漢
州五千餘家流寓於此晉太康元年立南陽郡後魏三
年廢南陽郡南七里有新婦水故老傳云昔有新婦勤
於侍奉負汲水逺不辭氷雪泉為之湧出故曰新婦木
流合廉江水　志云治北六十里髙境闗闗外即章烙
山亦曰章山又曰洛通又曰楊村諸山物産出焉華陽
國志謂大姓楊氏之所居矣山有風洞即之氣冷有火
洞即之氣熱古老傳云符堅有子避難死於洛通山即
此　古碑云江水出髙境闗大郎廟前始大放分流十
支又云自章山内合五溪而總名洛江出章山分洛江
為十河縣之名即從起也　華陽國志李氷導水於洛
通山志云章山後厓有大冢碑云秦李氷葬所按開山
記云什邡公墓化上有升仙臺為李氷飛昇之處古蜀
記謂李氷功配夏后升仙在後城化藏衣冠於章山冢
中矣　方輿勝覽云治西五十里有大蓬山髙崖矗天
而立瀑布飛落最為竒觀有保聖院紹興中謝中大蓬
山記略曰嘗自紫微度綿水覺佳氣逼人竹木蕭蕭臺
殿聳岌松根寒泉流注不竭懸崖萬仞瀑布如線山腰
有大小白厓甚竒上有太子宫遺址僅存而事迹不可
攷厓下有洞極深邃中有石柱撑之左右映出白龍十
三蜿蜒如畫又自西越澗行一里有馬師井捫蘿陟磴
至峰頂有石室可坐百人蝙蝠大如鳥所謂扁蝠洞者
也北望龍居其狀如偃月有保聖寺唐天福中鏡鍠襌
師誅茆之處其曰馬師即馬頭陀與師同時者　本志
云大蓬山朝雲初起日射圓光於山頂覩佛臺西澗光
暈數重作青黄紅緑色稍升象王峰大徑百丈中有黒
影彷彿佛像食頃方散山髙百里六月積雪不消國朝
明本禪師因名為鎣華山　髙僧傳馬祖什邡人志云
北郭羅漢寺唐中宗時馬祖出家之處山門右有説法
臺臺角有井皆祖所剏　勝覽云龍居山在什邡縣有
等慈院飛瀑千尺虚亭屹然橋横路轉髙栢擁翠志云
龍居寺隋建旁有神龍潭其右為蜀王孟知祥墓也
孟昶攜花蘂夫人至寺避暑寺僧水觀禪師先一月
預知之因賜號為預知焉　成都叅軍任愿蜀王廟
記云什邡之西行十許里有古佛寺曰南陽宋大明中
所建也後周沙汰寺廢隋文帝以皇子秀為蜀王王以
暇日獵至廢寺有兔逸入壠中發壠得石像甚巨於是
即其舊址復為寺以像寘其中時有進禪師者善水觀
王異之從問道得大無碍今寺之左有王祠祠下有泉
滙為陂浮於方亭逹出於雒其發源流百許里溉田數
十萬頃雖大旱民不告病其為利可謂深且博已即泉
之始則進禪師水觀之餘波也李白冷泉亭詩惜彼
落日暮愛此寒泉清西暉逐流水蕩漾遊子情空歌望
雲月曲盡長松聲志云亭在南陽寺矣
　　　徳陽縣
地理志云東漢分綿竹置徳陽寰宇記云綿竹縣故城
在縣北三十五里李膺益州記云石子頭二十里即故
綿竹縣諸葛瞻埋人脚戰處也　樊真公徳陽錄略曰
邑西南石亭江畔有石亭寺江畔有石亭因以名江晉
李特李流軍綿江趙廞遣費逺斷北道屯綿竹之石亭
是也徳陽學宫有石版隂陽書(缺/)根因石阜以庭宇跨
飲江之鼇黿岌飛簷與鐡柱挿清江之􁬋淪眩古潭之
百尺涵萬象於瑤崑耿月魄以終日湛天容之方春信
蒼蒼之非色極深逺而自然疑貝闕與珠宫有玉函之
老人予南征其萬里友魚鰕與蛭螾逝將去而反顧託
江流以(缺/)首末無顯名其字盈版字勢遒勁似王稚子
墓前石闕漢人書法也繹其文意似為石亭而賦或三
版四版今存一版斷文矣　縣一名旌陽晉太康初許
遜為旌陽令屬歳大疫死者十七八遜以神方拯治之
符咒所及登時而愈蜀民為之謠曰人無盗竊吏無奸
欺我君活人病無能為本志云東闗内有旌陽井許真
君浴丹於此其水香冽暑飲尤宜半倚江岸漲減不崩
　治有三造亭李膺記云秦子勅之舊宅也太守夏侯
纂三造門故以為名其宅綿水衝毁僅有餘跡南偏
有善果寺晉㤗始中建唐名善寂寺王勃碑記以為梁
武帝所建矣　寰宇記云縣北五里有鹿頭山自綿州
羅江縣來迤邐入縣界古老云昔漢有張鹿頭於此造
闗因以為名杜甫鹿頭山詩云鹿頭何亭亭是日慰饑
渇連山西南斷俯見千里豁遊子出京華劍門不可越
及兹險阻盡始喜原野濶殊方昔三分覊氣曽間發天
下今一家雲端失雙闕悠然想揚馬繼起名硉兀有文
令人傷何處埋爾骨紆餘脂膏地慘澹豪俠客仗鉞非
老臣宣風豈專逹冀公柱石姿論道邦國活斯人亦何
幸公鎮踰嵗月　其下有龜勝山道塲乃髙崇文破劉
闢處初闢據鹿頭關髙與之對壘屯營有神龜由壁門來
蹲於牙旗之下公命投之逺磵翌日復至議者以龜介
蟲之長介胄斯服蜀有龜城其城是師果為受降之兆
乃以龜勝名山立道場焉掌書記鄭宗經大唐乙酉明
年六月記　本志云治北十里秦中治天下第七治也
上應箕水豹王逸少嘗欲遊焉石洞産九節菖蒲秦時
韓仲修煉之所此雲笈七籖所載以為其山浮寰宇記
云浮中山在縣北三十里益州記云南隂平鄉東有浮
中山每芳春遊人登賞謂之迎春岡四面斷絶也　録
略云縣東南有鄧林禪院按邑人公孫輔記云吾鄉精
藍之勝鄧林為第一其地葢起於緜洛之左宛若秦川
隴坂髙下起伏北包靈龕南亘旌邑直走於鎣華之東
南楓楠柞柏拔地倚天蔚為鄧林東山襟其前江水帶
其中川原綺錯雲烟岀沒飛鳥上下農夫耕穫樵牧往
來庭户間皆一覽而有也真公以名從大將軍鄧芝而
起者非鄧芝欲居徳陽乃遂寧縣
　　　綿竹縣
綿竹縣漢地理志云紫嵓山綿竹所出有綿水流注謂
之綿堰口矣寰宇記云綿竹縣舊屬廣漢郡隋開皇三
年徙晉熙郡城改為晉熙縣十八年改為孝水縣以境
有姜詩泉焉髙僧傳南武都今之孝水縣也盖縣北三
十里紫嵓山極髙大亦謂之綿竹山亦謂之武都山
唐吳融綿竹山詩云綿竹東西隅千峰勢相屬崚嶒壓
東巴連延羅古蜀方者露圭角尖者鑽箭鏃引者蛾眉
彎歛者鳶肩縮尾蟉青蛇盤頸低𤣥兔伏横来突若奔
直上森如束歳在作噩年銅梁搖蠆毒相國京兆公九
命来作牧我提虎僕毛專奉狼頭纛行府寄精廬開牕
對林麓是時重陽後天氣曠清肅兹山昏曉開一一在
人目霜空正泬寥濃翠霏撲撲披海出珊瑚貼天堆碧
玉俄然隂霾作城郭纔霡霂絶頂已凝雪晃朗開紅旭
初疑崑崙下夭矯龍銜燭亦似蓬莱巔金銀臺疊蹙
紫霞或旁映綺叚鋪繁縟晩照忽斜籠赤城差斷續
又如煮呉鹽萬萬盆初熟又如濯楚練千千匹未軸又
如水精宫蛟螭結川瀆又如鍾乳洞電雷開巖谷丹青
畫不成造化供難足合有羽衣人飄颻曳烟躅合有五
色禽呌嘯含仙曲根雖限劍門穴必通林屋方諸滄海
隔欲去憂淪覆羣玉縹緲間未可量徃復何如當此境
終朝曠遐瞩往往草檄餘吟哦思幽獨早晩掃欃槍
笳鼓迎暢轂休飛霹靂車罷繫蝦蟇木勒銘燕然
山萬代垂芳郁然後恣逍遙獨徃羣麋鹿不管安
與危不問榮與辱但樂濠梁魚豈怨鍾山鵠紉蘭以圍
腰採芝将實腹石牀須卧平一任閒雲觸　綿竹山有
鹿堂致即二十四化之第二化也漢元帝時老子偕張
道陵遊此有仙基仙宫古人度世之處李膺記云山崖
有隙出神泉若詣者精志則泉流奔湧其信道不篤便
清源頓竭也又有庚除致為第六化方輿勝覽云山有
二石室三國初有霽雲子者入洞中見樓臺金碧門者
呵止之曰子凡骨可亟去不然及禍霽雲子出後再至遂
迷路矣武都山有玉妃溪成都耆老傳載妃與五丁
同生父母棄之溪後聞呱呱聲就視乃一女五男女即
蜀妃男即五丁故華陽國志云武都山精化為美女也
　山下有嚴真觀乃君平父嚴子晞所剏楊天恵記之
甚詳見神仙傳又有君平池古老傳云君平抜宅上昇
基䧟而成池　武都山有恵淨寺梁太清年建唐貞觀
九年寺西院立七佛堂一僧舎王勃為之銘曰武都仙
鎮靈虚奥域邑動香城山開淨國澗流百道峰雲五色
谷暗藤斜山髙樹逼千楣鶴列萬栱星懸分林搆趾接
磴開㕓臨階竹樹遶棟風烟龕前怪石塔下秋泉綠崖
疏逕青岑拒室霧道相縈烟房互出葉濃磎淨花深嶂
宻鳥度難㝷猨驚易失簷分石竇地絡金沙丹丘抗月
碧洞棲霞松開野路桂列山家金爐栢葉寳座蓮花砌
因巖曲橋隨峰返果出天厨香来仙苑玉鑄啓曙金鐺
照晩谷思鍾長山悲鐸逺閭閻踐勝銅墨髙情聲飛别
邑望動專城懸金道肆刻石山楹千載之後吁嗟令名
又有響應寺在馬跪溪相傳隋蜀王秀妃患心疾召寺
僧法進不往王怒親往加罪之所乗馬至溪邉而自跪
若為之請者因名馬跪溪髙僧傳唐武徳初釋世瑜獨
住此山有四猿供給山果等食初惟一泉後有三泉流
出於下俗謂之三溪河也亦名射水河相傳蜀王秀營
軍於此乏水王乃築臺望三溪山下發三矢有三泉從
石竇出遂成河流又有馬尾河注之河出無為山宋淳
熙間有碑云羣雁排空成無為二字因名有河水出焉
流如馬尾因名馬尾河也　志云錦竹故城有二其一
為宋時築在郭外西南隅近龍頭橋即湖橋也魏華父
湖橋記曰知縣宇文西叔峒度地飛鳬門外瀦為湖周
廣六十有五丈伐石為四矼矼崇四尺架橋其上而屋之
衡從合十丈以通南北車徒之往来盖紹定四年碑也其
一為漢城即徳陽之西界華陽國志稱汎鄉有孝子姜
詩田地宅是矣姜詩廟曰孝感鄭少微記略云漢州徳
陽縣西北四十里有鎮東漢姜詩故宅在焉故號姜詩
鎮治平中知綿竹縣事郭震謂士游行甚髙宜諱其名
白部刺史易之鎮遂號孝泉然廟猶因俗為呼於是開
州司理叅軍白夀朋與鄉之士民列於縣曰姜詩夫婦
事跡最詳於漢史舎側湧泉至今不絶民賴灌溉或遇
旱厲禱焉輒應其厚俗利人之功居多廟額獨未䝉賜
敢請縣乃上之有㫖賜名孝感命至之日稚耋夾塗載
舞踴躍争觀為人子若夫者咸欲詩之行在其身也為
人女若婦者咸欲龎氏之行在其身也為人父母若舅
姑者咸願有子如詩有女有婦如龎氏也則又相與詫
於他州之民曰吾鄉雖僻幽而姜詩夫婦乃吾東家子
也爾州曽有是耶方且侈上之賜以永稱厥名云爾
　　　綿州
元和郡縣志云按州城理漢涪縣也去成都三百五十
里依山作州東據天池西臨涪水形如北斗卧龍伏焉
梁天監中張齊賢為太守更造樓櫓却敵有東西門
東門久塞富樂山氣所衝門開則喪亂宋元嘉初太
守王懐素開之果致喪敗爾後復塞　輿地碑目云漢
刺史李頓碣在綿州又云州治十賢堂繪涪翁龎統蒋
琬杜微尹黙李白陳該蘇易簡王仲華歐陽修共十人
又云綿州通判㕔有伐木堂鮮于子駿立文與可記陸
務觀劍南詩藁云姜楚公畫鷹在綿州録叅㕔杜少陵
有詩輿地紀勝云六一堂在司戸㕔舊為推官㕔昔歐
陽文忠父鄭公觀嘗為推官公實生此地　方輿勝覽
云越王樓在城西北唐顯慶中太宗子越王貞為刺史
建杜甫詩綿州州府何磊落顯慶年中越王作孤城西
北起髙樓碧瓦朱甍照城郭樓下長江百丈清山頭落
日半輪明君王舊迹今人賞轉見千秋萬古情刺史喬
琳詩三蜀澄清郡政閒登樓攜酌日躋攀頓覺胸懐無
俗事廻看掌握是人寰灘聲曲折涪州水雲影低銜富
樂山行雁南飛似鄉信忽然西笑向秦闗唐詩紀事王
鐸與綿州守于興宗登越王樓以詩寄朝士云謝眺題
詩處危樓壓郡城雨餘江水碧雲斷雪山明錦繡来仙
境風謠入帝京恨無青玉案何以報髙情刺史樊紹述
越王樓詩序云綿之城帝猲□掀明威瀰石硝馳涪瀨
左陵淩紅䄺簮天地送行癸壬且掬跎踢於西北蟠紅
頠青越王貞故為樓重軒疊飛門明牕䝉傘蹇蹇予
始登謂日月昏曉可窺其背雷電合風雲遘霜辛露
酸星辰介行神鬼變化草木顯繡髻銜蓑芰皆可察
極既縈視其江帶又極視其土岡斷暴逺近山􁫁􁫁若
閿之東皇天原開見荆山我其黄河瞷然為曲直淚
雨落不可掩因口其心曰無害若其日杲星星過歸尚
悲不能解重為詩以釋益不可顧謂郡中諸君能無有
意綴以華艶其念蓄云詩曰危樓倚天門如□星辰宫
榱薄龍虎怪洄洄繞雷風徂秋試登臨大靄屯喬空不
見西北路老懐益凋窮石瀨薄濺濺土山杳穹穹昔人
愴為逝所適酡紅顔今我兹之来猶校成歳功輟田植
科畆遊圃歌芳叢地財無聚厚人室安取豐既乏富庶
能千萬慚文翁　勝覽云江樓枕城之東隅上有唐時
江亭記杜甫送嚴侍郎到綿州同登杜使君江樓宴詩
野興每難盡江樓延賞心歸朝送使節落景惜登臨稍
稍烟集渚微微風動襟重􁊁依淺瀨輕鳥度層隂檻峻
背幽谷牕虚交茂林燈光散逺近月彩静髙深城擁朝
来客天横醉後參窮途衰謝意苦調短長吟此㑹共能
㡬諸孫賢至今不勞朱户閉自待白河沉　文苑英華
王勃綿州北亭羣公宴序云下官人間獨傲海内少徒志不屈
於王侯身不縛於塵俗孤吟五嶽長嘯三山昔往東呉
已有梁鴻之志今来西蜀非無張載之懐况乎踐名場
攜勝友風月無㡬琴酒俄乖半面十年一别千里何少
府故人攀桂撫金石而論心韓法曹新餞班荆臨江湖
而執手離亭北望烟霞生故國之悲别館南開風雨積
他鄉之思於時蒼雲寡色白日無光沙塵起而桂浦昏
鳬雁下而蘆洲晩傍鄰蒼野霜飄橘柚之園斜枕碧潭日
斷芙蓉之水既而登臨惜别驂駕少留季札何人親逄贈
縞子荆不慜思掛傾城惆悵北梁揖琴臺而漸間徘徊
東道思錦署以行遙嗟乎人事乖矣江山逺矣請命離
前之筆為題别後之資五際飛文想羣公之不讓一言
有贈知下筆之有神　盧照鄰綿州官池贈别詩云輶
軒遵上國仙珮下靈闗樽酒方無地聫綣喜暫攀離言
欲贈䇿髙辯正連環野徑浮雲斷荒池春草斑殘花落
古樹度鳥入澄灣欲叙他鄉别幽谷有綿蠻　本志云
巴字水在治西四里涪水自北經城西而析為二安水
自東迤邐繞城東南滙之芙蓉溪成一巴字每江漲登
山望之㸃畫天然甚肖也芙蓉溪即東津杜甫觀打魚
歌是此處子美又有巴西驛亭觀江漲呈竇使君詩云
宿雨南江漲波濤亂逺峰孤亭凌噴薄萬井逼舂容霄
漢愁髙鳥泥沙困老龍天邉同客舎攜我豁心胸唐庚
芙蓉溪詩云人間八月秋霜嚴芙蓉溪上春酣酣人間
二月春光好溪上芙蓉迹如掃小兒造化誰能窮㡬回
枯枿還芳叢只應人老不復少有酒且發衰顔紅　李
膺益州記云金山在涪縣東五十步東臨澗水光彩映
川長七八里每夏淹雨金粟散出　州東五里有靈山
郡國志云昔有神女於此𢷬衣山南絶巖有方石明瑩
謂之玉女𢷬練砧也　周地圖記云富樂山髙廣為衆
山之秀登之望見州内勝覽云在巴西縣東五里劉先
主入蜀劉璋延於此山望見蜀之全盛飲酒樂故得是
名又有石盆山迎真觀卧佛院洞靈觀俱在此山之麓
雍有容詩當時四海一炎劉至此已堪悲失脚出語翻
為樂國想是人止可徧方著大漢曽封龍凖翁聞道山
河錦繡中安能鬱鬱久居此睥睨三秦日欲東唐子
西詩富樂之名誰所留建安年中劉豫州擁兵入蜀萬
貔貅孱璋送國来迎頭軍中釃酒椎千牛肉如巴山酒
如涪酒酣握手登髙丘極目紫芋蹲春疇冉木震富樂
山移文云星車熒熒駕風鞭霆出霧入雲回翔太清是
為古富樂之英方劉豫州置酒髙㑹於吾山也升髙延
佇虎視徜徉沃野綿亘鬱乎蒼蒼曰冨樂哉有徳易王
其興勃然唐髙宗顯慶中建□山上奠簡江臯瑞氣凝
於翠嶺祥光燭於丹霄武宗㑹昌中投金鮫室沉璧龍
淵雲鶴降以飄颻天光舞而蹁蹮石刻長存於今屹然
　碑目云富樂山有唐乾符間王助碑又有集古堂淳
熙間史祁建悉舉近郭仆碑植於堂之左右而繪像於
堂中渭川王讓記略云西絶涪水有山曰栢下諸葛公
營壘在焉而喬木婆娑者蒋公琰萬秋之宅鍾士季之
所嘗致敬也　漢書郭玉傳涪翁者左綿人肥遯不出
姓名所居處為漁父村玉從之受易焉本志州南四里
有巖即涪翁山也宋别駕楊叔蘭書涪翁山三字刻於
石併刻弔涪翁詞　益州記云猿門山在涪縣之北二
十五里上多猿其峰磔竪如門故曰猿門　寰宇記云
鹽泉縣漢涪縣地後魏於此置魏城縣唐武徳二年分
魏城置鹽泉縣以地有鹽井民得採漉為四方賈售之
地蜀都賦云家有鹽泉之井取此為名羅隠魏城逄故
人詩一年兩渡錦江遊前值東風後值秋芳草有情皆
礙馬好雲無處不遮樓山将别恨和心斷水帶離聲入
夢流今日因君試回首淡烟喬木隔綿州成都文類
魏城縣南五里有長嶺髙凉泉出焉其始至也則風於
一山玉留潺湲衆籟成吟笙竽匪禁登之恍然如謁羣
仙心意自殊若與道俱横石如隕匪塹匪鑿傍架絶壁
根山不落上摩層霄屹然岧岧其間可俯而入焉則空
峒博敞如堂如室苔駮古壮竒怪生妍旋開混元益偉
造物然則始知乎山林獨得之士一邱自足窮年忘歸亦
何必際耕夫於清泠送白日於昧谷然後為異也傍有
舊銘隠磷餘字即久視元年崔司業融守涖兹邑髙禖
致禱刻石斯存矣元和元年侍御史李汭記　州南百
里界於潼川四山如城涪水經乎其中漢設涪城縣於
此三國志昭烈自葭萌襲蜀進據涪城是也杜甫涪城
縣香積寺官閣詩云寺下春江深不流山腰官閣迥添
愁含風翠壁孤雲細背日丹楓萬木稠小院回廊春寂
寂浴鳬飛鷺晩悠悠諸天合在藤蘿外昏黒應須到上
頭　按李雄春秋巴蜀謠曰譙登治涪城文石在巴西
張羅守合水巴氐那得前是涪城與巴西向為犄角之
地予以萬厯壬子陽月過此有羅漢寺是舊縣址
　　　羅江縣
寰宇記曰縣本廣漢涪地晉於梓潼水尾萬安故城置
萬安縣李雄之亂移就潺亭今縣城是也　註水經曰
潺水出潺山厯潺亭而下注涪水今縣北二里有潺亭
故址舊經云有唐開元二十四年立潺亭碑文字磨滅
尚有潺亭二字碑隂有宋邑令太常博士宋彦嘉書云
嘉祐三年予始署邑事明年訪古迹而潺亭廟有遺址
存焉東南百步有碑仆於民田中其潺亭二字亦不復
覩稽其址厯數百年廟與碑俱廢是神之祀於民者不
亦闕乎且俟因官之美材而復廟貎未㡬里民請自修
之次年廟成秋大旱晨禱而夕雨自是潺之民益靈其
神相與輓碣掲之祠下時嘉祐五年也　圖經唐明皇
幸蜀至萬安驛歎曰一安尚不可况萬安乎乃廻輦宿
於真明寺按驛在治西一里昔有碑書一安且不可句
云是𤣥宗親筆今亦毁蝕宋張縯詩云勁兵重鎮付狂奴
敺雀敺魚計自踈地入萬安知㡬許却憐此邑始回車
　志云元宗入蜀縣令造亭於北一里祗候土人呼為
接王亭遺址猶存北三里又有企僊亭乃車岩上昇處
宋師堯俞作記　寰宇記云縣西南十里有羅□山羅
公逺隠居之處山下有洞號真人宫又有龍池山山上
有池池有伏石如龍蟠也　碑目有文鐸書龍洞仙踪
壁刻云太白山道人李洞賔以太平興國五年龍集庚
辰仲春乙丑朔越十二日奉勅賫内庫乳香二十斤詣靈
山相度仙洞焚燒初抵劍門遘老人之告闕次離巴岸
逄孤鶴以来迎及届洞中睹雙童之出入已臻巖下見
玉輅之踪由又聆音樂凄清螺鈸竦越若非吾道神變
其孰能與於此乎勒於洞門以為他年㑹語張本　真
誥云羅江大霍有洞臺中有五色隠芝陶註曰此洞為
南真及司命所任之處志云大霍山在縣西南十里羅
公逺修真處也上有羅真宫宋何彦真有記外志云大
霍山麓有丈餘磐石耕者每宿其上輒夢云接引佛上
可卧耶驚以告寺僧掘其下果得像若天成不事雕琢
者　碑目有元人庹琬東山寳明寺碑曰東山巔有景
樂寺廼唐髙宗神龍中所建宋大中祥符初改今名相
傳十三尊者遊戯之所也在縣東偏一里　古蹟志馬
馳寺有井在山谷中四時水溢可以灌田近日忽枯涸
土人浚之得龍首骨及大珠如卵光同水晶閃爍奪目
衆競視之忽然雷震珠復墜於井中　寰宇記白馬闗
在羅江西南十里與鹿頭闗相對志云山上平坦有小
徑僅容車馬三國時營壘也其下名落鳯坡按鳯雛先
生龎士元侍昭烈至此卒於流矢下其葬在鹿頭闗桃
花溪東岸墓右有龍洞葬時人見白馬自洞中逸出舊
有白馬闗廵司
　　　彰明縣
寰宇記云縣治初在清廉鄉梁大同四年移於讓水
鄉宋書范栢年梓潼人明帝語次問卿鄉土有貪泉否
栢年曰臣梁益間有廉遜水不聞有貪泉帝嘉之即拜
蜀郡太守按廉水在縣北平地出泉或云飲之生廉遜
故名　呉曽漫錄彰明縣清廉鄉有李白讀書堂後廢
為隴西院盖以太白系出隴西云院後有太白像李
翰林墓碑云白本宗室子其先避地客蜀居蜀郡之彰
明太白生焉彰明邑有大小匡山大匡乃白讀書處圖經
梓州刺史于邵作李白碑在縣之寧梵寺三門下志云
碑在縣南二十里即白故宅　按匡山在縣北三十里後
改康山疑宋世避藝祖祖諱併杜詩而改之也杜甫寄
李白詩不見李生久佯狂真可哀世人皆欲殺吾意獨
憐才敏捷詩千首飄零酒一杯康山讀書處頭白早歸
来一云宋改匡山為翰林山　方輿勝覽大匡又名戴
天山白集有訪戴天山道士詩犬吠水聲中桃花帶露
濃樹深時見鹿溪午不聞鐘野竹分青靄飛泉掛碧峰
無人知處所愁倚兩三松　李膺益州記云自戴天山
向西連接為石磬山週三十里山有石室口方丈三尺
内有石牀四面髙一丈有懸石如磬擊之聲聞數里下
有流泉甘冽可掬　寰宇記曰孟津山在縣東南一里
自十八隴山而来西魏自讓水鄉移縣於孟津里是也
　三洞羣仙錄黄奉先移家入蜀隠太華山山盛牡丹
奉先栽蒔盈籬春時花開望之如錦幛然在治北五里
　杜光庭錄異記綿州昌明縣竇圌山真人竇子明
修道之所也西接長岡猶可通車馬東臨峭壁陡絶一
隅自西壁至東峰石笋如圌兩崖中斷相去百餘丈躋
攀絶險人所不到其頂有天尊古宫不知建始年月古
仙曽笮繩橋以通登覽而絙笮朽絶已積數年里中諺
曰欲知修續者脚下自生毛如此相傳久矣咸通初山
下居人有毛意歡者幼知道常持誦五千言不輟口着
敝布褐日於市誦經乞酒醉而登山攀緣峭險以絶道
為橋山頂多白松樹以繩繫之横亘中頂布板椽於繩
上士女善者隨而度焉行及其半動搖将墮而其底不
測莫敢俯視數年繩朽橋壊無復緝者咸通壬辰邑令
與賔客醮山登西峰展禮時毛師他游人有謂令曰此
峰側有小徑抱崖纔通人跡無所攀援意歡常從此去
逾旬而出令疑其隠在穴中座上有廣陵郭頭陀者令
請由徑往探之頭陀去久之始還驚眙不能語已曰此
徑去約三十餘丈然後到一穴口纔三五尺下去平地
猶數百尺穴内可坐十餘人中有巨木匱緘鎻極固其
誦經處石面平滑有足膝㾗經卷在焉不知意歡所之
意歡有一妻一女每持燈椀度繩橋山側居人見之以
為非常山多毒蛇猛虎人莫敢獨往意歡雖夜歸亦
無所畏常有二鴉棲巖下客将至鴉必飛鳴意歡乃
整餙賔榻未畢客果至矣髙僧傳云綿州城西北
四十里竇圌山梁大同中僧林所居也山北涪水之
陽素来無猿自林師棲託便有兩頭依林而住有初見
者云渡水来及後林出山門猿還泅渡如此非一年月
淹久孳乳産生乃至數十有時送林至龍門口佇望而
返　方輿勝覽云猿門自縣北特起去縣二十里山多
猿兒險固如門舊有猿門戍嫏嬛記云啼猿之地多蕨
而縣於是有蕨山矣　郡國志云彰明縣蕨山有鍾乳
穴十九又西岸有自然石塞其下流水上有一縣石似磬
擊之有聲　寰宇記云彰明有附子山自松嶺闗東来
去縣四十里山出附子其水亦名附子水　勝覽云彰
明縣有李膺墓西南去州四十里按膺涪城人梁時為
益州大中正即撰益州記者
　　　安縣
寰宇記云龍子山自漢州綿竹縣東入縣界亦謂之龍
安山也志云縣北十里龍安山有蜀王秀避暑亭清泉
修竹餘韻猶存矣元中統間升石泉軍為安州以神
泉西昌為輔邑神泉即今神泉壩西昌即今花街鎮舊
址尚可攷　神泉者郡國志云縣西三十里有泉十四
穴甘香異常痼疾飲之即差故曰神泉今有祠勝覽云
銀線潭在神泉縣南山相傳白龍潛泳其間水面有銀
線一㾗以物撓之即不見波定如故也　西昌舊名益
昌縣括地志云城西十里地名水柵有益昌縣者此矣
唐永淳年以利州有益昌故改為西昌縣取西昌山在
縣北山特起舊名馬鞍天寳六年勅為西昌山也
　
　
　
　
蜀中廣記卷九
欽定四庫全書
　蜀中廣記卷十
　　　　　　　　　　　明　曹學佺　撰
　名勝記第十
　　川西道
　　　龍安府(平武縣附郭/)
顧野王輿地志云隂平縣本漢梓潼縣地晉人流寓於
蜀者仍於益州立北隂平郡西魏廢帝二年定蜀改北
隂平為龍安魏志景元四年諸軍攻蜀鄧艾自隂平行
無人之地七百里鑿山通道作橋閣山髙谷深至為險
難艾以氊自裹縛而下将士攀木縁崖魚貫而進先登
至江油即此地晉於此置平武縣　志云唐宋之龍州
在雍村埧梁李龍遷築城於此魏置州遺址尚存雍村埧
者宋紹定進士郡人雍繁孫有文學見所製文昌祠碑
村因此名今之郡治則樂平鎮也蒲規修造記云通階
秦路嚴禁出入與劍門闗為比矣　唐許棠送龍州
樊使君詩曽見卭人説龍州地未深碧溪飛白鳥紅斾
映青林土産唯宜藥王租只貢金政成閒宴日誰伴使
君吟李洞送龍州田使君詩御札軫西陲龍州出牧時
度闗雲作雪挂棧水成澌劍淬號猿岸弓懸宿鶴枝江
燈混星斗山木亂槍旗鎻庫休秤藥開樓又見詩無因
陪宴集吟苦憶京師項斯龍州與韓将軍夜㑹詩庭綠
草纎纎邉州白露沾别歌縁劍起客淚是愁添見月猿
啼樹廻風雪滿簾将軍盡尊酒樓上賦星占李洞亂後
龍州送鄭郎中兼寄鄭侍御詩侍車登疊嶂經亂集鴒
原省壊蘭終潔臺寒栢有根縣晴江入峽樓静雪連村
莫隠匡山社機雲受晉恩又龍州送裴秀才詩違拜斾
旗前松隂路半千樓衝髙雪㑹驛閉亂雲眠牓掛臨江
省名題赴宅筵人求新蜀賦應貴浣花牋宋邵稽仲詩
峭壁隂森古木稠亂山深處指龍州猿啼鵶噪溪雲暮
不是愁人亦自愁　方輿勝覽龍州倅㕔有吏隠堂僉
判趙衆詩滿耳江聲滿目山此身疑不在人寰民含古
意村村静吏束刑書日日閒司馬君實和云四望逶迤
萬疊山微通雲棧訪雲鬟誰知吏道堪棲隠未必人
間有此閒范景仁和云花隂掃榻常欹枕月色侵門不
下闗因諷君詩想佳景夜凉依約夢魂閒　寰宇記云
龍穴山在隂平縣東北五十里古老相傳此山有龍闘
死血變為石宋齊於此置龍血戍李膺益州記云龍血
東有龍像巖絶壁約萬餘丈有四石龍在壁間今尤可
驗巖之東北有洞穴莫測深淺泉出其下　又云馬閣
山在隂平縣北六十里北接梁山西接岷峨昔鄧艾伐
蜀從景谷路徑龍州江油縣至此懸崖絶壁乃束馬懸
車作棧閣方得路通因名馬閣山　龍門志云竇子明
遇仙處在縣西北九十里今仙女舗是宋理宗寳祐間
有人於小溪山下見二女子冉冉升雲而去異香經日
不散龍安新志又云仙女洞在治南江村口山勢盤旋
巖洞深邃水自中出百里流入劍南故老相傳每風日
清和遙見仙女靚粧遊行巖上或理髪或浣衣於洞壑
中隠顯不常人跡罕到洞中石乳融結状甚竒怪色如
碧玉取可供玩也　道教靈驗記云梁武陵王紀理益
州使李龍遷築城於牛心山龍遷既殁便葬山側鄉里
立祠號李古人廟唐初改為觀其後武氏革命鑿斷山
脉明皇幸蜀有老人蘇坦奏曰龍州牛心山國之祖墓
今日䝉塵之禍乃則天掘鑿所致明皇即令刺史蘇邈
併工修填如舊明年誅祿山復宫闕至徳二年乃升龍
州為都督府號靈應郡僖宗幸蜀宗子李特請遣道士
醮山祈福禮有加焉按唐書髙祖紀七世祖曰暠為梁
昭武王生歆歆生重耳重耳生熙熙生天錫天錫生虎
虎生昞昞生淵是為髙祖虎當西魏時賜姓大野氏是
虎祗仕西魏亦非仕梁也此説不知何據　隂平修路
記云龍安棧閣在治東者曰石城曰佛崖曰麻園曰蟇
頤曰黄林曰三店原曰七里即左擔也曰飛仙已上凡
八在東南者曰石回曰興文即袁烈婦投崖處曰猿臂
在東北者曰秦隴曰東閣已上凡五在治東者曰金鼓以
形肖也曰芭蕉曰楮株曰盧厓監司盧姓者所修曰天
井曰桑坪曰兠索曰木蕊曰飛泉已上凡九在治西北
者曰金匱曰桐油曰隆奉曰胡空曰黄梗曰劉村曰鵝
頂曰禪峰曰石門曰仙女曰馬桑曰溪壩曰黒水曰羅
漢曰羊腸已上凡十有五
　　　江油縣
古江油郡及縣今平武之江油舖是以江水所由矣元
遷江油於武都興教鎮則今縣也　方輿勝覽云太白
臺在江油縣太白與江油尉往来故有臺在尉亭蒲翰
為之記其贈江油主簿詩云嵐光深院裏傍砌水泠泠
野燕巢官舎溪雲入古㕔日斜孤吏過簾捲亂峰青五
色神仙尉焚香讀道經為米芾書刻在縣衙志云縣西
三里有山接彰明界髙聳亭亭形如匡字此大匡山也
又云南二十里㸃燈山即彰明之小匡山上有太白祠
矣寰宇記云涪水在縣北一里自松州崆峒山出西
北至州界南入綿州界益州記云隂平縣有左擔道其
路至險擔在左肩不得度右肩也鄧艾由此伐蜀勝覽
云左擔路上涪水崖壁有閣道六曰青崖曰蟇頥曰石
回曰七里曰東閣曰石城即隂平所記者又縣有二閣
曰猿臂曰黄林不在左擔之數　寰宇記云石門在江
油縣東百里有石門戍漢水記云與氐分界於石門仇
池戍去石門四百餘里左思蜀都賦云縁以劍閣阻以
石門顧野王輿地志云石門在褒中之北漢中之西今
按其山兩邉有石壁相對望之如門鄧艾伐蜀厯此
寰宇記云天池山在州南百三十里髙九十二丈上有
池周廻二十三步其水常滿號曰天池本名石人山天
寳六年勅改為靈液山　勝覽云太華山在江油縣南
百四十里有三峰竒怪碑目云𢎞真觀古碑在江油縣
南百三十四里太華山之登真觀此碑最古不記撰人
姓名按此山即羣仙錄所載黄奉仙隠處
　　　石泉縣
漢靈帝以汶江蠶陵廣柔三縣立汶山郡廣柔即今
之石泉也志云縣北二里有泉甘冽崖上刻甘泉古蹟
四字此縣名之始矣唐屬茂州宋神宗時静州夷寇邉
攻茂州窒隴東以孤石泉成都守孫羲叟經畫事宜以
石泉為邑介綿茂之間道里闊逺緩急不相應非扼其
衝要不足捍外患於是詔改石泉縣為軍按新編張上
行字道從漢州徳陽人登元豐第習於邉計後㑹石泉
夷犯邉朝廷命羲叟帥蜀召公問計公引唐王涯傳云
吐蕃有兩道一由龍安青川縣一由綿州威蕃柵取抵
鷄城皆虜之險要今石泉三十里威蕃亭地名柵底即
唐之威蕃柵宜先築堡寨以禦其来次陞石泉為軍以
重其權然後調思黔義軍以制其暴則取功一時為利
後世不然蜀之憂未艾也羲叟盡用其䇿　石泉圖
經國乎衆山之隈林巒叢箐樵蘇恣取不食地利而
生計亦足　寰宇記縣蜀山史記黄帝子昌意娶蜀山
氏女盖此山也　郡國志云石紐山今在石泉縣南帝
王世紀以為鯀納有莘氏胸臆坼而生禹於石紐郡人
以禹六月六日生是日熏修祼享歳以為常水經注云
石紐夷人共營之地方百里不敢居牧有罪逃野捕之
者不逼能藏三年不為人得則共原之言大禹之神所
祐也碑目云禹穴二字大徑八尺李太白書刻在絶壁
上　又云石泉縣有周萬歳通天碑前内供奉書手王
恵元書其石擊之清亮全類玉音碑隂有叚文昌留題
在報恩光孝觀又云誓水柱在治西四十五里河岸柱
髙丈許圍五尺前人恐水衝縣故立此誓之未詳年代
　
　
　
　
　
　
　
　蜀中廣記卷十
欽定四庫全書
　蜀中廣記卷十一
　　　　　　　　　　　　明　曹學佺　撰
　名勝記第十一
　　上川南道
　　　嘉定州
水經曰江水至犍為武陽縣青衣水沬水從西南來合
而注之酈道元註云江水又東南逕南安縣西有熊耳
峽連山競險接嶺争髙河平中山崩地震江水逆流懸
漑有灘名壘坻亦曰監溉李氷所平也縣治青衣江㑹
襟帶二水矣　華陽國志云青衣有沬水出濛山下伏
行地中㑹江南安觸山脇溷崖水胍漂疾破害舟船厯
代患之李氷發卒鑿平溷崖通正水道或曰氷鑿崖時
水神怒氷乃操刀入水中與神鬬至今䝉福按漢書溝
洫志蜀守李氷鑿離􁆛避沬水之患晉灼云􁆛古塠
字即此　寰宇記云青衣水發源自瀘山徼外東南
流逕嚴道洪雅夾江至龍游與岷江合沬水發源大渡
河一名峩水自陽山縣流入江按青衣沬水合流在州
西十五里俗名尖山其下為紙房楮薄如蟬翼而質堅
可久　通志云嘉定州治在兩川合流之際晉郭璞所
定治東有八卦井即璞所鑿　水經注云蜀王開明故
治也來敏本蜀論曰荆人鼈令死其尸隨水上荆人求
之不得鼈令至汶山下邑復生起見望帝望帝者杜宇
也從天下女子朱利自江源出為宇妻遂王於蜀號曰
望帝望帝立鼈令以為相時巫山峽壅而蜀水不流帝
使鼈令鑿巫峽通水蜀得陸處望帝自以徳不若遂以
國禪號曰開明　蜀記云古夜郎國傳為一女人浣溪
有竹浮下而中啼聲取而視之則孩也及長呼為夜郎
封竹溪王今治北三里有竹公溪矣按宋祁答勸農李
淵宗嘉州江上見寄詩嘉月嘉州路牁峩接畫船山圍
杜宇國江入夜郎天即詠此事又輿地廣記云漢武帝
開夜郎置犍為郡漢書地里志夜郎故縣乃屬牂柯郡
如此則今之嘉州犍為郡非夜郎故地矣後世徒見嘉州
名犍為郡又領犍為縣遂以為夜郎國恐失真　蜀志補
罅云嘉州十五景唐貞觀中刺史盧士珵記曰望靈峰曰
西嶺精舍曰石梁水曰後壑曰分溪塘曰桂竹汀曰梭原
曰茗岡曰六度潭曰長林閣曰望山臺曰青蒨徑曰山梔園
曰石壑院曰南洲草堂併賦詩刻之石上宋鄧諌從云天
下山水窟有二曰嘉定曰桂林鮮于繪議道堂記云漢嘉背
負三峩襟帶二江為西南州最清巋處　海錄碎事載偽蜀
歐陽彬得嘉州曰青山緑水中為二千石作詩飲酒為風
月主人豈不佳哉其後太守吕昌朝以宋復古所畫八景圖
皆天下名勝懸於州治與相映發蘇子瞻有八詠繼東呉之
贈也　蜀都賦云户有橘柚之園注曰出犍為南安縣華
陽國志南安有柑橘官社出名茶　寰宇記云有石碑山
山上遍植海棠為郡守宴賞之地一名海棠山花譜云海
棠有色無香惟蜀之嘉州者有香　呉中復戒石云嘉州
出荔枝輿地紀勝有荔枝樓愛日齋叢抄云乾道間陸放
翁取家藏前輩筆札盡刻石置荔枝樓下　方輿勝覽
云梨花山過西津橋五里有梨花百餘樹人寒疾取此
花食之即愈岑參過西津王判官所居詩勝迹不在逺
愛君池館幽素懐茗中語宛得塵外遊　通志云蓮花
山在治東八里山陽有溪四時不涸産蓮花為盛　樓
臺亭榭雅與勝㑹者曰都督府唐于邵序云犀灘古地
熊阜外虞長空青𠖇通波萬里　曰郡齋平望江山岑
參詩山光圍一郡江月照千家　曰丁東院在州學前
院有方響洞洞腹有水如環珮聲黄魯直詩古人題作
丁東水自古丁東直至今我為更名方響洞信知山水
有清音范成大詩隔凡水磵不可越衆真微步壺中月
徙倚含風玉佩聲何須聴作㽔賔銕自注云漢嘉廣佛
院中水洞有聲琅然莫知其所由来舊名丁東水山谷
易今名且有詩也石介詩云萬樹芙蓉秋色裏千家方
響月明中　曰澄江樓在憲司左窺龍泓右瞰烏尤髙
明爽塏得江山之趣淳祐間提刑程逄辰摹刻蘇子瞻
書其外祖程公逸事於此　曰明月樓在譙樓之右下
瞰明月湖郭璞䜟云鬱姑鬱姑將州對洛都但看千載
後變成明月湖後隋鬱姑將軍開此湖也洛都山名在
州西五里　曰壁津樓宋郡守逰仲鴻建魏了翁記在
治東南跨城為樓下瞰江流三峩九頂森列左右　曰
萬景樓在髙標山上髙標一名髙望郡之主山也有𢎞
明觀後周所剏隋大業末方製大殿塑飛天神王像
無名氏記其神異甚詳樓為宋郡守吕由誠建宇文粹
中記范成大云嘉州城中山上登覽勝絶殆冠西川予
令畫工作圖以歸山谷山谷来游時但有安樂園未有
此樓也後人立涪翁亭在此樓前　曰月榭陸務觀詩
試傾萬景湖亭酒来看半輪江月秋為同年王子蒼作
也註云傍榭有一嵓景趣尤佳子蒼欲作樓未果　曰碧
雲亭在石筍之隙楊翬記云石挺出於山傍髙丈有二尺
上鋭而下廣衆水滙於前左右視羣山之邐迤若覆盂於
地此亭在其上也　熊耳平羗據其上流寰宇記云熊耳
水一名熊耳峽古老言武侯鑿山開道即熊耳峽東古
道也又云平羗縣本漢平羗戍在榮州應靈縣界深谷
戍是也周保定年置縣隋大業中獠叛移就大江唐寳
厯中又移於開峽驛道書謂之平羗化山圖經云天下
二十四化之一也有太白亭在焉相傳太白讀書於此
黄魯直作亭其上蘇子瞻詩云峩眉山月半輪秋影入
平羗江水流謫仙此語誰解道請君見月時登樓　石
闕堂溪環遶其趾郡國志云龍㳺縣有二石闕即漢武
帝使唐䝉下夜郎置碑目云嘉州舊市鎮石闕上有唐
李徳裕領重兵過此九字寰宇記云石堂溪水在縣東
一里源岀溪泉流入明月湖亭退入流花橋㑹大江薛
能石堂溪詩三面枕漁樵前門向郡橋岸沙崩橘柚山
徑入茶苖夜擁軍烟合春浮妓舸邀此心無與醉花影
莫相饒　九頂烏尤傑立捍流方輿勝覽云九頂山在
城左有九峰曰鳯集棲鸞靈寳就日丹霞祝融擁翠望
雲兑説唐㑹昌已前峰各有寺今惟存凌雲一寺又名大
像寺開元中僧海通於瀆江沬水濛水三江之合衝濤
怒浪之濵鑿山為彌勒大像髙踰三百六十尺建七層
閣以覆之至韋臯時積十九年而工始備臯有大像記
墨莊漫錄云嘉州凌雲寺大像記韋臯文張綽書其碑
甚豐字畫雄偉頃於潘義榮處見之岑參詩寺出飛鳥
外青楓戴朱樓摶壁躋半空喜得登上頭始知宇宙濶
下看三江流天晴見峩眉如向江上浮逈野烟景豁隂
森棕柟稠願割區中緣永從塵外逰囘風吹虎穴片雨
當龍湫僧房雲濛濛夏月寒颼颼廻合俯近郭寥落見
逺舟發槩無端倪天宫可淹留一官詎足道欲去令人
愁薛能詩像閣與山齊何人置石梯萬烟生聚落一崦
露招提霽月人來下殘陽鶴去棲從邉亦已極𤇺火是
沉黎司空曙詩春江古寺遶滄波石磴盤空鳥道過百
丈金身開翠壁萬龕燈焰隔烟蘿雲生客到侵衣濕花
落僧禪覆院多不與方袍同結社下歸塵世竟如何李
習凌雲漫興云古寺臨江間碧波石梯深入白雲窠僧
房寂寂無人跡滿地落花春又過薛濤寄題凌雲寺上
韋相公詩聞説凌雲寺裏苔風髙日近絶塵埃横雲㸃
染芙蓉壁是待詩人寳月来黄庭堅凌雲記游詩凌雲
一笑見桃花三十年来始到家從此春風春雨後亂隨
流水到天涯陸㳺凌雲禮佛詩山郭尋幽一笑新旋呼
艇子截煙津不辭疾步登重閣聊欲今生識偉人泉鏡
自涵螺髻緑浪花不犯寳趺塵始知神力無窮盡丈六
金身小果身自註云一泉泓然正在髻下每歳水漲不
能及佛足　碑目云凌雲山麓有唐放生碑山頂有清
音亭邵博記天下山水之勝在蜀蜀之勝在嘉州嘉州
之勝在凌雲寺寺之南山又其勝也蘇子瞻名其亭曰
清音又南山之勝也其下有治易洞東坡磨厓大字云
聖作易晦其數劉傳呉識易祖盖宋郡守呉秘得之於
劉牧耳　紀勝云烏尤山一名離堆山在九頂山之左
舊名烏牛突然水中作犀牛狀至山谷題涪翁亭始
謂之烏尤又名烏龍碑目云郭璞移水記謂世主播遷
兵戈滿地於是優游嘯傲放意山水間乃於嘉州城東
百步烏龍山鑿書嵓而蘇子由詩亦指其注爾雅於此
史謂璞無入蜀之文按移水記有嘉州二字則碑非
手筆恐後人之附㑹耳盖嘉州之名始於後周而自周
已前止曰漢嘉郡曰龍游縣耳安得有所謂嘉州哉子
由詩云巉巉九頂峰可愛不可住飛舟過山足佛脚見
江滸俄頃已不見烏牛在中渚移舟近山隂峭壁上無
路云有古郭生此地苦箋註洗硯去殘墨遍水如黒霧
至今江上魚頂有遺墨處提刑張方詩竹橋沙水度烏
尤絶壁孤巖意氣驕故與凌雲分半坐僧窻假寐見金
焦以其似金山焦山也　青衣石峽循而東去東觀漢
記曰元初二年五月青衣蠻唐律歸義注云地在大江
青衣二水之㑹今嘉州龍游縣也寰宇記云青衣津在
治南四十里有青衣神益州記云神號雷塠廟即華陽
國志之雷垣也班固以為離堆下有石室名玉女房盖
此神耳岑參上嘉州青衣山中峰題恵净上人幽居寄
兵部楊郎中詩引云青衣山在大江之中屹然逈絶崖
壁蒼峭周廣七里長波四匝有恵浄上人廬於山巔惟
繩牀竹杖而已恒持蓮花經十年不下山予自公浮舟
聊一登眺友人夏官𢎞農楊侯清淡之士也素工為文
獨立於世與余有方外約每多獨往之意今者幽躅勝
槩歎不得與此公俱爰命小吏刮磨石壁以識其事乃
詩以逹楊友爾詩云青衣誰開鑿獨在水中央浮舟一
躋攀側逕緣穹蒼絶頂詣老僧豁然登上方諸嶺一何
小三江奔茫茫蘭若向西開峩眉正相當猿鳥樂鐘磬
松蘿泛天香江雲入袈裟山月吐繩牀早知清净理久
迺機心忘尚以名宦拘聿來夷獠鄉吾友不可見鬱為
尚書郎早歳愛丹經留心向青囊𣺌𣺌雲智逺幽幽海
懐長勝賞欲與俱引領遙相望為政愧無術分憂幸時
康君子滿天朝老夫憶滄浪况值廬山逺抽簮歸法王
或云青衣即烏尤山然烏尤之廣不能以七里計也
方輿記云東巖在城東佛峽即聖岡山薛能詩古蹟是
何王平身入石房逺林通後逕一郡隔前岡晝静惟禪
客春来有女郎獨醒囘不得無事可焚香巖半有洞出
泉冝釀東坡詩一時付與東巖酒即此陸務觀詩能仁
院前有石像髙丈餘盖作大像時稿也詩云江閣欲開
千尺像雲龕先定此規模斜陽徙倚空三歎嘗試成功
自古無　碑目云東津院有黄魯直草書圓照大師小
碑其詩云赤旃檀塔六七級白菡蓞花三四枝禪客相
逢以彈指此心能有㡬人知又云黄太史自叙南經此
有所作墨竹記　予觀嘉州新志城西一里有楊雄山
石洞幽邃相傳以為子雲遊此有子雲草亭蔡楨詩云
獨步城西路蕭條一草亭古苔環徑碧修竹遶軒青石
鑿觀書所碑鐫陋室銘草𤣥今已矣千載想儀刑東北
四十里有麻平河流出千佛崖與泥溪合王勃麻平曉
行詩云百年懐士望千里倦遊情髙低循戍道逺近聴
泉聲磵葉纔分色山花不辨名覉心何處盡風急暮猿
清泥溪詩云弭棹臨奔壑低鞭躡峻岐江濤出岸險峰
磴入雲危溜急船紋亂崖斜騎影移水煙籠翠渚山照
落丹崖風生蘋浦葉露泣竹潭枝泛水雖云美勞歌誰
復知
　　　峩眉縣
任豫益州記云峩眉山在南安縣界兩山相對狀如峩
眉張華博物志以為牙門山也本傳云昔善財禮徳雲
比邱時佇立妙髙峰觀此山如初月現故稱峩眉　李
膺益州記云隋開皇九年立峩眉縣以山為名縣在南
安之西峩眉之東唐乾元間獠叛移就峩眉觀東今縣
理是也　禹貢梁州之山四岷嶓蔡䝉西山皆岷北皆
嶓南山皆䝉峩眉之在禹貢則䝉山之首也　飛𤣥羽
經曰峩眉之山金臺之室飛𤣥羽經秘其内稽神樞云
句曲洞天西通峩眉皆大道也其間有小徑雜路阡陌
抄㑹非一處華陽國志云峩眉山孔子地圖言有仙藥
漢武帝遣使者祭之欲致其藥不能得碑目云宋太宗
峩眉山普賢殿簡版書天真皇人論道之地楚狂接輿
隠迹之鄊按雜花經云諸佛如来以大悲心而為體故
因於衆生而起大悲因於大悲生菩提心因菩提心成
等正覺故我世尊等正覺而有方所説經而有道塲普賢
於道塲開化人天等衆故現相海於峩眉山中宻引世
人而通菩提覺性　三皇經云皇人者㤗帝之所使在
峩眉山黄帝往受真一五牙之法　費士戣歌鳯臺記
云按晉皇甫謐髙士傳葛洪神仙傳宋劉孝標注世説
皆以接輿為避楚入蜀隠於峩眉不知所終也　寰宇
記云中峩山在峩眉縣南二十里又名覆蓬山有葛仙
洞入穴初纔容人行數里漸寛洞中蝙蝠大如箕小峩
山在峩眉縣南三十里一名鏵刃山山有季仙洞是為
三峩　李膺益州記云龍門山在峩眉西十里兩崖峭
峙其形如削仰視青天纔餘一罅又云峩眉山下有池
廣袤十里號龍池　方輿記云綏山廢縣在峩眉縣西四
十里按列仙傳葛由周威王時人好刻木為牛賣之一
日騎木牛見人蜀中王侯追之上綏山綏山在峩眉山
西南其髙無極隨之者不復還皆得仙道諺曰得綏山
一桃雖不得仙亦足以豪　水經注云峩眉山有濛水
即大渡水也水發䝉漢東南流與涐水合逕汶江道吕
忱曰涐水出蜀許慎以為涐水也從水涐聲南至南安
入大渡水大渡水又東入江　通志云羅目河出峩眉
山麓右溪自小天池以東左溪自黄毛坪以北至羅目
廢縣界合二溪之委為江水石甚竒怪縣址去治西九
十里唐麟徳置宋省入　寰宇記云隴寧山在羅目縣
東南七里神仙傳云宿山圖者隴西人也採藥此山服
之羽化　又云嘉樹在羅目縣東南三十里陽山江溉
兩樹對植圍各三二尺上引横枝亘二丈相援連理隂
庇百夫其名曰黄葛號嘉樹蘇子由詩予生雖江陽未
省到嘉樹即此　又云夷惜水在羅目縣東北五十里
源出嶲州界中有嘉魚長三尺每年二月隨水而下八
月逆水而上入穴蜀都賦云嘉魚出於丙穴是也　予
按名山記峩眉山周匝千里石龕百一十二大洞十二
小洞二十八南北有臺凡遊大峩者自縣勝峰門出至
華嚴院恰十五里前代於峩眉山剏寺六光相居山絶
頂為遊山之底極華嚴居山之前峰為遊山之嚮導而
白水寺居其中自白水至光相厯八十四盤山徑如線
如是者六十里至峰頂即普賢示現處屋皆以板為之
　予以萬厯辛亥歳遊是山作記云出嘉州之西門為
峩眉徑而峩愈用自逺遇津焉絶流者二掲衣者一既
入縣縣田食堰水膏液雲油有沃益之稱遇嶺焉閣覆
於上宋時建魏華父書也首坡名解脱以出山者釋危
就坦至此而盡噫予惡知乎出解脱入解脫耶過此為
華嚴寺即華嚴􁧕為純陽殿殿前頫溪有石如船水出
灌堰石上龍門二字蘇子瞻書又過為中峰寺即乾明
觀黄魯直居之為歌鳯䑓列仙傳所稱楚狂接輿隠於
峩眉山中不知所終也陳希夷福夀字殊俗筆峩石神
水亦亡謂又過為雙飛橋山中橋非一此可稱橋一橋受一
水一水自一洞来有黑白之分若挾而舞若摶而
赴勢不相下過橋始狎久之乃濟有石狀如牛心受水
所激而成有前後牛心寺前者白水而後者黒水也謂
之符文水孫思邈居於白水今之萬年寺即白水寺由
山下至寺一舍而遙倍之而近如循牆自牖以逹堂窔
每遇一嶺輒如止扉寺前為四逹而内則大宫也其地
皆稻田塍埒俯仰隈隩氣候和暖不異於外有蒲氏村
蒲人居之云漢蒲公之後盖權輿是山爾出寺至明月
池俗名初喜亭其嶺蔓延行之無盡石磴難數始治終
亂騎已絶輿用二十許人舁蹲處於内不能蔽軫劣似
輿形者耳首十人不任輿以舟視輿背如弓䋲如絃猶
不滿輿者意左右八人翼伸縮如猿臂莫知定向輿首
者察路如察脉常苦眩次者如眩師或亟跳出輿外或
佹入輿内或同前後左右為一井計二十人之形如鴻
雁木葉偶成文字莫知所以又或作十數層如懸線或
擁腫一處如木癭也輿不可以足代足不可以手代扶
予行者不善地以善讓於予善在左則棄右者善在右
則棄左者亦有時而下下不十上之一輿相詬厲彌甚
首者拊不任輿者背如相瞽然留十數人後後者躡石
石隨足下擊前者足驚全輿前者交平地欲趣後者未
脱險不能從出初喜亭至化城寺俗名木皮殿徑一嶺
狹束如溝水所流注多磊砢善脱足謂之滑石溝也由
木皮殿至雷洞坪行者禁聲有禁聲碑輿二十人他輿者
半共百五十人俱行筤篠灌莽中若不相顧若夣與人
語而人不應其木連囷糾紛或寓或族或相切磨或自
仆死或翹繚而句或無枝而檄每上一嶺不能半望若
青天則有樹立於旁為客繇役而悝盱也木皮殿以上
磴不能石疊木如馬齒雷洞坪以上樹不能枝向空如
虎爪由雷洞坪至天門石路詰曲為八十四盤峭直纔
減半梧丘當途或出其前或出其後又或出其左右而
還之輿者實則輿向空久始實輿者空則輿趾礪地有
聲而過門以外為娑羅坪娑羅其葉冬青其花薝蔔其
色赤白木皮殿以上皆有之然有雜樹故不之稱稱天
門天門樹娑羅三之二松居其一有一樹枯而復榮定
者居之將合無迹也門内有橋曰天橋有井曰井絡有
臺曰光相臺有鐡瓦殿昔建有銅殿今建有菴以棲禪
者予登乎臺焉其穆穆肅肅者耶其明明斤斤者耶其
見乎蒼蒼之色不在穹窿者耶其於世也悠悠洋洋者
耶前之岷江大出而尾下也背之瓦屋上正而平章也
逺之雪山瀐浮而汩沒也予何以知朱明之别於𤣥英
又何以知臯且之别於辜涂何以知霾曀霡霂之相終
始何以知螮蝀挈貳之自消息又何以知弇日覆雲之
不為暈氣五采耶又何以知人世之雕繪而繡錯目眩
而心亂者之有異乎此耶噫觀止矣學佺曰予遊名山
多矣直上百里無所因緣則未之聞見也髙出五嶽秀
甲九州天竺先生之言也楚人李維楨述於臺側李公
本寧前予守西川也　陳子昻感遇詩金鼎合神丹世
人將見欺飛飛騎羊子胡乃在峩眉變化固非類芳菲
能㡬時疲痾苦淪世憂悔日侵淄眷然顧幽褐白雲空
涕洟又浩然坐何慕吾蜀有峩眉念與楚狂子悠悠白
雲期時哉悲不㑹涕泣久漣洏夢登綏山穴南采巫山
芝探元觀羣化遺世從雲螭婉孌時永矣感悟不見之
李白峩眉山詩蜀國多仙山峩眉邈難匹周流試登覽
絶怪安可悉青𠖇倚天開彩錯疑畫出泠然紫霞賞果
得錦囊術雲間吹瓊簫石上弄寳瑟平生有微尚歡笑
自此畢煙容如在顔塵累忽相失儻逄騎羊子攜手凌
白日鄭谷峩眉山詩萬仞白雲端經春雪未殘夏消江
峽滿晴照蜀樓寒造境知僧熟歸林認鶴難㑹須朝闕
去祗有畫圖看賈島送譚逺上人下視白雲時山房掛
樹皮垂枝松落子側頂鶴聴棋清浄從沙刼中終日未
欹金光明本行同侍出峩眉釋皎然思遊峩眉寄林下
諸友詩剛有峩眉念秋来錫欲飛㑹抛湘寺去便逐
蜀帆歸難世堪言善閒人合見機殷勤别諸友莫厭楚
江薇曹松送僧入蜀過夏詩師言結夏入巴峰雲水囘
頭幾萬重五月峩眉須近火木皮嶺上祗如冬薛能咏
峩眉聖燈詩莽莽空中稍稍鐙坐看迷濁變清澄須知
火盡烟無益一夜闌邉説向僧　予有前後峩眉二歌
前峩眉山歌金陵為松谷上人作云峩眉山上月千里
若為看峩眉山上雪萬古逼人寒山青如黛雪如粉明
月鏡中何隠隠雙峰縹緲誰畫眉挂在長空不可盡西
域雪山絶嶙峋此中應見西方人普賢菩薩行具足三
千徒衆皆應真始信峩眉自惆悵不作巫山神女身八
十四盤娑羅樹花開如繪復如素一間版屋千重嶺正
值行人問山路登山路轉難投寺日已晩古苔如髮長
新松學盖偃氷窟炊不成雷洞眠難穏真僧入定久行
脚乞食逺鉢裏龍形小嵓前鳥聲囀雨氣沉如墨雲光
疾似電應有千化身故作百寳現橋梁宛虹架樓䑓疑
蜃變天竺皆騎象星光盡散燕奕奕九微燈棼棼五色
線人人為攝受各各覩顔面欲知色是空色即空中滅
世事如幻影詎必歎竒絶依舊峩眉山明月照清徹君
来白門秋山月㡬圓缺浩浩江水流尚帶峩眉雪　後
遊峩眉歌云君不見太行誠險阻西蜀峩眉羞與伍又
不見雪嶺長晶瑩來映峩眉一叚青禹貢䝉山此稱首
梵語勝峰傳日久洞天列在位之七秀色甲乎州有九
君不見軒轅氏跪謁皇人叩𤣥㫖又不見鬼谷子著書
珞琭藏洞裏隴西仙人宿山圖採藥山中顔色殊葛由
賣羊從此去接輿歌鳯胡為乎君不見子規啼處竇誼
悲夜啼竹裂人不歸又不見崑崙伯仲未可分逸少曽
詢周撫軍唐家子昻稱詞伯青蓮居士李太白徃徃
見諸吟詠間白頭欲返青山宅豈是峩眉善妬人江水
茫茫難問津我今来遊亦偶爾不然惆悵蜀國將三春
三春花已謝木氷猶未嫁五月披重裘四時無一夏娑
羅鬭雪開松枝受風亞仙僧如故常客子驚云乍乍見
甚遲廻人生不再来足篆符文水身居光相臺井絡金
莖下天門玉蘂開願言獻北極千秋萬歳杯
　　　夾江縣
青衣水来遶縣界而飛水溪注之溪源出瀑布泉狀如
素練李太白所謂瀑布天落半與銀河争流者耶而鳯
凰天馬虎履伏龜諸山或舞或翥或蹲或處左右而挾
持之過當縣城下稍平坦宋謝逹夫詩兩峰懐抱揖平
川張孝芳詩平川麥穂藹如雲過此而東南三十里乃
作簾鈎之狀晉張神君所謂日移紅影在簾鈎者此也
　道書云平岡化依鳯凰山亦謂之依鳯岡及桐梓林
山下有石湫門及石筍雷柱可以禱雨在縣南十里
通志云天馬山其勢飛騰似天馬一曰馬鞍山在縣東
二十里　形勝志云青衣水遶於南黒虎山峙於北
福地記云伏龜山有仙掌洞相傳李阿真人所遺宋人
書其壁云跨龍門飲蟹泉摩仙掌扣丹竈矣　本志云
治西二十五里南安鎮即漢南安縣治有鄧通宅故址
前有瑪瑙溪中有磐石可以修褉　寰宇記云夾江縣
本漢南安縣地即封宣虎為侯之邑隋開皇中分龍游
平羗二縣置於涇上臨江水故號夾江按涇水昔秦恵
王得蜀移秦人萬家以實之秦人思故鄉水乃呼此水
為涇水也唐天寳六年改為秦水史記年表宣虎以破
臧荼功食邑於此　碑目云漢和帝時開道碑在夾江
縣西青衣越嶲道界中有永和七年永和八年等字
又云漢楊宗楊暢墓在夾江縣東十里墓前兩闕其左
右皆𨽻書縣按縣東二十里漢川縣界有亭亭内碑二
通前立二石柱一云漢故益州太守楊府君諱宗字徳
仲墓道一云漢故中宫令楊府君諱暢字仲普墓道皆
𨽻書大字　予按揚雄賦云五兀參差左太冲賦躡五
屼之蹇滻本志以為縣之北隅五兀山　後漢書費貽
宅蓍草生焉常有五色雲氣覆其上貽盖不屈於公孫
述者犍為郡之夾江人
　　　洪雅縣
離堆川流東西屈曲百三十里而後入大江所謂洪雅
川也　碑目云古夷獠誓碑在洪雅縣市中又云漢靈
帝時張道陵碑在洪雅之易俗鄉有嘉平二年三月一
日等字　此縣之十里修文山山即雅江所注驚湍怒
濤名曰龍潭漁者不敢入　又二十里其地多竹為竹
箐山石甃梯磴盤折而上唐宋所設也　又十里為隠
䝉山晉處士龎居正字隠䝉隠此　又二十里為花溪
發源自瓦屋山與青衣合可望雪嶺積雪經年不化范
忠宣詩雲堆雪嶺鋪銀界日射金仙照碧津　又二十
里思經山則與雅安分界矣山趾有廢嚴道縣基其上
阿叱山瀑布千仭響撼山谷有巨石上鐫羅漢一百有
八　縣之東南有金釜山下臨平羗江古老相傳昔有
主簿於此煉金丹故曰金釜山亦名主簿山
　　　犍為縣
左思蜀都賦東越玉津註云江出璧玉故名華陽國志
蜀有七津之一也今之犍為縣兼有玉津縣矣陸務觀
舟過玉津詩玻瓈江上送殘春疊鼓催帆過玉津宋白
為玉津令貽田表聖詩玉津縣裏三年悶金粟山前九
月愁又云竹裏衙人吏花間押簿書　今縣治在沉犀
山上寰宇記云昔有犀牛渡到此上沉一名沉犀灘志
云沉犀洞在沉犀山下上有赤壁數丈下有𤣥水千尺
　縣有石人蜀記云昔諸葛亮征蠻中十里刻一石人
今黎巂之路尚有存者陳羽城下聞夷歌詩犍為城下
牂柯路空冡灘西賈客舟此夜可憐江上月夷歌銅鼓
不勝愁　郭璞記云犍為縣北百里書樓山是孔子背
書樓　本志云子雲城在縣南三十里昔楊子雲避亂
於此後人増築為城今水月寺是其故址俗譌為紫雲
城　碑目云孝女碑在犍為縣清溪口楊洪山下東漢
永建初孝女叔先雄以父尼和墜湍水尸喪不歸於溺
處自投水死後五日與父屍相持浮江上郡表言為雄
立碑宋元祐中重立本志云清水溪在縣南十里流至
孝女渡入江　神異傳云趙昱嘗隠青城山隋煬帝起
為嘉州太守時犍為潭中有老蛟為害昱率甲士千人
夾江鼓譟持刀入水有頃江水盡赤昱左手執蛟首右
手持刀奮波而出隋亂隠去不知所終後嘉州水漲人
有見昱青霧中騎白馬從數獵者於波面過宋太宗封
神勇大將軍廟食灌江口　碑目云犍為縣東南四十
里有唐大佛寺寺中菊坡二大字乃袁天綱筆　通志
云宋邵博墓在犍為縣博為制置司叅議卒葬於此本
志云康節嘗言世亂惟蜀可居宣和末伯温攜家入蜀
止於嘉州今犍為之紫雲城是其故業矣　杜甫宿青谿
驛奉懐張員外十五兄之緒詩漾舟千山内日入泊荒
渚我生本飄飄今復在何許石根青楓林猿鳥聚儔侶
月明遊子静畏虎不得語中夜懐友朋乾坤此深阻浩
蕩前後間佳期付荆楚自註云青谿驛在嘉州犍為縣
崔塗秋日犍為道中詩久客厭岐路出門吟且悲平生
未到處落日獨行時芳草不長緑故人無重期那堪更
南渡鄉國已天涯范成大犍為江樓詩河邉堵立看歸
篷三老開頭暮欲東漲水稠灘連峽内淺山浮石似湘
中無人驛路榛榛草有客江樓浩浩風種落塵消少公
事賸裁新語寄詩筒蘇軾犍為王氏書樓詩樹林幽翠
滿山谷樓觀突兀起江濵云是昔人藏書處磊落萬卷
今生塵江邉日出紅霧散綺牕畫閣青氛氲山猿悲嘯
谷泉響野鳥嘐戞巖花春借問主人今何在被甲逺戍
長苦辛先登搏戰事斬馘區區何者為三墳書生古亦
有戰陣葛巾羽扇揮三軍古人不見悲世俗囘首蒼山
空白雲
　　　威逺縣
縣有中峰峰巒峭拔又有中溪溪水幽清寰宇記云東
十五里葛仙山古志相傳葛仙翁曽遊其地志云舊設
觀仙臺碑刻剝落矣　山居錄云威逺李圃淳熙中以
忠州别駕歸隠白茅山中築秀發齋吟咏自適齋銘曰
前山特秀入我牕戸朝来爽致起我幽趣望天宇之澄
明何迷途之獨悟搘頥終日為蝶為周兩忘之矣聊舉
扇以自障豈世塵之能汚行歌山中採其薇矣雲外飛
鴻悠然来去而弋人何慕哉
　　　榮縣
蜀地不冝松而榮州之松獨著紀勝曰榮黎松樹如龍
盤陸游詩柟根横走松倒植故擅有其竒狀矣　曰榮
黎曰榮隠曰榮徳所謂三榮也寰宇記云榮黎山在州
東十五里山上有龍池池邉有松如盤龍竹亦有如龍
形者俗謂之羅漢杖碑目云榮黎山古寺碑唐元和禱
雨碑俱在本山　紀勝云榮隠山在州西三十里一名
石筠無名氏石刻云筠山髙極入穹蒼人道虎為殃行
人過此不曽傷咸陽宫闕在平地髙鹿食人無數計吁
嗟苛政猛於虎斯言垂萬古古有榮隠先生修道於此
石室猶存碑目有榮隠山修道觀石碑　方輿云榮徳
山在州東北四十二里州以此得名其山在谷中獨拔
五百餘丈中有希夷觀老君祠刻石為像有小路至山
巔以木為梯半山有唐刺史薛髙邱磨崖碑碑目云開
元二十年刺史薛髙邱立多載仙靈事今已磨㓕本志
云榮徳山為陳摶修真處又名希夷山有石室二十四
及龍池千葉蓮　唐劉兼初至郡詩嘉陵江畔接榮川
兩岸旌旗下瀨船郡印已分炎瘴地朝衣猶惹御爐烟
蓮塘小飲香隨艇月榭髙吟水壓天錦字莫嫌歸路逺
華夷一統太平年又有去年今日詩云去年今日到榮
州五騎紅塵入郡樓貔虎只知迎太守蠻夷不信是儒
流奸豪已息時將㤗疲瘵全蘇歳又周聖主若容辭重
禄便歸烟水狎羣鷗　碑目有唐貞元二年建榮縣碑
今移植於東橋有榮州院碑偽蜀司倉參軍茍延慶撰
本志云蓮宇山在學宫後有宋人九域圖碑城東桂林
山舊縣學有衡陽王書文明碑　碑目又云真義侯碑
在本廟唐元和二年遷舊經云即古蜀將獨孤白馬二人
廟也又云大周聖徳勒石碑在州衙子城門外長安三
年韋綨撰文　劉兼登郡樓詩偶奉綸書蒞旭川郡樓
佳致盡依然松欹鳥道雲藏寺月滿漁舟水浸天望帝
古祠花簇簇錦城歸路草芊芊有時倚檻垂雙袂故國
風光似眼前　陸務觀自序其詞云三榮郡治之西因
子城作樓觀曰髙齋下臨山村蕭然如世外予留十日
被命參成都戎幙而去臨行徙倚竟日作桃源憶故人
一首所謂衰翁老去踈榮利絶愛山城無事也　城北
有横溪閣務觀閣上小宴沁園春詞引云横溪閣者跨
於雙溪之上也一自西来其水濁一自東来其水清二
水合流於城下為閣以頫之其比鳯鳴山則黄魯直所
題榮川祖無大師此君軒在焉紀勝云鳯鳴之竹多茂
實言此竹結實有鳯来棲也魯直詩云王師學琴三十
年響如清夜落澗泉有酒如澠客滿門不可一日無此
君當時寺栽數寸碧聲挾風雨今連雲此君傾盖如故
舊骨相竒怪清且秀程嬰杵臼立孤難伯夷叔齊采薇
瘦霜鐘堂上弄秋月微風入絃此君説君家周彦筆如
椽此君語意當能傳　勝覽云龍洞在州東南四里真
如院巖穴峭深洞左石壁竒聳巨栢老蒼洞右有石角
立舊經以為孫登嘯臺三者乃榮之勝處陸㳺詩嘯臺
載酒雲生履仙穴㝷梅雨墊巾碑目云嘯臺磨崖記宋
隆興元年端午日榮守太史公李燾仁父書　予攷諸
傳記所載榮雖山谷間實為郡國一都㑹青陽門記云
榮州有青陽洞以少昊國在其北門今正臨之故名按
史黄帝子元囂封於青陽國為少昊金天氏少昊降居
江水國於青陽以金徳王位在西方集覽云江水在蜀
青陽是也　宋崔仰之送人牧榮州詩山色臨巴㢠江
流入漢清　志云邑東榮川即古遯水河岸有竹王祠
盖以祀夜郎王者蜀記云昔有女人於溪浣紗有大竹
流水上觸之有孕後生一子自立為王以竹為姓漢武
使唐䝉伐牂柯斬竹王土人不忘其本立竹王廟嵗必
祠之不爾為人患薛濤題竹郎廟云竹郎廟前多古木
夕陽沉沉山更綠何處江村有笛聲聲聲盡是迎郎曲
　漢地理志云縣有滇池周廻三百里水出駿馬日行
五百里事同大宛又有馬鳴戍益州記云漢刺史韋拔
夜過此地聞神馬嘶漢中馬嘶以應之故有此戍　成
都市九州要記云和義郡古夜郎之地武帝時開南中
使𤏡道令通𤏡青衣道無功唐䝉將殺之令曰恨不見
成都市而死䝉即立市如成都以殺之故曰成都市按
和義郡本屬瀘州寰宇記云唐貞觀八年割屬榮州
志云城西清富山有古榮王府按周榮公封國之後唐
憲宗封其子幘宋真宗封子徳雍孝宗封子光宗寧宗
封子曮俱曰榮王縣舊有綾錦村杏春村皆宋藩封故
迹也　朝野雜記天子即位嘗所領州鎮自防禦州而
下皆陞軍名若節鎮州則建為府光宗自榮州刺史進
封榮王而榮州不錫軍名盖中書之誤也南渡後始陞
為紹興府　宋名臣傳載李畋為國子直講求郡晨登
講席諸生見畋巾兩焰火起是日報得榮州盖當時亦
甚重之矣
　
　
　
　
　
蜀中廣記卷十一
欽定四庫全書
　蜀中廣記卷十二
　　　　　　　　　　　　明　曹學佺　撰
　名勝記第十二
　　上川南道
　　　眉州
賈島送穆少府知眉州詩劍門倚清漢君昔未曽過日
暮行人少山深異鳥多狖啼知峽雨棧盡到江波一路
白雲裏飛泉洒薜蘿李頻眉州别李使君詩囘首雪峯
前朱門心杳然離人自嗚咽流水莫潺湲毒草通蠻徼
秋林近漏天一生從此去五字有誰憐薛濤送鄭眉州
詩雨暗眉山江水流離人掩袂立髙樓雙旌千騎駢東
陌獨有羅敷望上頭趙抃按獄眉山舟行詩攜琴曉出
錦官城千里秋原一望平放舸急流身覺快披雲孤嶼
眼増明農田雨後畦畦綠漁笛風前曲曲清訊獄逺邦
先滌慮䘏哉休戚在民情蘇軾寄黎眉州詩膠西髙
處望西川應在孤雲落照邉瓦屋寒堆春後雪峨眉翠
掃雨餘天治經方笑春秋學好士今無六一賢且待淵
明賦歸去共將詩酒趂流年黄庭堅次韻子瞻寄眉山
王宣義詩叅軍但有四立壁初無臨江千木奴白頭不
是折腰具桐帽棕鞵稱老夫滄江鷗鷺野心性隂壑虎
豹雄牙鬚鷫鸘作裘初服在猩血染帶鄰翁無昨來杜
鵑勸歸去更得把酒聴提壺當今人材不乏使天上二
老湏人扶兒無飽飯尚勤讀婦無複禈且著襦社甕可
漉溪可漁更問黄鷄肥與癯林間醉着人伐木猶夢官
下聞追呼萬釘圍腰莫愛渠富貴安能潤黄壚　郡有
孫氏書樓魏了翁記曰孫氏㞐眉以姓著自唐迄今人
物之懿史不絶書而為樓以儲書則由長孺始樓建於
唐之開元至灮啓元年僖宗御武徳殿書書樓二字賜
之今石本尚存自偽蜀毁於災乃遷魚□其㞐為佛氏
所廬今所謂傳燈院是也若里巷則固以書樓名長孺
之五世孫降衷嘗遊河洛識藝祖皇帝於龍濳建隆初
召至便殿賜衣帶圭田特授眉州别駕因市監書萬卷
以還然樓尚未復也别駕之孫闢乃入都傳東壁西雝
之副與官本市書捆載而歸即所居復起重樓藏之魚
□之有樓則昉乎此又嘗除塾為師徒講肄之所號山
學於是士負笈景從而書樓山學聞名於時矣方樓之
再建也在天聖初闢之從兄直講君堪嘗為作記錢内
翰希白宋景文子京皆賦詩闢性倜儻不耐衣冠衣方
服其卒也從弟文懿公為識其竁有不儒其身而儒其
心之語故里人又以儒心名之比歳樓又燬於火書僅
有存者儒心之六世孫曰某懼忝厥世乃更諸爽塏以
唐僖宗所書樓刻揭之樓視舊増拓焉且病所儲之未
廣走行闕下傳抄貿易以補闕遺竭其餘力山學載興
以余二十年雅故請書厥顛末余因惟昔人藏書之盛
鮮有久而弗厄者梁隋之盛或壊於火或覆於砥柱唐
太𤣥文昭之盛或毁於盗或散於遷徙本朝之初如江
源叔所藏合江南呉越之書凡數萬卷而子孫不能有
之為臧僕盗去與市人裂之以藉物者不可勝數余偶
過安陸亦得其省中所藏晉史則佚於他人者可知安
陸張氏得江書最多其貧也一篋之富僅供一炊王文
康初相周世宗多得唐舊書李文正所藏亦為一時之
冠而子孫皆不克守宋宣獻兼有畢文簡楊文莊二家
書可敵中秘之藏而元符中蕩為烟埃晁文元累世之
蓄校讐是正視諸家為精自中原無事時已有火厄至
政和甲午之災尺素不存劉壯輿家於廬山之陽所儲
亦慱今其子孫無聞焉南陽开氏積書凡五十篋則盡
歸諸晁氏嗚呼斯非天地神人之所靳者耶而孫氏之
傳獨能於三百年間屢絶而復興則斯不亦可尚矣夫
雖然余嘗聞長老言書之未有印本也士得一書則口
誦而手抄惟恐失之其傳之艱盖若此惟傳之艱故誦
之精思之切辨之審信之篤行之果自唐末五季以來
始為印書極於近世而閩浙庸蜀之鋟梓徧天下加以
傳説日繁萃類益廣大綱小目彪列臚分後生晩學開
卷瞭然茍有小慧纎能則皆能襲而取之噫是不過出
入口耳四寸間爾若聖賢所以迭相授受若合符節者
果為何事而學之於人果為何用則謾不加省然則雖
充厨牣几於我何加焉可不甚懼矣夫按書樓復興雖
在魚□江而始剏則在州城也今蜀中書賈之家往往
稱書樓盖本諸此　有石氏畫苑蘇軾記曰石康伯字
㓜安眉之眉山人故紫微舍人昌言之幼子也舉進士
不第即棄去當以䕃得官亦不就讀書作詩以自娯而
已不求人知獨好法書名畫古器異物遇有所見脫衣
輟食求之不問有無居京師四十年出入閭巷未嘗騎
馬在稠人中耳目謖謖專求其所好長七尺髯而黒如
世所畫道人劍客而徒步塵埃中若有所營不知者以
為異人也又善滑稽巧發微中旁人抵掌絶倒而㓜安
淡然不變色與人遊知其急難甚於為已有客於京師
而病者輒舁置其家親飲食之死則棺歛之無難色凡
識㓜安者皆知其如此而余獨深知之㓜安識慮甚逺
獨口不言耳今年六十二狀貎如四十許人須三尺郁
然無一莖白者此豈徒然者哉為亳州職官與富鄭公
俱得罪者其子夷庚也其家書畫數百軸取其毫末雜
碎者以冊編之謂之石氏畫苑㓜安與文與可遊如兄
弟故得其畫為多而余亦喜其畫古木叢竹因以遺之
使置之苑中　有三蘇祠在紗線街即蘇氏故宅也門
前榆樹云老泉手植竒恠碨礧人争取去為假山魏了
翁知眉時祭公文曰眉號士大夫郡聖天子不以某不
肖奠守此土其在境内凡百辟卿士有益於民夙夜承
祀無忒矧惟山川炳靈世載蘇氏一翁二季先後相望
文章事業在太史之典䇿今居郡滿歳顧歳時奉嘗闕
然弗諧非所以風境律我有民也用修圭薦展於廡下
以内翰太師文忠公黄門太師文定公從祀既齊既稷
神保攸歆敢不永與多士承斁斯文以無忘徳　有觀
蓮亭在祠西池中環䑓皆蓮中有碑刻東坡小像李龍
眠畫山谷頴濱贊今移入寢　方輿勝覽云臨風閣在
州治内宋沈逈詩烟霞生座右林沼匝城隈州園十詠
邵博著環湖在署後魏了翁築翠羽書臺逺景樓在州
治北太守黎錞建蘇軾記通志云雪臺在逺景樓前亦
希聲築　本志云東北二里有洛城後漢時築蜀漢廢
齊通城在城北南齊建武置隋開皇廢碑目云唐眉州
剏羅城記大順二年盧拯撰文畧云象耳鎮於後峩眉
列乎前勝覽云嘉祐閣枕羅城繪三蘇於上刻東坡和
陶詩於壁間宋史唐末山行章攝眉郡守值四方驛騷
乃合五縣之力築城周遭八里有竒計一千八百六十
五丈名卧牛城淳化中李順之變攻圍不下及順誅守
者以城完受賞焉　通義志云昔人評吾州山不髙而
秀水不深而清列眉通衢平直廣衍夾以槐柳綠隂翳
然小南門城村家多竹籬桃樹春色可愛橋之下流皆
花竹楊柳泛舟其間鄉人謂之小桃源蘇子瞻詩清江
入城郭小圃生微瀾子由詩彷彿城南路繁香撲市橋
　通志云醴泉山在治西八里環繞州城山半有八角
井清甘如醴松江在治東南自蜀江分𣲖西南流至州
城與醴泉江合　方輿云蜀江在城外一名玻瓈江水
色清澈似之陸㳺詩云玻瓈江水千丈深不如江上離
人心君行未過青衣縣妾心先到峨眉隂金尊共釂不
知曉月落烟渚天横參車輪無角留不住馬蹄不方何
處㝷空慿尺素寄幽恨縱有綠綺誰知音愁來只欲掩
屏睡無奈夣斷聞踈砧范成大和云玻瓈江頭春流深
别時沄沄流到今祇言日逺易排遣不道相思翻苦心
烏頭可白我可去菖花易青君易㝷人生若未免離别
不如碌碌無知音蘇軾送楊孟容詩我家峩眉隂與子
同一邦相望六十里共飲玻璃江後人因立共飲亭又
改為江鄉館在津口矣陸務觀詩玻瓈江上栁如絲行
樂家家要及時只怪今朝空巷出使君人日宴蟇頤蟇
頤山在江東七里狀如蟇頤因名有至徳觀有爾朱淘
丹泉傳記所載以為軒轅氏丹宅山腹有穴曰龍洞傳
者以為四目老翁唐末有楊太虚得道於此今祠中有
三仙象四目居中焉人日出東郊渡江遊蟇頤山眉之
故事也春風樓明霞閣俱在山上　蜀檮杌云僖宗幸
蜀政事悉出内侍田令孜之手左拾遺孟昭圖上䟽論
事坐貶令孜遣人投之蟇頤津後人為立祠裴澈詩云
一章何罪死何名千載惟君與屈平從此蜀江烟雨夜
杜鵑應作両般聲本志云孟拾遺祠在蟇頤山上今廢
　志又云老翁泉在蟇頤山東二十里蘇明允嘉祐集
云十數年前月夜有一老翁蒼頭白髮偃息泉上就之
則隠而入於泉洵甃以石建亭覆之而為之銘曰山起
東北翼為南西涓涓斯泉湓溢以彌歛以為井可飲萬
夫里無斯人將此為誰山空寂寥或嘯而嘻更千萬年
自潔自好誰其知之乃訖遇我惟我與爾將遂不冺無
竭無濁以永千祀梅聖俞寄蘇明允詩泉上有老人隠
見不可常蘇子居其間飲水樂未央淵中必有魚與子
自徜羊淵中茍無魚子特翫滄浪日月不知老家有雛
鳯凰百鳥戢羽翼不滯彼泉傍蘇軾送賈訥倅眉二首
云當年入蜀歎空囘未見峩眉肯再來童子遙知頌襦
袴使君先已洗樽罍鹿頭北望應逢雁人日東郊尚有
梅我老不堪歌樂職後生試覔子淵才又云老翁山下
玉淵廻手植青松三萬栽父老得書知我在小軒臨水
為君開試看一一龍虵活更聴蕭蕭風雨哀便與甘棠
同不剪蒼髯白甲待歸來自註先君葬於蟇頤山之東
二十餘里地名老翁泉君許為一往感歎之深故及之也
外史𤣥羽張大齡志云歐陽永叔為明允作志銘云公
葬於彭山之安鎮鄉可龍里在今蟇頤山之東地名石
龍栁家溝老翁泉之側或石可二字易誤嘉靖壬子臺
史喻公按眉問老泉墓檄有司求所在而修復之上下
彭眉間數月竟無所得於是從老翁泉之傍設一虚塜
青神余修撰承勛記其事於石又有廣福寺者乃勅賜
門下侍郎蘇轍香火院也宋故事宰相得賜寺院薦福
文定入相時有賜貶官後章吕盡追奪之復官手詔
再賜自為文記之人以為墳必在賜院之近又乃就寺
之後山更作一塜顧頴濵記中云墳之西南十餘步有
泉焉廣深不及㝷晝夜瀵湧又曰墳東南四里許有故
伽藍轍以請於朝則前所修泉傍者差是而廣福之墳
非也但廣福傍有古桂樹横隂一畆大十圍亦非近代
物若明允之族譜亭則在州西南古修文鄉蘇氏祖塋
側今亭廢刻石亦不存矣　碑目云天池院去眉山縣
十里蘇文忠公嘗過之今柱上有手書云自老翁井還
偶憇治平丁未十二月七日子瞻凡十八字　勝覽云
石佛山在眉山之南蘇子瞻寄子由詩石田向何許石
佛山下路下有爾家山千畦種秔稌山泉宅龍蜃平地
流膏乳志云猪龍泉在治南石佛鎮曽有乳猪伏於此
化二鯉盖猪龍也詳見恠異記中志又云孫抃墓在石
佛鎮乾明寺前按乾明寺在魚耶鎮孫學士書樓山學
碑藏寺中即宋賜孫公抃薦福地也　志又云大
旺山在東南五十里自蟇頤山南趨或起或伏至此
峰巒屹立廻拱州城盖與三峩氣接矣　勝覽云息
臺山在治西四十里東館鎮北太平廣記載眉州有叟
嘗携子入此山遇一道人指其子曰夭叟飲道人已長
跪求夀道人取簿檢視曰夀止十八叟與其子懇求不
已乃舉筆改為八十後子夀果如數焉　志云大明寺
近東舘鎮隋建有九樓十八殿屋厦三千井亦四十八
眼基跡猶存又有燈壁寺在東舘鄉宋紹興建有東舘
書院紹興初眉州學者甚多州學不能容東舘鄉士大
夫吕君玘倣古鄉校剏為學廟春秋釋奠以鄉士大夫
居家者主之丹稜令馮時行為之記　志又云連鰲山
在西南九十里山形如鰲傍即栖雲寺東坡少時讀書
寺中嘗於石厓上作連鰲山三字大如屋宇雄勁飛動
其畫專車今存
　　　青神縣
益州記曰青衣神號為雷塠廟班固以為離塠也蜀江
至此始有峽之稱華陽國志望帝以熊耳為後户熊耳
峽即今之縣治矣郡國志云漢武帝使唐䝉破西南夷
路始於此邑也　志云青州城梁置在治南十五里古青
神郡縣皆治此自熊耳山視之今當為百花鎮黄山谷
集云青神尉㕔葺城頭舊屋作借景亭下瞰史家園水
竹終日寂然了無人迹又當綠隂之間戯作長句云當
官借景未傷民恰似鑿池取明月盖尉乃雅安張禮介
卿山谷之中表也　志云縣東門外有青羊橋相傳老
子騎青羊過此而入成都又云長泉鎮有麒麟橋王蜀
時麒麟見於此因立麒麟院又云縣西瑞草橋橋崩得
殘碑乃蘇東坡與丈人丈母書也東坡外家在是所
謂相望六十里共飲玻瓈江矣後洪雅主簿王宣義謝
事家居於此東坡贈之詩云歸來瑞草橋邉路獨遊還
佩平生壺　縣之名勝在乎三巖三巖者上巖中巖下
巖也今惟稱中巖焉自縣解維始由芙蓉溪以兩岸多
芙蓉也繼由五渡溪以溪水曲折凡五渡也又過慈姥
磯有石刻李壁詩云洗盡一春歌酒塵滄江吹破碧粼
粼韶華過眼都如夢祇有三峯是故人泊舟直抵下巖
有題名云子瞻子由與侃師至此院僧以路險見止不
知僕之所厯有百倍於此者矣丁未正月二十日書沿
溪數折有喚魚潭上即慈姥巖也篆刻中巖二大字徑
可四尺河南邵博書陸務觀詩云春枕悠然夣何許兩
枝筇杖喚魚潭又䟦程伯正誼所藏山谷帖云此卷不
應携在長安逆旅中亦非貴人席帽金絡馬傳呼入省
時所觀程子他日幅巾筇杖渡青衣江相羊喚魚潭清
泉翠樾之間與山中人掃石置風爐煑䝉頂紫茁然後
出此卷共讀乃稱爾過潭循山三里始至寺為中巖其
傍有羅漢洞即牛頭僧以木鑰叩石笋處此地懸崖峭
壁上刻千佛石覆如屋中有卧仙之迹有玉泉坎黄山
谷銘云玉泉坎坎來自重險發源無所龍口琬琰我來
峽中初酌蛙頷靈湫世鮮百泉莫與比甘山僧淳拙煮
餅馨香逺拂瀹茗泉味不掩行為白虹止為方鑑口題
此徳用勒蒼广其上巖去中巖一里許唐末有佛刹
號垂拱寺相傳巖下有龍聴僧講經於此由是建寺
有三石筍唐無盡禪師伏虎在石筍下所謂伏虎臺也
范成大詩赤巖倚竛竮翠邏森成削岑蔚嵐氣重稀間
暑光薄聊尋大士處往扣洞門鑰雙撑紫玉闗中矗翠
雲幄應供華藏海歸坐寳樓閣無法可示人但見雨花
落不知龍湫勝何似魚潭樂夜深山四來人静天一握
驚看杯桂白月影到林壑門前六月江世界塵漠漠寳
缻有甘露一滴洗煩濁捫天援斗杓請為諸君酌　山
谷題名云元豐庚辰歳秋多雨其八月戊午晴遊慈姥
巖禮諾巨那尊者巖下有泉發山足奔突色如乳而味
甘取之不竭豈巨那所奉供耶余因竭其舊水涫滌見
石少焉復盈坎㶁㶁投澗中喚魚潭投齋餘飯魚出食
者數百見人不驚　眉山程逢時䟦余玠詩云相公平
賊後攜吏上峥嶸裴晉公以後無此竒遇醉翁行樂處
草木皆可敬歐陽子而後世無此樂先生晉公徳業文
忠詞章書史精妙視鍾王有逸氣而於山林悠然心㑹
殆伯仲之間有裴歐也試語山靈自有宇宙便有此山
㡬曽有此客耶　邵漙來紹興元年五日旦從其弟博
任也　資中張方自漢川易節益部将母游弟嵩午猶
子觀復二子知復甥何杓侍眉山蘇禮偕來嘉定壬午
二月既望　金華楊緯被命赴闕艤舟巖下敬修尊者
香火而去紹熙壬子孟冬九日弟綜及男師復師晉同
至　河陽郭忠得之行部嘉眉艤舟岩下携子㳺中巖
瞻拜尊者過憇石笋庵厯覽勝境竒哉政和八年六月
三日　里人任逄被㫖赴闕長子商輅侍行親友送别
笋峯者三十有九人嘉定丁丑十月癸酉　邑人楊大
全被㫖進朝將家來修净供宗黨親朋㑹别於此者五
十五人紹熙三年九月旦　谷居翁大丞相趙公留題
淳祐壬子鄉貢方於此題名巖寺奎書適從天來是秋
楊㢲冠外省史夣錫在選中以山英靈發越愈大浚儀
趙公握奎平岡繼偕南宫第一之客明年端午合邑士
楊興仁申錫柄仲夣炎懌森孫侯國史朝瑞彪錫王鉞
文起之㢲已程方何明磨崖大書以侈盛舉以開方來
　慶元戊午冬髙公純遣姪魏了翁赴龍飛䇿試艤舟
來遊男載夏卿文卿定子姪遊侍行越三年載定子裭褐
行都復侍親過此弟夏卿文卿林卿長弟淞同山下飲
作伴留又二年癸丑秋十月了翁䝉恩召除侍東去舍
于眉信于青衣明日孫真勤飲餞於此兄弟之偕行者
如戊午獨伯仲不與紹定己丑六月丙午　郡人蘇薫
侍諸父率四弟以嘉定戊寅上元日游誦坡翁江山風
月本無常主間者便是主人語信然也弟黨書　愁
霖貫序人心久鬰秋季之旦晴景開霽草木悦茂江山
清新太子宫史籍聖源命前王穆伯恭及前進士楊頴
臣廷芳進士程戩景貺羽衣李有慶仲祥出邑東津亭
方舸南下登石徑數里逰中巖僧居清晏薄暮間道而
歸試校書郎領簿馮越石君玉俾識其時乃嘉祐丁酉
之歳也景貺題　辛亥歳予友楚人鍾惺來逰作記云
去青神西南十五里江色盡緑玉中邉皆見隔岸坐立數
山若架閣者中巖也巖下上連延可十數里許迴流峻
壁㝠壑複磴竹樹䝉籠大要向背徃復皆與此巖終始
渡江即水月樓樓趾齧江寺冠之由樓視江則已頫由
寺登樓乃反降階垂窮與樓凑階代樓為梯者强半揣
本齊末度樓之腰猶未能至乎寺趾也降自樓出山門
右行不見江則摩磴如蟻屢折為喚魚潭魚聴掌出石
壁百仞立而微頫潭潄其脛石無完膚有邵伯温大書
可模並壁行數武為羅漢洞洞低曲僂而入如行牛角
中隙處稍右則為伏虎巖鑱巖為百千萬億佛如恒河
沙數巖之半跨壑為一小石橋銜木其壁為閣若居人
架竹梁上以承燕巢者人屈曲行其下沿縁洞壑俯仰
竹石者數里曰此走井研富順道也巖又半為流杯池
一曰太極池有屋數楹屋後為泉泉流洞中石壁四周
有黄魯直大小三石刻壁間宋元刻頗多每兩石縫接
處徃徃上下各截其半中嵌俗筆亦有居石隙茍完者
出洞緣磴行輿步斁代去所謂羅漢洞伏虎巖者度可
四三里乃復覩前鑱巖佛像須眉厯厯可數才隔一壑
㝷橦可度疑前此一叚途徑可省矣大扺喚魚潭以往行
皆壑石壁夾之若岸壑若溪藤蘿虧蔽壑中若荇藻老
樹如槎根若石猿鳥往來若游魚特無水耳諸峯暎帶
時譲時争時違時應時拒時迎裒益避就凖形匠心横
竪參錯各有妙理不可思議又行里許蹭蹬拾級乃睹
古中巖題額去三石笋不逺所謂諾詎那尊者引牛頭
僧持鑰扣石笋笋開得低頭佛盜珠是也鍾子曰自中
巖至尊者巖從下視上頂踵腹背其石胍皆當為笋笋
隙且平處則置屋仄則鑿磴斷則為橋處危臨深則設
石欄欄則復見江從江中望岩上僧舍佛刹雖一居之
内前軒後寢纍纍綴髙壁上下疊而不覺其前後通也
登岩行屋中皆磴道乃稍得其要領趾後竟即摩前頂
石笋中分處如一門尊者像處其中右旋復為佛殿殿
傍一笋屹若浮屠與中分者而三實一笋也人直指其
巋然三峰者為石笋耳笋上宋元刻亦多俗書災石者
亦復倍之萬厯辛亥十月二十一日晩霽與弟恬及艾
子登於中岩焉禮諾詎那尊者畢説偈偈曰偶爾喪珠
復返急時扣鑰相求未免勞勞多事世尊不合低頭又
曰未必衣珠真失總緣岩石當開自供羅漢㳺戯不管
山僧往來説偈訖返　予凡三過中岩皆有詩其一云
中巖如化出秀色類烟含到鳥無歸路㳺魚或泳潭泉
聲隨地有石笋與天叅若作此山長於心無不堪其二
云再識中岩好彌添乍到情泉流因委曲雨氣益淒清
橋險必當度樓虚何所成惟應石笋上安坐學無生其
三云莫謂客來數聊無塵俗牽岩光浮落日梅意入初
年手搨碑文古身行洞穴連白魚灘最急且宿在灘前
盖予最後游同青神令康君視搨山谷諸碑刻又自梓
州牛頭洞來故及之
　　　彭山縣
揚雄蜀記秦恵王遣張儀司馬錯伐蜀蜀王開明拒戰
不利退走武陽獲之即此地也郡國志云漢元光四年
益洲刺史任安城武陽周圍千三百丈本志云今之舊
土城是有任公橋後漢朱褒獲麟於馬頰嶺因改名為
麒麟橋　漢犍為郡理本志云治西北五里犍為城漢
建元中築碑目云漢犍為太守楊洪碑在彭山縣北小
板橋五十年前餘楊洪碑三字今皆磨滅　華陽國志
云郡去成都百五十里渡大江昔人作大橋曰漢安橋
廣一里半每秋夏水盛斷絶歳歳修理百姓苦之建安
二十一年太守南陽李嚴乃鑿天社山尋江通車道省
橋梁三津吏民悦之嚴因更造起府寺觀壯麗為一州
勝宇其地東接江陽南接朱提北接蜀郡西接廣漢按
晉永和中於此置西江陽郡矣初唐沈宇武陽送别詩
云菊黄蘆白雁初飛羗笛胡琴涙滿衣送君斷腸秋江
水一去東流何日歸郭璞江賦云流二江於崌崍註崌
山北江所出崍山卭崍山也中江所出皆東注於大江
寰宇記云崌崍山在縣東北十二里導江從山南合流
下有漢張綱墓志云墓在崌崍山東北五十步漢書綱
字文紀犍為武陽人仕廣陵太守平賊黨張嬰有恩卒
之日嬰率其徒五百人送喪還武陽負土成墳而去按
崌崍二山在漢嚴道界其尾入江　雲笈七籖云第五
北平治在眉州彭山縣上有池水縱廣二百步昔越人
王子喬得仙處碑目云此山有大書北平山治之碑餘
不可讀碑隂書大唐上元二年道士施仕衡等字本志
云北四十里北平治應室宿上有天柱峰夜常見五色
燈山下有王喬墓唐杜光庭詩桐栢真人曽此居焚香
厓下誦靈書朝囘時宴三山客澗盡間飛五色魚天柱
一峰凝碧玉神燈千㸃散紅蕖寳芝常在知誰得好駕
金蟾入太虚　南中八郡志云犍為有魚鳬津數百步
一名彭女津在彭亡山南導江皂江等水㑹處彭祖塜
及祠在此後漢岑彭為刺客所中而死又名彭亡山亦
名平模山郡國志謂之朝女山云昔有朝祖女於此山
得道今足跡尚存故名志云山距治北十二里曰彭女
彭模平模平無皆一山　神異記云犍為有一白虎出
則衆黒虎隨之不傷人物漢王褒招碧雞神詞黄龍見
兮白虎仁盖指此也寰宇記引秦昭王射白虎事非
李膺益州記云周徳既衰九鼎淪散一没於此或見其
鼻故名鼎鼻山一名打鼻山上有城亦名鼎鼻打鼎音
近也大江過於山下有灘宋將朱齡石伐蜀立寨於此
括地志云鼎鼻山北有龍洲東接導江水按已上即常
璩所稱王喬升其北山彭祖家其彭䝉白虎仁於廣徳
寳鼎見於江溉也　漢書綏和五年犍為人上寳磬十
六此地因謂之寳磬洲　益部耆舊傳朱遵武陽人仕
為功曺率兵拒公孫述絆馬死贈復漢將軍有祠　後
漢建安二十四年黄龍見武陽赤水九日劉氏以為瑞
應因立廟在長江村導江東㟁碑目云漢刻黄龍甘露
之碑在彭山黄龍鎮今移於繫龍橋周地圖記云彭山
縣北四里有潭水後漢漢安元年仙人瞿君武入峨眉
山得道每年繫龍於灘龎籍詩巢鳯閣邉勞逺夣繫龍
灘下認前題按已上即常璩所稱犍為上寳磬十六劉
向以為美化所降後漢朱遵拒公孫述光武以為士大
夫郡建安末年黄龍見武陽赤水蜀人以為劉氏之瑞
應也　寰宇記云金華山在彭山縣東五里有丈六佛
像夜多神燈　紀勝云彭山東北六里盤石山普照寺
藏有宋太宗真宗仁宗御書崖之半有石室范鎮詩云
窮幽訪盤石細徑入荒凉踏葉履屨濕觸花衣𬒮香
方輿云平盖山在彭山縣北二十四化之一也七籖云
山下有玉人長一丈三尺昔吳郡崔孝通於此學道得
飛仙本志云平盖治上應婁宿治前洗墨池唐隠士羅
公逺題詠之處有清暉滌覽二亭提刑張方記以為在
鼎鼻山椒而勾氏之逍遙軒恰與之相對也杜光庭詩
云勢壓長江空八陣呉都仙客此修真寒江向晩波濤
急深洞無風草木春江上玉人應可見洞中仙鹿已來
馴龍車鳯輦非難遇只要塵心早出塵亡名氏詩云平
盖山髙古木踈昔人曽此築仙居井通八角寒泉湧觀
燬三清刼火餘洗墨池邉丹竈冷繫龍岩畔石潭虚吟
成獨坐荒苔上間看蝸牛學篆書　七籖云本竹觀在
彭山治北相傳以為竹林黄帝所手植者杜光庭詩云
樓閣層層觀此山雕軒朱檻一躋攀碑刊古篆龍蛇動
洞接諸天日月閒帝子影堂香漠漠真人丹澗水潺潺
掃空雙竹今何在只恐投波去不還　楊祐甫彭山十
事記一曰象耳山二曰彭祖宅三曰大悲道埸四曰寳
現磨鍼二溪五曰太白書臺有石刻太白留題云夜來
月下卧醒花影零亂滿人襟袖疑如濯魄於氷壺也杜
光庭詩山中猶有讀書臺風掃晴嵐畫障開花月氷壺
依舊在青蓮居士㡬時來六曰師悟志棲二大士㑹昌
寺七曰薛范二詩八曰龍池蠏泉九曰千歳松栢十曰
石恪畫䕶法神　志云縣東北二十五里有磨鍼溪在
象耳山下相傳李白讀書山中學未成棄去適過是溪
逄老媪方磨鐡杵問何為曰欲作鍼耳白感其言遂還
卒業媪自言武姓傍有武氏崖薛能過象耳山詩一色
青松㡬萬栽異香熏路帶花開山門欲别心濳願更到
蜀中還到來又到處逄山更欲登自疑身作往來僧徒
行至此三千里不是有緣應不能文同題象耳山寺詩
轉谷縈岩路始窮隔林遙望一門通溪山俱在見聞外
臺殿盡藏懐抱中像閣罘罳明海日經幢瓔珞撼天風
勞生又逐輕舠去珍重髙僧解苦空　碑目云縣北四
十里有古塔刻云唐中和三年浴佛日知𤣥禪師自成
都遊峨眉還至此山愛其幽僻遂立庵於上名曰知𤣥
庵　按已上即酈道元所稱武陽龍尾仙者羽化之所
神棲白雲屬想芳流藉念泉鄊遺詠在兹也　寰宇記
云馮翊王廟在縣五里古老相傳有漢馮翊王郭子明
墓按漢書功臣非賜姓者不得封王恐此非實又漢武
帝遣拔胡將軍郭昌再度入蜀討南夷昌字子明漢紀
云武帝元封六年益州昆明反使將軍郭昌擊之或即
是此人　碑目云彭山縣東三十里有宋師中碑云梁
武陵王蕭紀寓此練兵欲東下故後人為立武陵寺
方輿記云縣界有樂黎城唐開元十道要略云漢何斌
為蜀郡太守理於此時郡邑凋殘人物窮困乃以已祿
米施恵百姓此數城之民由是獲存臨别百姓以白米
倍填曰荷君父之恩無以報後之州郡有職田始於此
矣
　　　丹稜縣
志云赤厓山在治北二十里髙聳赤色如鳥斿之狀拱
翼縣治雖林木叢茂不能蔽之縣以此得名也其下即
多稜川矣　漁隠叢話云花卿冡在丹稜之東舘鎮至
今猶顯英氣血食其鄉按花欽字敬定本闗中人唐
至徳間從崔光逺入蜀討叚子璋有功後平冦亂單騎
鏖戰喪其元猶操戈至東舘鎮下馬沃盥適遇浣紗女
謂曰無頭何以盥為遂自僵仆居民葬之溪上廟祀不
絶宋封為忠應公邵博云州西有花將軍廟廟史以匣
藏唐至徳元年十月鄭丞相誥云花敬定將軍也謝臯
羽花卿冡行云濕雲糢糊埋秋空雨青沙白丹稜東莓
苔隂隂草茸茸云是花卿古來冡花卿舊事人所知花
卿古冡知者誰精靈未歸白日西廟鴉啄肉枝上啼緜
州柘黄䰟正飛　本志云縣北十五里龍鵠山三大字
宋孝宗書也有松柏山碑記云山有三宫九觀乃成無
為楊正見李鍊師成道處唐天寳年建杜光庭題龍鵠山
詩抽得閒身伴瘦笻亂敲青碧喚蛟龍道人掃徑収松
子缺月初懸天柱峯李燾詩曰已作清時鳥倦飛杜鵑
何事更催歸似嫌住處猶城郭不解携家隠翠微其子
壁詩云蕭條白日閉岩扄留作遊人萬古情猶有山中
舊時鹿舉頭如聴讀書聲　此縣有楊素翁者竒士從
黄魯直遊盡刻杜子美兩川詩於眉山所謂大雅堂也
魯直記曰余謫居黔州盡書子美䕫峽兩川諸詩以遺
丹稜素翁俾刻諸石使大雅遺音久湮沒而復盈三巴
之耳素翁乃作髙屋廣楹以庇此石因請名焉余名之
曰大雅堂仍為作記其畧云由子美來四百餘年斯文
委地文章之士隨世所能傑出時輩未有升子美之堂
者况家室之好耶余嘗欲忻然㑹意箋以數語終以汩
沒世俗初不暇給雖然子美詩妙在無意於文而意已
至非廣之以國風雅頌深之以離騷九歌安能咀嚼其
意味闖然而入其門耶故使後輩自求之則得之深矣
使後之登大雅堂者能以余説而求之思過半矣彼喜
穿鑿者棄其大指取其發興於所遇林泉人物草木魚
虫以為物物皆有所託如世間商度隠語者則子美之
詩委地矣
　
　
　
　
　
　
　
　
　
　蜀中廣記卷十二
欽定四庫全書
　蜀中廣記卷十三
　　　　　　　　　　　　明　曹學佺　撰
　名勝記第十三
　　上川南道
　　　卭州
漢書張騫自河源歸來得髙節竹植于卭山故名卭來
郡國志云卭崍山自沉黎直走千里至臨卭環抱為鎮
山圖經云山曰卭崍浸曰卭水民曰卭民毛曰卭竹矣
　水經注云江水又逕臨卭縣王莽之監卭也莽改成
都為導江太守為卒正時公孫述為導江卒正治臨卭
志云廢公孫述城在州南十里　華陽國志張儀城臨
卭周廻六里髙五丈其制與成都郫同　寰宇記卓王
孫宅在州南五里基方十里耕者徃徃得銅錢按史記
卓氏之先趙人秦破趙遷卓氏夫妻推輦而出曰吾聞
岷山之下沃野下有蹲鴟乃求逺遷致之臨卭華陽國
志臨卭有古石山出石鑛大如蒜子火燒合之成流支
銕甚剛因置銕官有銕祖廟漢文帝以銕銅賜侍郎鄧
通通假民卓王孫歲取千匹故王孫貨累巨萬億鄧通
錢亦盡天下寰宇記銕山鑄錢即此山也山出木蓮不
異水之芬芳　史記司馬相如成都人素與臨卭令王
吉善相如客舍都亭王吉日往朝卓王孫聞令有貴客為
具召之并召令酒酣令前奏琴曰竊聞長卿好之願以
自娯相如為鼓一再行是時卓王孫有女文君新寡好
音故相如以琴心挑之相如時從車騎甚都文君竊從
戸窺心悦而好之相如乃令侍人重賜文君侍者通殷
勤文君夜奔相如與俱之成都　采蘭雜志載文君閨
中一井文君手汲則甘香沐浴則滑澤鮮好它人汲之
與常井同本志云白鶴驛有文君井水作酒味釋無可
送李少府之任臨卭詩卭南才作尉調補一何卑發論
惟公幹承家乃帝枝山長風褭棧江䕃石和澌舊井王
孫宅還尋獨有期陸務觀詩落魄西川泥酒杯酒酣㡬
度上琴臺青鞋自笑無拘束又向文君井上來　水經
註云江水又與文井江㑹李氷所導也江上有長堤堤
跨四十里有朱亭亭南有青城山山上有嘉穀山下有
蹲鴟即芋也所謂下有蹲鴟至老不饑卓氏之所以樂
逺徙歟　酈道元又云文井江至蜀郡臨卭與布濮水
合華陽國志云布濮水自布濮來合文井江有火井夜
時光映上昭民欲其火先以家火投之頃許如雷聲火
熖出通耀數十里以竹筒盛其灮藏之可拽行終日不
滅也井有二水取井火煮之一斛水得五斛塩家火煮
之得無㡬也慱物志云臨卭火井諸葛丞相徃視之後
火轉盛蜀都賦云火井沉熒于幽泉是也隋置火井縣
于此舊史云袁天罡為火井令殘碑尚存有斷其龜趺
以作盆盎者立斃圖經云天罡嘗登山相縣治其處有
相臺山文同寄太博孫公遊火井詩七盤磴道與雲浮
下見髙林壓縣樓元時始省入州　張説被使在蜀詩
即今三伏盡尚自客臨卭歸途千里外秋月定相逄李
頻送友人之蜀詩天際蜀門開西㸔舉别杯何人不異
禮上客自懷才夜澗青林發秋江綠水來臨卭行樂處
莫到白頭回唐求送友人歸卭州詩鶴鳴山下去滿篋
荷瑶琨放馬荒田草㸔碑古寺門漸寒沙上雨欲暝水
邊村莫忘分襟處梅花撲酒罇又卭州水亭夜讌送顧
非熊之官詩寂寞卭城夜寒塘對庾樓蜀闗蟬已噪秦
樹葉應秋道路連天逺笙歌到曉愁不堪分𬒮後殘月
正如鈎又發卭州寄友人詩茫茫驅一馬自歎又何之
出郭見山處待船逄雨時曉鷄鳴野店寒葉墮秋枝寂寞
前程去閒吟欲共誰李商隱寄蜀客詩君到臨卭問酒
壚近來還有長卿無金徽却是無情物不許文君憶故
夫梅堯臣送錢駕部知卭州詩細雨梅初熟輕寒麥已
秋路危趨劍道夢稳過刀州秦栗非呉食巴粳類越疇
當壚無復舊試似長卿求范鎮送文與可通判卭州詩
半刺為官羙臨卭自古名何言緹軾寵更侍版輿行仙
籍新年貴賓僚舊日榮壺漿故父老應在半途迎王安
石送文與可通判卭州詩文翁出治蜀蜀士始文章司
馬唱成都嗣音得王揚犖犖漢守孫千秋起相望操筆
賦上林脱巾選為郎擁書天祿閣竒字校偏傍忽乗駟
馬車牛酒過故鄉問君行何為闗隴正繁霜中和助宣
布循吏綴前芳豈特為親榮區區誇一方　鶴山在城
西八里常璩云臨卭名山曰四明亦曰羣羊即今白鶴
也漢胡安嘗於山中乗白鶴仙去弟子即其處建白鶴
臺魏華父營造記曰州之西直治城十里所有山曰白
鶴林麓蒼翠江流縈紆蔚為是州之望隋唐迄今庵院
凡十四所逺有胡安先生授易之洞近有常公諫議讀
書之庵泉有滴珠樹有木蓮白鶴有臺玉兎有踪中峯
信羙平雲之觀西岩翠屏萬竹之境皆山中勝處壁間
繪像率范瓊杜措丘文播諸人名筆雖丹青剥落而筆
法具在本山志云前輩丹青則有任子逸范瓊與夫文
同湖州之遺筆文人詞翰則有鄭少微張公庠與夫張
商英王賞趙雍之舊題至於靈鵲去而臺空玉兎潜而
石化此山之有可紀書如此冝其歛西州之勝而為臨
卭無窮之觀也信羙亭翠平閤俱在山頂勾龍庭實信
羙亭詩䣢􁂭渡水過西頭東面一亭無限幽火井江潮
盤附郭浮圖天際表吾州陸務觀翠屏閣詩把酒孤亭
半日留西崖獨擅鶴山秋　按益都耆舊傳胡安臨卭
人聚徒于白鶴山司馬相如從之受經此縣又有林閭
善慱學自古天子有輶車之使惟閭與嚴君平知之為
楊雄所師　本志云西十里盤陀山有石刻佛像唐人
鐫昊師二字其上又有郭汾陽師四字五代及宋人皆
有書墨　又云西八十里萬松亭魏太和中建于山絶
頂今僅遺址文同詩云四野豁嘉亭松門夜不扄水邊
來半偈月下了殘經又云西百里石盤戍俗呼為望軍
頂昔諸葛武侯駐軍于此　碑目云臨卭令封君遺愛
碑陳子昂撰又云大唐卭州臨卭縣花置山寺新造無
量夀佛石龕像記朝議郎守太子左贊善大夫前殿中
侍御史馬宇撰元祐丁卯十二月立碑又云卭州天慶
觀希夷先生詩刻文同䟦元豐中元日書
　　　蒲江縣
蒲江者以治枕蒲水也志云南八十歩蒲泉方丈許冬
燠夏凉四時不涸蒲草生焉有亭覆其上曰蒲亭　方
輿勝覽云浴丹池在蒲江縣之崇真觀世傳軒轅修煉于
此鶴山集云嘉泰中常有羣鶴西來翔舞於紫極殿之
前檻自後間歳一至志云紫極觀在蒲江治内　七籖
云主簿山治在卭州蒲江縣界郡主簿王興于此學道
得仙一名長秋山南有石室玉堂松栢生其前本志云
長秋山有卧牛井昔女冠楊正見修煉于此得石臥牛
于下砌井而泉湧出今井碑尚存寰宇記又謂之小可
慕山言登此山景慕仙風非小可也　紀勝云南十五
里莫佛鎮相傳漢文帝時有莫將軍征西南夷歸而學
佛于此其佛臺前石羊虎尚在居民徃往于其處得金
銀杜光庭莫公臺詩竒絶巍臺峙濁流古來人號小瀛
洲路通霄漢雲迷晩洞隱魚龍月浸秋舉首摘星河有
浪自天圖畫筆無鈎將軍悟却希夷訣嬴得清名萬古
留
　　　大邑縣
寰宇記云大邑縣唐咸亨三年分益州晉原縣置在鶴鳴
山東道書云鶴鳴山二十四化之第三化也應氐宿山
有二十四洞應二十四氣洞口約濶三尺深不可測每
過一氣則一洞竅開餘皆不見有七十二穴應七十二
候東西二溪出其兩腋太清宫建在頂喙𤣥眞坊建在
項大坪是其背延祥觀在天柱山石柱腰岩是其兩翼
冠子山三峯中峯是其尾乃馬成子張道陵昇仙之處
杜天師鶴鳴山詩五氣雲龍下泰清三天眞客已功成
人間回首山川小天上凌雲劍佩輕花擁石壇何寂寞
草平轍迹自分明鹿裘髙士如相遇不待岩前鶴有聲
文同題鶴鳴化上清宫詩秘宇壓孱顔飛梯上屈盤清
流抱山合喬樹夾雲寒地古芝英折岩秋石乳乾飈輪
遊底處空自立層壇東北十五里有青霞峰峯下有碧
玉潭劍南詩藁云青霞嶂碧玉潭皆山水佳處詩云千
岩角逐互吞吐一峯㧞起矜崔嵬日光㣲漏見潭底水
氣上薄雲成堆志云此山常孕雲霧又名霧中山峯頂
有金剛足跡曰金剛臺張俞詩霧山環合自雲川戸有
清溪種玉田萬木桃花不知處㡬人曽得問秦年碑目
云鶴鳴山柱腰岩有李陽氷篆龜鶴齊年及陳搏草書
福夀大字　勝覽云平雲亭在大邑之静惠山葢文忠
范公鎮所居公熙寧間上䟽論新法致仕既還蜀窮山
水勝處徜徉此山詩云磴道雖云險肩輿亦可行坐來
知日永立處與雲平本志云静惠山一名東山山下土
城相傳是蜀漢將軍趙雲築盖雲嘗防羌于此有雲墓
及廟存　通志云鳯凰山在大邑西八十里勝覽云鳯
凰山有虎劈泉唐契覺道人結菴于此有虎為之擘地
出泉有栢十圍根盤巨石之上如騎鯨然曰騎鯨栢文
同卭州鳯凰山新禪院記云臨卭郡西北皆大山所叢
衍迤磅礴深蟠逺走直注大渡限迾蠻譎鬰如雲烟涌
如波濤晴光隂嵐明昧一矚其間孤峯崒然傑立豪峙
首領崖巘腹背􁆛阜翼開長巒尾掉髙岡繁林茂樹緑
蘤纈菜圍擁森合綷若毛羽地志書之曰鳯凰山者盖
前人嘗以狀而名之爾唐契覺道人艾草鑿址構庵此
地日禮華嚴秘典以作佛事嘗汲泉澗下頗念其逺有
虎為之擘地出泉澄潔甘凛悉異他所發源甚盛于今
賴之矣
　
　
　
　
　
　
　
　
　蜀中廣記卷十三
欽定四庫全書
　蜀中廣記卷十四
　　　　　　　　　　　　明　曹學佺　撰
　名勝記第十四
　　上川南道
　　　雅州
史記秦始皇二十五年滅楚徙嚴王之族以實此地故
曰嚴道漢為縣属蜀郡文帝徙淮南王之族於此楊用
脩蜀志補遺引蜀本紀以為許由之友嚴僖所隱地也
　漢髙六年分置青衣縣水經青衣水出青衣縣西䝉
山東與沫水合註云縣故有青衣羌國竹書紀年孝惠
成王十年瑕陽人自秦道㟭山青衣水來歸漢武帝天
漢四年分沈黎郡置西部都尉主青衣公孫述之有蜀
也青衣不服世祖嘉之建武十九年以為郡安帝延灮
元年置蜀郡属國都尉青衣王子心慕漢制上求内附
順帝陽嘉二年改曰漢嘉得此良臣也本志又有卭榖
王任君貴越嶲人新莽之亂奮集英雄起越嶲殺莽所
立太守枚根而自立保全一方見西南夷傳按州城隅
有任使君廟矣　晉末李䧺竊據夷獠雜居西魏僑立
䝉山縣後置雅州郡國志云漢源縣有離堆蜀守李氷
所鑿離即古雅字也州以此名　圖經州治舊在雅安
山上大中祥符間國子博士何昌言為守以地多嵐瘴
徙于山之麓本志云州治後雅安山又名月心山山形
如月象心字州治左㸃所治右㸃文廟居中皆倚山也
　禹貢蔡䝉旅平和夷底績葉少藴解云蔡在嚴道䝉
在漢嘉漢嘉即嚴道也舊傳諸葛亮于此夢見周公因
立文憲王廟遂號周公山按文憲王廟記軍事推官王
育撰叅軍李夢徴書矣周公山半有石筍移之即雨寰宇
記云山勢屹然有龍穴常多隂雲李燾遊蔡山序蜀惟
岷山蔡䝉二山雅獨兼有之本志云旅平者禹治水成
功旅祭于此俗呼為落平山頂有萬壑亭在焉　寰宇
記云和川路在縣界西去吐蕃大渡河五日程從大渡
河西郭至吐蕃松城四日程羌蠻混雜連山接野鳥路
沿空不知里數即禹貢所謂和夷底績也本志云東北
有和夷壩是矣　大唐新語云陸象先為益州長史奏
嘉卭路逺請鑿岷山之南以從捷近發卒從役居人不
堪道亡瘉死行旅無算左拾遺張宣明監姚嶲諸軍事
兼招慰使親騐艱險移牒益州曰此路髙山臨雲深谷
無景至有斗絶巨險不通人蹤經之者必摶壁傍崖脅
息而度雖竟日登頓二十許里木人猶堪淚下鐵馬亦
可蹄穿象先覽之兢惕遽罷役仍舊路以聞蜀人賴焉
　孫漸昭應廟記云其山蔡䝉其闗卭崍水經注云岷
山東北百四十里曰崍山中江所出東注于大江崍山
卭崍山也在漢嘉嚴道縣一曰新道又東百五十里曰
崌山北江所出東注于大江故郭景純江賦曰流二江
于崌崍也　圖經云嚴道山在縣南五里本名鹿角山
唐天寳六年勅改為嚴道山山下有丙穴出嘉魚方輿
云萬勝岡在州西有龍觀寺其趾曰百丈山自卭崍或
起或伏環遶州治本志云諸葛武侯擒孟獲旋師至此
岡下人聚觀之因建亭于上為龍觀亭碑目云髙孝
㢘墓碑在嚴道縣東二十里按其碑有年月乃漢建安
十四年立髙君兄弟皆孝㢘有二石闕其一曰故益州
太守武隂令上計吏舉孝㢘諸部從事髙頥字貫方其
一曰漢故益州太守隂平都尉武陽令北府丞舉孝㢘
髙君實字貫光又一大碑其首云故益州太守髙君之
碑本志云漢孝㢘髙君墓在金雞山下孝㢘橋墓跡蕪
沒惟二石坊在田中坊亦以大石堆垜而成非石柱也
其一方𨽻云漢故益州太守隂平都尉武陽令北府丞
舉孝亷髙君仍有數字剥落方輿云金雞山在嚴道北
三十五里俗傳有金雞鳴于此循金雞山而上二百歩
有石室中有石像為爾朱眞人宋嘉泰中刻尚存碑目
又云羊竇道碑在嚴道縣東三十里金雞山下漢永初
六年碑也　梁益記云大小漏天在雅州西北山谷髙
深沉晦多雨而黎州常多風故謂黎風雅雨宇文漙新
路賦惟天下之至險有嚴道之漏閣焉孤峯上絶于青
天湍波下走于長川斷厓横壁立之岸飛溜濺千尺之
泉洪造𨽻釋云蜀郡太守何君閤道碑光武中元二年
刻此碑蜀中近出東漢八分斯為之首字法方勁古意
有餘如冠章甫而衣縫掖使人起敬不暇雖敗筆成冡
末易窺其藩籬也碑目云平羌江䋲橋碑在嚴道縣
平羌橋有唐咸通十年上官朴所撰碑字亦𨽻體今在
江瀆廟方輿云平羌江源出西徼遶西北郭謂武侯平
羌夷於此又云沫水自盧山發源注于平羌江與沉黎
之陽山江合流　本志云州西北一里曰清源橋東北
十里龍門橋三十五里道逺埧橋五十里魚喜河橋西
七里曰銅頭河橋近多功路曰大䋲橋已上皆索橋也
凡橋每歲仲春于兩岸各樹兩臬長二丈有竒臬上横
穿二栒上布竹䋲亘兩岸䋲之餘者屈垂向下轆轤絞
束復横以木梯布以篾笆周以欄索其髙低闊狹視江
為度唐獨孤及索橋賛曰笮相引一索人綴其上如猱
之縳轉帖入淵如鳶之落尋橦而上如魚之躍頃刻不
戒霣無底壑即此橋也　録異記云唐王果謫雅州刺
史經平羌江中望岩腹有銕棺欲墜緣崖視其碑曰地
裂山摧水漂我臨及長江危欲墮欲墮不墮遇王果五
百年後改葬我乃改葬之　本志云州北百四十里山
谷中湧泉深不可測一日三潮風浪如雷昔時白馬自
泉出田野間雲擁之復沒名曰白馬泉又曰龍淵又曰
龍門有宋紹興間祈雨碑猶存　此州韵事有雙鳯亭
在署㕔後為蘇子瞻子由設至和中老泉携二子謁太
守雷簡夫雷以書薦于張文定公及韓魏公歐陽文忠
公其後大守樊汝霖作堂以表其事　無絃亭在州學
南長濆江側隱士王潜所居潜好琴趙清獻公為榜其
亭曰濯纓文同書　黄魯直木蘭歌帖梁甫吟帖俱在
郡治　竹溪在郡西三十里隱士胥九鼎所居陶仙洞
在焉有林泉之勝魏了翁寄題胥園詩云胥君頎然來
錦嚢背奚奴探嚢發詩卷一一卿大夫夫識胥園面詩
卷自畫圖掃石卧石影長鍤􁜤芋區胥君于此時林泉
傲金朱
　　　名山縣
禹貢蔡䝉旅平蔡屬雅州而䝉属當縣矣九州記云䝉
者沐也言雨露常䝉也山有五頂最髙者名上清峯有
甘露井水極清冽四時不涸相傳漢僧理真所鑿後日
隱化井中圖經云䝉頂茶受陽氣全故芳香獨烈方輿
云虞九文嘗為名山監茶今清溪橋頭北㕔猶在有梅
及槐栁皆雍國手植壁間遺墨尚存　水經注曰縣有
䝉山青衣所發東逕其縣與沫水㑹于靈闗道寰宇記
平羗水上源曰卭崍水又名平鄉水西北自嚴道縣流
入自眉州洪雅縣界下又名青衣水本志云五頂山下
青衣河流遶縣前下田水口入嘉州　寰宇記云羅䋲
山在縣西五里從䝉山西流入盧山縣又北接卭州大
井縣又云鷄棟山在縣西南十七里地里志以蜀有雞
鳴山俗傳金鷄鳴天下太平也紀勝云鷄鳴山即古之
名山因為名山戍　碑目云名山治東一里許有紫府
飛霞洞開禧丁夘邑人茍洙于梓潼觀後甃一洞穴刻
神之父母像併鑿石龍蟠于其中請神作記親書于石
今石龍書院是也　本志云東北三十四里古土城周
七十二丈乃武侯征蠻所築遺址見存　寰宇云大慕
山在縣東四十里南接河羅戍北入卭州髙七十里上
聳天際靈恠錯雜之所　九州要記云百丈縣本嚴道
縣地李膺記臨卭縣南百二十里至百丈即其地圖經
云有一穴口方圍百尺深如之山有九折坂夏則凝氷
冬則毒寒漢王陽為益州刺史行部至此興歎因之棄
官唐武德元年置百丈鎮貞觀八年改鎮為縣今之驛
曰百丈里曰安賢矣本志云百丈河在東北六十里源
自蓮花山來經百丈驛東與卭水合流至新津入白馬
河又名千尺潭又云百丈縣南五里銅鼓山為漢唐戍
守之地　寰宇記云泉池山在百丈縣東四十里山四
面縣絶上有泉池因名　本志又云東南七十里佛鼻
山左石有二目謂之天目元時於左目下建寺曰天目
有大石甕小石甕之名
　　　榮經縣
寰宇記榮經縣本嚴道縣地東西連接大山並無州縣
巖巒阻絶不辨疆界唐武德二年置縣因界内有榮經
水口戍為名本志云榮水在城北一出相公嶺一出畨
境經水在城南一出瓦屋山一出改丁河一出汶川按
相公嶺者以諸葛丞相征蠻所經也改丁河源出黒石
汶川源出卭崍馬耳榮經水北流入擒孟渡即孔明七
擒孟獲之地　方輿云瓦屋山在榮經縣東北二十里
形如瓦屋上有念佛鳥娑羅花其岩朝現辟支午現普
賢夜有神燈或問禪惠大師瓦屋何故却以木皮葢師
曰錦府豈從機上織劍門寧自匣中開李燾詩瓦屋如
廡平金仙闢光景　雅安志云榮經西北三十里紫眼
闗以紫眼畨人僑寓得名即甕溪闗　寰宇記卭崍闗
在縣西南七十里隋大業十年置約山據險當雲南大
路以扼畨夷之要害碑目云卭崍闗開路記天寳六年
章仇兼瓊撰又云漢蜀郡太守治道記碑在榮經縣西
三十里建武中元二年立又云尊徤閤碑建武中元二
年物亦在縣西三十里景峪懸崖間巽岩李燾有跋以
辨正年譜且引後漢紀建武二十三年夏四月改為中
元無建武字又按祭祀志改建武二十三年為建武中
元元年以此知記與志合而紀失之矣又云神水閤記
碑在榮經縣東三十里銅山峽中碑久磨滅不可考古
老相傳其體大率如尊徤閣云
　　　蘆山縣
寰宇記云盧山縣亦嚴道縣地晉書地理志姜維于此
置城隋仁夀元年重開此地遂于姜維古城置盧山縣
以界内盧奴山為名按紹興二十三年徐閎中記土人
祀姜伯約有廟額曰平襄　志云治有開明王城故址
華陽國志蜀王開明以靈闗為前門寰宇記靈闗山在
縣北二十里峯嶺嵯峨傍夾大路下有山峽口闊三丈
長二百歩俗呼為重闗通蠻貊之鄉入白狼夷界漢書
通靈山有眼孔四一名鏤靈山文選註靈闗山名在成
都西南漢夀縣界陳隂堅蜀道難云王尊奉漢朝靈闗
不憚遥髙岷長有雪隂棧屢經燒輪摧九折路騎阻七
星橋蜀道難如此功名詎可要隋孔德紹送蔡君知入
蜀云靈闗九折險蜀道二星遥乗槎若有便希泛廣陵
潮按張揖注史記曰漢鑿開靈山道于此置靈道縣矣
　寰宇記云盧奴山在縣東五里與始陽山相接始陽
山在縣東七里本名䝉山唐天寳六年勑改為始陽山
髙八里束道控川歴嚴道縣横亘入卭州火井縣界又
云大渡水從生羌界來流入浮圖水浮圖水在縣五里
從生羌界來水中有孤崖狀如浮圖出貢金　志云蘆
山南十里三江渡通天全六畨下注多功峽入雅之平
羌江多功河上飛仙閤為木棧道即古漏閣也　方輿
云龍頭山在盧山縣前後峽綿亘四十里夭矯如龍控
接畨部實為要害又云崖鉢山在縣西三百里上聳雲
漢莫測其高　志云漢樊敏墓在縣南七里前有二石
馬𨽻碑在石馬東碑目云漢故檢校巴郡太守樊府君
碑建安十年三月上旬造又云兩面碑在盧山縣南五
里與府君碑甚近碑面與背皆有篆文歳乆訛闕不可
識或辨其文曰盧山縣碑　宋趙明誠金石錄云右漢
巴郡太守樊君碑其文云君諱敏字叔達肇祖虙戲遺
苗后稷為堯種樹舍漆從岐天顧亶甫乃萌昌發周室
衰微雲伯匡弼晉為韓魏魯分為楊充曜封邑厥土河
東肆漢之際或居于楚或集于梁君纉其緒華南西畺
又云總角好學治穀氏經貫䆒道度無文不睹于是國
君備禮招請濯冕題冠傑立忠謇有夷史之直卓虙之
風鄉黨見歸察孝除郎永昌長史遷宕渠令大將軍辟
光和之末京師擾攘雄狐綏綏冠履同嚢封挾長驅卑
走枕北國復重察辭病不就再奉朝聘七辟外臺嘗為
治中諸部從事又云季世不祥米巫□虐姦狡並起䧟
附者衆君執一心頼無洿耻復辟司徒道辭不徃牧伯
劉公表授巴郡以助義都尉養疾閭里又辟奮義都尉
年八十有四歲在叶洽紀驗期臻奄忽藏形其後有銘
題建安十年二月上旬造他漢碑類多刓缺而此碑首
尾完存故載其大畧于此所謂米巫凶虐者謂張角也
宋成都丘常跋云此碑相傳名魏受禪碑為世絶出而
其欵乃建安十年又在黄初之前雖暴露中埜而字畫
醇古文尚可讀豈非所寓僻逺而人無知者歟然而千
餘年間霖雨之所濯盛陽之所暴有獸已倒有門已摧
而此碑將仆是可憫也余因扶其既倒植其將仆又為
屋以庇之庶㡬永其傳也崇寧壬午知縣丘常題　宋
程勤跋云皇上勵精更化以揚祖宗之大烈屬當京師
父老流涕太息思欲復見漢官威儀之時而僕仕于盧
山天下最窮處廼得建安十年巴郡太守樊君故碑於
深山榛莾間亟作大屋覆其上表而出之目其顔曰巴
郡太守樊侯之墓嗚呼碑隂所記崇寧壬午距今五十
八年而遥任斯邑者皆吾鄉人扶倒植仆偶相似然豈
物之廢興固有數耶紹興己邜眉山程勤懋傳書　國
朝李一本跋云此碑踞于道周迨今㡬千有餘歲矣在
宋以前訛為魏受禪碑大明一統志謂其字文漫滅不
可攷以故惑于聞見者不為注目予捧檄竊祿于茲屢
經過焉見其荒于荆榛蝕于莓苔亦謂信然越𢎞治己
未仲冬因偕門生白應清駱琰陳宣宋萬全等訪故偶
過其下因束篠為帚掃拂之倐見字畫隱隱而出皆醇
古逈異從者進曰此商彛周鼎復出也殆竒遇乎亟為
磨洗尋具楮蜡如法摹搨得墨本有三葢以防字畫之
同異者而考正之然其糢糊不可讀者亦過半矣既而
歸置軒次校以𨽻本叅以衆目就其可識者僅得什之
九其疑誤者則傍為㸃注以俟慱古者正焉載攷古文
苑所紀樊毅樊安等碑亦靈獻中所作其屬辭比事與
此文勢相類或者當時史遷之徒為之也夫文選所集
皆秦漢以來古文而此碑獨不見錄古文苑乃補文選
而作又不見載母亦此地僻在遐荒而人不知歟抑惑
于聞見之似而不及錄歟吁是碑雖不見錄于古幸而
石不泐壞延有今日得以附入邑志以永其傳亦竒矣
匪徒為斯邑之光實斯文之幸也然則世之為志者茍
徒據耳之所托而不慱歴以致審焉則雖有石鼓之文
其不至于湮沒無聞者㡬希矣是月十一日長至蜀忠
南李一本識蘆山廣文也
　
　
　
　
　
　
　
　
　
　蜀中廣記卷十四
欽定四庫全書
　蜀中廣記卷十五
　　　　　　　　　　　　明　曹學佺　撰
　名勝記第十五
　　下川南道
　　　叙州府
　　　宜賔縣附郭
水經云江水又東南過僰道縣北若水淹水從西來注
之華陽國志云僰道縣治馬湖江㑹輿地廣記云馬湖
之上源曰若水出旄牛徼外南徑三縫淹水注之又東
逕越嶲之馬湖縣為馬湖水又東北至朱提縣與瀘水
合至僰道入大江　夷裔考云僰人者其先世本華人
有罪貶逺方以棘圍之故其字從棘從人漢制郡縣有
蠻曰道故曰僰道其俗每歲六月廿四日為星囘節競
舉火把盈野居傍城郭與漢人無異水經注引地理風
俗記曰僰人夷中最仁有仁道故字施而秦紀所謂僰
人之富也者其邑漢髙后六年城之武帝感相如之言
使縣令南通僰道費功無成唐䝉南入斬之乃鑿石開
閣以通南中迄于建寧二千餘里山道廣丈餘深三四
尺其鑿之迹猶存王莽更曰僰治也　郡國志云僰在
施夷中㝡賢者多以荔枝為業園植萬株歳収百五十
斛益州記云荔枝潭在僰道縣山頂有一家惟生女貞
樹樹上常有白猿棲息古謂之玉女冢志云即峯巖也
在宜賓西百里山坡荔枝連袤今多屬廖氏黄魯直詩
廖致平家緑荔枝即此　圖經云僰道縣故址有三漢
武帝時在中方鄉即今西南與長寧界接唐太宗徙于
蜀江之右二江口即今府治武宗㑹昌中以大水復徙
于蜀江北岸即今舊州　輿地紀勝云西漢僰道即漢
武遣唐䝉鑿石以通南中者今石門是也本志云石門
江在府西南百三十里俗呼横江又名小江唐書韋臯
傳石門即隋史萬歲南征之道古有詩云石城門峻誰
開闢更鼓誤聞風落石界天白嶺勝金湯鎮壓西南天
半壁按本傳萬歲入南中見諸葛亮碑銘曰萬歲後勝
我者過此　方輿勝覽云蘭山在僰道縣界圖經云蘭
生于深林石門尤多有春蘭秋蘭崇蘭鳯尾蘭竹蘭石
蘭諸名春蘭花生于葉之下崇蘭花生于葉之上黄魯
直幽芳亭記一幹兩三花而香有餘者蘭一榦十數花
而香不足者蕙　水經注云僰道縣有蜀王兵蘭其神
作大難江中崕峻岨險不可穿鑿李氷乃積薪燒之故
其處懸崕猶有赤白𤣥黄五色照水魚從楚來至此而
止言畏崕嶼不更上也本志云西北二十里朝陽崕是
　華陽國志有孝子隗通為母汲江裔水天為出平石
于江中今石在馬湖江口　益部耆舊傳曰張員妻黄氏
女也名帛員乗船覆沒求屍不得帛至沒處灘頭仰天
而歎遂自沉淵積十四日帛持員手于灘下出時人哀
之語曰符有先絡僰有張帛者也　寰宇記曰僰道縣
有貞婦石在縣七里舊州岸古老相傳昔有貞婦夫沒
無子事姑甚孝姑抑使嫁竟不從終姑之世身沒所居
室有一大石湧出後人號為貞婦石　黄魯直跋王荆公
書云熙寧中金陵丹陽之間有盜發冢得隱起甎于冢
中識者買得之讀其書葢山中宰相陶隱居墓也其文
尤髙妙王荆公常誦之因書于天慶觀齋房壁間黄冠
遂以入石予常欲摹刻于僰道有李祥者聞之欣然礱
石來請斯文既髙妙而王荆公書法竒古似晉宋間人
筆墨此固多聞廣見者之所欲得也李君字聖祺僰道
人喜炎黄岐雷之書嗜好酸鹹與世殊絶嘗從軍得守
國子四門助教歸而杜門家有山水竒觀教諸子讀書
而宴居自如從其所好不喜俗人一再見輙罵絶之此
孟子所謂有所不為者也　朱提漢舊縣屬犍為郡東
漢屬犍為都尉蘇林云提音時晉太康地志云章武元
年先主以犍為屬國為朱提郡鄧方為都尉先主因易
名太守領漢陽等五縣朱提縣治有千秋池今府西南
六十里有朱提山山下有大池曰瑞蓮池是又有朱提
村今即立郡處也諸葛武侯云漢嘉金朱提銀采之不
足以自食古志云朱提西猶有鳩鵲以南則無矣　志
云瑞蓮池在府西南六十里馬湖江側故老傳云江有
石生魚常游聚漁者甚利之一日獲巨鯉衆分食之翌
日又至俄見江中有三石室各長丈許廣七尺人咸異
之顧見對岸石亦有三穴如鑿去者其長短與此無異
而向之食魚者所居皆䧟沒為池矣巨鯉葢龍子也池
有無種蓮或間十數歲一花花開則國家有大吉事舊
志朱提縣有千秋池疑即此今在朱提山麓按華陽國
志云湖江多魚此之謂矣　寰宇記云開邊縣在州西
南六十里亦僰道地隋開皇六年于此置縣以開拓邊
疆為名在馬湖朱提兩江口大黎山小黎山在此縣界
四時霖霪不絶俗以為大漏天小漏天其諸山自嘉州
以來每峯相接髙低隱伏奔走三峽石狀難名本志即
今之開邊鄉也　寰宇記又云宜賓縣本漢南安縣地
属犍為郡蜀諸葛南征于此置􁑬䣕戍後改為􁑬䣕縣
唐開元十七年為義賓縣後移于狼川即今理也宋朝
開寳九年改為宜賔縣　通志云宣化縣在宜賓縣境
本唐之義賓宋之宣化今省入者舊址在當縣之宣化
鄉　水經注云存水出犍為􁑬䣕縣王莽之孱鄢也夷率
雍闓繫馬於枊而枊成林故曰存馬本志云縣西北百
六十里為􁑬䣕灘　蜀志補遺云可無山古宜賔縣也
今訛名可盧　方輿勝覽云夷牢山在宣化縣南夷人
祭社於此飲酒歡樂夷語以牢為樂故也二蘇有過宜
賔見夷牢亂山詩輿地紀勝云宣化縣南山叢秀中一
峰突出為菩薩頂故老嘗見聖燈碑目云宣化上流三
十里呉季成所卜築在山之阿有山谷老人所書盤谷
序䖍州學記碑刻本志云復魚池在府西北百七十里
故宣化縣東宋皇祐間白雲先生張俞為記　寰宇記
云梁武帝使先鐵討定夷獠乃立戎州以鐵為刺史方
輿云宋紹聖四年戎倅蘇時上書曰今車書同聲教一
而州名戎是夷其名也請易之遂改名叙州矣　唐劉
兼秋夕書懷呈戎州郎中詩素律初回枕簟凉松風飄
泊入華堂談雞寂黙紗牕静夢蝶蕭條玉漏長歸去水
雲多阻隔别來情緒足悲傷霜砧月笛休相引只有離
襟淚兩行　碑目唐都督李通破賊碑在州南百里今
亦殘缺又云唐古戎道記在州治之對天蒼山崖壁間
筆畫勁正乃乾封二年詹君秀修復此道為之記并書
又云定誇湖碑在戎州城外有唐人所立碑曰山蒼蒼
兮煙際横波渺渺兮湖水平其餘漫滅不可考　古跡
考云縣有張儀同城古老相傳以為張儀同祠也不知
何義魏鶴山集有僰道諸葛武侯碑又有答馮叙州邦
佐謝武侯廟碑啓本志云府城南姜維屯一峰突起髙
千仞其頂平相傳姜伯約于此駐軍　勝覽云敘州有
東州道院在州治内碑目云治東墨玅亭貯黄庭堅筆
跡　杜甫宴戎州楊使君東樓詩勝絶驚身老情忘發
興竒坐從歌妓密樂任主人為重碧拈春酒輕紅擘荔
枝樓髙欲愁思横笛未休吹劉兼重陽感懷詩重陽不
忍上髙樓寒菊年年照暮秋萬疊故山雲總隔兩行香
淚血和流黄茅莽莽連邊郡紅葉紛紛落釣舟歸計未
成年漸老茱茰羞戴雪霜頭　勝覽云東一里花臺寺
即今夀昌寺也東殿石壁露立大像其地内外石間鐫
有萬佛即刺史張九宗撰記處　又云東山在州城東
門外有報恩寺塔髙二百尺南望七星山七峰團秀狀
若連珠即南山也　方輿記云西樓在州治陸務觀詩
畫船衝雨入戎州縹緲山横杜若州須信時平邊堠静
傳𤇺夜夜到西樓　碑目云韋南康紀功碑在江西舊
州治岸溉元和五年刺史張九宗立碑隂載南康謝表
大半磨滅又云唐黎幹墓表在州西岸石馬溪之上今
石馬尚存　本志云馬鳴溪在府西十九里俗稱龍馬
溪源出慶符之西㑹馬湖水達于蜀江昔土人鄭氏牧
馬于溪上産龍駒四蹄利爪朱騣赬尾髙可七尺州聞
之將以貢行在所載至溪口攘鬛長鳴躍于江溪因以
口　寰宇記滇池在州西二十里一名天池一名波淩
池其池長五十里闊七里風吹一動波浪淩山中有芰
荷按秦惠王破滇池始通五尺道者即此也志云滇池
與天池相連大者廣一里長五里小者廣一里長三里
其中有石横亘南北如橋梁狀徃來由之唐韋臯天池
晩棹詩雨霽池塘生意足花間誰詠採蓮曲舟浮十里
芰荷香歌發一聲山水緑春煖魚抛水面綸晩晴鷺立
波心玉扣船歸載月黄昏直至更深不假燭宋牟孔錫
詩天池十里如鑑湖荷花可折魚可鱠　本志云縣西
五十里水濱昔有浮舟者見空中飄然降一道人止於
峯頂土人呼其處為師來山後訛為書樓山　勝覽云
無等院在州南門外魯直以元符間寓居作槁木寮死
灰庵今猶存其寺額亦魯直筆蹟陸務觀詩文章何罪
觸雷霆風雨南溪自醉醒八十年間遺老盡壞堂無壁
草青青　李嘉謀記紹興初章蔡用事山谷以前史官
得罪安置黔州二年移戎州方公之遷以涪州别駕因
自號為涪翁放浪山水間初不知有遷謫困窮之意城
南有溪公遊而樂之命曰涪溪其後溪山悉以是名
本志云舊戎州南門外里許金魚井山谷品其水為第
一　寰宇記云鎻江在城北兩岸大石屹立因置鉄絙
横截其處控扼夷羌黄魯直鎻江亭酌酒詩西來雪浪
如炰烹兩崖一葦乃可横酒盃未覺浮蟻滑茶鼎已作
蒼蝇鳴又云山繞樓臺鐘鼔晩江觸石磯碪杵鳴鎻江
主人能致酒願渠乆住莫終更又云鎻江亭上一樽酒
山自白雲江自横李侯短褐有長處不與俗物同條生
葢同李仔任道也又安樂泉頌云鎻江安樂泉為僰道
第一姚君玉取以釀酒甚清而可口食之令人安樂故
予兼二義名之曰安樂泉并為作頌姚子雪麴杯色争
玉得湯郁郁白雲生谷清而不薄厚而不濁甘而不穢
辛而不螫老夫手風須此晨藥眼花作頌顛倒淡墨
本志云北二里鬰姑臺相傳宋楊仙遇欝姑于此　又云
蘇溪在府北二里以蘇子瞻常遊于此故名　輿地紀
勝云自州治泝流十里有前後潭瀑布自懸崖千尺而
下本志又云水簾洞在府北十五里瀑布㵼出兩峯間
垂數十丈如珠簾狀其側有亭黄山谷扁曰竒觀何師
心滿江紅詞一水飛空掲起珠簾全幅不須人捲不須
人軸一㸃不容飛燕入些児未許遊魚宿向山頭欵歩
聽踈音清如玉三峽水堪人掬三汲浪堪龍浴更兩邊
瀟洒數竿修竹晩倩碧烟為純縁夜憑新月為鈎曲問
當年題品是何人黄山谷　又云北百二十里真溪源
出于匍山舊有姓真者居之今為真溪驛又云北百七
十浞溪有阿浞者居其傍故名今之月波驛是余以壬
子暮秋宿此驛書懷作云月波來夜宿月色似波明遇
景一相凑觀空聊復情寒蟬吟似懶水鳥去何輕借問
渝州路還家近㡬程盖亦情見乎詞矣
　　　南溪縣
漢地理志武帝太初元年置南廣縣隷犍為郡蜀志後
主延熙中立為郡以常竺為太守元和郡國志晉分朱
提郡置南廣縣齊郡廢後周于此置南武戍隋改龍源
戍又改為南溪縣在僰道之南　水經注云自僰道至
朱提有水歩道有黑水羊官水三津俱險極難行故行
人語曰楢溪赤木盤蛇七曲盤羊烏櫳氣與天通禹貢
華陽黒水惟梁州註云出南寧州南廣縣汾闗山北至
僰道縣入江一名皂水矣　郡國志犍為郡故城在青
衣江七里舊經云青衣江在南溪縣南十五里古有青
衣國與叙州相隣其人因賈至蜀見漢衣冠遂求内屬
因以名焉其地名龍騰溪即隋之龍源戍今之龍騰驛
是也　按青衣蜀中見者凡三其一在漢嘉者即大渡河
所經漢書公孫述僣據青衣人不賓是也其一在青神
者以蠶叢衣青而教民農事人皆神之是也其一在當
縣以古有青衣國慕義來賓云　志云龍騰山半有洞
深四丈李八百所鑿額鐫曰李公洞八分體字畫遒勁
可觀洞前有折梅亭宋楊萬里詩李真宅子故依然道
院西徧石洞前一日身遊八百里三畨花落九千年
龍騰山下有岑參别業參從明皇幸蜀尋守嘉州置(缺/)
　　國朝成化中掘得斷碑有南溪州三字傍題嘉(缺/)
　人岑參(缺/)　　　　詩曰築室依青嶂開軒對翠疇
樹成花兩色溪合水重流竹徑春來掃蘭樽夜不収逍
遥自得意鼔腹醉中逰　志云溪北有橋曰黄渡魯直
每遊龍騰山必經此橋故名唐韋莊詩大江西面小溪
斜入竹穿松似若耶兩岸嚴風吹玉樹一潭明月照銀
砂因尋野渡逄漁舍更泊前灣上酒家去去不知歸路
逺棹聲烟裏獨嘔啞蘇軾南溪對雪詩南溪得雪真無
價走馬來㸔次未消獨自披榛尋履跡最先犯曉過朱
橋誰憐破屋眠無處坐覺村居語不囂惟有暮鴉知客
意驚飛千片落寒條皆此橋中景物　寰宇記云馬湖
江從州西南流出東郭與蜀江合諸葛武侯五月渡瀘
則此水之上流也　郡國志云乞子石在馬湖南崖東
石腹中懷之僰人乞子于此有驗因號乞子石寰宇記
乞子有二石夾青衣江樹對立如夫婦古老相傳東石
從西乞子將歸　魚鳬津按郡國志云南溪縣西三十
里有津津南有鴛鴦圻是也鴛鴦圻者以烈婦黄帛得
名詳見僰道今縣有帛廟子在飛霞閤西阜上阜有飛
霞井嘗有赤飈自井中貫日觀者如堵因建飛霞閤焉
　祠廟記云南溪琴山有忠利廟祀漢䍧柯太守陳立
廟中有制祠古碑張鼎修所記負山濱江地勢險阻
志云治西彈琹臺唐楊發彈琹于此瘞琴其下父老言
每夜静人或時聞琹音發亦家于此有南溪書院詩云
茅屋住來乆山深不置門艸生垂井口花落擁籬根入
院將鶵鳥扳蘿抱子猿曽逄異人説風景似桃源　志
又云隔江琴山横洲渚間俗云無徽則琴不鳴元時熊
萬户者乃聚土為徽依岩閤鐫刻羅漢諸像以成其勢
　輿地紀勝云東南逾江七里有隱山唐李渉詩如雲
不厭蒼梧逺似雁逄春又北飛惟有隱山溪上月年年
相望両依依　又云銅鼔灘在縣東十里大江之右波
浪極險縣治坐乾此水出辰為不利近歳灘之上流生
石磧髙十數丈蔽壅下流水從巽出自是文物稍振
寰宇記云西南十五里平葢山山有九隴惟此特出衆
山之上頂圓似葢一名瑪瑙山漢真人劉景鶴隱此至
魏武時始跨鶴仙去有石洞深邃不測中有小穴圓如
盞有水出焉山上有木生葉其紋如篆謂之符葉也
志云西七十五里桂輪山昔涪翁書大桂輪山四字于
其岸壁是山惟中秋見月故名有桂輪山寺
　　　長寧縣
圖經西徑馬湖南控烏蠻東介安溪北接綿水趙招討
平夷表云左連阿水右連石門也　碑目云長寧志嘉
定己邜教授賀寅東序亦云祥符平夷本末慶歴皇祐
平夷略元豐平乞弟本末嘉祐三年給長寧頭首斗葢
充土刺史誥熙寧七年范中書百祿誓夷文皆有可攷
　十道志云長寧淯井監供輸紫竹本志云縣西北七
十里古賢鄉宋時鐫崕曰紫竹山是也方輿引舊郡志
今夷衆開箐路殳去笻竹惟冬蒟醬可以入藥　寰宇
記寳屏山軍治之主山也與棫山諸峯相對登雲亭在
寳屏山上每歲九日登髙于此　紀勝云牛心山在軍
治山形崒嵂如牛心然硯石溪在牛心山後岸石如磬
可以為硯　東溪發源白崖山與嘉魚泉者去城一里
馬鞍山之趾泉激石湧出小魚四時如一不増不長故
以名之邦人釀酒必用山後秫及嘉魚泉則味甘冽王
章嘉魚泉記兵厨之酒冠于東州矣上有臨流閤流杯
池諸勝　志云南一里金龜山四面平疇中突一阜如
龜狀又名松子山輿地紀勝以其上有波㵸殿舊志邑
人于四月八日取嘉魚泉浴佛故曰波㵸也　勝覽云
介湖在郡治西城下中植荷芰有西溪發源越王山與
桃源溪合相傳有耕者得一銅版鐫曰小桃源其隂有
詩云綽約去朝真仙源萬木春要知竊桃客定是滑稽
人其水發源筆架山在軍城冷水溪上嘉㝎己巳太守
張公市民田種植桃李創置亭榭橋曰仙津洞曰桃源
亭曰蒸霞堂曰詒然　通志云萬松嶺在長寧縣西宋
趙使君詩清溪狹逕小橋東春日桃花處處同我為日
長無一事偶然來此聽松風　紀勝云小離堆在城北
岸溪上崇德廟前溪中有怪石似離堆之象因作亭于
此榜曰小離堆　燕崖去軍北三里許在棲真洞路旁
石峰巉巉森列者數百虞易簡有記　本志東西二溪
至淯井合流名淯溪至武寧砦為武寧溪至安寧砦為
安寧溪　碑目載王蜀武成三年牒淯井鎮羈縻十州
五團上都虞候羅元審又牒淯井鎮羈縻淯井土刺史
羅元楚文俱在本監　歸田錄載蘇子瞻常得淯井監
夷人所賣蠻弓衣其紋織成梅聖俞春雪詩葢當時名
重傳落蠻獠故也　本志云東十五里武寧溪上有巨
石横截中流虞允文鑿之以通舟檝石上大鐫虞公峽
三字溪左涇灘有瀑布自山頂飛流而下數十丈為深
潭　輿地記云越王墓在寧逺岩髙廣各數丈以花磚
砌有合抱古栢故老傳為越王墓或云唐太宗子越王
貞為綿州刺史卒塟此　志云治東九十里有凌家崖
有水流寺逺眺敘瀘之景大江如帶矣
　　　富順縣
華陽國志云江陽富義有塩井郡國志劍南鹽井惟此
最大舊日為額八百餘斤今日額千五百餘斤楊光清
操堂記云三榮冨順産鹽其地號為貪泉韓子華詩土
瘠事力耕家無終歲蓄所資塩井利持易他州粟方輿
云宋太宗朝置監有榕齋在監治以榕木名也　水經注
綿水湔水與洛水㑹逕牛鞞資中又東逕江陽縣方山
下入江按此水至富順神龜山下縈紆向西而去謂之
洛源以源出洛通江也後周于此置洛源縣矣謂之金
川以綿洛湔三水㑹于金堂峽也秦時于此設金川祠
亦謂之釡川則以其盤繞縣治有若釡形然　寰宇記
云鷄足山同心山俱在城東隔水三五里教授錢士開
記翠巘絡繹張其前大江繚繞環其下也　輿地紀勝
云神龜山下有湖嘗見大龜出小龜從之不可勝數山
背有讀易洞里人李睍讀易其中　李昌金川驛記南
距戎瀘北走普資舊制等于諸縣嘉祐以新例擬于列
藩本志云金川神廟在縣西二百餘歩有十像莫知姓
氏相傳秦惠王時擒鰲治水有功即此神也　勝覽云
凌雲山在監西與養秀山相接大江前横一峯突兀瑪
瑙山亦與凌雲相接西北諸山惟此最髙　又云西湖
在監之西相傳有此監即有此湖皇祐間周侯延雋記
仍有亭榭輿地紀勝云西湖周廻三里有洞窈邃昔有
入洞者見二女櫛髪于竇間遺以石鏡其人致富百倍
碑目西湖洞前厓上鐫觀音大士像天禧元年刻石記
云六月甘露降像前明日又降紹聖元年又降瑩潔如
珠程驤富順西湖詩云春風楊栁曉藏鴉秋水芙蓉晩
著花細數一年湖上景天涯行客忍思家　志云西五
里中江之右有峰峭㧞數丈如佛像傍有二石如侍者
對立因鐫成之藤蘿遶身而不上其面輿地紀勝謂之
聖佛有磨崖碑皇祐七年知監張齊古題云西山城郭
㳂灘數里羣峯重疊一佛獨立容相端正真如塑出髙
聳數丈古代留跡後倚林翠前瞰江碧　西疇在縣西
南七里輿地紀勝云由城南絶江而上西行六七里廣
六十畆萬松森列嘉樹離立為李氏西疇晁公武記云
有亭臺齋舘泉石花木盤據一山之上　方輿云聖燈
山在監西五里碑目云山址有董孝子墓表云漢益州
刺史廣平郡侯董孝子　紀勝云中崖山在西北二里
山勢盤薄林木葱茂有叢林氣象有霧隱堂資中趙丞
相沂公謁中崖大士或以夢告明年舉于鄉公為文記
之後人為建斯堂碑目中崖普覺院天禧丁丑賜名康
定二年翰林學士李淑撰碑志云中崖以北崖山居左
瑪瑙山居右此居其中故名唐咸通中依崖鐫大悲佛
像宋初僧自悟架屋三百楹天聖丁丑賜名普覺院藏
兩朝宸翰後林靈素毁佛法欲壞其像圍繞鑿之不損
乃以泥覆之罷禁將水洗去依然如新岑象求中崖詩
瀟洒監城隈聊驅俗駕回世塵飛不到山色翠成堆太
常博士周延雋詩兹辰始休沐夙駕出公府徃造釋子
居嶔﨑僅容戸雲林信樂躭安問非吾土衆香纔發春
微雲忽蔽午敲石煎佳茗忘囂搴芳杜徘徊仍少留歸
泛凌前浦却顧衣上塵猶霑山際雨　志又云北崖在
縣北二里隋大歴中建資國寺有彌陀崖足容數百人
有五百羅漢洞有水簾並元祐八年李元淵記
　　　慶符縣
漢置屬犍為郡蜀先主置朱提郡以縣屬焉華陽國志
云有漢水入延江本志云漢陽山在縣北八十里漢武
通西南夷自此山之南皆漢地故云諸葛武侯征蠻過
此今崖壁上鐫武侯征蠻故道六字猶存縣有順應廟
乃祀馬謖者我明永樂中尚書宋禮奏神有隂助運木
之功賜萬貫葺其廟命有司每歲三月二日致祭也
碑目晉張麟夫人墓表在慶符縣南百六十里又云大
唐南詔王碑在石門界貞元七年袁滋題云此石門即
隋史萬歲南征之道　志云祥州故址在縣西一里初
本南廣地宋改名祥州置慶符來附二縣而南廣為鎮
宣和中省州止存慶符縣黄山谷所書戒石銘尚存今
來附縣為來復舖矣
　　　筠連縣
漢定川縣唐之筠連州也其地南通芒部西控烏䝉四
山皆竹一色相連因謂之筠連矣志云舊州黄牛山距
縣南三十里髙山石壁有人作駈牛狀因呼為黄牛山也
又云縣西南孔雀溪有孔雀廵檢司土舍主之
　　　髙縣
志云唐髙州故址在縣南百二十里正州鄉縣有宋水
勢如之𤣥有騰山常孕霧雨俱在西南五十里外
　　　珙縣
唐覊縻薩鞏二州也薩州今之下羅計鞏州今之羅星
渡矣志云治南北五十歩即珙溪也多石似玉民以筒
引車入田中得灌溉之利又云落哨山有生成石鼓二
石鼓垇下有仙洞石乳凝聚如人如獸千態萬狀至洞
頂黑質白章如雲如篆又云縣北四十里芙蓉山有九
十九峯其南三峯突起謂之小芙蓉
　　　興文縣
戎州故址在寧逺坊之西唐晏州羅陽郡領思峨牱隂
新賓扶來思晏多岡羅陽七縣今皆屬夷南五里有南
夀山宋時夷酋卜漏據山為砦一豆一蠻數有五斗故
名五斗夷又十五里有丹霞箐旦暮霞彩浮于木杪也
　　　隆昌縣
隆昌新設之地古跡無聞予問諸劉給事有金鵞洞焉
溪水東來遶城西折里許孤山柱立水環其趾下為懸
崖壁立千尺飛流下墜常時如匹練如散珠及至溪水
暴漲倒立懸垂雷聲衝激聞數十里細霧麯塵飛洒千
歩亦竒觀也峭壁中有洞方廣丈許人跡難至疑鬼工
所鑿名曰金鵝不知所本俗傳有藏金鵝其中或以銅
鵝换之故又名换鵝洞其編戸亦有换鵝里
　　　馬湖府
　　　屏山縣附郭
龍湖去郡三百里許四圍皆峻崖長二十里廣七里中
有堆如螺髻去大江二里其水與江同消長日夕作潮
相傳有龍馬見于此　四夷考云馬湖江發源西蕃流
至打冲河入㑹川衛與安寧河合經雲南與浪滄河合
至武定與金沙江合經東川烏䝉始達于蠻夷司界經
府前流出與叙州江合　志云馬湖鎮舊城唐乾符中
髙駢築按馬湖所轄地漢之鄨縣平夷縣唐之滈浪州
沐川寨也漢書鄨有不狼山鄨水所出隋志平夷縣有
䂪津宋史㓂瑊祥符中為轉運使多剛夷斗望叛瑊集
滈浪刺史箇松李紹等平之　志云平夷東百二十里
有書樓山編戸為書樓鄉又云府西三百八十里雷畨
山隋史萬歳征西南夷過此書雷畨山三字鐫于石壁
山中有毒經過牲畜必籠其口行人必緘黙若或吐聲
雖冬月必起雷霆　碑目沐川古碑唐垂拱三年玉津
令馬元慶等破馬湖夷紀功者張無盡沐川寨記畧云
南蠻東北接境常挾吐蕃以為中國患盖其路一出大
渡河一出沐川源一出馬湖江其狹邪之徑曰榮涇曰
八面箐曰黒水曰中鎮曰頼因曰龍水曰隂川而沐川
之路常為嘯集之地也
　
　
　
　
　
　
　
　
　
　
　
　
　
　
　蜀中廣記卷十五
欽定四庫全書
　蜀中廣記卷十六
　　　　　　　　　　　　明　曹學佺　撰
　名勝記第十六
　　下川南道
　　　瀘州
漢江陽縣蜀志曰魏武屯漢中諸葛亮出屯江陽是也
水經曰江水又東過江陽南洛水東南注之酈道元註
曰江陽縣枕帶雙流據江洛㑹也漢景帝六年封趙相蘇嘉
為侯國　洛水與綿水合至州西方山下謂之綿水口通志
云廢綿水縣在綿水西口汶江水中洲上梁置縣宋省入江
安矣　洛水逕資中謂之中江又謂之支江支江水從富義
縣鴛鴦池屈曲方至城與汶川合流又有赤水源從昌州昌
元縣界流入去合支江　有合州在州治東蜀江與之溪合
流處之溪源出仁懐縣其形曲折如之字　有悦江在州治
東北源出戎縣渃武箐經悦州因名　有思宴江在
州治西四里源出古思晏縣　有宋江在州治東百歩
源出大壩兒北洞經宋州故名任汲記云淙流東北貫
其隅矣　李􁧶西山堂記云郡得名為瀘者葢始因梁
大同中嘗徙治馬湖口置瀘州葢馬湖即瀘水下流因
逺取瀘水以名州也志云宋制置使余玠遷州治于神
臂山則在百里外號銕瀘城矣　勾公權瀘川縣廨記
云江陽氣候偏陽夏秋多炎燠冬無苦寒每夏秋蒸溽
如傍挹火爐鞲　孫羲叟修城記瀘控西南諸夷逺逮
㸑蠻最為邊隅重地元豐以來用武臣其後始更置儒
守錢若水以右贊善拜兹官宋太祖召見于武德殿謂
之曰瀘川最近蠻獠尤宜綏撫葢重之矣　方輿勝覽
云整暇堂雅歌堂俱宋時建在郡圃之内四香亭在州
治淳熙中郡守趙公建自題云永嘉何希深之言曰荼
䕷香春芙蓉香夏木樨香秋梅花香冬斯名以之有南
定樓取出師表語也陸務觀南定樓詩行遍梁州到益
州今年又作渡瀘遊江山重複爭供眼風雨縱横亂入
流一名海觀侍郎閻蒼舒詩雲南之隂大江東二水奔
騰如海衝誰能具此壯觀眼南定樓中今卧龍　水經
注江中有大門小門焉季秋之月則黄鱗死漚也郡國
志瀘江水中有大闕季春三月黄龍堆沒闕即平黄龍
堆者昔尹吉甫子伯竒至孝後母讃之自投江中衣苔
帶藻忽夢見水仙羙樂掦聲悲歌􁊁人學之吉甫聞􁊁
人之聲欵似伯竒援琴作子安之操按曹植之惡禽論
韓愈之履霜操皆指此事志云州東三里歸子山相傳
伯竒溺處　又云三國董允墓在州治東今名董允壩
　方輿云東嵓在汶江之東紹興中邦人開創大像依
崖不足以庇風雨近歳有庖者祁氏親死廬舍棄俗奉
香火于此崖邦人信之不十年重樓複屋佛宫經藏甲
於一境碑目黄太史大像記醉僧圖碑刻並在此嵓之
開福寺　州志云東二十里潭中一小山相傳下有龍
窟二水交流清濁不混每春漲其山若浮州人遊賞之
處通志云即龍馬潭也唐王昌遇落魄仙授以道術比
歸售馬送道童于澤前得馬乗之瞬息至家而馬化龍
入潭潭上有冲虚碧梧二觀俱宋建勝覽云龍女洞在
城東南二十五里髙崖之畔有二穴俗傳為龍女洞李
巽巖嘗遊有㽞題　寰宇記云雙井在城西偏紹興中
掘濠塹得碑乃唐乾元中蘇德充所開　紀勝云滴乳
泉在城西真如寺自崖石中流出味甚甘魯直經行大
書此三字碑目云唐真如寺碑在本寺内山谷集云瀘
州大雲寺西偏崖石上有甘泉滴瀝一州泉味皆不及
也余名曰滴乳泉山谷又跋常山公書云常山公書如
霍去病用兵所謂顧方略如何耳不至學孫吴至其得
意處乃如戴花羙女臨鏡笑春後人亦未易超越紹聖
五年五月晦避暑瀘州大雲寺子茂携此書來妄意評
之如此　寰宇記尹吉甫江陽人有祠在城南又報恩
觀建清穆堂以祠之碑目李沆記周尹吉甫實生此地
見於圖經舊矣陳帥損之作清穆堂祠焉觀酈道元水
經注江陽異聞與華陽國志頗類其載揚雄琴清英叙
伯竒流放并子安之操附于江揚雄蜀人也其説必有
據　勝覽云寳山在城南初名堡子山為廵檢廨陳公
損之移廨山西建堂其上袁公説友榜其堂曰江山平
逺易堡子為寳山大書掲之下瞰城郭萬瓦鱗集兩江
合流郡國志一名瀘峯山髙三十丈地多瘴三四月渡
之必死唯五月上旬渡之即無害故諸葛亮云五月渡
瀘也李􁧶西山堂記云以常璩華陽國志及辛怡顯雲
南錄攷之諸葛渡瀘乃在越嶲之地非瀘之寳山也木
龍崖在寳山之趾有古榕木盤結夭矯如龍黄魯直為
題榜　通志云瀘州寳山之瀘峯有武侯廟每歲蠻人
貢馬相率拜于廟前宋劉光祖詩云蜀人所至祠遺像
蠻徼猶知問舊碑紀勝云黄太史書砥柱銘碑在瀘峯
髙寺　通志云三泉在寳山嵌嵓間昔王大過鑿山濬
泉榜曰三泉　志云州南𤣥妙觀有紫房洞唐應静煉
丹于此丹竈石床尚存有煉丹井亦唐真人酌挹之所
又云治南二里有懸崖石刻荼䕷洞三字西南有飛雲
洞為唐庚讀書處按子西丹稜人徙居瀘之安夷門外
自號魯國先生有文集行世　寰宇記方山距州南一
含許又名回峯其山八面下瞰江流有魏武帝廟唐元
宗敕文華陽國志云方山蘭祠昔漢光武微時過江陽
有一子望氣者言江陽有貴兒氣王莽求之縣人殺之
光武怒為子立祠謫江陽人不使冠帶通志云巔池在方
山之頂周圍一里有龍濳其中　勝覽云北巖在城北
舊有小菴尚書楊汝明剏為大刹又創五峯書院以為
士友㑹課之所　志云州北二里撫琴臺山石生成周
圍七尺昔尹伯竒投江吉甫登其上鼓子安之操焉
又云州北有薑亭郡人王綸以母姜氏卒終身不敢食
薑因植薑于亭側以志不忘　又云東北二十里特凌
橋宋治平中有女子因母病歸省溪漲不能渡忽見一
木横凌水面遂舍生以濟既渡失木所在　通志州東
北有餘甘渡唐子西瀘川六言云百斤黄鱸鱠玉萬戸
赤酒流霞餘甘渡頭客艇荔枝林下人家　又云拙溪
在州東北七里黄山谷過而墜馬自以為拙呼為拙溪
書大字于石見存　山谷有瀘州中壩葛氏竹林㽞題
云江南黄庭堅自僰道䝉恩放還元符三年十二月道
出江安江安宰石諒信道以親親見㽞作歲建中靖國
元年正月丙寅置酒中壩葛氏之竹林而别
　　　江安縣
漢地里志犍為之漢陽縣也注曰犍為都尉治山有闟
谷漢水所出矣今縣南七十里連天山漢水出焉又西
南有漢陽山以在漢水之陽也廢漢陽縣當在此二山
間　寰宇記云涇灘在江安縣南三十里灘上有山刺
天瀑布飛洒相傳武侯誓蠻之地此唐涇南縣所為設
也縣有綿水鄉即古之綿水縣有思晏江即古之思晏
縣矣　本志云有縣市有井市宋南渡後置南井監在縣
東北監有鳯凰山山上有雁塔刻唐五代以來進士題
名　勝覽云偶住亭在江安縣之對建中初魯直自僰
道還過邑宰石諒同逰此亭書琴操後改為渡瀘亭碑
目瀘州平夷記熙寧中范百祿撰今在江安偶住亭志
云北城街有渡瀘碑亭宋時范百祿立自載其平夷事
迹今碑止存篆額熙寧甲寅平夷之記八字　都廵檢
使鄧巽陽安濟廟記曰吾邑城外汶江流其東淯溪滙
其左溪上隂崖峭峙草木岑蔚下臨深潭蒼黯寒碧有
神宅焉號曰五龍　紀勝云鏡子山在江安縣南五里
又名照山一峰中峙兩峯旁翼二溪交流峯巒蔥菁菴
廬梵室金碧交輝旁有二潭為龍所居禱旱輙應山有
眠雲石龍淵橋玎璫崖磨鎌溪為一邑勝遊之地
　　　納谿縣
宋紹定初割江安之地而立納谿則瀘川縣所為廢也
納谿水源自阿永蕃部為唐之羈縻納州納水所出矣
流至縣之西門與瀘江合　通志云縣東一里有樓子
山層峰疊嶂若樓閣然三里有掇旗山相傳諸葛武侯
豎旗于此以誓蠻人也又其逺者為保子寨倒馬闗石
虎闗則皆通䍧柯且蘭交趾諸夷　本志云治西有寺
其地産青白石似玉曰玉林寺又云治北十里為舊縣
基昔人掘得銅犧象樽一太和羹盌二爵三貯于學宫
　　　合江縣
漢符縣東漢為符節縣水經曰江水東過符縣北邪東
南鰼部水從符闗東北注之酈道元註曰縣故巴夷地
漢武帝建初六年以唐䝉為中郎將從萬人出巴符闗
者也漢元鼎二年立王莽之符信矣縣治安樂水㑹水
源南通寧州平夷郡鄨縣北逕安樂縣界之東又逕符
縣下北入江漢縣長趙祉遣吏先尼和以永建元年十
一月詣巴郡沒死成濡灘子賢求喪不得女絡年二十
五有二子五歲以還至二年二月十五日尚不得喪絡
乃乗小舟至父沒處哀哭自沈見夢于賢曰二十一日
與父俱出至日父子果浮出江上郡縣上言為之立碑
其鰼部之水所未聞矣　寰宇記安樂山在縣東五里
八十歩羣峯峭抜瀑布千尺天寳六年敕改為合江山
圖經安樂山在合江西五里三峯俱秀溪流遶其下有
石櫃為仙人藏經之所岐而左有爛柯跡後有仙影隠
隱在石壁中岐而右歴木楠臺仙人屋十二盤至剪刀
峽循山有八洞通南崖有石曰許由瓢又有芙蓉城滴
水崖白猿洞此三峯之景也黄山谷記云安樂山劉真
人飛昇之所真人字善慶初卜居時曰僰道平葢氣濁
而不清江安方山氣清而不秀成山而清秀惟安樂山
耳乃居之碑目髙唐宗取丹經詔碑賜進經道士詔碑
劉真人藏經碑俱在安樂山志云在本山經書峽中其
峽峭削人跡不到世傳蜀有黄澤書在揚子雲之前藏
于名山即此峽也　吏隱閣記曰宋治平四年鄧太師
綰作邑于瀘川曰瀘之合江邑居之南轉清溪而上六
七里曰安樂山世傳隋開皇劉珍先生登眞之地杜光
庭傳李淑記開皇所置三觀其一尚在乃命道士作劉
眞人祠堂因名其閣曰吏隐志云安樂山俗名筆架山
唐神童先汪有記今萟文不載惟載其一絶句云碧峯
横倚白雲端隋氏真人化蹟殘翠栢不凋龍骨瘦石泉
猶在鏡光寒任伋遊安樂山詩云安樂溪上峯萬木生
翠羽孤撑切天心横拓壓坤股氣勢西吞夷光芒南定
楚雲泉出石竇淋漓灑玉宇煙蘿纒林梢揺拽垂翠組
山有天符葉樹一夕大風雨拔去後得於容子山葉如
荔支而長上有紋宛如蟲篆或以為劉真人仙跡蘇子
瞻詩天師化去知何日玉印相傳世共珍故國子孫今
尚在滿山秋葉豈能神　安樂溪側有吕光廟苻秦時
光討李焉之亂于此李垕詩西凉宫闕化灰燼一時壯
觀今何許又名登天王祠西南隅有之溪三遶筆架九
遶文明過月臺迤邐而去望如秋練形如之字注于江
　南五里月臺山三溪旋遶山足形如臺面列十二月
波上有晉王廟祀唐李克用又五里丁山形如丁字倒
峙又曰文明丁火文明之象也有丁公廟其碑乃蕭齊
時立趙世延先氏書嵓記云合江之北有神臂山呀然
虚開清窈竦深廣袤百十歩飛泉簾垂列巘屏矗嵐光
林影映帶左右與塵凡逈隔山之麓即先氏書嵓志云
銕瀘城三里讀書嵓父老往往過之聞書聲後神童先
汪七歲至其地曰吾讀書故處也遂寢處其中為九經注
元虞集跋云凉國公勲業聞望著于天下我國家之蓍
龜也年七十餘閒居金陵又以文章學問為吾道砥柱
其得于天而裕于人何其盛哉讀書崖之記序其源委
博贍考據鄉里晩生後進葢有不及聞者吾蜀百千年
故家舊族若先氏崖者多有之矣安得一一表章于大
臣元老之手乎然先氏子孫所恃以不朽有不徒在于
崖者矣謝端跋云端蜀人也流離江漢間㡬十餘年矣
某山某水不知㡬何所覽讀書崖之記始知先氏世有
賢子孫哉端今老矣行於四方欲求一畆之居而不可
得吾蜀多異人異書何時扁舟泝江而上從書崖嵐光
林影之下求其遺書而讀之庶㡬補過以希前修汝礪
其尚不吾却也夫
　
　蜀中廣記卷十六
欽定四庫全書
　蜀中廣記卷十七
　　　　　　　　　　　　明　曹學佺　撰
　名勝記第十七
　　上川東道
　　　重慶府
　　　巴縣附郭
山海經曰西南有巴國大皥生咸鳥咸鳥生乘釐乘釐
生後照後照是始為巴人有國名曰流黄辛氏其域中
方三百里其出是塵土有巴遂山澠水出焉又有朱卷
之國有黑蛇青首食象郭璞註云今三巴是也後照乃
巴人始祖辛氏即鄷氏出是塵土言殷盛也食象即巴
蛇也　水經注曰江州縣故巴子都也按春秋桓公九
年巴子使韓服告楚請與鄧為好寔始見傳文公十六
年楚人秦人巴人伐庸寔始見經及後七國稱王巴亦
稱王華陽國志慎王五年蜀苴相攻苴侯奔巴巴為請
于秦秦使張儀救苴滅蜀儀貪巴苴之富遂滅巴執王
以歸乃城江州而置巴郡焉漢書列傳揚雄之先稱揚
侯處于巫山至漢興其族遡江上居巴之江州即此縣
矣　兩漢巴郡東至魚復北接漢中西連僰道南極黔
涪孝桓帝時刺史但望采文學掾趙芬等議上疏曰謹
按巴郡圖經境界南北四千東西五千周萬餘里屬縣
十四鹽鐵五官各有丞史逺縣去郡千二百至千五百
里鄉亭去縣或三四百或及千里刺史行部不到十縣
太守行桑農不到四縣且江州以東墊江以西上下殊
俗情性不同敢欲分為二郡一治臨江一治安漢朝議
未許獻帝初平元年劉璋始以墊江以上為巴郡治安
漢以江州至臨江為永寧郡朐忍至魚復為固陵郡巴
遂分矣建安六年魚復蹇𦙍白璋争巴名乃改永寧為
巴郡固陵為巴東以治安漢者為巴西於是有三巴之
號按今地理沿舊但墊江猶屬巴郡耳　巴志曰漢世
郡治巴水北有柑橘官今北府城是也後乃徙南城今
江北府城今江北南城今南城坪是　常道將志云劉
先主時都䕶李嚴大城江州週廻十六里欲鑿城後山
自汶江通水入巴江使城為州求以五郡置巴州丞相
亮不許亮北征召嚴漢中故穿山不逮然造蒼龍白虎
門别郡縣倉皆有城按治西十里佛圖關左右顧巴岷
二江是李正平欲鑿處斧跡猶存今府城為門十有七
九開八閉以象九宮八卦或曰象龜首乃向塗山　水
經曰江水又東北至巴郡江州縣東强水涪水漢水白
水宕渠水合南流注之註曰强水即羌水宕渠即潜水
渝水又云巴水出宣漢縣巴嶺山南流厯巴中徑巴郡
故城南李嚴所築大城北西南入江庾仲雍所謂江州
縣對二水口右則涪内水左則蜀外水是也巴水亦名
西漢水寰宇記云巴縣所理岷江之北漢水之南矣
李白峨嵋山月歌峨嵋山月半輪秋影入平羌江水流
夜發清溪向三峽思君不見下渝州司空曙發渝州却
寄韋判官詩紅燭津亭夜見君繁絃急管兩紛紛平明
分手空江轉惟有猨聲嘯水雲　府治枕金碧山漢時
分祀金馬碧雞處也宋淳祐中制置使余玠因舊址累
為臺曰金碧臺嘗草詩餘一闋𨽻友石二字刻在治後
式燕堂玠又嘗剏招賢館於府東偏下令曰有謀欲以
告近則徑詣公府逺則言於郡以禮遣之館中供帳一
如帥府焉　輿地碑目渝州有漢故益州刺史碑有延
熙中嚴孝子碑有漢靈帝時太守張汭頌德碑俱云在
郡治有劉宋義熙碑在岷江邊水淺涸始得見之見必
有秋又名豐年碑　本志云郡學後蓮花壩有石麟石
虎相傳為古時巴君冢又云治北康村有小阜二十餘
俗呼古陵亦曰巴子冢矣縣學有夫子燕居像有元文
宗書萬里歸程四字故猶稱御書樓　梁書曰巴郡有
地忽自開成井方六丈深三十二丈圖經唐刺史皇甫
珣於巴縣南鑿石六丈得泉號為新井以别於舊井也
　志云城内崇因寺有浄香亭修竹檀欒與金碧臺相
掩映又云治平寺有石刻西山佛三字旁刻開山祖月
名祖月宋治平時僧也有羅漢先天二洞皆古洞又云
城中有東華觀觀後有東華十八洞皆相通今土人呼
其處為神仙口相傳東華真君于比得道又云五福宮
乃城中最髙處俯窺闤闠坐帶江流矣　寰宇記云塗
山在縣東南八里岷江之南㟁髙七里周廻二十里尾
接石洞峽先主置關於此峽東西約長二里許華陽國
志曰禹娶於塗山今江州塗山帝禹之廟銘存焉又曰
山有禹王祠及塗后祠陶宏景水仙賦云塗山石帳天
后翠幙夏禹所以集羣臣也按倦游錄三門禹廟神儀
侍衛極肅後殿一氊裘像侍衛皆胡人云是禹婦翁今
不存　三巴記云塗山北水有銘書辭云漢初犍為張
君為太守忽得仙道從此升度又云縣下有清水穴巴
人以此水為粉則膏暉鮮芳貢粉京師因名粉水故世
謂江州墮林粉也今山下有清水溪即其處舊有道院
名清溪院清水穴左為龍門峭壁中分瀑布下垂春遊
汛艇必曲折經此渡江而歸穴之右為海棠溪溪植花
木當夏漲時拏舟深入可數里而得幽勝矣水經注云
江水又東逕黄葛峽山髙嶮全無人居圖經云塗山之
足有古黄葛樹其下有黄葛渡制置余玠詩云龍門東
去水和天待渡行人暫息肩自是晩來歸興急江頭争
上夕陽􁊁此黄葛晚渡作也　白樂天塗山寺獨遊詩
云野徑行無伴僧房宿有期塗山來去熟惟是馬蹄知
宋余玠詩木魚敲罷起鐘聲透出叢林萬尸驚一百八
聲方始盡六街三市有人行則今之覺林寺矣　志云
城西雉堞下有洞曰洪崖覆以巨石其下嵌空飛瀑時
至亦名滴水崖有元豐時蘇軾任仲儀黄庭堅題刻嘉
泰中成繪于中起吏隐亭洪偲又起輕紅亭焉　茅盈
内傳曰秦始皇三十一年九月庚子茅盈髙祖濛乗雲
駕鶴白日昇天先是有巴謡曰神仙得者茅初成駕鶴
上昇入太清時下𤣥洲戯赤城繼世而徃在我盈帝若
學之臘嘉平始皇聞之于是改臘為嘉平也今治西有
棲真洞在大茅峽相傳洞中曽息大茅君云　李膺益
州記廣陽州東七里水南有遮要之塠石志云治東江
滸廣陽壩即廣陽州也字宐從洲此石江中突起俗名
遮夫塠　華陽國志郡東枳有廣德嶼有明月峽故巴
亦有三峽也王維曉行巴峽詩云際曉投巴峽餘春憶
帝京晴江一女浣朝日衆禽鳴水國舟中市山橋樹杪
行登髙萬井出眺迴二流明人作殊方語鶯為舊國聲
賴多山水趣稍解别離情杜甫渝州候嚴六侍御不到
先下峽詩聞道乗驄發沙邊待至今不知雲雨散虚費
短長吟山帶烏蠻闊江連白帝深􁊁經一柱觀留眼共
登臨　益州記云遮塠石東二里至明月峽峽前南岸
壁髙四十丈有圓孔如滿月狀本志明月沱邊有髙冢
横刻伯喈墓三大字按蔡邕曾遷巴郡太守不拜有謝
版云巴土長逺江山修隔宣暢聖化道遵和風非臣才
力所能供給其墓末詳矣過此有紫金山有寺名金紫
寺又過此有古灘城為巴子置津處又二十里有銅鑼
峽以水響聲似之是涪岷水㑹處峽有闗馮當可葬其
上有圓石髙懸　志云治西十里石壁繪佛像一徑僅
容輿馬即佛圖闗也又三十里為多功城宋末築有寺
名多功寺門垣尤存寺有天池水又四十里為長安洞
秉燭深入可里許見雙石墩猶龍過此則皆渟泓積水
矣相傳崇因寺前居民屋内有洞與此通故崇因寺亦
謂之長安寺也又二十里為東陽鎮唐置東陽城焉輿
地碑目蜀廣政十五碑在東陽鎮市心即此陳子昻入
東陽峽與李明府舟前後不相及詩云東崖初解䌫南
浦遂離羣出沒同洲島沿洄異渚濆風煙猶可望歌笑
浩難聞路轉青山合峰廻白日曛奔濤上漫漫積浪下
沄沄倐忽猶疑及差池復兩分離離間逺樹藹藹沒遥
氛孤狖啼寒月哀鴻呌斷雲仙舟不可見遥思坐氤氲
又合州津口别弟至東陽峽歩趂不及詩江潭共為客
洲浦獨迷津思積芳亭樹心斷白眉人同衾成楚越别
島類胡秦林㟁隨天轉雲峯逐望新遥遥終不見黙黙
坐含嚬念别疑三月經遊未一旬孤舟多逸興誰共爾
為隣峽之隔岸亦名龍門有石刻是江津縣龍門灘矣
　圖經縉雲山在縣西北百三十里其山髙聳多林木
下有温泉分東西流相傳黄帝於此合藥陶宏景水仙
賦曰增城瑶館縉雲瓊闕黄帝所以觴百神也方輿勝
覽即謂之巴山矣宋靈成侯廟碑云此山出于禹别九
州之前黄帝時有縉雲氏不才子曰混沌縉雲氏高辛
氏亦有不才子八人投出于巴賨以禦魑魅名基於此
山有九峰寳塔峰最著亦阿育王塔八萬四千之一也
迦葉尊者于九峰頂上示一十三足又飭袈裟印文於
獅子峰　按感通錄縉雲寺即古相思寺也以此山有
相思崕生相思竹形如桃釵矣吴均春秋渝州西百里
相思寺北石山有佛跡十三皆長三尺許闊一尺一寸
深九寸中有魚文在佛堂北十餘歩貞觀二十年十月
寺側泉内忽出紅蓮花面廣三尺遊旅往還無不嘆訝
經月不滅髙僧傳隋無相禪師渡笠唐慈應禪師受記
二龍處矣　縉雲傳勝錄云宋初慧懽禪師住持太宗
皇帝御誦梵經二百四十函眞宗咸平元年迎至寺景
德中勅改崇教寺封慧懽為慈印大師有慈印師遺誡
碑咸平三年二月二十七日立凡十三則有熙寧三年
提㸃䕫州路諸州刑獄江中行立石界約秘書有權渝
州事都官宋搆藏經記按宋史仁宗天聖元年三月庚
辰涪陵相思寺夜有光出阿育王塔舊址發之得金銅
像三百二十有七則此山在宋時稱極盛矣　山麓温
泉懸崖湧出四時騰沸中有遊魚數十尾人皆見之宋
推官彭應求詩云公程無暇日乍得宿清幽故覺空門
客不生浮世愁温泉喧古洞寒磬度危樓徹曉都忘寐
渾疑在沃州周茂叔艤舟其下刻之于石方輿勝覽載
縉雲先生馮時行詩云借問禪林景若何半天樓殿冠
嵯峨莫言暑氣此中少自是清風髙處多岌岌九峰晴
有霧瀰瀰一水逺無波我來遊覽便歸去不必吟成證
道歌　圖經云西南百里涪江中有魚石鹿石俗呼魚
鹿峽以形肖也　杜光庭錄異記曰江州縣南五十里
沱江山下有七里店其處夜常有光十餘枚如流星環
石或聚或散石亦有光乃珠胎於此或人見而密識其
處遲明尋之便不得　志云治南六十里冠山多古寺
有仙侶洞洞中石牀石傘儼如刻畫又十里為大華山
有荔枝禪院按華陽國志江州縣多荔枝園熟時二千
石常設㕑膳命士大夫共㑹樹下食之今樹已烏有而
院名無恙也
　　　江津縣
南齊時為江州縣理寰宇記所稱僰溪口矣今呼南溪
溪源在縣東南合岷江遶治如几亦名几水　四夷縣
道記云自江津路南尋僰溪水路往南平州即此　周
地圖記七門郡置在僰口今之七門灘也志云在縣西
七十里有七石横江中　志又云治西有石門號龍門
灘即龍門峽也按陳子昂龍門峽詩曰龍門非禹鑿詭
怪乃天功西南出巴峽不與衆山同長竇亘五里宛轉
若嵌空伏湍喣濳石瀑水生輪風流動無晝夜噴薄龍
門中潭河勢不測藻葩垂彩虹我行當季月煙景共春
融江闗勤亦甚巘㠋意難窮誓將息機事煉藥此山中
　志又云縣西十里有古石羊驛其地亦名石門對江
壁上鐫大佛有大佛寺故相張無盡所剏亦名無盡菴
傍有亭翼然據大石而藏茂林修竹中客登之徘徊四
顧南有鼎山東有天池北有馬驍其髙各刺天中突一
峯名箕星尤竒特邑聚横前萬瓦鱗列大江從西來委
蛇曲折濯流杯池潄挑燈石直注亭下鷗鷺往來在湮
波杳靄間清絶不可名狀　宋知縣事冉木震碑云㕔
事後有合抱荔枝唐人所種每熟時令肅士大夫㑹食
樹下猶有漢之遺風荔枝舊有亭亭中碑刻歲乆剥落
想涪亭即舊址也昔黄魯直過江津與馮夀李仔善其
樂間堂記為馮作也魯直與王觀復書云梓州李仔任
道流寓江津二十餘年言行有物㕘道得要老成人也
山谷晚號涪翁亭名想涪寄遐思耳　圖經縣北有巴
子養魚池神龍是濳志云在岷江南十里有長池廣袤
五丈四時湛然范景仁墓居其北按流寓傳范蜀公居
縣之長池里又云居樓臺山山在治西有范鎮村　碑
目云剛直御史之墓虞允文為杜莘老書按碑在縣之
杜村有紹興乙亥右朝奉郎守司農少卿杜莘老題次
乾道丙戌杜宗甫磨厓宗甫即莘老拾遺之後也自青
神僑居于此又蘇伯瑜者叔黨之後亦自眉山僑居縣
之聖鍾里東坡書歐陽醉翁亭記真跡尚藏其家　李
膺益州記云江州縣西南有仙池昔有仙人於此池側
置樓而居多植香草於樓下一夕忽縱火焚其草天降
紫雲飄然而去後人指其地為香草樓志云在今治西
南三十里　志又云唐大聖寺在縣西七十里按太平
廣記東蜀大聖院一木像製度瓌異耆老云像自荆湖
泝流而上厯歸峽等郡所過多具舟楫取千夫牽挽不
抵岸流至渝州州人焚香祈請應聲而往建此院安置
焉　異物志云在昔天旱水泉皆涸有姑氏病渇思得
甘泉其婦徬徨至周陽山下遇一叟曰能與吾釵則泉
可得婦拔釵授之墜于地而泉出至今磧中餘淺水一
泓周五六尺有金釵影一雙按在縣西之周溪上婦亦
周姓　又云昔有飛鳥􁊕僧衣袖僧異之隨至石隙中
窺見一金注子手不能及鳥復啣一枝與僧因得取注
顧視啣枝乃苦□木也其處在治北五里　碑目縣南
三里挑燈磧石壁上鐫云乾道辛夘正月十九日天水
趙宜之陪王屋李希仲太原王直夫同寺首珍况來遊
飲不至醉王屋李孝友書按此即蓮花石也在江中不
恒見見則歲豊　巴中記曰江州縣有峰窮峽按在今
縣東七十里珞璜鎮渝志云五十里有西山石壁上刻
終古礙新月半邊無夕陽之句志又云近時盜發王居
士墓墓中鐫二詩云官無名字私無債架有衣裳廪有
儲只此便同天上樂不知天上又何如芳草烟村宿雨
収牧童歸去倒騎牛笛中一曲昇平樂弄得生來未解
愁此墓在縣南一里居士亦不知為誰
　　　壁山縣
宋李濬壁山普澤廟記云國朝蜀分為四而方各有鎮
由劍之裏為七曲劍以東為白崕劍以西為玉壘自蜀
而下為渝則有壁山是四山者如蜀之鎮一道生靈之
司命也　寰宇記云四面髙山中央平田周廻二百餘
里唐天寳中諸州逃尸多投此營種川中有一孤山西
北二面險峻東南削平土人號為重壁山五代史後梁
乾化三年五月壁山騶虞見二鹿隨之歐陽永叔嘆以
為異也
　　　永川縣
縣有蓮池壩二巨石崇聳欲合平衍可半里許石竅中
出水滙而為小池世傳蓮子從石竅中出而生蓮不由
栽植又有石松坪在來蘇鎮有松化石石質而松理或
二三尺許大可合抱然不過相望數山有之俗呼雷燒
松杜詩所謂萬年松化石者即此　志云鐡山鎮在治
東三十里趙抃過鐡山舖寄交代吴龍圖詩暫留山驛
又晨興西望旌麾想舊朋三院筆簮曾對直兩川兵印
復交承年光頭鬢華如雪世態心情冷似氷境上憑詩
馳逺意青泥寒曉入雲登又云六十里有牛尾驛鄭國
華留題云龍尾道中退朝客雕鞍寳馬黄金勒誰憐逺
使足馳驅夜半孤村牛尾驛
　　　榮昌縣
譚用之榮昌記云巴叢之饒谿交水横列岫羅巘瓜瓞
不斷詩紀云河梁望壟頭分手路悠悠徂年驚若電别
日欲成秋黄鵠飛飛逺青山去去愁不言雲雨散更似
東西流此梁江總别袁昌州作也勝覽云唐段建中太
尉文昌之父嘗典榮昌二郡事見李德裕成都資福寺
記唐守之可考者惟建中楊琯李師望韋君集四人而
已唐史載大厯中韋君靖為榮昌令値黄巢兵起君靖
引兵從征動以信義所向克捷累官尚書僕射矣　碑
目云演教院碑在昌州舊基院有斷碑載唐咸通歲縣
令唐允中又云六十四卦象碑在昌元縣又云淨土院
碑在昌元縣東四十里唐太和五年建又云昌州北二
十里亂石灘有唐人碑刻曰龍灘其溪深逺千餘丈世
傳古有龍行石裂成溪因名　大抵昌州今之舊州埧
是昌元里即唐昌元縣地也今榮昌乃古寳盖鎮志云
南一里曰寳盖山有卧佛寺疊形如皂盖圓淨明朗聳
翠炫竒矣　楊子謨顯惠廟記静南山水竒秀士大夫
避地者多居焉仙靈逸迹尚有董葛之遺風按志云縣
東二十里曰葛仙山相傳漢葛孝先受左慈術於此修
煉又有峰腦山山巔有白石如羣羊狀下有石洞亦葛
仙修煉處崖畔有巨石突出石縫中生桃一株髙丈餘
葉幹與凡桃異花實不常國朝宣德中桃實各圍尺許
　紀勝云縣南二十里老鴉山有李戡李戣兄弟故宅
二李善棊㑹遼索棊戰詔求天下善奕者蜀帥以戡應
詔遼望風知畏不敢措手文潞公贈以詩云昌元建邑
㡬經春百里封疆秀色新鴨子池邊登第客老鴉山下
着棋人
　　　大足縣
唐光啓以前昌元是昌州光啓以後則昌州理大足矣
縣左有碑字畫糢糊大略是昌州郡孔目題名也碑目
云六經圖碑在郡學郡人楊甲鼎卿所著又云漢王方
平古碑顔魯公書在舊學今徙為别刻字尚在碑隂矣
　冷齋夜話載有人調官都下踰年始得昌守已而求
易便郡有淵才者聞而往見之曰昌佳郡也官欲易地
有之乎曰然淵曰誤矣曰奉給優乎淵曰否訟簡乎淵
曰否然則奚誤曰海棠患無香獨静南者有香非佳郡
而何故昌號海棠香國土人云地宜此花易植易蕃郡
治香霏室一老樹重趺疉萼每花或二十餘瓣花氣穠
郁餘不能及也　志云縣之東禪寺有宋徽宗手碑西
禪寺晉永和建寳頂寺唐栁本曽學呉道子筆意環崕
數里鑿浮屠像竒譎幽怪古今所未有也　志又云老
君洞在治東南三十五里玉口山巔洞𢎞敞可容十餘
人内石牀石臼丹竈尚存洞巔一隙透明有泉自石罅
中流出山麓惟一小徑可通相傳老子煉丹于此　又
云寳珠溪在治南四十里唐貞觀時漁人郭福者夜捕
魚見水際有光即之有蚌如斗剖得珠徑寸獻之太宗
賜以積善井碑碣存　又云北巖在治北三里唐韋君
靖建砦其上曰永昌有石刻沿巖皆浮圖像輿地碑目
云吴季子墓碑在北山相傳以為孔子書開元中殷仲
容奉詔摸搨大厯中蕭定移刻潤州有張從申題其後
又云髙祖大風歌碑在北山又云古文孝經在北山凡
二十二章與今文十八章小異王象之曰今文先出於
漢初而古文與尚書同出於孔子壞宅今文已盛而古
文獨不列之學宮惟孔安國馬融為之傳及明皇注今
文十八章孝經古文益微矣司馬光范祖禹皆曽繳進
光謂始藏之時去古未逺其書最真祖禹又為之説亦
云古文廣得其正　碑目又云唐韋君靖碑在北山乾
寧二年静南令胡密所作按胡密永昌寨碑云永昌寨
者君靖韋公所建也頃乾符之際天下騷然旱蝗相仍
兵戈四起公覩兹遐僻民不聊生遂合置義兵安户口
抑强扶弱務織勸農足食足兵以殺去殺自黄巢侵陷
京闕鑾輿出幸成都四海波騰三川鼎沸韓秀昇勃亂
黔峽侵軼巴渝公廼統率義軍討除逆黨値秀昇盡挽
舟檝圍逼郡城公廼詳度機宜上下欄截依山排陣背
水布兵兩面夾攻從中剪撲賊勢大敗我武維揚渝牧
田公備錄聞奏迺進忠節檢校御史大夫除拜普州刺
史値川師效逆帥臣専征公又収復合州絶其枝蔓加
右散騎常侍拜合州刺史洎鄭雄僕射失律廣漢山行
章尚書攻圍當州故太尉顧公屢降命㫖頻招延應公
統領精鋭二萬餘人䖍告蓍龜申令士卒並破二十七
砦殺戮五萬餘人上聞偉績特加檢校工部尚書拜當
州刺史充昌普渝合四州都指揮使加刑部尚書右僕
射公以臨郡歲乆廼思退居上表陳情宸衷未允特㫖
量留加金紫光祿大夫檢校左僕射扶風縣開國男食
邑三百戸屢啣鳯詔裒剖魚符政懋潁川化隆河内邑
有箱倉之咏俗多襦袴之謡求瘼之念彌堅去害之心
益切其於駕馭英傑取舍毫釐重仁義如丘山輕金帛
如泥滓憐孤恤老濟弱扶危行旅於歸逺邁鄭莊之驛
遊人若市悉登漢相之門其拯綏四方乃如此也每遇
良辰羙景月夕花朝張管絃以追歡啟華筵而召侶周
旋有禮揖遜無譁罇爼不空座客常滿王衍之氷壺轉
瑩嵇康之玉岫寧頺其禮讓謙恭有如此也至若立功
立事為國為民或身提黑槊或坐運𤣥機身先士卒首
挫兇徒謀必十全舉無遺筭其剛毅果敢又如此也當
夫賞功訢罪激濁揚清甄奬功勤黜棄私黨三異感德
萬衆歸心其恩威刑賞有如此也公以海濤未息雲陣
猶横常願驅脅安置左綿載實倉庾奔衝遂府使牒呼
逼邊檄征行然士馬雖精如栅砦未固何思大易習次
之義徴王公設險之辭廼於景福元年歲春月卜築當
鎮西北維沿岡山建寨兹山也上摩掩靄下抗平原矗
似長雲萃如斷㟁崕獻重疉磴道﨑嶇一夫荷戈萬人
失據由是芟薙草萊相度地形人力子來畚鍤雲至連
甍比屋萬户千門髙亢濬流烟籠粉堞霧捧朱樓龍吟
笳角之聲雷動鼓鼙之響而又良工削墨心匠設規築
城堡二十餘間建敵樓二十餘所遥瞻天際非龜城之
可倫髙倚雲間豈蜃樓之能擬其上則飛泉迸出緑水
滂流崢嶸一十二峰周廻二十八里葢造化之凝結豈
金湯之比倫況糧儲千年兵屯萬數遐邇徴休軍民胥
慶耕織無妨徭役不缺可謂一勞永逸有備無患者矣
其軍中節級將校等賢深逹機略博識古今有如同志
弟兄異姓骨肉一心報國戮力從軍咸奉渥恩皆沾爵
賞或崇帶劍或位専城或榮授金貂或職兼霜憲雅荷
際㑹允屬休明請列署石衘庶不墜勲業云爾乾寧二
年乙卯十二月朔日癸未十九日辛丑記
　
　
　
　蜀中廣記卷十七
欽定四庫全書
　蜀中廣記卷十八
　　　　　　　　　　　　明　曹學佺　撰
　名勝記第十八
　　上川東道
　　　重慶府二
　　　合州
三國志先主詣劉璋取道墊江入涪常道將曰巴子時
雖都江州或治墊江又曰墊江在巴郡西北中水四百
里有桑蠶牛馬漢時淳于長寧雅有羙貎即此地矣
圖經云魏之合州石鏡縣隋之涪州涪陵郡唐之合州
巴川郡宋之合州石照縣皆理此方輿勝覽州南百歩
内江水心有石屹立正圓如月其根嶄嵓如雲捧之謂
之石鏡冬出水可三丈碑目云涪内水石鏡題名云大
厯三年此石出兵甲息黎庶歸六氣調五穀熟刺史兼
侍御史王鋋記按石鏡石照縣俱以此名　魏華父瑞
應山記云景德間合州瑞應山出異木文理成天下太
平字志云瑞應山在州後濮子墓在其上光教寺在其
下寺今為州理所　方輿云張柬之守合州姚崇薦其
沉厚具相才故州治有沉厚堂今名景厚本此堂中篆
繫辭八字字徑四尺李陽氷書碑隂為孟㫤石經周禮
數段　碑目云李當塗篆龍門鳯穴司馬君實書公生
明蘇唐卿篆䝉泉竹鶴等字俱嘉定間李元庚刻在治
北薌林岩上治西鶴鳴里有招鶴亭三字宋徽宗書按
志宣和間許生舉進士愛其隣人朱受家羣鶴起亭作
詩招之鶴果來集朱憤而愬諸朝上命均之鶴以離羣
悲鳴不已道君為書亭額賜焉　州有永清里里中有
夜雨寺僧智果所居取李義山巴山夜雨之句也又有
墊江里里中有龍骨寺為龍蛻處巴中記云墊江多龍
矣志云周元公判州事嘗與客奕一老人來觀口流涎
而香公驚問曰汝龍也何以至此老人曰安知之公曰
以涎知爾忽大雷電起老人化龍泝溪而上公乃令琢
方石二十四片以鎮之今通曉橋是其處在城内之明
月街　晁公武清華樓記曰合州其山龍多銅梁上接
岷峨下繞甌越屬海而止所謂南戒者也水則涪水嘉
陵合流城下貫江沱通漢沔引衆流入于海所謂南紀
也　水經注云宕渠水亦名濳水又名渝水俗謂之渠
江寰宇記云渠江水在縣北十五里源自萬頃池分來
經巴達渠廣安等界至本州東北與嘉陵江合即西漢
水勝覽云西漢水在石照縣東百歩戰國策所謂漢中
之甲輕舟出於巴乗夏水下漢四日而至五渚也其源
發西和州徼外徑階沔又逕大安軍利劍閬果與涪水
㑹　蔡松年南北史補云吐谷渾主登其國西疆觀墊
江源問水所經長史曾和對曰此水經仇池過晉夀出
宕渠始號墊江至巴郡而入于江度廣陵㑹于海主嘆
曰水尚知歸吾獨無所歸乎乃遣使南通于劉宋　志
云㑹江門樓即唐之㑹江樓也杜詩君今起柂春江流
余亦沙邊具小舟幸為達書賢府尹江花未盡㑹江樓
范成大詩井陘東出縣山河古合州木根拏斷㟁急雨
洗江流闗下嘉陵水沙頭杜老舟江花應好在無計㑹
江樓文苑穆員送合州徐使君序云二月中節時芳為
人栁先攀折而垂水待臨泛而滿花迎酒客而笑鶯隨
詩人而吟亦㑹于江樓矣　方輿勝覽云直郡治之㑹
江樓有學士山其髙不能踰傍山而南峰斜崖諸勢班
班若出其下亦甚異也山麓有張氏荔枝異本合榦唐
文若曲端嘗賦之　勝覽又云石照東北七里東臺山
漢末薛融讀書處東十里東山趙子伯章别業有東山
二字廣丈餘西二十里牟山唐康元良讀書處　舊經
云合州北崖在州北五里或以古濮國附㑹為濮岩非
也岩有古栢數十章率圍八九尺有定林院歲正月九
日郡以故事設宴於此遊人盛集又有荔枝閣沿崖鐫
象設古意生動及古賢題刻甚多又有濮湖在岩下雖
傾圮古隄及岩上刻字猶存岑象求定林院詩野闊蓮
宮逈樓臺半倚山地連巴峽近門對濮溪灣栢徑松煙
濕岩房雨蘚斑白雲邀客住明月伴僧閒經梵喧譁外
香燈杳靄間勝遊成邂逅危搆喜躋攀世路長何極塵
心乆欲還輶車正催發緩歩出重闗元祐五年太守劉
象功作濮嵓銘其序云距城三里有僧舍依大江林麓
樓觀聳出如畫者伏於縑素間其絶俗幽邃厯厯可指
子㓜時侍先君嘗遊今被命領郡復至其所憮然有感
親懷舊之嘆因作銘書諸嵓石云合之二川河漢發源
極地通天浩𣺌東傾奔龍竄鯨吞䕫走荆上有蒼嵓喬
松古杉隂晴撲藍飛嵓斷壁烟昏霧塞溟空嶽坼巴濮
鄰國氣象相賊為狼為貊劒血初蝕二王滅迹雲閒晝
寂世變茫茫山空地荒鳥剿獸藏創業其時鑿髙搆危
立刹開基在昔㓜冲侍於先公曾歩嵓宮帝命惟汝克
蹈前武得治兹土馳馬歲乆江山惟舊中懷孔疚勒銘
其巔子承孫傳與山齊年　輿地碑目石照北嵓盧舍
那佛題名云敬造盧舍那佛一軀菩薩二軀唐長慶三
年歲次癸邜三月十九日銀青光祿大夫使持節合州
諸軍事行合州刺史兼御史中丞劉温温自幽燕而來
從左羽林軍使改授此記之歸正寺岩　又云石門彌
陀像開元二十三年州别駕張釗為刺史孫希莊作
又云闗詠永言王晳微之李儀表臣皇祐壬辰寒食日
來　又云崇寧丙戌歳時雨霑足因觀民田率廵檢髙
公綜仲實石照令王叔陵仲陞法曹馬師古宗道主簿
姜宇定中同行至此早饍重午後一日郡守李樂道題
　又云馮茂恭邵商民唐立夫紹興乙亥十月癸巳同
遊　又云宇文休冉德濟閻文叔呂達夫乾道己丑三
月廿四日來遊　又云濮巖東州勝處乾道辛卯立秋
杜國光偕趙彦和馮廷式及其弟慶逺酌歲寒亭　方
輿勝覽云釣魚山在石照縣東十里涪内水在其南西
溪上流經其北郡人遊者以舟下涪水艤而上已乃繞
山北沿西漢水而歸此遊觀之竒也山南大石砥平有
巨人迹相傳異人坐其上投釣江中山以是名下有大
刹曰䕶國寺歳二月八日太守率僚屬宴集于此志云
釣魚山東西南三面據江峭壁懸厓安撫使余玠於山
建城以禦胡元故又呼釣魚城也上有天池周五百餘
歩後有石菴凡二十四片石鑿成開山石頭和尚所剙
西南隅有祠奉李忠宣公德輝盖安撫王立之義妹李
氏在圍中忠宣奏闕得保全其人民云元人登釣魚山
詩臺倚層巒萬仞髙魚龍面面湧驚濤振衣更切臨淵
想擬選長竿學釣鼇又峰頭借得月為鈎把向江心自
不収莫笑山人似縁木磻溪元是釣西周又遺庵故傍
唐僧塔荒壘猶餘宋戰塲讀罷題詩聊騁望半江寒霧
送斜陽　輿地碑目眉山王魯望萬里西歸艤舟合陽
趙濱甫侯德之定之孫相之載之相與遊釣魚秋雨初
霽心意豁然酌酒至明興盡而返　又云眉山家漁歸
以嘉定乙亥七月九日訪釣魚小供因留詩石上暫脫
塵覊入古藍西風送我與禪參漲開二水虬朱鬛嵐隐
諸峰玉碧簮兩武深痕墮塵跡一椎打就蹋雲庵自憐
把釣人多老消息遥遥自渭南　又云紹熙改元郡守
汲國呂交修無棄以清明日率長安母如愚子發長江
杜几伯扶資中馬三捷周臣普慈楊文彦章蓬溪趙君
瑞族人郁某既放舟來尋釣魚城之勝積雨初霽放懷
舉酒男鑒仁姪近仁明仁與仁偕麟孫住僧侍行其傍
有閩人朱涣詩云釣魚磯上着閒身胸次應無一㸃塵
偶爾不逢周漢主此心端弗愧前人紹熙辛亥臘月既
望　又云東沂尉行之輔之約晉國趙資深才父遂寧
陳子龍益昌王國秉錦官王正仲乙卯慶元仲冬來遊
　又云眉山李壁來遊甥劉沖之族子潮俱慶元三年
狗日　又云新南劍州使君三衢徐公以今春解南昌
之組治舟合陽避夏秋水漲以良月甲子解䌫西歸攝
郡僉李忠父偕同僚史仲立趙季紳梅君用張子信何
文振張通叔白德章劉光父晁季子餞别於此　郡國
志云巴城在漢南江是楚襄王滅巴封其子為銅梁侯
故有此城方輿勝覧云石照南五里有巴子城乃周武
王封其支庶處在涪江南銅梁山下縉雲馮時行序謂
山有茶色白甘腴俗謂之水茶甲於巴蜀元和志謂其
多玉蕊花桃竹杖也　寰宇記云銅梁山在石鏡縣南
九里東西連亘二十餘里山巔平整環合諸峯此其獨
秀者圖經有宿雲崖方崖松風閣讀書堂博古齋諸勝
趙伯宜之别業也　志云山在州南五里石梁横亘其
色如銅崖鐫銅梁山三字有石洞梁深丈餘有石牀可
坐十餘人唐閭丘道人居此五十餘年廼化去棋局丹
井猶存題名于洞壁者有閬州城南果何在永州澹嵓
天下稀使山谷見之當復作何等語紹興癸酉春九日
韓國趙善敏濩澤王季䝉普慈馮憲來　又梁叔解組
舟過合陽奉同登銅梁地主趙周祜鄉人王彦澤梁公
行家姪方叔俱來紹興二十九年四月癸巳景和仲書
　又魯國趙彦博富文從元憲兄造銅梁山觀洞天石
室丹臺靈泉茂林修竹之富仙境宛然追思周祜兄清
標髙致今已隔世恨不當日得陪杖履周祜乃元憲仲
弟其子師羙敦書樂善予子信常與之同僚知有子矣
是晚元憲具酒肴於洞靈之道院道京師陜西事談論
竑偉衮衮可聽吾宗之英也元憲之子師儒師老侍皆
孝友恭儉克其家者日既夕乃歸淳祐二年五月十三
日題　蜀都賦云外負銅梁劉孝威詩銅梁不可攀孔
德紹詩銅梁忽背飛王維送李員外賢郎詩少年何處
去負米上銅梁借問阿戎父知為童子郎魚牋請詩賦
橦布作衣裳薏苡扶衰病歸來幸可將晁公武將發合
州詩銅梁山昏空翠重石鏡水落灘聲遲皆此山也
寰宇記云隋析石鏡置赤水縣以赤水出其源也按志
州西百餘里有赤水鄉赤水縣址存王象之碑目云唐
令長新戒在赤水縣開元二十四年立𤣥宗嘗擇縣令
百六十三人賜以丁寧之戒其後為縣者皆以戒刻石
集古錄取焉景祐中令重刻之今非唐故物矣又云雁
塔題名在赤水縣廨宣和間柳瑊始刻置長安慈恩寺
此葢榻本也又云赤水縣龍多山唐人刻字此山髙明
窈深變態萬狀下視涪水如帶烟雲出沒山之偉觀也
又云祭龍多題名天寳十四載十月十一日大中大夫
守巴川郡太守真寧縣開國男上柱國賜紫金魚袋韋
藏鋒準制醮祭又云唐孫樵龍多山錄舊刻刓闕元祐
七年劉象功再書遒勁可喜又云集聖院記在赤水縣
之龍多山唐咸通間李稽作又云龍多山鷲臺院紹興
三十二年十一月縉雲馮時行記略云龍多山有至道
觀觀東大池為則天后放生池中峰有鷲臺佛慧二院
院栽萬竹竹徑圍尺有仙栢圍丈有二尺中空而柯葉
敷腴有靈山院泉自崖出瀦為方池大旱不竭有駕鶴
軒下視涪水如帶處　圖經云晉永嘉三年馮仙舉家
十七人於龍多山昇去按即馮葢羅也今仙臺觀其燒
丹處至道觀壁間其繪像存焉馮時行詩云兒童便讀
山中記老大才登記裏山何麟詩世路聱牙赤水過故
升天險問龍多彭應求詩一望東川盡數州依崖泉石
更清幽不辭挹月披雲卧攬取山房一夕秋註云山逺
且髙逶迤如龍蟠故曰龍多也涪江在其下去州百二
十里　寰宇記青石山在石鏡西二百二十里涪水之
南漢時山裂之處至今猶存李膺益州記曰昔巴蜀争
界乆而不決漢髙八年一朝密霧青石山為之裂自上
及下破處直若引䋲焉於是州界始判上有古祠靈於水
旱華陽國志所謂青石神矣　予觀孫樵龍多山記云
梓潼南鄙越五百里其中有山崛起中天即山之趾得
徑委延舉武三十北出其巔氣象鮮妍孕成隂烟屹石
巉巉别為東巖槎牙重複争先角逐若絶若裂若缺若
穴突者虎怒企者猿踞横者木朴挺者碑豎又有似乎
飛簷連軒□櫨交攢欹撐兀柱懸棟危礎殊狀詭類愕
不得視下有畆平砥若戸庭攄乳側脈膏渟泓石俯對
絶壑杪臨蘭薄仙臺標異藂石負起屹與山别猨鳥蹟
絶腹竇而空路由其中齗齶相望攀縁下上闖然而出
曜見白日始時永嘉飛真盖羅𤣥踪斯存石刻傳聞丹
成而仙駕鶴騰天一去遼廓千載寂寞澄泉傳靈别壑
絶明風閒境清寂寞無聲佳木羙竹岡巒交植風來怒
黑雷動岩谷山禽嵓獸捷翮互鶩曉吟暄啼聽之凄凄
廻環下矚萬類在目因山帶川青縈碧聯莽蒼際天杳
杳不分月上于東日薄于泉魄朗輪昏出入目前其或
宿霧朝雲糊空縳山漠漠漫漫莫知其端暘曜始浴徹
天昏紅輪髙而赤洪流激射濃透薄釋綿裂綺折千狀
萬態倐然収霽樵起來而遊泊車而休登降信宿聞見
習熟始曰山乎曾未始有得乎無處夸世釣名者汚此
巖扄乎且欲聞于潁陽之徒乎
　　　銅梁縣
川曰巴川以水遶其治前如巴字矣山曰巴嶽以峰髙
出雲表如嶽勢矣　碑目云古書巖在巴川縣石間隐
隐如篆文不可讀又云季札墓銘在巴川縣相傳以為
孔子所書　紀勝云縣東里許丘曰羅堠名東嵓宋馮
倓記云歲星位于泰熒惑位于衡太白位于華辰星位
于常鎮星位于嵩而羅堠計都二星位于巴嶽之旁昭
然可考也　勝覽云南峰在巴川縣東四十里髙五里
是為峽山之首兩山複出對峙中廣十里塗左有穴謂
之仙洞其深五里竇水流出為澗有嘉魚又云中峰在
巴川縣東南六十里山環二十里如盤民錯居如畫有
泉自山注下曰天池　紀勝云縣南十五里有巴嶽山
絶頂蟠螭若爐其下有崑崙洞多蒼玉産仙茅菅唐長
慶中采樵者服之得仙又産木蓮花髙五六尺葉如楩
楠花如菡萏出山則不植有玉版泉在山上味甘冽不
竭相傳昔人斵井得玉版叩之清越如磬聲然　碑目
云唐永泰二年石刻在巴嶽山之化度院石刻但云永
泰二年按永泰齊明帝唐代宗年號齊永泰止五月而
唐永泰二年十一月始改大厯故知為唐無疑　周茂
叔天池詩云清和天氣年能㡬短葛輕紗近水涯風似
相知偏到袖魚如通信不驚槎笑凭山色傾新甕醉傍
汀隂數落花嘯傲不妨明月上一行歸路起栖鴉又有
觀巴嶽木蓮詩云仙姿元是華巔栽不向東林沼上開
嫩蕊曉隨梅雨放清香時傍竹風來枝懸縞蔕垂金弹
瓣落蒼苔墜玉杯若使耶溪少年見定抛蘭槳到嵒隈
是時濓溪判合州事來遊二作亦皆輕逸不沾道學氣
可喜也　志云治西百歩有望仙樓為唐刺史趙延之
建延之刺合州破賊有功後得道仙去詳神仙記中按
少陵巴山詩云巴山遇中使云自峽城來盜賊遂奔突
乗輿恐未廻天寒召伯樹地闊望仙臺狼狽風塵裏羣
臣安在哉又有亡名氏詩云西山頂上最髙樓登眺能
消萬古愁奉使客來纔十日登仙人去已千秋荒凉巖
檜含風雨曲折巴川學字流傍晚蹇驢林下過谿雲潭
影兩悠悠皆為延之作也
　　　定逺縣
縣南江邊有新明寺古斷碑云此晉之新明縣也嘉陵
玉溪在其左右中有一岩據大江以西秀㧞自䧺此即
西嵓境而漢初縣設焉　碑目云唐趙應龍塚在舊漢
初縣上有一坊左右畫彩鳯大書雍侯之居開元乙卯
季秋十九日立又云大圓山有光塵子墨迹云三山相
接欲飛騰髙下來為半日登合向中間着夫子大員道
士小員僧傍書宋乾道壬辰年相傳以為呂仙作矣
　　　安居縣
陳子昂詩序入峭峽安居谿伐木谿源幽邃林嶺相映
有竒致焉其詩曰肅徒歌伐木騖檝漾輕舟靡迤隨廻
水潺湲泝淺流烟沙分兩岸露島夾雙洲古樹連雲密
交峰入浪浮巖潭相映媚谿谷屢環周路逈光逾逼山
深興轉幽麕鼯寒思晚猿鳥暮聲秋誓息蘭臺策將從
桂樹遊因書謝親愛千歲覓蓬丘此即舊縣之安居壩
也　今縣别名瓊江以官濺溪平灘一帶流入涪江舊
傳有瓊花浮水面而出故號為瓊江矣縣理在波羅川
東里許葢有波崙寺云屑峰峭壁聳挿雲霄凭欄而望
江山如繡每月白前後皎然氷輪若自頂出而殿閣翬
飛悠悠松檜間也三仙石連理樹俱在其趾濟勝者所
必由矣又東去為鳯凰山昔人于此得遺碑云朝棲梧
桐暮宿此山其山頂巨石平正謂之鳯凰臺而西南對
立者曰龍歸山上有龍歸寺山形盤旋如龍亦一方之
幽勝也正南則龍門山兩峰壁立如門漢隐士蘇汝礪
藏書三萬卷于此此初學記所載舊屬銅梁今割入當
縣碑目云龍門山東八里有印土院院有將軍祠石刻
云故唐將也逃難山中而死葬山隂或曰戰國時人也
歲春夏民以車葢迎其神至水上張帷致饗矣　志云
縣太平里有唐柳玭墓玭在景福間刺渝州遷瀘州道
卒葬於安居也玭公綽之後善書初任御史大夫在渝
時東川節度使顧彦暉請書德政碑玭曰若以潤筆為
贈即不敢從命矣其剛正如此
　　　綦江縣
江發源夜郎作蒼帛色故名綦昔南平軍之長官司也
志云治南三舍溪闗上有雁塔碑曰此地南平軍舊址
南平王墓亦在此闗　瀛山在縣境去郡百二十里有
四十八面壁立髙峻四時青翠望若蓬瀛唐貞觀置瀛
山縣於此宋劉望之詩山盤四十八面險雲暗三百六
旬秋其上有白雲觀觀前石笋參天有碑名鳥道碑
方輿勝覽云南平軍西北有東溪溪上小市有孝感橋
紹興甲戌有里婦從姑過溪姑墜水赴救之亦墜漂至
灘下皆不溺
　　　南川縣
陳復亨㕔事記云南平州邊夜郎外控諸酋跨漢二郡
唐五州之境　寰宇記曰武德二年置南州理隆陽縣
取西永隆山為名先天避諱改為南川貞觀四年置南
平州理南平縣八年改為霸州又云貞觀十一年涪州
置隆化縣亦取永隆山先天改為賓化縣按三地相去
密邇俱在渝州南境及涪陵枳縣之舊墟矣通志謂宋
初於當縣置南平軍熙寧省入隆化尋復置元併南平
軍及隆化入焉者也文苑英華李嶠有勅奉議郎行涪
州隆化縣元素履制綰符兩穴游刃三巴賓僚戀仰蠻
漢謳吟者矣　寰宇記云南平西四里有赤水即丹水
也唐置丹溪縣于此丹溪合於僰溪故改南州為僰州
焉僰水流入江津縣南界所謂僰溪口也今縣西二里
有僰水寺　方輿勝覽云僰溪東溪葛溪合流當縣西
北故貞觀又置三溪縣焉其所理名為石城在今縣東
甚峻險　偽蜀毛文錫茶譜云南平縣有狼峱山出茶
黄黑色渝人重之寰宇記云狼峱鄉人搆屋髙樹上謂
之閣欄不解絲竹惟擊銅鼓祭鬼以祈福一名㺐厓在
南平軍西　方輿勝覽熊本平木斗夷得地五百里山
髙谷深乃奏建南平軍謂即板楯七蠻故地先是劉孝
標守南州請置郡縣逺人安之晏殊為孝標撰墓銘尚
在　劉夷叔雲山堂詩山繞郡樓初過雨月臨池樹晩
生烟蒲公孟南川驛詩鶯花非漢舊棟宇尚唐餘趙彦
邁歲熟詩蕞爾曾無一掌平由來作郡亦强名雲連萬
嶂山横翠川合三溪水繞城又云風俗連巴楚封疆接
播溱方輿勝覽縣去溱溪三十里為鹿洞堡去播州三
百里為白錦堡　王象之碑目云溱溪寨路西心坎厓
上有𨽻書本初三年三月十六日共二十餘字文多殘
缺不可讀漢質帝時刻也去南平軍七十餘里又云溱
州堡吹角壩上有古磨厓風雨朘剥苔蘚侵蝕惟識其
一二曰建安其他不可辨漢獻帝時刻也又云吹角壩
有姜維碑始土人開山得一穴穴内有碑姜維字猶可
辨又云南川鎮下三里厓上有石佛像近有碑出於其
下司法叅軍員外郎置司正靳豫撰序云南州城門前
右岸盧舍那石像乃開元十八年十二月丙戌中大夫
使持節南州諸軍事守南州刺史上柱國晉昌唐虞景
所造又云白鵠寺鐘碑字磨滅垂盡尚餘一二可識曰
白鵠寺鐘處士彭城劉欣文也又云羅圍城上有古碑
名平眞碑未詳按志治境上有此城
　　　長夀縣
華陽國志江州郡樂城縣在州西三百里延熙十七年
省按今縣界有樂磧鎮即其地寰宇記曰唐武德置樂
温縣秦時枳地也桓元子别置枳縣在巴之北涪之南
至後周省入于巴縣焉　樂温志曰樂温山下有樂温
灘在縣南四十里元時置涪陵廵檢司因唐縣址也地
氣常温禾稼早熟因之得名志以此山人多耆耉亦名
長夀山　圖經云昔徐神翁煉丹於枳有丹厓髙二十
餘丈下垂瀑布注于江厓下老榕薈翳𢎞敞而隂森者
清隂洞也洞中多留題剥蝕不可辨有數行遒楷稍似
涪翁及元許衡偕門人趙進真來遊題名志云在學宮
右側圖經集仙山為徐神翁飛昇處在縣之北眞觀搗
藥杵臼尚存有臺曰烟霞臺即此　志又云白虎山亦
名鳯山在涪西一里山麓刻讀書處三字旁識云端平
二年鶴山赴樂温為史子書按眉人史大用讀書子樂
温白虎山作崇德廟碑者也鳯山下有韓村宋開禧中
土人韓申之見山坡有緑衣端坐指麾其僕入村酤酒
有白騾齕草其旁即文昌書所謂牧騾化矣圖經云白
虎山石龕篆風月之臺四字甚古其上石厓桃花水出
焉有洞古邃幽深銀鴨石笋杳然人境即桃花洞也
志云不語灘在縣東一里相傳客航過此皆相戒不言
言則灘加洶湧又云玉溪里在縣西八里宋賢譙定天
發㬊淵亞夫所居也譙學于伊川㬊學于考亭云　輿
地碑目古書山去樂温縣四十里有大厯年石刻云昔
人砌山路見石穴中藏蝌蚪書數軸古書之名起于此
　宋安剛中張桓侯廟記云漢自建安以來皇綱齊弛
神鼎震覆姦雄觀釁實生豕心本初孟德之徒磨牙礪
吻血視生靈期於吞噬不留遺臭先主忼慨為國志在
援拯一時豪英狥義蜂起相與提挈共成大事諸葛闗
張實為之最凛冽威風萬夫之雄荆州之役羣盜鼎來
公為後拒畢力盡死以抗羣醜奮髯張目横戈一叱蛇
豕異類褫魄逃遯虞淵之日復耀西南繄公之功迄今
千歲英靈之氣森聳如在廟食百世在禮固宜樂温之
山下瞰大江公之神爽實茲寓焉自古迄今長載祀典舟
行上下與彼士民奔走奉事敢不䖍至九穀嘉生連被
原隰舸揖往返安流無恙隂相之功在國與民天朝累
封進爵為王惟是廟宇興建歲乆行廊爛頺往來咨嗟
力莫能振郡守李公向者趨朝祗謁祠下再拜祈禱厥
應如響至郡未㡬首議修繕自捐金帛衆趨成之功費
雖多了不病民撤去卑陋增飾輪奐開展地基比舊加
倍是役也議興於庚午之冬落成於辛未之春焉
　
　
　
　
　
　
　
　
　
　
　
　蜀中廣記卷十八
欽定四庫全書
　蜀中廣記卷十九
　　　　　　　　　　　　明　曹學佺　撰
　名勝記第十九
　　上川東道
　　　重慶府三
　　　涪州
華陽國志巴子時雖都江州先王陵墓多在枳又云涪
陵郡巴之南鄙從枳南入折丹涪水與楚商於地接司
馬錯昔取商於繇此道也漢時恒有都尉守之蜀延熈
中車騎鄧芝以江州都督治陽闗于此陽闗者巴子所
置三闗之一　水經江水東至枳縣西延江水從牂柯
郡北流西屈注之又云江水至巴郡涪陵縣注更始水
酈註曰水東逕陽闗巴子梁江之兩岸猶有梁處寰宇
記云岑彭破公孫述將侯丹於黄石黄石者横石灘也
謂之石梁　水經註曰江水東至梨鄉厯雞鳴峽江之
兩岸有枳縣治故華陽國志謂枳縣治涪陵水㑹庾仲
雍謂有别江出武陵者也又曰更始水即延江枝分之
始也延水北入涪陵水王莽更名巴亭張堪為縣會公
孫述來擊于時同心義士選習水者筏渡堪於小别江
即此水也其水北至枳縣入江　方輿勝覽云涪江者
自思州之上費溪發源經五十八節名灘方至黔州溉
自黔州溉與施州江會流九十里經彭水武隆二縣凢
五百餘里與蜀江會于州之東以其出於黔州又呼黔
江亦名内江其水淵澄清澈可鑒毛髪底見苔石魚鰕
可數　張祐送李長史歸涪州詩涪江江上客歳晩却
還鄉暮過高唐雨秋經巫峽霜急灘船失次疊嶂樹無
行好為題新什知君思不常戴叔倫漸至涪州先寄王
員外使君縱詩文敎通夷俗均輸問火田江分巴字水
樹入夜郎烟毒瘴含秋氣陰崖蔽曙天路難空計日身
老不由年將命寧知逺歸心詎可傳星郎復何意出守
五溪邊陸游詩古壘西偏曉繫舟倚闌掻首思悠悠欲
營丹竈竟無地不見荔枝空逺遊官道近江多亂石人
家避水半危樓使君不用勤㽞客瘴雨蠻煙我欲愁
方輿云黔江東岸有龜山州治其上元和志舊州在岷
江南今州在涪江西蜀漢涪陵太守龎肱有惠政輿地
碑目淳熈中左綿任子宣過涪陵於民家見漢𨽻石闕
上書漢涪陵太守龎肱闕闕製如碑　東渡高峯之上
與州治相對為石甕磧方輿勝覽云太守吴侯甞遊石
甕磧遇一女繖葢步磧上曰吾父居此瀕去解一玉環
付廂吏為我謝使君異日當厯顯任子孫復守此州言
訖不見按志吴光輔為涪守後三十年其孫仲復又守
是邦今吴公溪吴公山所為得名也　舊經云吴君山
一名鐵櫃山横亘江北與涪陵縣相望雄壓衆山俯臨
長江屹立如櫃相傳武侯屯兵于此舊城猶存　勝覽
云鐵櫃之南為北岩王真人修煉處也紹聖丁丑程伊
川謫涪即普淨院闢堂傳易再閱歳為元符庚辰乃徙
夷陵　碑目云涪陵江北普淨院記治平間校書郎傅
耆撰北岩書院記嘉定丁丑簡池劉光祖撰普淨院鉤
深堂牓别駕黄庭堅書又有淳祐辛丑三月既望古綿
劉濟川三山林元成都杜庭燮三瀘何清題名又有汴
陽吴克舒以紹興癸未書雲日舉家來遊阱掾侍行諸
刻　輿地紀勝云開寶四年黔南上言江心石魚見上
有古記云廣德元年二月大江水退石魚見部民相傳
豐稔之兆按其處在近州鑑湖中央石上刻雙魚一銜
蓂草一銜蓮花各三十六鱗傍有石秤石斗或十年或
三五年一出唐大順元年鐫詩甚多　方輿勝覽州西
一里白鶴灘爾朱真人沖舉之處志云爾朱既浮江而
下漁人有白石者舉網得之擊磬方醒遂於涪西灘前
修煉後乘白鶴仙去因以名灘　又云爾朱先生種松
山在州東二里種時松影映石石皆有松紋至今呼松
屏石採者禱於先生乃得佳不煩人力自然成文　華
陽國志延熈二年馬忠定越嶲置赤甲軍常取涪陵之
民蜀丞相諸葛亮亦發勁卒三千人為連弩士按志有
赤甲戍與黄草峽相近在李渡之上藺市之下杜甫詩
云黄草峽西舩不歸赤甲山下行人稀即此地也　碑
目云許雄山有古廣漢縣令神道碑俗呼為誓虎碑偶
碑仆遂有虎入城縣官設祭復豎碑虎害乃止按山在
州西南七里山之東有馬援壩　志云馬援壩在治南
四里伏波祠在治東十里相傳將軍征武陵蠻駐兵之
處寰宇記涪陵江中有銅柱灘最峻急昔人維舟于此
見水底有銅柱云　灘之東為錦繡洲九域志云此洲
人業織錦罽也宋翰詩錦繡洲猶在熊羆夢已無文風
齊兩蜀仙洞接三都白石從天設青厓見地圖荔枝妃
子國不復曩時輸　方輿勝覽云域西十五里有妃子
園其地多荔枝昔楊妃所嗜當時以馬逓駞載七日七
夜至京人馬多斃於路百姓苦之故杜牧之過華清宫
詩云長安迴望繡成堆山頂千門次第開一騎紅塵妃
子笑無人知是荔枝來　華陽國志涪陵郡有丹興縣
以山出名丹也蜀時省李特傳范長生一名延久又名
九重涪陵丹興人按史記巴寡婦清之先得丹穴而擅
其利家富不貲清能守其業用財自衞秦皇帝以為貞
婦而為築女清臺括地志云女清臺山在永安城東北
七十里為涪陵南平二郡界
　　　武隆縣
漢涪陵枳二縣地唐武德元年分涪陵縣立以邑界武
隆山為名本志云枳縣故址在治東上流二十里李膺
益州記云内江水自萬寧西北二百八十里至闗頭灘
灘長百步懸崖倒水舟檝莫通寰宇記云内江一名涪
陵江一名巴江在縣南屈曲北流又云蜀江門灘在縣
前巴江水中　志云縣西一里古渡頭有斷石中白㾗
如劒光芒燭天名為天劍又云南二十里有信水在峽
口其泉如沸水與江等日有三潮毎至則高尺餘又云
龍寶潭在縣東北七十里古箐凄其人鳥兩絶杖籐而
入幽徑可十里忽平沙廣野曲壑清泉别一世界　四
夷攷云武隆之地東隣黔楚西接牂柯北枕巴江南通
貴竹又三面界土司為酉陽之咽㗋石砫之頂臂至若
真州則撲胸之患矣所謂難先全蜀險阨諸蠻者也
　　　彭水縣
史記秦司馬錯取楚商於之地為黔中都即此寰宇記
云即劉璋之漢葭縣矣隋開皇十三年蠻帥内屬故于
此地設彭水屬黔州亦州之所理也本志云舊理在壺
頭山之麓今移於紹慶府基按宋史太平興國八年黔
州摩圍山慶雲出通判黄仲震圖頌以獻中興小厯理
宗始追封為紹慶府焉　權載之黔州觀察使㕔記云
黔中為楚西南徼道在漢為武陵莊蹻循江以畧地唐
䝉浮􁊁以制越舊經地近荆楚候如巴蜀五溪襟束蠻
蜑聚落陰雨多晦草木少凋寰宇記云五溪謂酉辰巫
武沅等五溪古老相傳楚子城巴巴子兄弟五人流入
五溪各為一溪之長一説五溪蠻皆盤瓠子孫自為統
長故有五溪之號古謂之蠻蜑聚落也三國志劉先主
于五溪蠻之地置黔安郡即此地樂史以為郡後周設
誤矣　劉長卿送任侍郎黔中充判官詩不識黔中路
今看遣使臣猿隨萬里客鳥似五溪人地逺官無法山
深俗易淳湏令荒徼外亦解懼埋輪司空曙送龎判官
赴黔中詩云天逺風雲異西南見一方亂山來蜀道諸
水出辰陽堆案青油暮看棊畫角長諭文誰可製記室
有何郎李嘉祐送上官侍御赴黔中詩莫向黔中路令
人到欲迷水聲巫峽裏山色夜郎西樹隔朝雲合猿窺
曉日啼南方饒翠羽知爾飲清溪許棠寄黔南李校書
詩從戎巫峽外吟興更應多郡響蠻江漲山昏蜀雨過
公筵饒越味俗土尚巴歌中夜懷吴夢知經灔澦波顧
非熊送皇甫司録赴黔南幕詩黔南從事客禄利向來
饒官受外臺屈家移一舸遥夜猿聲不斷寒木葉微凋
遠别因多感新郎倍寂寥杜荀鶴送人尉黔中詩盤山
行幾驛水路復通巴峽漲三川雪園開四季花公庭飛
白鳥官俸請丹砂知尉黔中後高吟采物華許琳黔中
書事詩巴蜀水南偏山竆塞壘寛歳時將近臘草樹未
知寒獨狖啼朝雨羣牛向暮灘更聞蠻俗近烽火不艱
難竇羣黔中書懷詩萬事非京國千山擁麗譙佩刀看
日曬賜馬傍江調言語多重譯壺觴毎獨謡沿流如着
翅不敢問歸橈李頻黔中酬同院韋判官詩平生同所
為相遇偶然遲各着青袍後無歸白社期江流來絶域
府地管諸夷聖代都無事從公且賦詩　碑目云漢故
孝亷栁莊敏碑在州廨内字迹銷譌唐黔南節度使趙
國珍德政碑上元二年立在州南隔江崔能神道碑集
古録以為長慶二年立在州治山谷刀筆云宋左藏庫
副使東南第八將秦世章自長沙買石摹僧寶月古法
帖十卷載回黔安壁之紹聖院庭堅為之䟦按世章秦
子明涪州人也丹鉛録謂寶月帖又在隋開皇帖南唐
昇元帖之前比之金薄匱紙銀錠□痕者優劣當懸矣
　紀勝云魯直謫居有涪翁晩䇿杖至此觀江漲雨餘
天欲涼十五字墨蹟在州之嘉禾堂又黔中與人帖云
庭堅頓首竊觀鎮静足以安夷獠清節足以服吏民郡
閣宴閒時與僚佐歌舞以謝江山當亦無不樂時别後
未嘗不思英對也齋中小宴歌舞中更得新進否此邦
樂籍似皆勝渝瀘微有成都之風也　本志載宋冉木
震黔州倅衙月山岩銘云黔號古郡地居極邉倅治倚
山其山刺天有曰月巖古老相傳視事累月徧求茫然
偶濬溝渠巨石中填深掘視之厥狀巑岏中竇一穴透
明而圓皎如秋月翳絶雲煙旁補三隙如星之聫抆拭
細觀古識存焉善命僕夫挽置座前負以層石映以灣
泉日對其側卷舒簡編凡物遭遇皆有夤縁高岸深谷
知幾變遷惟我月巖存千萬年又飛來峯銘云黔山角
逐雲空相摩疊石其間如㦸如戈否則蹲伏横立攢阿
千狀萬怪知名㡬何惟飛來峯涪翁相遭有筆如椽三
字衮褒一經品題聲價倍高譬如人乎何地無材不遇
知音均混草萊有送吹嘘清㝠路開一飛沖天逈絶塵
埃噫歟兹石千古皚皚四維整植如出剪裁日炙雨澆
蒼然生苔不動惟汝何從飛來因涪翁重汝何能哉
志云緑陰軒在治南一里石軒下平曠可容十數人黄
魯直過此手書緑陰軒三字鐫于石壁至元年紹慶總
管向午鳳重修有臥佛巖與緑陰軒相近巖石欹懸生
一竅甚圓仰窺之又生一竅其中虚明有横石一塊眉
目宛然如來佛曲肱枕臥時也　紀勝云西南過江五
里有摩圍山夷獠呼天為圍以其高摩于天也道家謂
之洞天福地昔有樵者攀縁入洞見二老圍碁其中回
復尋之了不可得魯直安置黔中寓開元寺號摩圍老
人有石泉在山頂山勢壁立泉從石竇中流出寺僧以
甕接之為朝夕清供碑目載摩圍山唐人石刻云巴黔
路途濶遠亦無館舍凡至宿泊多倚溪嵓就水造飡鑽
木出火山谷集云丙子仲秋黔守席上客有舉杜少陵
中秋詩曰今夜鄜州月閨中只獨看遥憐小兒女未解
憶長安因戲作詞云舉頭無語家在月明生處住擬上
摩圍最上峯頭試望之偏憐鍾秀苦炎同甘誰更有想
見牽衣月到愁邉總未知又丙子仲秋奉陪黔陽曹使
君伯達翫月作減字木蘭花兼簡施州張使君仲謀云
中秋多雨常是罇罍狼籍去今夜雲開須道姮娥得得
來不知雲外還有清光同此會笛在層樓聲徹摩圍頂
上頭　九州要記云黔州有彭水在信寧縣即古之黔
中地志云唐長孫無忌墓在信寧西岸岐山之麓按史
無忌洛陽人累官太子少傅同中書門下三品高宗時
諫立武后許敬宗誣奏無忌反削其官爵謫黔州安置
沒葬是鄉居人歳以三月三日致祭云
　　　黔江縣
隋之石城縣也志云城東二十五里為舊縣矣又云歌
羅驛在治東百九十里黄魯直竹枝歌七首題于驛壁
其一云浮雲一百八盤縈落日四十九渡明鬼門闗外
莫言逺四海一家皆弟兄志云四十八渡水在治西二
十里發源栅山溪水折流四十八灣夾于兩岸之間春
月百花飄落隨水可愛又云治西五十里峭壁中有木
櫃人迹不到曰櫃子厓在四十八渡之中李頻泛黔江
詩野梅將雪競江月與沙寒即此水也
　　　忠州
譙周三巴記曰臨江縣後漢初平六年立在永寧郡東
四百里臨江南古城　水經曰江水又東逕臨江縣南
註謂王莽之鹽江縣也郡國志云梁于此立臨江郡隋
置臨州貞觀始改為忠州忠之名以巴蔓子或云嚴顔
按華陽國志周之季世巴國有亂將軍蔓子請師於楚
許以三城楚王救巴巴國既寧楚使請城蔓子曰藉楚
之靈克弭禍難誠許楚王城將吾頭往謝之城不可得
也乃自刎以頭授楚使楚王歎曰使吾得臣若巴蔓子
用城何為乃以上卿禮葬其頭巴國葬其身亦以上卿
禮今治西北一里有蔓子冡　三國志劉璋使嚴顔守
巴郡為張飛所擒欲降之顔曰有斬頭將軍無降將軍
飛怒命斬之顔從容曰斫頭便斫頭何必怒耶今臨江
縣西南二十里有嚴太守碑及詞蘓軾詩云先主反劉
璋兵意頗不義孔明古豪傑何以為此事劉璋固庸主
誰為死不二顔子獨何賢談笑傲碪几國亡君已執嗟
子死誰為何人刻山石使我空涕淚蘓轍詩云古碑殘
缺不可讀逺人愛惜未思磨相傳昔者嚴太守刻石千
歳字已譌嚴顔平生吾不記獨憶城破節最高被擒不
辱古亦有吾愛善折張飛豪軍中生死何足怪乗勝使
氣可若何斫頭徐死子無怒我豈畏死如兒曹匹夫受
戮或不避所重壯氣吞黄河臨危閒暇有如此覽碑慷
慨思横戈自註云碑在忠州本志州西五十里江中高
阜名唐土洲有嚴顔墓碑及祠　九域志云臨江郡有
古屈原碑王象之碑目亦引之東坡謂屈原古塔在忠
忠不當有此意者後人追思為之其詩曰楚人悲屈原
千歳意未歇精魂飄何處父老空哽咽至今滄江上投
飯救饑渴遺風成競渡猿呌楚山裂屈原古壯士就死
意甚烈世俗安得知眷眷不忍決南賓舊屬楚山上有
遺塔陸游詩云我遊南賓春暮時蜀船曾繫掛猿枝雲
迷江岸屈原塔花落空山夏禹祠塔在江之南岸　紹
聖四年王闢之知忠州建四賢閣於治後四賢者故相
司徒鄭州刺史南華劉晏士安故相贈兵部尚書嘉興
陸贄敬輿中書侍郎平章事贈司徒安邑李吉甫宏憲
刑部尚書致仕贈右僕射下邽白居易樂天皆有像設
今移在學宫　輿地碑目云忠州學宫有漢江原君石
闕闕上延熹等二十七字可搨自州西十五里移來者
又有晉王右軍半月橘帖經涪翁題䟦　又云州治有
漢建初中修道碑字已漫滅餘建初等十二字可辨治
内議道堂有唐率更柘漿帖碑太守王聖凃購自臨江
農民瞿氏命男宗摹刻紹聖四年七月二十四日後有
山谷題䟦　又云州儀門下有漢延熹嚴孝子碑按華
陽國志元初中貢孝子嚴永即此碑矣字已漫蝕餘延
熹二年等八十餘字自城西二十里移來者　文苑英
華唐蘇頲有授忠州刺史上騎都尉王守亷制陳子昻
有忠州江亭喜遇吴㕘軍見牛司倉序畧云江亭迴瞰
羅雜樹于階基山榭遥臨列羣峯于戸牖丹藤緑篠俯
映長筵翠渚洪瀾交流合坐者矣杜甫宴忠州使君姪
宅詩出守吾家姪殊方此日歡自須遊阮舍不是怕胡
灘樂取長歌送杯饒旅思寛昔曾如意舞牽率强為看
李端送濮陽録事赴忠州詩成名不逐雙旌逺空印還
為一郡雄赤葉黄花隨野岸青山白水映江楓巴人夜
語孤舟裏越鳥春啼萬壑中聞說古書多未校肯令才
子久西東白居易郡中春讌因贈諸客詩僕本儒家子
待詔金馬門塵忝親近地孤負聖明恩一旦奉優詔萬
里牧逺人可憐島夷帥自稱為使君身騎牂柯馬口食
巴江鱗暗淡緋衫故斕斑白髪新是時歳一月玉厯布
春分頒條足皇澤命宴及良辰冉冉趨府吏蚩蚩聚州
民有如蟄蟲鳥亦應天地春薫草席鋪座藤枝酒注樽
中庭無平地高下隨所陳蠻鼔聲坎坎巴女舞蹲蹲使
君居上頭掩口語衆賓勿笑風俗陋勿欺官府貧蜂巢
與蟻穴隨分有君臣　樂天刺史兹邦風流暇豫日事
遊賞其踪跡最著者有東樓荔枝樓鳴玉溪龍昌寺巴
子臺東坡東澗諸勝黄魯直為王聖凃作記云樂天東
樓以燕賓佐西樓以瞰鳴玉溪登龍昌上寺以望江南
諸山張樂巴子臺以會竹枝歌女東坡種花東澗種栁
皆相傳識其舊處焉　東樓即城東樓也白公東樓詩
云山束邑居窄峽牽氣候偏林巒少平地霧雨多陰天
隠隠煮鹽火漠漠燒畬煙賴此東樓夕風月時翛然憑
軒望所思目斷心悁悁又東樓竹詩云瀟瀟城東樓遶
之多修竹森然一萬竿白粉封青玉捲簾睡初覺欹枕
看未足影轉色入樓牀席生浮緑空城絶賓客向夕彌
幽獨樓上夜不歸此君㽞我宿　荔枝樓在治西南隅
即西樓也公既作荔枝圖以寄親友又建樓以賞之其
詩曰鄉路音信斷山城日月遲欲知州近遠階前摘荔
枝又西樓詩云悄悄復悄悄城隅隠林杪山郭燈火稀
峽天星漢𣺌年光東流水生計南枝鳥月沒江沈沈西
樓殊未曉　寰宇記云鳴玉溪在州西十里上有懸岩
瀑布高五十餘丈潭洞幽邃古木蒼然前刺史房式嘉
其幽絶特置蘭若凡有五橋以渡長慶集云鳴玉溪上
木蓮穠茂元和十四年夏命道士母邱元志寫之本志
云溪在治西二里發源西厓水聲如珮玉其傍有古刻
亦名西溪又云西北五里有木蓮洞宋錢求之詩云鳴
玉溪邉堪寓目木蓮洞下更闗情忠州好景無人說袛
得孤城小市名今治内有木蓮樓相沿其名非故處也
　龍昌有上寺下寺俱唐建在西山頂者為上寺即巴
臺寺也與翠屏山相對故云可以望江南志謂之巴子
臺巴子所築也唐宋詩刻存焉下寺即治平寺寰宇記
曰龍昌寺在臨江縣東今為治平寺白公嘗於寺旁植
栁栁盛則寺興栁衰則寺廢寺僧愛此栁比之甘棠
白傅登城東古臺詩迢迢東郊上有土青崔嵬不知何
代物疑是巴王臺巴歌久無聲巴宫沒黄埃志云巴王
廟在州東一里神即蔓子將軍也歳三月七日太守以
豕帛致祭先期土人具千鈞蠟祠之宋為永順祠今為
忠貞祠　王象之碑目云漢丁房雙石闕在巴王廟前
按左闕高可二丈覆以飛甍層觀最上琢雙扉一美人
現半身倚立中層琢車馬人物旁刻文螭糺蟠長可三
四尺金石古文云此漢畫之始也正面漢𨽻十行行三
十字强半剥落惟漢都尉丁房五字相聫可讀它無恙
者尚三二十字闕陰鐫云紹聖丁丑五月戊午知忠州
軍州事齊國王闢之軍事推官荆南李鑑兵馬監押雒
陽田缺巡檢安化楊中孝監稅濟南蓋犠逸録事高陽
張復臨江縣令竟陵張微司戸叅軍楊安文同司理㕘
軍雲安常彦臨江縣主簿東武缺同遊永順王祠坐東
軒面巴峽臨岷江望東溪之龍潭崇山峻嶺激湍清流
真山陰之蘭亭也於是賦詩酌酒極一時適將歸共觀
石闕之上讀漢都尉丁房碑欲重加刋刻而文字磨滅
竟不可辨相與嘆息而去右邉闕就圯近日為有司者
新之了非故物　巴臺下江中有石圓光如鏡旁有五
石笋簇之呼為仙人照鏡臺　勝覽云東坡在南賓郡
圃有亭名東亭白公詩緑樹為閒客紅蕉當美人又何
處慇懃重回首東坡桃李種新成又最憶東坡紅爛熳
野桃山杏水林檎蘇子瞻東坡之號實始於此其詩云
平生自覺出處老大粗似樂天非東坡之名偶爾同也
　志云東澗在治西開元寺側亦樂天時鑿公有東澗
種栁詩云野性愛栽植植栁水中坻三年未離郡可以
見依依　水經曰江水又逕虎鬚灘灘水廣大夏斷行
旅今州西二里有石梁三十餘丈横截江中俗呼倒鬚
灘即其處　輿地碑目塘土洲有貞元十七年叚文昌
撰耆老思舊碑有唐刺史房公式善狀碑志云塘土洲
在治西五十里有景德寺善狀碑立在普寧院中　水
經曰江水又東得黄華水口左逕石城南志云即皇華
洲在東五十里江浦週迴可二十里碑目云有宋忠州
貢院碑叅軍安元白立金魚堡碑陞忠州為咸淳府碑
俱在此洲上咸淳碑詔文勅門下皇天畀付有家敢怠
繼承之敬乾元首出庶物聿懷潛躍之初念聖考之貽
謀擇价藩而錫履嚴陵龍水之鎮受節齋□永嘉忠南
之封分茅主社睠言屏翰之重允協謳歌之歸漢輿地
之上圖若規先憲周舊邦之新命並錫府名以壯萬年
之觀亦尚一人之慶其改陞温州為瑞安府嚴州為建
德府宣州為慶遠府忠州為咸淳府咸淳元年八月二
十九日午時急速按寰宇記石城在臨江縣東百里岷
江之北岸李雄之亂巴西郡寄理于此城四面懸絶亦
謂之巴子城矣　華陽記曰臨江縣有鹽官在監凃二
溪一郡所仰按凃溪在州東八十里發源蟠龍洞來經
凃井井神為漢楊伯起井廟碑云神嘗刺史荆州遡江
至此憩于南城寺謂人曰江北二三里間安得有寶氣
耶至蟠龍洞見周柱下史丹爐曰此地有龍無虎宐其
丹不就也至凃山見白鹿飲泉曰寶氣在此矣土人從
所指處鑿磐石而得鹽泉廟在治東一里志云東南八
十里方斗山以形名也山有龍洞其神號方斗龍王所
謂凃山與蟠龍洞者此是又云東二十里香爐堆北有
石碑云處士楊佐墓漢楊伯起之裔孫　南山即翠屏
也在對岸二里山中有禹廟陸宣公墓玉虚觀朝真洞
望夫臺仙履迹諸勝白傅作樓以望之其詩云江上新
樓名四望東西南北水茫茫又有望南山寄行簡詩臨
江一嶂白雲間紅緑層層錦繡斑不作巴南天外意何
如昭應望驪山　輿地碑目禹廟有唐碑字畫漫滅不
可讀宋碑乃張俞作杜甫詩云禹廟空山裏秋風落日
斜荒庭垂橘柚古屋畫龍蛇雲氣噓青壁江聲走白沙
早知乗四載疏鑿控三巴度禹廟縁山行可里許為玉
虚觀輿地碑目云玉虚觀有唐人修建碑四方輿勝覽
云玉虚觀南三十步有陸宣公墓舊經陸宣公贄藁葬
于此或曰宣公已歸葬檇李忠南特虚塜耳然子美已
歸葬偃師而耒陽之墓自若太白已移殯青山而采石
之塜猶在則敬輿此基宜封植之矣玉虚亦名紫極觀
　通志云忠州南十里有望夫臺未詳其事按東坡忠
州望夫臺詩云山頭孤石逺亭亭江轉􁊁囘似石屏可
憐千古長如昨船去船來自不停浩浩長江赴滄海紛
紛過客似浮萍誰能坐待山月出照見寒影高伶俜
本志仙履跡石在治北八十里相傳昔有真人立此飛
昇今足跡尚存宋秦東詩仙人雙赤脚踏石如踏泥泥
痕尚可沒石痕不可迷　杜甫嘗居龍興寺有題院壁
詩云忠州三峽内井邑聚雲根小市常爭米孤城早閉
門空看過客泪莫覓主人恩淹泊仍愁虎深居賴獨園
陸游龍興寺弔少陵寓居詩中原草草失承平戍火胡
塵到兩京扈蹕老臣身萬里天寒來此聽江聲註云寺
門外江聲甚壯在州北八十里又二十里有㧞山寺與
龍興寺俱漢永平間建宋馮時行寶華寺詩雨宿初收
草木濃羣鴉飛去法堂空長廊無事僧歸晩盡日門前
只看松即漢之普明寺也已上三寺志云在州北九十
里　志云東北三十里大成寺漢初平建西北四十里
寶珠寺晉永和建西北百里雙龍寺唐貞元建張詠雙
龍寺詩未踏陽關已見山木鯨時吼翠微間老僧隨隊
看雲起居士㤀縁共鶴閒入眼煙光依砌濕倚空霧氣
遶山環三朝寶訓神明護大讀經章祝玉顔
　　　酆都縣
水經曰江水又逕東望峽東歴平都註謂峽對豐民洲
舊巴子别都也華陽國志巴子雖都江州或治平都即
此續漢書永元二年分枳置平都取界内平都山為名
　方輿勝覽云自酆都縣東行二里許始登山石徑縈
廻可一二里平瑩如掃林木邃茂夾逕翠栢黄葛殆萬
株有數十株是千年物此即平都山也　酈道元曰平
都有天師治兼建佛寺甚清靈道書號為平都福地輿
地紀勝云仙都觀在平都山唐建宋改景德又名白鶴
觀有陰長生詩天成四年書也通攷云陰真人祠刻詩
三章乃貞元中刺史李貽孫書元豐四年轉運判官許
安世過祠下閱石定為陰仙之作乃屬知䕫州吴師孟
書石送置觀中詩見神仙記　百川學海云治平末蘇
東坡泝峽泊舟仙都山下道士持陰長生石本金丹訣
就質真贋東坡荅曰不知也然士大夫過此必以請久
久自有知之者按古今詩謡云蜀道觀中渫井得一碑
其文曰有物有物可大可久採乎蠶食之前用乎火化
之後成湯自上而臨下夸父虚中而見受氣應朝光功
參夜漏白英聚而雪慚黄酥凝而金醜轉制不已神趨
鬼驟金歟玉歟天年上壽無著於文訣之在口此即陰
仙所著丹訣也　勝覽云陰長生以延光元年於平都
山白日昇天山頂五雲洞中嘗有雲氣從丹井中出洞
有五雲樓壁上瑶池樂部四字段文昌書　輿地碑目
云仙都觀有二仙公碑李䖍撰二仙銘薛湜撰俱景雲
二年立陰真人影堂碑王真人碑俱李吉甫撰貞元年
立其石瑩潤而白號為玉石碑又有商比干銅盤銘開
元間掘自偃師縣翻刻于此文曰右林左泉後岡前道
萬世之銘兹焉是寶又有中和元年忠州刺史陳侁三
官碑丞相段文昌修觀碑段少監修齋記天尊石像記
老君石像記張大理詩杜光庭石函記按今皆不存
志云總真羣仙之府道山洞天等刻或𨽻篆或真行大
徑尺吕純陽書見存純陽登平都有訪仙詩云盂蘭清
曉過平都天下名山總不如兩口單行誰解識王陰空
使馬蹄虚又云一鳴白鳥出青城再謁王陰二友人口
口惟言三島樂擡眸已過洞庭春宋蘇軾詩足躡平都
古洞天此身不覺到雲間擡眸四顧乾坤濶日月星辰
任我攀又平都天下古名山自信山中歳月閒午夢任
隨鳩喚覺早朝又聽鹿催班蘇轍詩山前江水流浩浩
山上蒼蒼松栢老舟中去客日紛紛古今換易如秋草
空山樓觀何崢嶸真人王逺陰長生飛符御氣朝百靈
悟道不復誦黄庭龍車虎駕下來迎去如旋風轉太清
真人厭世不回顧世間生死如朝暮學仙度世豈無人
飱霞絶粒常辛苦安得獨從逍遥君泠然乗風駕浮雲
超世無有我獨行范成大詩云神仙得者王方平誰其
繼之陰長生飄然空飛五雲軿上賔寥陽㽞玉京石爐
丹氣常夜明寵光萬栢森千齡峽山偪仄岷江縈洞宫
福地古所銘云有北陰神帝庭太陰黒簿囚鬼靈自從
仙都啟巖扄高霞流電飛伏精暉景下墮爍九氷寒絶
苦道升無形至今臺殿棲岑􁭊隋圬唐堊㽞丹青十仙
怪寄溪如清瑶池仙仗紛娉婷琅璈赴節鏘欲鳴我來
秋暑如炊蒸汙流吁氣扶枯藤摩挲衆蹟不暇評聊記
梗槩知吾曾　段文昌修平都觀記云平都山最高頂
即漢時王隂二真人蟬蜕之所也峭壁千仞下臨湍波
老栢萬株上挿峯嶺靈花綵羽皆非圖志中所載者昏
旦萬狀信非人境貞元十五年余西遊岷蜀停舟江岸
振衣䖍潔詣諸洞所石嵒靈竇蒼然相次苔龕古書依
稀可辨時與道侣數人坐於下須臾天籟不起萬竅風
息山光耀於耳目煙霞拂於襟袖相顧神竦若在紫府
𤣥圃矣牽於行役不得淹久瞻眺惆悵書名而去邇來
已三十四年太和庚戍歳自淮南移鎮荆門有客由峽
中來者皆言當時題記文字猶在觀宇歳久臺殿荒毁
不三數年必盡摧没於巖壑矣乃捨一月秩俸俾令修
葺子來同力浹旬報就去年冬十一月詔命換麾幢再
領全蜀泝三峽厯舊遊依然景物重喜登覽聞泉聲而
緩步愛松色而難别遂命筆硯志於巖谷時太和七年
正月五日　道經云老子騎青牛度函谷將息駕于平
都今縣二里有青牛山在平都之左　方輿勝覽云景
德觀前鹿麂時出沒林間與人狎志云自平都西去一
里林樹叢宻者白鹿山也霏雪録云蘇老泉將遊仙都
觀知縣李長官云故知君之將至也問何以知之曰此
山巨鹿鳴輒有客至屢驗輒未一失老泉亦嘗為人言
之東坡白鹿山詩云日月何促促塵世苦拘束仙子去
無跡故山遺白鹿仙人已去鹿無家孤悽悵望曾城霞
至今聞有遊仙客夜來江浦呌平沙長松千樹聲蕭瑟
仙客去人無咫尺夜鳴白鹿安在哉滿山秋草無踪跡
山之翠㣲有玉鳴泉響作琴音清澄玉色其麓有流杯
溪溪凡七出相傳平都之仙常燕集于此　華陽國志
巴子又立市於龜亭北岸今新市里是也註水經曰平
都縣有市肆四日一會東坡詩我生飄蕩去何求再過龜
城歳五周身行萬里半天下僧臥一菴初白頭題云過
石龜山作也舊志石龜山在縣東五十里其下有村墟
　志云縣在豐民洲登平都山望岷江西來繞之而去
其支流派别名為溪者可得而數焉稂溪在治東山上
有魏國夫人墓未詳年代葫蘆溪在西南邃窈莫測蛟
龍是宅青螺緑髻上下相映志謂之月鏡潭也碑溪以
古碑名不知何代物去縣稍遠望途溪在古南賔縣地
今為南賔里舊屬忠州鄰石砫司　志又云龍渠縣今
名縣壩屬散毛宣撫司縣有引藤山出藤大如指可以
吸酒白樂天詩閒拈枯葉題詩句悶折藤枝引酒嘗亦
近南賓界愚按豐民洲在平都山下隋兩取之以名
縣自豐旁加邑而羅酆地府之説始行今引真誥廣記
二文附此真誥曰羅酆山在北方癸地註此癸地未必
以六合言當是於中國指向正在幽州遼東之北北海
之中去岸不知㡬千萬里又曰六天宫是鬼神六天之
治也洞中六天宫亦同名相像如一世有知酆都六天
宫門名則百鬼不敢為害陶宏景曰此應是北酆鬼王
決數罪人住處其神即經所稱閻羅王矣太平廣記曰
東都豐都市在長壽寺之東北初築市垣掘得古塚土
藏無塼甓棺木陳朽觸之便散屍上著平上幘朱衣得
銘曰筮道居朝龜言近市五百年間于斯見矣當時達
者㕘驗是魏黄初二年所葬也然范成大詩云有北陰
神帝庭太陰黒簿囚鬼靈則酆都之說亦不起于近代
　　　墊江縣
唐通典曰魏恭帝始置忠州墊江縣後周改名魏安隋
開皇十八年復為墊江蔡松年南史補曰漢之墊江今
之合州也合州置自西魏及隋煬帝改合州為涪陵郡
於是移墊江之名于桂溪縣桂溪溪旁多桂樹也縣以
樹名寰宇記曰桂溪縣有清水有容水在桂溪南三里
清水唐縣名猶開州之清濁二水矣縣又有鹽溪今治
北小溪上有古碑乃宋淳熈中物　孟康註地理志曰
墊江之墊音重叠之叠晉太康地記曰墊江因李雄之
亂移置于陽闕陽闕未詳疑即陽闗為三闗之一　碑
目會仙洞牓在治北四十里之鳳凰山李太白書羅王
洞牓在治北五十里之西山李唐勑賜也按西山磐石
上有巨人迹或羅王榜之始名　志云東北二十里有
古寺曰秋月禪闗唐馬祖修淨之所即峯頂山也又二
十里有古洞飛湍喧豗如雷聲聞十餘里久晴聞之則
雨久雨聞之則晴　段氏遊蜀記曰忠州墊江縣以蘇
薫為席絲為經其色深碧　渝志云明玉珍僭號以墊
江為雞鵝食邑亦猶巴子以東突硤為畜牧沮矣
　
　
　
　
　
　
　蜀中廣記卷十九
欽定四庫全書
　蜀中廣記卷二十
　　　　　　　　　　　　明　曹學佺　撰
　名勝記第二十
　　遵義道
　　　遵義府
　　　遵義縣附郭
漢書唐䝉上書說武帝曰竊聞夜郎國所有精兵可得
十萬浮船牂柯出其不意此制越一奇也上乃拜䝉為
中郎將從巴筰闗入見夜郎侯厚賜諭以威德約為置
吏夜郎傍小邑皆貪漢繒帛以為漢道險終不能有也
廼且聽䝉約還報乃以為犍為郡發巴蜀卒治道自僰
道指牂柯江司馬相如又往諭意皆不聽命數反叛及
南越反上使馳義侯同犍為發南夷兵且蘭君乃反殺
使者會越已破引兵誅且蘭遂平南夷　唐書云天下
山河之象在乎兩戒南戒自岷山迤邐及北地上郡西
南至巴蜀漢中東及牂柯今遵義之區雖四塞為固而
襟帶之脈則牂柯江水矣　郡志云碧雲峯在治西四
峯並峙中央逈出青碧如雲按神君張亞播州玉皇碑
云城西碧雲峯下公府西北隅夷衍清勝隠然神仙窟
宅　志又云城外桃源洞石乳天垂見者眩目沈德元
詩云亭跨桃源石溪山真美哉笑同今日上醉去㡬時
來環野誰堪據寸心當自裁丈人千古意倚望一銜杯
後人因立美哉亭　四夷傳宋淳熙中遷遵義軍於穆
家川志云穆家川源出龍岩山流經湘山一名湘川李
白詩云洛陽才子謫湘川元禮同舟月下仙記得長安
還一笑不知何處是西天白詩又云石笋如掉筆懸于
山之巔誰謂不平者與之書青天志云今樓山闗石笋
參天是白題詩處也　志云海龍囤為楊酋穴壘在治
北三十里四面斗絶後有側徑畧一線今居人尚不知
通於何所故老相傳昔白龍太子據此今為白龍寺又
城外福光寺有銅佛像初人見之荒莽中欲取者數風
雷輒作不敢近有異僧率土人齋戒乃得今在寺中又
有龍山鐘黒達樹皆異物也播平鐘為水西持去樹猶
存　志又云城北門有廖孝亷故宅城東郭有二冉故
宅司北有苖齋郎故宅按齋郎太廟執事之官也人代
未詳寰宇記謂齋郎水源出蒿芰里楚米陂經小溪里
入瀘江本此二冉宋末播州名士冉璡冉璞也有文武
才前後辟召皆不赴余玠安撫四川築招賢館兄弟往
謁玠與分庭抗禮久無所試使人窺之惟相對據地以
堊畫地為山川城池狀因獻城釣魚山之䇿者廖孝亷
事不可攷　寰宇記云貞觀九年分牂柯北界置郎州
領㳟水高山貢山柯盈􁞵施釋鷰六縣十一年省十三
年又於其地置播州取播川為名仍復六縣其明年
改恭水為羅䝉縣高山為舍月縣貢山為胡江縣柯盈
為帶水縣􁞵施為羅為縣釋鷰為胡刀縣十六年又改
羅䝉為遵義縣二十年以夷州之芙蓉瑘川二縣來屬
顯慶五年廢舍月胡江羅為三縣景龍三年陞播州為
都督府先天二年罷天保元年改為播川郡乾元元年
復為播州　寰宇記云畲陵山在遵義縣東四十五里
夷牢水西自帶水縣來東流經縣北一里又屈曲南流
入廢胡刀縣界帶水源出舊縣西大山東流經帶水縣
城北又東流至廢胡刀界注胡江水按唐永徽中廢帶
水縣在府北三十里宋大觀建遵義軍於白綿堡亦在
府北三十里似同一地　隋楊素贈薛播州詩凡十四
首即薛道衡也汾陰人少孤專精好學甚著才名隋高
祖除為内史累遷上儀同其為播州疑在煬帝之世詩
云在昔天地閉品物屬屯䝉和平替王道哀怨結人風
麟傷世已季龍戰道將竆亂海飛羣水貫日引長虹干
戈異革命揖讓非至公又兩河定寶鼎八水域神州函
闗絶無路京洛化蓬邱漳滏爾連沼涇渭余别流生郊
滿戎馬涉路起風牛班荆疑莫遇贈縞竟無由又五緯
連珠聚千載濁河清金亡潛虎質閏盡自蛙聲聖期伊
旦暮天禄啓炎精霧生三日重星飛五老輕禋宗荅上
帝改物創羣生又道昏雖已朗政故猶未新刳舟洹水
際結網大川濵出遊迎釣叟入夢訪幽人植林雖各樹
開榮豈異春相逢一時泰共幸百年身又束帛賁邱園
生芻自幽谷塵芳金馬路瀾清鳳池澳零露既垂光清
風復流穆傾盖如舊知彈冠豈新沐利心金各斷芬言
蘭芙馥又自余厯端揆緝熙恧時彦及爾陪帷幄出納
先天睠高調發清音縟藻流餘絢或如彼金玉歳暮無
凋變余松待爾心爾筠㽞我箭又荏苒積歳時契濶同
遊處閶闔既趨朝承明還宴語上林陪羽獵甘泉侍清
曙迎風舍暑氣飛雨凄寒序相顧惜光陰㽞情共延佇
又滔滔彼江漢實為南國紀作牧求明德若人應斯美
高臥未褰帷飛聲已千里還望白雲天日暮秋風起峴
山君儻遊淚落應無已又漢陰政已成嶺表人猶蠧借
寇北方新還珠總如故楚人結去思越俗歌來暮陽烏
尚歸飛别鶴還廻顧君見南枝巢應思北風路北風吹
故林秋聲不可聽雁飛竆海寒鶴唳霜臯淨含毫心未
傳聞音路猶夐唯有孤城月徘徊獨臨映弔影余自憐
安知我疲病又養病願歸閒居榮在知足棲遲茂陵下
優游滄海曲古人情可見今人遵路躅荒居接野竆心
物俱非俗桂樹方叢生山幽竟何欲又所欲棲一枝禀
分豐諸已園樹避鳴蟬山梁遇時雉野陰冒叢灌幽氣
含蘭芷悲哉暮秋别春草復萋矣鳴琴久不聞屬聽空
流水又秋水魚遊日春樹鳥鳴時濠梁莫共往幽谷有
相思千里悲無駕一見杳難期山阿散瓊蘂庭樹下丹
滋物華不相待遲暮有餘悲又銜杯向南浦寒色黯沈
沈風起洞庭險煙生雲夢深獨飛時慕侶寡和乍孤音
木落悲時暮時暮感離心離心多苦調詎假雍門琴
唐韓愈作桺宗元墓誌畧云初子厚自桺州召至京師
而復為刺史也中山劉夢得禹錫亦在遣中當詣播州
子厚泣曰播州非人所居而夢得親在堂吾不忍夢得
之竆無辭以白其大人且萬無母子俱往理請於朝將
拜疏願以桺易播雖重得罪死不恨遇有以夢得事白
上者夢得於是改刺連州嗚呼士竆乃見節義今夫平
居里巷相慕恱酒食遊戯相徴逐詡詡彊笑語以相取
下握手出肝肺相示指天日涕泣誓生死不相背負真
若可信一旦臨小利害僅如毛髪比反眼若不相識落
䧟穽不一引手救反擠之又下石焉者皆是也此宐禽
獸夷狄所不忍為而其人自視以為得計聞子厚之風
亦可以少愧矣
　　　桐梓縣
華陽國志夜郎郡古夜郎國也屬縣二千戸治夜郎縣
有遯水通廣欝林有竹王三郎祠甚靈響劉敬叔異苑
云漢武帝時夜郎竹王神者名興初有女子浣於豚水
見三節大竹流入足間推之不去聞其中有號聲持破
之得一男兒及長有才武遂雄夷獠氏自立為夜郎侯
以竹為姓所破之竹棄於野即生成林王嘗與從人止
石上命作羹從人曰無水王以劒擊石泉便湧出今竹
王水及破竹成林並存　後漢使唐䝉開牂柯郡斬竹
王首夷獠咸訴以竹王非血氣所生甚重之求為立後
太守吴霸以聞帝封三子為侯死配食父廟今夜郎縣
有竹王三郎祠是其神也本志云夜郎里有竹王洞是
其故處　九州要記云夜郎自古非臣服州郡之地昔
漢武帝開拓南邉始置夜郎縣　後漢書曰夜郎者臨
牂柯江江廣百餘步足以行船唐䝉發巴蜀卒治道自
僰道抵牂柯江即此地十三州志云牂柯者江中山名
晉永嘉二年分牂柯置夜郎郡兼置充州寰宇記唐武
德二年以梓橦縣為充州開元十五年改為夜郎縣又
云充州故夜郎侯邑牂柯都尉居之南中八郡悉夜郎
之西陲也其屬縣有梓橦思王思渝底水按梓橦即今
之桐梓縣矣　志云編户夜郎里中有李太白故宅白
坐永王璘之禍南流于此按蔡寛夫詩話云太白之從
永王璘世頗疑之唐書載其事甚畧亦不為明辨其是
否獨其詩自序云半夜水軍來潯陽滿旌㫋空名適自
誤迫脇上樓船從賜五百金棄之若浮煙辭官不受賞
翻謫夜郎邉以此觀之則太白豈從人亂者哉　太白
集有流夜郎題葵葉云慚君能衛足歎我遠移根白日
如分照還歸守故園其流夜郎聞酺不預詩云北闕聖
人歌太康南冠君子竄遐荒漢酺聞奏鈞天樂願得風
吹到夜郎寄内詩云夜郎天外怨離居明月樓中音信
疎北雁春歸看欲盡南來不得豫章書流夜郎贈辛判
官云昔在長安醉花栁五侯七貴同杯酒氣岸遥凌豪
士前風流肯落他人後夫子紅顔我少年章臺走馬着
金鞭文章獻納麒麟殿歌舞淹㽞玳瑁筵與君自謂長
如此寧知草動風塵起函谷忽驚胡馬來秦宫桃李向
胡開我愁遠謫夜郎去何日金雞放赦回寄韋南陵氷
云胡驕馬驚塵沙起蕃兒飲馬天津水君為張掖近酒
泉我竄三巴九千里天地再新法令寛夜郎遷客帶霜
寒西憶故人不可見東風吹夢到長安竄夜郎憶秋浦
桃花舊遊云桃花春水生白石今出沒揺蕩女蘿枝半
挂青天月不知舊行徑初拳幾枝蕨三載夜郎還於兹
煉金骨又夜郎承恩放還兼欣克復京師示息秀才云
黄口為人羅白龍乃魚服得罪豈怨天以愚䧟網目鯨
鯢未剪滅豺狼屢翻復悲作楚地囚何日秦庭哭遭逢
二明主前後兩遷逐去國愁夜郎投身竄荒谷半道雪
屯䝉曠如鳥出籠遥欣克復美光武安可同天子巡劒
閣儲皇守扶風揚袂正北辰開襟攬羣雄胡兵出月窟
雷破闗之東左掃因右拂旋收洛陽宫回輿入咸京席
卷六合通叱咤開帝業手成天地功大駕還長安兩日
忽在中一朝讓寶位劒舄傳無竆媿無秋毫力誰念矍
鑠翁弋者何所慕高飛仰㝠鴻棄劒學丹砂臨爐雙玉
童寄言息夫子歳晚陟方蓬　唐李嘉祐送上官侍御
詩莫問黔中路令人到欲迷水聲巫峽裏山色夜郎西
張籍送蠻客詩借問炎州客天南㡬萬程江連惡溪路
山遶夜郎城按志夜郎城在桐梓驛二十里有碑坊字
已剥蝕明楊慎元夕桐梓驛詩云載石孤峯古驛門清
羌吹笛報黄昏三家村裏無燈火千樹梅花作上元夜
郎曲云夜郎城桐梓源東堞壘平村民如野鹿猶說翰
林名夜郎溪槃木陰中半景西漁舟投樹宿水鳥遶花
啼夜郎歌漢宫曾取敎秦娥竹枝傳窈紏楊栁轉猗儺
　志云夜郎里有廢扶歡縣址按寰宇記扶歡縣唐貞
觀十七年與榮懿縣同置以縣東扶歡山為名也屬溱
州唐書貶韓偓為榮懿尉即此地又有廢溱溪郡按寰
宇記溱州土地所屬與夷州同亦貞觀十七年置天寶
元年改為溱溪郡志又有廢鼎山縣在治西十里不知
何代設城壘猶存
　　　仁懐縣
寰宇記云芙蓉縣唐貞觀五年置屬􁞵州尋屬牢州十
六年牢州廢改屬夷州又改屬播州初置在芙蓉山上
後移於縣東南三里之芙蓉江側此芙蓉縣之所由名
也　寰宇記又云仁水在縣西南一里東南流注􁞵水
志云仁水在宣慰司東南五十里此仁懷縣之所由名
也　圖經云廢舍月縣在州東南九十里唐貞觀九年
於縣理置高山縣旋改為舍月縣以界内舍月山為名
涪陵江在其東九十里　廢胡江縣在州東南四十里
貞觀九年於縣置貢山縣旋改為胡江縣以界内胡江
為名有巴水在其南三十四里　廢羅為縣在縣西南
二百里貞觀九年置􁞵施縣旋改為羅為縣以界内羅
為水為名水源自縣西百里羅為山出流經縣南又東
流至胡江入涪陵水也顯慶五年廢城址猶存　廢胡
刀縣在縣西南五十里貞觀九年置釋鷰縣旋改為胡
刀縣因胡刀以為名水在縣南一里東流合胡江開元
二十六年廢
　　　真安州
圖經云本夷州之境與黔思犬牙其地山溪竦秀崗巒
連綿竹樹茂林千里不絶物産頗饒與渝之南川武隆
彭水相接壤　寰宇記云唐貞觀十七年廓闢邉夷置
播川鎮後因其處有降珍山乃以鎮為珍州取山名也
長安四年改舞州開元十三年又改鶴州十四年復為
珍州宋乾德四年刺史田遷上言自給賜珍州郡名已
來連遭火災乞改州名詔改為高州尋以嶺南有高州
加西字元復為珍州偽夏明玉珍避諱因改為真州
圖經云唐太宗開山洞始置珍州時并置夜郎麗皐樂
源三縣寰宇記云其縣并在州側近或十里或二十里
隨有畲田處為寄理移轉不定方輿云珍州有麗皋白
厓思義安定壽山五堡官軍所駐也夜郎今桐梓縣樂
源廢縣在治西六十里有樂道書院漢尹珍建又云尹
珍以俗敦稼穡併建務本堂　紀勝云珍州有東松西
松豹子羅䝉四山按二松俱在州南三百二十五里豹
子在州北八里山多産豹羅山在州西南三百里内唐
志有羅䝉縣言此山高遠可瞰羅䝉也　勝覽云三江
者去州三十里即明溪又曰虎溪在州東十七里思溪
在州西北百八十里出南平軍與明溪合又有貫珠溪
按在今治西八十里源出虹轉山下屈曲會合三江矣
　志云楊六郎寓白鳩亭亭在古城其憇休處在三塊
石足迹猶存按六郎宋太原楊業之子楊延昭也事跡
不可攷又云偽夏僭號其將江中立築城以守舊州城
是也真州將鄭昌孫據石城抗之今南山寨是也宋兵
初至昌孫執中立以獻命得世其地　按平播之後真
州始加安字州判官有鄭駱二姓鄭即昌孫後也駱氏
未詳方輿勝覽云宋徽宗時大駱解上下族帥駱世華
駱文貴等獻地立珍州亦曰樂源郡或即駱之始云
　　　綏陽縣
寰宇記云夷州義泉郡理綏陽縣在漢為牂柯郡境厯
代恃險不聞臣附隋大業七年始受招慰置綏陽縣屬
明陽郡今寧夷縣西北八十里舊明陽郡是也唐武德
四年罷郡置夷州於思州寕夷縣領夜郎神鳳豐樂綏
養雞翁伏遠明陽高富寧夷思義丹川宣慈慈岳十三
縣六年廢雞翁縣貞觀元年廢夷州仍省夜郎神鳳豐
樂三縣以伏遠明陽高富寧夷思義丹川六縣𨽻務州
宣慈慈岳二縣𨽻溪州綏養縣屬智州四年於黔州都
上縣復置夷州六年復分置雞翁縣十一年以義州之
綏陽黔州之高富二縣來屬其年又自都上縣移於今
理領綏陽都上高富雞翁四縣十七年又以廢牢州義
泉洋川二縣來屬天寶元年改為義泉郡乾元元年復
為夷州按今貴州石阡府所轄多係夷州地以綏陽為
舊理所故詳及之　圖經綏陽縣有波利山在北二十
里有安微水一名孤微水西自綏養故縣來東流經縣
南八里又東入都上縣界涪江水在縣東十八里南流
注安微水　方輿云綏陽故城在今縣西三里貞觀十
二年移於今理廢城存按縣志今綏陽又移治觔竹里
在真州長官司西北二百五十里外　志云縣北十里
碧霄洞濶數十丈懸石嶙峋天成萬態如刻如畫又二
十里有三張水即羅甘溪也其源出於古井毎日辰午
申三潮不爽焉　古蹟攷云趙家里之望魚樓旁有三
撫墓按楊酋家廟碑三撫姓趙氏鄱陽人乾符初播有
白龍太子之亂其父當寨團練使偕楊祖平之遂挿草
為標于杉木堂入籍而生三撫既長有神異讀書於趕
水鎮嘗騎馬歸韉下拖砂石兩片今趙廟前上馬石是
也刻有壬戍年等字墓存廟後二十丈許有隙可窺見
其槨以鉤懸去地二尺許　古蹟考云朗水里之溪源
地有桺宗元書院按子厚以桺易播尚未得請不知何
以有祠曰重其義也　志云宋大觀初於綏陽縣置承
州廢都上縣在其南二十五里廢義泉縣在西南百里
廢洋川縣在西北百里　寰宇記云都上縣隋置唐武
德元年屬黔州貞觀四年置夷州縣為理所十一年州
始移綏陽有涪水一名洑野水西元自綏陽縣界流入
經縣西十四里又折西南流入費州雞翁縣界　義泉
縣本牂柯地隋大業十一年置初屬明陽郡唐武德二
年改屬義州貞觀十一年於縣理置牢州十七年牢州
廢縣屬夷州有支離水東北自廢綏養縣流入流經縣
西又東南流入廢樂安縣界　洋川縣亦牂柯地武德
二年於縣東北七十里置屬義州貞觀元年改屬思州
開元二十五年屬夷州有小水西南自廢高富縣流入
東北經縣七十里又北入務川縣界　寧夷縣舊屬思
州開元二十五年屬夷州　廢高富縣在今州東北百
里隋大業七年於廢縣南三十里置屬明陽郡末年䧟
夷獠唐武德四年再置屬夷州貞觀元年改屬務州十
年又改屬黔州十一年復屬夷州有小水在其縣南三
十里東入寧夷縣界　廢雞翁城在縣西南七十里武
德四年置屬夷州有洑野水東自都上縣界流入經縣
南三里又南入費州城樂縣界永徽後與高富縣同廢
　
　
　
　
　
　
　蜀中廣記卷二十
欽定四庫全書
　蜀中廣記卷二十一
　　　　　　　　　　　　明　曹學佺　撰
　名勝記第二十一
　　下川東道
　　　䕫州府一
　　　奉節縣附郭
水經曰江水又東逕南鄉峽東寰宇記云南鄉峽在奉
節縣西四十七里龍洞溪出焉按即今之龍洞候館矣
梁元帝早發龍窠詩征人喜放溜曉發晨陽隈初言前
浦合定覺近林開不疑行舫動惟看遠樹來還瞻起漲
㟁稍隠陽雲臺　經云江水又東逕永安宫南註云劉
先主終於此諸葛亮受遺處也其間平地可二十里許
江山逈濶入峽所無城周十餘里背山面江頽墉四毁
荆棘成林左右民多墾其中郡國志曰先主改魚復為
永安仍於州西七里别置永安宫城在平地陸游入蜀
記云二十七日早至䕫州州在山麓沙上所謂魚復永
安宫也宫今為州倉而州治在宫西北甘夫人墓西南
景德中轉運使丁謂薛顔所徙比白帝頗平曠然失闗
險無復形勢按寰宇記云周武帝天和元年自白帝城
移理於永安宫南五十步宣政元年復還白帝城矣
志云郡有義泉諸葛武侯所鑿侯慮城中無水乃接筒
引泉入城後䕫守亡藝以𣙜水取錢至宋待制王龜齡
罷之陳剛甃井記云䕫惟節度府漕臺西㕔有井紹興
二年井大壞景公領使事發地二百尺而始及泉以柟
木甃之　志云郡學即永安官址固陵文類云郡守錢
唐單䕫仝漕使濩澤張玠以紹熙元年六月初吉祗謁
先聖先師因延肄業之士别駕漢嘉張子震郡文學三
山柯甲皆在施萬大寧文學掾錢塘李延光九華湯嵓
起三衢毛憲寔與焉遂會食明道堂規廡一新見國子録
范仲黼經營之美因啜茗觀三峽圖聽水琴聲清話久
之翛然忘暑遐想詠歸之風名敎之樂其有既耶按柯
甲跋云其字皆𨽻古體　碑目云少陵遊蜀凡八稔在
䕫獨三年平生所賦詩凡千四百六篇而在䕫者三百
六十有一治平中知州賈昌言刻十二石于北園歳久
字漫滅建中靖國元年運判王蘧新為十碑今碑在漕
司　北園即瀼西果園也入蜀記云地在瀼之西故一
曰瀼西土人謂山間之流通江者曰瀼杜甫暮春題瀼
西新賃草屋詩久嗟三峽客再與暮春期百舌欲無語
繁花能㡬時谷虛雲氣薄波亂日華遲戰伐何由定哀
傷不在兹其二北郊千樹橘不見比封君養拙干戈際
全生麋鹿羣畏人江北草旅食瀼西雲萬里巴渝曲三
年實飽聞其三綵雲陰復白錦樹曉來青身世雙蓬鬢
乾坤一草亭哀歌時自短醉舞為誰醒細雨荷鉏立江
猿吟翠屏其四壯年學書劒他日委泥沙事主非無禄
浮生即有涯高齋依藥餌絶域改春華喪亂丹心破王
臣未一家又將别巫峽贈南鄉兄瀼西果園四十畝詩
云苔竹素所好萍蓬無定居遠遊長兒子㡬地别林廬
雜蘂紅相對他時錦不如具舟將出峽巡圃念攜鋤正
月喧鶯未兹辰放鷁初雪籬梅可折風榭栁㣲舒託贈
卿家有因歌野興疎殘生逗江漢何處狎樵漁　郡有
制勝樓即北樓也宋張商英序云䕫據荆蜀往來之衝
渝瀘施黔疆場之郡倚州為重而頽垣廢塹居民暮夜
出入不禁殆非所以防㣲消患嚴宫府壯屏翰之意也
熙寧十年轉運副使董大夫請於朝而新之知郡事王
仲祥董其役遂負赤甲之固合月臺之遺址而増築之
建為譙樓宏大煥聳凡山川之形勝盡在目中大夫以
制勝名之盖慮深哉既落成諸公賡詩以詫之將鑱于
石以廣其傳於是金馬張商英適西來為之序云爾尚
書司門郎中知軍州事王延禧北樓詩云䕫子城新築
長江便作濠欲兼諸面敵故起北樓高即舊基仍峻因
時力不勞青天纔咫尺翠壁似周遭近照東西瀼遥分
上下牢百蠻歸指掌三峽見秋毫帝道方無外皇威到
不毛三鈎閒夜鎖八陣縱春遨守土慙非稱提兵亦謬
叨經營皆使指備豫本戎韜功乏為山助名加制勝褒
登臨欲吟咤深愧杜陵豪　方輿勝覽云白雲樓在計
臺有三層程之才序云漕舍據北山之麓西園錦石堂
又據漕舍之北地勢最高歳久且敝因稍増築代以重
樓名其上曰白雲樓中曰秋濤閣下曰山堂登覽之勝
甲於一郡於其成也不可無紀輒吟詩一篇為作者前
驅耳詩云鬻熊城郭遶蒼崖萬壘煙嵐亦壯哉平地窺
覦心未愜重樓徙倚眼初開披襟風月爭新入剖目江
山破逈來日落三峨知處所雲浮雙闕欲崔嵬胡牀不
愧庾公興奕簟還思杜老才更待攜衾盡清景夜深欄
檻逼昭回　勝覽云江月亭在戎鈐司王龜齡詩長江
何處水明月㡬州天月與江無約相逢是偶然碑目云
癸亥燈夕前一日臨川何異同叔招王鈐轄飯次日當
用故事邀漕使鉅野李誠之同至江月亭鈐轄錄示梅
谿舊題預有所請方辭以老罷無復强綴語言聊記歳
月云爾是夕五鼓形於夢寐得二十字其辭曰月湖湖
上月到處有光輝既解相隨出當須照我歸覺而甚喜
歸日可期既登兹亭水月相得愈切刀頭之夢故併書
以遺之鈐轄名光遠字宏父是為江月主人　固陵文
類云瑞白堂在治内郡守王十朋五月十五日夜與劉
韶美草酌於瑞白堂秉燭觀跳珠分韻得跳字詩云五
月峽中天氣歊竹筩引水那能澆江濆龍老臥未起崖
石不枯珠自跳草草杯盤對君酌燈前疑是簷花落毫
端寫出萬斛珠共向炎天作冰雹妃子名園荔子丹綘
囊初摘堆金盤細擘輕紅唱君曲咀嚼水晶牙頰寒老
翁真箇如年少激水成珠堪一笑劉侯自有胷中珠不
止照人兼自照劉儀鳳得珠字云别來世故朝昏殊相
與言之汗糢糊兩翁得酒促坐席感深念極氣欲蘇籜
龍亦解作水供細繹尋文如渴烏衣巾生秋背毛豎金
石相應環佩趨江山豪壯傍尊俎醉中頻貫纍纍珠此
時一事復挂口為樂未竟成喑嗚䕫州憂民困湯火潤
澤有志無坦塗眼前焦熬十萬戸欠伸戲笑皆霑濡自
操量鼓入官廩不輸一錢分水符讀書功力無表畔久
矣俗吏輕吾儒　韶美有自歸州陸行至䕫州詩云久
客歸心速江流設險艱夢驚人鮓甕生出鬼門闗草滿
離騷國神依暮雨山未平千古恨慘澹入躋攀又飛溜
時時雨疎風處處蟬草茵秋臥月雲幕午垂天夷險籃
輿底陰晴鳥道邉荒村無勞酒坐睡媿赬肩又戸口村
無㡬犁鋤力不堪林荒樗櫟壽月黒虎狼貪幽絶雲眠
穏清閒谷飲甘故山深未極壤斷葢茅菴又倚伏闗羣
動幽微各有生燒㾗移窟穴林曲聚飛鳴瘠土常饑色
層坡被惡名經行不唾地山好故留情又曠野無人宿
危亭犯雨過嶺雲堆屭贔刹海現兠羅酒觸秋懷壯天
留暮色多不勝行役苦裁入竹枝歌又行行䕫子國尺
寸到江濱間濶一杯酒平生三故人逐臣猶費禄夢境
欲抽身脫粟羹藜莧重闗任汝嗔自註云故人謂龜齡
元章行可也按韶美普州人性酷嗜書秘閣板本抄錄
殆遍親自校讎至杜門絶交為人劾歸詳見著作記及
詩話中　經云江水又東逕諸葛亮圖壘南註云石磧
平曠望兼川陸有亮所造八陣圖東跨故壘皆累細石
為之自壘西去聚石八行行間相去二丈因曰八陣既
成自今行師庶不覆敗皆圖兵勢行藏之權自後深識
者所不能了今夏水漂蕩歳月消損高處可二三尺下
處磨滅殆盡荆州圖副云永安宫南一里渚下平磧上
週迴四百一十八丈中有諸葛孔明八陣圖聚細石為
之各高五尺廣十圍厯然棊布縱横相當中間相去九
尺正中間南北巷悉廣五尺凡六十四聚或為人散亂
及為夏水所沒冬水退復依然如故八陣圖下東西三
里有一磧東西一百步南北廣四十步磧上有鹽泉井
五口以木為桶昔常取鹽即時沙壅冬出夏沒劉賓客
嘉話録云䕫州西市俯臨江岸沙石下有諸葛亮八陣
圖箕張翼舒鵝形鸛勢聚石分布宛然尚存峽水大時
巴蜀雪消之際澒湧滉瀁可勝道哉大樹十圍枯槎百
丈破磑巨石隨波塞川而下水與岸齊人奔山上則聚
石為堆者斷可知也及乎水落川平萬物皆失故態唯
諸葛陣圖小石之堆標聚行列依然如是者僅已六七
百年淘灑推激迨今不動高似孫緯略曰八陣圖在魚
復者隨江布勢填石為規前障壁門後倚卻月縱八横
八魁容二丈内面偃月九六鱗差江自岷來奔怒湍激
驚雷迅馬不足以敵其雄也徙華變滄不足以窮其力
也磊磊斯石載轟載舂知㡬何年曽不一仄是非天所
愛神所儆者歟詩林載晉桓温伐蜀觀八陣圖詩曰覧
古識其真尋源愛在跡恐君遺事節聊下南山石仍顧
謂從事曰此常山蛇勢也杜甫八陣圖詩功盖三分國
名成八陣圖江流石不轉遺恨失吞吴劉禹錫詩軒皇
傳上略蜀相運神機水落龍蛇出沙平鵝鸛飛波濤無
動勢鱗甲避餘威會有知兵者臨流指是非蘇軾詩平
沙何茫茫髣髴見石蕝縱横滿江上歳歳沙水齧孔明
死已久誰復辨行列神兵非學到自古不留訣至人已
心悟後世徒妄説自從漢道衰蜂起盡奸傑英雄不相
下禍難久連結驅民市無煙戰野江流血萬人賭一擲
殺盡如沃雪不為久遠計草草常無法孔明最後起意
欲掃羣孽崎嶇事節制隠忍久不決志大遂成迂歲月
去如瞥六師紛未整一旦英氣折唯餘八陣圖千古壯
䕫峽蘇轍詩漲江吹八陣江落陣如故我來苦寒後平
沙如匹素乘高望遺迹磊磊六四數遥指如布棊就視
不知處世稱諸葛公用衆有法度區區落褒斜軍旅無
闊步中原竟不到置陣狹無所茫茫平沙中積石排隊
伍獨使後世人知我非莽鹵柰何長蛇形千古竟不悟
惟餘桓元子久視不能去李興宗詩江從岷來觸瞿唐
夏潦潰裂怒勢張霜溝水落洲渚露纍纍江石堆作行
半斜半直半疎宻方營周匝門東出相傳呵䕶有鬼神
驚波不能移寸尺想見當年諸葛公綸巾羽扇揮愁風
令嚴部伍寂如水出没變化機無窮乾坤不足當經理
寫留古法艮岑趾上灘下峽一千年多少英雄測𤣥㫖
小兒元子強多知常山蛇勢吾能窺灞上枋頭真絶倒
空使虬髯論崛奇斵輪不可傳其子此公天機緘骨髓
柰何螟蝗生蝮蝎炎劉已灰吹不起天教三馬食一槽
老馬蹄囓暫咆哮渭陽巾幗勢將蹶大星夜隕西軍號
嗚呼興廢盡天意中原龍鬭今六紀胡雛骨肉正相殘
欲拯塗炭嗟誰使大官酣燕芻豢餘小官跼蹐塵埃裏
舉目厭厭九泉人誰訪草廬談世事向來韜略機莫投
而今投機欠良籌君不見峽山深深茅舍㡳有人抱膝
高聲謳張縯陪安撫大卿登八陣臺覽觀諸葛公遺像
偶成長句云白帝城西魚復浦十月江平見津滸當年
累石紛成行此地臥龍經講武轅門外建嚴中權列陣
相承在後伍何人蛇勢識常山未數魚麗矜鄭拒懸知
精神貫金石尚想號令嚴鉦鼓老兵料敵應疑生川后
澄波其敢侮向令赤伏有餘符下睨皇州直指取云何
遺跡司神明獨靳豐功被寰宇高城置酒共臨眺往事
興懷増歎撫巍然王佐三代前信矣名言照千古　舊
經云八陣圖銘石刻在磧中今不復見張季長詩刻銘
久伏水底碑敎戰時存山下鼓自註云有圖銘巨石今
伏水底又云山下有石鼓相傳為武侯敎戰之音也
志云先主廟舊在永安宫南今移白帝城内杜甫謁先
主廟詩慘澹風雲會乗時各有人力侔分社稷志屈偃
經綸復漢㽞長䇿中原仗老臣雜耕心未已嘔血事酸
辛霸氣西南歇雄圖厯數屯錦江元過楚劒閣復通秦
舊俗存祠廟空山泣鬼神虚簷交鳥道枯木半龍鱗竹
送清溪月苔移玉座春閭閻兒女換歌舞歳時新絶域
歸舟遠荒城繫馬頻如何對搖落況乃久風塵孰與闗
張並功臨耿鄧親應天才不小得士契無鄰遲暮堪帷
幄飄零且釣緡向來憂國淚寂寞灑衣巾　三山林栗
詩序云諸葛武侯祠舊在西山歳久摧圯永嘉王詹事
帥䕫日移置陣磧淳熙漕使張著庭重修杜甫諸葛廟
詩久遊巴子國屢入武侯祠竹日斜虚寢溪風滿薄帷
君臣當共濟賢聖亦同時翊戴歸先主并吞更出師蟲
蛇穿畵壁巫覡醉蛛絲歘憶吟梁父躬耕起未遲竇叔
向武侯廟詩永安宫外有祠堂魚水恩深祚不長角立
一方初退舍擬稱三漢更圖王人同過隙無㽞影石在
窮沙尚啓行歸蜀降吴竟何事為陵為谷任蒼蒼　方
輿勝覽云武侯廟在八陣圖之臥龍山上時州理白帝
故少陵詩云猶有西郊諸葛廟臥龍無首對江濆也有
堂曰開濟堂何耆仲開濟堂小記云堂閱歳久垂壓矣
淳熙疆圉作噩瀆山何耆仲假守舉而新之因訪善本
重肖侯像摘老杜兩朝開濟老臣心之句以字堂巫山
尉任份來董事春二月乙亥落成丁謂臥龍山詩日長
春老職司閒縱轡因尋負郭山花氣半飄青靄外泉聲
多在白雲間香燈肅肅嚴僧事鐘梵蕭蕭爽客顔坐有
詩人樽有酒擬抛城市宿禪闗溫陵曽慥和承平桑者
自門閒巴俗燒畬滿四山招集賓僚來野次追呼父老
到田間及時勸課知宣化繼踵催科却厚顔底事羣僧
享安逸坐令檀施叩禪闗陸游題臥龍山詩涪翁幾日
客遺墨徧蒼崖作吏今三月偷閒始一來雲歸就簷宿
江怒觸山廻更欲窮幽賞城頭疊鼓催查籥題臥龍武
侯廟詩山巔祠貌儼丹青千載懷人為一登隠隠故營
連白帝茫茫恨水向西陵石根蘭芷香無價雲頂松杉
翠作層人事天機古難料詩成試語定中僧周時題臥
龍詩雨過羣峰入骨青杖藜曽憶去年登無風細路尋
蕭寺落照孤城認固陵割據江濤隨𣺌𣺌清明花樹又
層層不聞不見無窮盡唯有禪房白足僧王十朋題臥
龍山觀音泉二十韵呈行可元章云去歳游廬山社中
觀白蓮不飲遠公酒聊酌聰明泉肩輿過武昌乗興西
山巔嵓乳飲菩薩詩篇誦蘇仙䕫州苦無井癭俗殊可
憐竹筩喉不乾可浣不可煎日汲臥龍水屢頳擔夫肩
所取郤幾斛深慙未投錢前日招提游入耳聲涓涓泓
澄可照膽草木皆光妍道人出新茗林間手親研至今
清夜夢猶到幽亭邉交游況離索回首成悽然何時鹿
呦呦重訪山中禪柯甲題臥龍武侯廟詩巴江一綫束
巴山不礙登臨氣象寛寺隠蟠龍松影亂碑殘科斗蘚
痕漫十分㶑灧隨宜暖一酌泓澄徹骨寒欲說孔明千
古恨令人勇跨玉驄鞍三山朱煥詩云野性從來物外
便瘦笻拄到臥龍巔下臨斗絶疑無地峻極盤旋别有
天遠遠峰巒猶帶雪蒼蒼竹栢㡬經年武侯向日三分
國大士今朝一𣲖泉休泥遺編論往事且將此水滌真
田淵源瑩潔惟方寸世界收藏㡬大千山谷臥龍行記
云天水張茂先世京南昌黄庭堅魯直弟叔向嗣直建
中靖國元年三月丁夘同來時左綿道人思順開法席
於此山道俗歸心荆棘草萊化為金碧新雨晚晴同登
中閣觀白鹽之崇崛想少陵之風流歎大雅之不作裴
徊久之跋云涪翁以文學名世書學徐浩而婉美翁死
三十年矣今人見其翰墨及從之遊者莫不欣然景慕
之都運徽猷久從翁遊而文學翰墨皆造其玅步趨之
相若模範之相承譽望之相繼輝映炳耀卓乎其能肖
也後之人茍未知涪翁之賢請觀於公可知矣茍有未
知公之賢請觀於涪翁可知矣建炎五年正月日門生
從政郎䕫州奉節縣令主管勸農公事王行謹跋　潁
川劉均國邀古雍李紹隆洛陽邢仲時陽翟衛師房黄
山韓次阮游臥龍山咸平院謁長老忍禪師建炎四年
十月晦日均國之子瓖侍　侍郎閻公運使張公同遊
臥龍紀行云余初自宣威幕府送季長奏事北闕入道
山為學士後三年余始被命造朝遂玷論思之列今丏
祠得請而歸㑹季長䕶漕䕫門相與道舊故握手驚嘆
葢闊别已十年矣辱通家燕欵浹辰亡倦最後游臥龍
山松風蕭爽雲日蔽虧千載英靈恍若來下晩趨躍馬
城赤甲白鹽峻極天半晴光返照噴浪帖伏慈明行酒
道韞誦詩至大醉而去不圖天涯為樂之至於斯也淳
熙九年三月癸巳唐安閻蒼舒才元書　王十朋臥龍
行記云永嘉王龜齡少城周行可海陵查元章載酒來
遊時凍雨初霽風日清美山谷明秀照人道傍襍花盛
開籃輿徐行應接不暇寺有荼䕷羅絡松上如積雪崇
蘭數百本秀發嵓石間㣲風透香所至芬郁東榮牡丹
大叢雨前已開道人植葢䕶持㽞以供客飲罷縱步泉
上瀹茗賦詩而歸乾道丙戌清明前四日　陸游跋闗
著作臥龍行記云著作闗公出使峽中風采峻甚仕者
人人震慄莫敢仰視游以孤生起罪籍萬里佐州淺闇
滯拙自期且汰去而闗公獨厚遇之舉酒賦詩談臺閣
舊事㤀其位之重也公免歸之明年游以事至臥龍山
咸平寺長老惠璉言公往有行記今將刻之石因屬游
書其末游曰方闗公之門可炙手時此書伏不出今公
歸臥青城山中賓客解散形勢一變而璉方刻其書為
不朽計嗟乎足以愧士大夫矣乾道七年七日左奉議
郎通判䕫州軍州主管學事陸游謹識按關著作耆孫青
城人　黄人傑卧龍紀行云帥帳跨鼇陳損之繡衣具茨
王璆聮轡登臥龍置酒高㑹賓客從者十有六人是日
金虎嘯風丹雲蔽日涼生尊俎興在江山獻酬賡唱之
餘挹大士泉訪海仙像塵慮息神情清瞿塘晝漏垂盡
乃去真勝游也慶元己未七月十有四日魯齋黄人傑
書　李􁧶臥龍行記云眉山李季允同漢嘉王申父襄
陽㬊亞夫來遊時春陽驟驕風埃四起酌泉松石間意
頗愜無何雷雨忽至晩登寺閣望赤甲白鹽山色如洗
相與舉酒樂甚遂㽞宿山房慶元六年五日　水經註
云白帝城西有孤石冬出水二十餘丈夏即沒秋時方
出灧澦如象行人莫上灧澦如馬行人莫下峽人以為
水侯李膺益州記云灧澦堆夏水漲沒數十丈其狀如
馬舟人不敢進故曰灧澦又曰淫豫言舟子取途不決
水脈故猶預也南史云淫豫大如襆瞿唐不可觸樂府
云淫豫大如馬瞿塘不可下類要云淫豫大如鼈瞿塘
行舟絕淫豫大如龜瞿塘不可窺坤元録又作猶豫水
經註灧澦歌曰江頭白浡堅相持倐忽淪沒别無期孝
子傳云庾子輿扶父柩過瞿塘六月水泛子輿禱而遂
平既過泛溢如故人歌之曰灧澦如牛本不通瞿塘水
退為庾公　成子韶高齋題灧澦水則云開封成鏞子
韶寄瞿塘闗懷安寋渥澤民成都郭公臨舜卿東去過
高齋覽形勝遣人撑舟垂繩墜石則灧澦之水約八十
四丈子韶曰夏中江漲灧澦上水猶三十餘丈可想見
矣澤民之子慶胄侍淳熙乙巳正月二十五日　范成
大吴船錄云六月丙辰泊䕫州早遣視瞿塘水僅能漫
灧澦之頂盤渦散出其上謂之灧澦撒髪人云如馬尚
不可下況撒髪邪是夜半水忽驟漲渰及排亭及明走
視灧澦則已在五丈以下或可以僥倖入峽而䕫人猶
難之丁巳水漲未已遂決解維十五里至瞿塘口水平
如席獨灧澦之頂猶渦紋瀺灂舟拂其上以過揺櫓者
皆汗手死心面無人色葢天下至險之地行路極危之
時旁觀者盡皆驚阻余已在舟中一切付之自然不暇問
據胡床坐招頭處任其盪兀毎一舟入峽數里後舟方
續發水勢怒急恐猝相遇不可解拆也帥司遣卒執一
旗次第立山之上下一舟平安則簸旗以招後舩舊語
云灧澦大如襆瞿塘不可觸灧澦大如馬瞿塘不可下
此俗傳灧澦大如象瞿塘不可上葢非是也後人立石
辨之甚詳峽中兩岸高巖峻壁斧鑿之㾗皴皴然而黒
石灘最號險惡兩山束江驟起水勢不能平余來此水
勢適可俗所謂茶槽者又水大漲渰没草木謂之青草
齊則諸灘之上水寛少浪可以犯之余之來此水未能
盡漫草木但名草根漲亦不可涉然犯難而行不可回
首也陸游入蜀記云二十六日晚至瞿塘闗唐故䕫州
與白帝城相連杜詩白帝䕫州各異城葢言難辨也闗
西門正對灧澦堆堆碎石積成出水數十丈土人云歳
旱時石露大半有三足如鼎狀　闗耆孫瞿塘闗行記
云乾道庚寅中元日闗耆孫約李時雨陳彦岳建壽宋
嵩李普張徽之雍大椿飲於三峽堂晚攜餘觥下瞿唐
闗訪䕫刺史舊治客曰今之司闗者之居是也遂飲於
此茂林修竹間小亭縈紆客曰此唐劉夢得故宅址夢
得遺墨舊有石好事者取去復飲闗上高齋誦少陵薄
雲巖際宿孤月浪中翻之詩歎此老具眼如此䕫江山
元麤惡惟少陵所紀處獨異高齋其一也高齋故基屋
隘而陋予惜之方欲為太守王君言客陳彦辛景賢出
席願出力更築之僕謂不可隘而陋亦不可侈而大此
少陵誅茅避世意也併書以告二子云景賢今司瞿唐
闗者　詩話珊瑚鈎云唐周邯自蜀買奴曰水精善沉
水乃崑崙泅水之屬也邯疑瞿塘之險必有怪使水精
入瞰之久乃出曰下有闗不可渡得珠貝而還按今謂
之下闗城矣　樂府解題曰瞿盛也唐陂池也言盛水
其中可以行舟也又云夏則為瞿冬則為唐杜甫瞿唐
兩厓詩云三峽傳何處雙厓壯此門入天猶石色穿水
忽雲根猱玃鬚髯古蛟龍窟宅尊羲和冬馭近愁畏日
車翻白居易夜入瞿塘峽詩云瞿塘天下險夜上信難
哉岸似雙屏合天如匹練開逆風驚浪起拔􁫸暗􁊁來
欲識愁多少高于灧澦堆宋肇峽口詩云萬里西南路
瞿塘居上游峽分山對立江合水爭流蛟鰐從來患風
波自古愁㡬時飛兩槳歸去滿帆秋蘓軾瞿塘峽詩云
自昔懷清賞今兹得縱探長江連楚蜀萬派瀉東南合
水來如電黔波緑似藍餘流細不數遠勢競相參入峽
初無路連山忽似龕縈紆收浩𣺌蹙縮作淵潭風過如
呼吸雲生似吐含墜崖鳴窣窣垂蔓緑毶毶冷翠多崖
竹孤生有石楠飛泉飄亂雪怪石走驚驂絶澗知深淺
樵僮忽兩三人煙偶逢郭沙岸可乗籃野戍荒州縣邦
君古子男放衙鳴晩鼓㽞客薦霜柑聞道黄精草叢生
緑玉篸儘應充食飲不見有彭𣆀氣候冬猶暖星河夜
半涵遺民悲昶衍舊俗接魚蠶版屋漫無瓦巖居窄似
菴伐薪常冐險得水不盈甔歎息生何陋劬勞不自慙
葉舟輕遠泝大浪固無諳矍鑠空相視嘔啞莫與談蠻
荒安可駐幽䆳信難躭獨愛孤棲鶻高超百尺嵐横飛
應自得遠颺似無貪振翮遊霄漢無心顧雀䳺塵勞世
方病局束我何堪盡解林泉好多為富貴酣試看飛鳥
樂高遁此心甘蘇轍入峽詩云舟行瞿塘口兩耳風鳴
號𣺌然長江水千里投一瓢峽門石為戸鬱怒水力驕
扁舟落中流浩如一葉飄呼吸信奔浪不復由長篙兩
山蹙相值望之不容舠漸近乃可入白鹽最雄高草木
皆倒生哀呌悲𤣥猱白雲繚長袖零露如飛毛導峽程
記曰瀘合遂属四中皆峽之郡自蠻江桔栢沲導等江
至此二百八十江㑹於峽前次荆門郡四百五十灘即
有清水重峯胡灘漢灘忽雷閃電□灘瀨灘狼尾使君
主薄二灘以沉舟得名其他不悉記三峽者即明月仙
山廣澤其他瞿塘灧澦燕子屏風之類皆不預三峽之
數唐楊炯廣溪峽詩廣溪三峽首曠望兼川陸山路遶
羊腸江城鎮魚復喬枝百丈偃飛水千尋瀑驚浪廻高
天盤渦轉深谷漢氏昔云季中原爭逐鹿天下有英雄
襄陽有龍伏常山訓軍旅永安興板築池臺忽已傾邦
家遽淪覆庸才若劉禪忠佐為心腹設險猶可存當無
賈生哭　經云江水又東逕廣溪峽註云斯乃三峽首
也其間三十里頽巖倚木厥勢殆交北岸山上有神淵
淵北白鹽厓高千餘丈天旱然火白鹽推燼入淵即雨
常璩以澤有神鳴鼓則雨蜀都賦謂應鳴鼓而興雨也
刺史二千石經過皆不得鳴角伐鼓商旅上下恐觸石
有聲乃以布裹篙足此峽多猨猨不生北岸北唯一處
或有取之放著此山中初不聞聲將同狢獸渡汶而不
生矣其峽盖自神禹鑿以通江郭景純所謂巴東之峽
夏后疏鑿者杜甫白鹽山詩云徐步移斑杖看山仰白
頭翠深開斷壁紅遠結飛樓日出清江望暄和散旅愁
春城見松雪始擬放歸舟按盛𢎞之荆州記謂漢高祖
伐秦途經于此見淵中白壁赤柱狀若宫府因名龍淵
矣　經云江水又東南逕赤岬西註云是公孫述所造
因山據勢周廻七里一百四十步東高二百丈西北高
一千丈南連基白帝山甚高大不生樹木其石悉赤土
人云如人袒胛故謂之赤岬山淮南子曰傍皇於山岬
之旁注曰岬山脅也郭仲產曰斯名將因此而興矣註
云赤甲山巖穴中露一匣甚高不可升相傳乃古兵書
匣　經云江水又東逕魚復縣故城南註云故魚國也
春秋左傳文公十六年庸與羣蠻叛楚莊王伐之七遇
皆北唯裨鯈魚人逐之是也地理志謂江闗都尉治公
孫述名之為白帝城取其王巴蜀葢巴東郡治也漢獻
帝初平元年分巴為三郡以魚復為固陵郡趙胤訴劉
璋改為巴東郡治白帝山城周廻二百八十步北縁馬
嶺接赤岬山其間平處南北相去八十五丈東西十七
丈又東傍瀼溪即以為隍西南臨大江闚之眩目唯馬
嶺小差委迤猶斬為路羊腸數四然後得上益州刺史
鮑陋鎮此為譙道福所圍城裏無泉乃南開水門鑿石
為函道上施木天公直下至江中有似猨臂相牽引汲
然後得水水門之西江中有孤石為淫預石冬出水二
十餘丈夏則沒亦有裁處矣縣有夷溪即狼山清江也
經所謂夷水出焉益州記曰水色清照十丈分沙蜀人
見其澄清因名清江也　水經注云昔廩君浮土舟於
夷水據捍闗而王巴是以法孝直有言魚復捍闗臨江
據水實益州禍福之門漢書地里志云江闗理魚復寰
宇記云蜀漢章武二年先主為吴所敗改白帝為永安
晉大康中復永安為魚復有故江闗在江南岸北對州
城宋泰始三年以山峽嶮隘多寇賊立三巴校尉以鎮
之宋末廢唐置都督府及刺史郡治於此　文苑英華
常衮授持節都督䕫州諸軍事兼䕫州刺史栢貞節制
云山硤雄重江闗要衝輿地碑目䕫州都督府記唐㑹
昌五年刺史李貽孫文繆師禹書見歐陽公集古録今
在漕臺集古録云余嘗謂唐世人人工書故其名湮沒
者不可勝數毎與君謨嘆息于斯也如貝靈該繆師愈
今人尚不知其姓名況其書乎余以集録之博僅各得
其一爾　碑目云唐䕫州刺史㕔壁記長慶二年五月
一日刺史中山劉禹錫撰今見存　張說下江向䕫州
詩天明江霧歇洲浦棹歌來渌水逶迤去青山相向開
城臨蜀帝祀雲接楚王臺舊知巫山上遊子共徘徊司
空曙送䕫州班使君詩魚國巴庸落麾幢漢守過曉檣
爭市隘夜鼓祭神多雲白當山雨風清滿峽波夷陵舊
人吏猶誦兩岐歌戴叔倫送盧使君赴䕫州詩鐃管隨
旌斾高秋逺上巴白波連霧雨青壁斷蒹葭凭几雙童
靜登樓萬井斜政成知變俗當應畵輪車唐求舟行夜
泊䕫州詩維舟鏡面中逈對白鹽峯夜靜沙堤月天寒
水寺鐘故園何日到舊友㡬時逢欲作還家夢青山一
萬重鄭谷入䕫州詩萬家煙靄裏隠隠見䕫州夜靜明
月峽春寒堆雪樓獨吟誰㑹解多病自淹留往事如今
日聊同子美愁張祐送曽黯游䕫州詩不逺䕫州路層
波灧澦連下來千里峽入去一條天樹色秋㠶上灘聲
夜枕前何堪正危側百丈半山巔又送楊秀才入蜀䕫
詩鄂渚逢游客瞿塘上去舩峽深明月夜江靜碧雲天
舊俗巴渝舞新聲蜀國絃不堪揮慘恨一涕淚澘然釋
齊已送周秀才遊峽中詩又向䕫城去知誰動旅魂自
非亡國客何慮斷腸猿灔澦分高仞瞿塘露淺痕明年
期此約平穏到荆門　白帝城公孫述所築也東觀漢
記白帝城舊名魚復公孫述見白龍入井中以為應已
之祥改為白帝陳子昻白帝懷古詩云日落滄江晩停
橈問土風城臨巴子國臺沒漢王宫荒服猶周甸深山
尚禹功巖懸青壁斷地險碧流通古木生雲際歸帆出
霧中川途去無限客思坐何窮杜甫上白帝城詩城峻
隨天壁樓高更女墻江流思夏后風至憶襄王老去聞
悲角人扶報夕陽公孫初恃險躍馬意何長又上白帝
城樓詩江度寒山閣城高絶塞樓翠屏宜晩對白谷㑹
深遊急急能鳴鴈輕輕不下鷗夷陵春色起漸擬放扁
舟　城中有白帝廟入蜀記云白帝廟氣象甚古松栢
皆百年物有數碑皆孟蜀時立庭中石筍有黄魯直建
中靖國元年題字又有越公堂隋楊素所創少陵為賦
詩者已毁今堂近歳所築亦甚宏壯自闗而東即東屯
少陵故居也碑目云闗城白帝廟碑凡三其一元和元
年其二長興二年其三廣政元年廟有斫殘栢柱大可
十圍高二十丈餘乃公孫述時樓柱所斫之處忽生枝
而不朽又有三石筍王十朋詩云白帝祠前石筍三根
連灔澦立相參不知此石能言否往事應同老栢談自
註云有二栢甚古也石笋上行記云江通濟道吕珣東
玉黄庭堅魯直同來建中靖國元年三月　方輿勝覽
云越公堂在瞿唐闗城内隋楊素所建也杜甫宴越公
堂詩此堂存古制城上俯江郊落構垂雲雨荒堦蔓草
茅柱穿蜂溜蜜棧缺燕添巢坐接春盃氣心傷艶蘂梢
英靈如過隙宴衎願投醪莫向東流水生涯未即抛張
俞越公堂詩越公作隋藩烈烈耀威武駐馬白帝城營
堂壓巴楚俯瞰萬里流徘徊覽千古鬼工役精魄梓制
衒刀斧四阿無欒櫨大厦唯柱礎崢嶸露節角庨豁轉
檐廡丹漆久磨滅風雲尚吞吐自註云堂奇構宏敞内
無撑柱夐視中脊邈不可度也　城隅有堂曰三峽堂
規模甚敞松柏皆古云商隱被命赴闕大卿李先生所
建不知嵗月落成而未考也因相率置酒作樂其上同
來者郡僚張悦之陳子長員仲文謝邦彦堂據峡口俯瞰洪
流震搖灔澦真為偉觀歲淳熙己亥八月二十三日成都吕
隱商周父書宋肇詩云林巒十里上巉巖飛檻初憑縹緲間
䕫子風煙依白帝夜郎耕稼接烏蠻砌横亂石遥臨澗
門對高峯近帶山咫尺驚湍吁莫測毎來憑眺念江闗
又云初尋磴道踏雲煙漸引茒擔屋數椽江影動揺波
面日山光隠見峽中天放懷樽酒凭欄客囬首舷歌趂
市舩要與州人同此樂移花種竹滿岩前　有杜甫宅
少陵移居䕫州郭詩云伏枕雲安縣遷居白帝城春知
催栁别江與放舩清農事聞人説山光見鳥情禹功饒
斷石且就土㣲平人入宅詩云奔峭背赤甲斷厓當白
鹽客居愧遷次春酒漸多添花亞欲移竹鳥窺新卷簾
衰年不敢恨勝概欲相兼其二亂後居難定春歸客未
還水生魚復浦雲暖麝香山半頂梳頭白過眉拄杖斑
相看多使者一一問函闗其三宋玉歸州宅雲通白帝
城吾人淹老病旅食豈才名峽束風常急江流氣不平
祗應與兒子飄轉任浮生其西閣詩云西閣百尋餘中
宵步綺疏飛星過水白落月動沙虚擇木知幽鳥潜波
想巨魚親朋滿天地兵甲少來書又西閣雨望詩樓雨
霑雲幔山寒着水城徑添沙面出湍減石稜生菊蕋凄
疎放松林駐逺情滂沱朱檻濕萬慮傍簷楹又夜宿西
閣曉呈袁二十一曹長詩城暗更籌急樓高雨雪微稍
通綃幙霽遠帶玉䋲稀門鵲晨光起檣烏宿處飛寒江
流甚細有意待人歸　輿地紀勝云城東有東瀼水公
孫述于水濱墾稻田因號東屯東屯之田可得百許頃
稻米為蜀第一郡給諸官俸廩以高下為差帥漕月得
九斗故王龜齡詩云少陵别業古東屯一飯遺忠畎畝
存我軰月叨官九斗湏知粒粒是君恩陸務觀高齋記
云少陵居䕫三徙居皆名高齋其詩次水門者白帝城
之高齋也依藥餌者瀼西之高齋也見一川者東屯之
高齋也又云東屯李氏居已數世上距少陵纔三易主
唐大厯初故劵猶在杜甫從瀼西移居東屯詩云白鹽
危嶠北赤甲古城東平地一川穏高山四面同煙霜凄
野日秔稻熟天風人事傷飄轉吾將守桂叢又東屯復
瀼西一種住青溪來往皆茅屋淹留為稻畦市喧宜近
利林僻此無蹊若訪衰翁語湏令賸客迷又道北逢都
使高齋見一川子能渠細石吾亦沼清泉枕帶還相似
柴荆即有焉斫畬應費日解纜不知年又牢落西江外
參差北戸間久遊巴子國臥病楚人山幽獨移佳境清
深隔遠闗寒空見鵷鷺回首憶朝班闗耆孫遊東屯詩
呼舩渡西瀼䇿馬行東屯猶有竹下屋依然柴作門林
深多鳥雀山對有猱猿世隔劵猶在堂非基自存稼雲
迷曠野屏翠墮層軒土厚疑吾里溪清何處源飱英金
有種飯粒玉為根蘆笋戀春渚蕨芽蕃故園山名竊諸
葛城榜為公孫雲雨峽前夢琵琶山後村留人惟野趣
隔市絶塵喧白巽東屯行云雨足稻畦新水滿挿秧未
半青短短馬塵追逐下闗頭北望東屯轉山坂一川洗
盡峽中想遠浦疎林分氣象溝塍漫漫堰源低灘瀨泠
泠石磯響中田築場亦有廬翬飛夏屋何渠渠李氏之
子今地主少陵祠堂疑故居　劉昉東屯祥雲寺行記云
紹興戊申正月中澣出郊勸耕至東屯因落少陵故居
祠堂之成聞祥雲寺後有瑞石歸路就往觀之䇿杖行
山澗亂石間踰里許石果異也事無大小必先難而後
獲是日自東屯還過瞿唐已將暮任賓僚之去留其同
至者趙沂詠道文定國公才鄧高叔誼王鼎子新李驥
元駿家茂秀實張聿述之朱齊卿醇甫李宗臣元慶楊
譽時美真勝賞也劉昉方明書　辛毘曰䕫州百牢闗
兵馬不可越杜甫詩中巴之東巴東山江水開闢流其
間白帝高為三峽鎮䕫州險過百牢闗寰宇記云三鉤
鎮在州東三里鐵鎖斷江山横江亘張兩岸造舟為梁
施戰床於上以禦寇焉鎮居數溪之會故曰三鉤唐武
德二年廢碑目云鏁水記碑字但紀官名有都押衙金
吾大將軍白元曜等字後漢書岑彭攻江闗偏將軍魯
奇應募直衝浮橋攢柱有反把鉤奇船不得去皆殊死
戰因飛炬焚之始得入闗五代史後唐張武石照人仕
王建為破浪都頭大破高季興於䕫以功陞鎮武軍節
度使武常作鐵絙絶江中流立栅於兩端謂之鎖峽宋
史太祖遣曹彬伐蜀示以地圖指鎖江曰我軍泝流至
此慎勿以舟師爭勝中興小厯云景定五年守將徐宗
武於白帝城下巖穴設攔江鎖七條長二百七十七丈
五尺五千一十股又有二鐵柱各六尺四寸刻徐宗武
字　志云白帝城東十五里有勝已山以高出衆山之
上也王十朋命名龜齡四月二十一日同運使周丈查
丈行香報恩精舍登佛牙樓觀勝已山望江流之險飯
蔬啜茗而還因作詩云籃輿拂曉出東闗鐘磬聲聞杳
靄間心欲報恩頻入院人逢勝已更觀山竹香細細禪
房靜江水渾渾野渡門欲問漁人興與廢黄鸝隔葉語
綿蠻劉儀鳳報恩寺詩序云寺有唐立夫題字云本晉
鐵佛寺有像今徙他處而碑記無存者是日寺僧汲相
國泉烹香山茶甚新因次韻奉呈安撫待制詩云晩途
無力透空闗佛土維留草數間決去已曽盟白水重游
仍欲住青山皇華詩句羞懷禄儒帥封章屢乞閒似我
更宜歸計早雨蓑煙艇學漁蠻碑目以䕫州始興寺移
鐵像記為劉禹錫撰矣唐文若報恩寺行記云紹興丙
子七月峽中久不雨秋暑熾盛己巳晦連夕霶霈水復
大漲余繫舟瀼中杖䇿同二子輅軫來遊道人定觀迎
謁欣然乃漢中舊識憩食方丈登佛牙閣愛其江山鮮
明草木秀潤頓失三峽之陋寺本晉鐵佛院距今八百
禩屢易而不廢良有以也　寺産香山茶因名香山寺
黄魯直香山寺行記云太守高仲本率南昌黄魯直墊
江譚處道同來遠水喬木僧房高下景物清絶為䕫路
第一建中靖國元年二月庚申微雨中來庭堅書　奉
節巫山之間有天池浸可千頃杜甫天池詩云天池馬
不到嵐壁鳥纔通百頃青雲杪層波白石中鬱紆騰秀
氣蕭瑟浸寒空直對巫山出兼疑夏禹功魚龍開闢有
菱芡古今同聞道奔雷黒初看浴日紅飄零神女雨斷
續楚王風欲問支機石如臨獻寶宫九秋驚鴈序萬里
狎漁翁更是無人處誅勞任薄躬
　蜀中廣記卷二十一
欽定四庫全書
　蜀中廣記卷二十二
　　　　　　　　　　　　明　曹學佺　撰
　名勝記苐二十二
　　下川東道
　　　䕫州府二
　　　巫山縣
經云江水又東烏飛水注之註云水出天門郡漊中縣
界北流逕建平郡沙渠縣南又北流逕巫縣南西北歴
山道三百七十里注于江謂之烏飛口本志云烏飛巖
在西南四十里與燕子坡相對宋䕫守王十朋詩燕子
歸期近吾今亦得歸烏棲一枝穩何必更髙飛自注云
隔江有烏飛崖也　經云江水又東逕巫縣故城南註
云縣故楚之巫郡也秦省郡立縣以𨽻南郡呉孫休分
為建平郡治巫城城縁山為墉周十二里一百一十步
東西北三面皆帶傍深谷南臨大江故謂之䕫國也寰
宇記云梁武帝廢建平郡而縣存隋加山字縣本䕫子
熊摰所治今多熊姓西北五十步有陽雲臺髙一百二
十丈南枕長江楚宋玉賦云遊陽雲之臺望髙唐之觀
晉孟康註曰言其髙出雲之陽也本志云陽臺山下有
土主廟其神即唐張巡將雷萬春縣之跳石人也史載
令狐潮益兵圍雍丘巡使郎將雷萬春於城上與潮相
問語未絶賊弩射之面中六矢而不動潮疑其木人使
諜問之乃驚遙謂巡曰向見雷將軍方知足下軍令矣
　陸游入蜀記云二十四日早抵巫山縣在峽中亦壯
縣也隔江南陵山極髙大有路如綫盤屈至絶頂謂之
一百八盤蓋施州正路黄魯直詩云一百八盤攜手上
至今歸夢繞羊腸又減字木蘭花調云春水茫茫欲渡
南陵更斷腸今有南陵渡矣志云廢南陵縣與陽臺相
對晉置劉宋廢基址存　碑目云漢鹽鐡盆記在巫山
縣黄太史石刻云余弟嗣直來攝邑事堂下有大鹽盆
有欵識蓋漢時物也其末曰永平二年又桓溫隸字碑
亦在巫山嘉定癸未漕使王觀之併黄太史䟦俱徙置
漕廨王漕又作䟦語攷其文為晉周撫墓碑今不存
入蜀記云日晚遊楚故離宫俗謂之細腰宫有一池亦
當時宫中燕遊之地今湮沒略盡矣本志曰楚宫在女
觀山西畔小山頂三面皆荒山南望江山奇麗務觀云
又有將軍墓東晉人也一碑在墓後趺陷入地碑傾前
欲壓字纔半存按此豈即周益州墓耶　戰國策蔡靈
侯飲茹溪見莊辛幸臣論溪水流入城外五十步東井
志云東井在北城外茹溪俗名小溪也　經云江水又
東巫溪水注之註云溪水道源梁州晉興郡之宣漢縣
東入南逕建平郡泰昌縣南又逕北井縣西溪水又南
屈逕巫縣東縣之東北三百步有聖泉謂之孔子泉其
水飛清潔石穴並髙泉下注溪水溪水又南入于大江
王梅溪集云縣東半里孔子泉其旁民居童子亦能書
詩云巫山亦有泉可飲仍可祈泉旁人㡬家聰慧多奇
兒　經云江水又逕琵琶峽本志云琵琶峯下女子皆
善吹笛嫁時羣女子治具吹笛唱竹枝詞送之梁簡文
琵琶峽詩由來歴山川此地獨迴邅百嶺相迂蔽千崕
共隱天横峰時礙水斷岸或通川還瞻已迷向直去復
疑前夕波照孤月山枝斂夜烟此時愁緒密熒魂逝九
遷　入蜀記云二十三夜泊清水洞洞極深後門自山
背出色黮闇水流其中鮮能入者歳旱祈雨頗應權知
巫山縣左文林郎冉徽之尉右迪功郎文庶㡬來志云
清溪在縣東十里　經云江水又東逕巫峽註云杜宇
所鑿以通江水也郭仲産云按地理志巫山在縣西南
而今縣東有巫山將郡縣居治無恒故耶三峽七百里
中兩岸連山略無闕處重巖叠嶂隱天蔽日自非亭午
夜分不見曦月至於夏水襄陵沿泝阻絶王命急宣有
時朝發白帝暮到江陵其間千二百里雖乗奔御風不
以疾也春冬之時則素湍渌潭迴清倒影絶巚多生檉
栢懸泉瀑布飛漱其間清滎峻茂良多趣味毎至晴初
霜旦林寒澗肅常有髙猨長嘯屢引凄異空谷傳響哀
轉久絶故漁者歌曰巴東三峽巫峽長猨鳴三聲涙沾
裳　峽中有十二峰曰望霞翠屛朝雲松巒集仙聚鶴
淨日上昇起雲栖鳯登龍聖泉其下即神女廟范成大
呉船録云下巫山峽三十五里至神女廟廟前灘尤洶
怒十二峯俱在北岸前後映帶不能足其數十二峯皆
有名不甚切事不足録所謂陽臺髙唐觀人云在來鶴
峰上亦未必是神女之事據宋玉賦本以諷襄王後世
不察一切以兒女䙝之今廟中石刻引墉城記瑤姬西
王母之女稱雲華夫人助禹驅神鬼斬石疏波有功見
紀今封玅用真人廟額曰凝真觀入蜀記云二十三日
過巫山凝真觀謁玅用真人祠真人即世所謂巫山神
女也祠正對巫山峰巒上入霄漢山脚直挿江中議者
謂太華衡廬皆無此奇然十二峯者不可悉見所見八
九峯惟神女峯最稱纎麗奇峭宜為仙真所託祝史云
毎八月十五夜月明時有絲竹之音往來峯頂上峯頂
上猿皆鳴達旦方漸止廟後山半有石壇平曠傳云夏
禹見神女授符書於此壇上觀十二峰宛如屏障是日
天宇晴霽四顧無纎翳惟神女峰上有白雲數片如鸞
鶴翔舞徘徊乆之不散亦可異也祠舊有烏數百送迎
客舟自唐幽州刺吏李貽詩已云羣烏幸胙餘矣近乾
道元年忽不至今絶無一烏不知其故　經云江水歴
峽東逕新崩灘註云此山漢和帝永元十三年崩晉太
元二年又崩當崩之日水逆流百餘里湧起數十丈今
灘上有石或圓如蕈或方似屋若此者甚衆皆崩嵯所
隕致怒湍流故謂之新崩灘其頽巖所餘比之諸嶺尚
為竦桀呉船録云自神女廟二十里至東奔灘髙浪大
渦巨艑掀舞不當一葉或為渦所使如磨之旋三老挽
招竿呌呼力爭以出渦矣　水經註云新崩灘下十餘
里有大巫山非唯三峽所無乃當抗峯岷峨偕嶺衡嶷
其翼附羣山並槩青雲更就霄漢辨其優劣耳神血涂
所處山海經曰夏后啟之臣曰血涂是司神於巴巴人
訟於血涂之所其衣有血者執之是謂生居山上郭景
純云在丹山西丹山在丹陽屬巴丹山西即巫山者也
又帝女居焉宋玉所謂天帝之季女名曰瑶姬未行而
亡封於巫山之臺精魂為草寔為靈芝所謂巫山之女
髙唐之姬旦為行雲暮為行雨朝朝暮暮陽臺之下旦
早視之果如其言故為立廟號朝雲焉其間首尾一百
六十里謂之巫峽蓋因山為名也　金石古文云巫山
峰頂古篆乃秦時物邑人向萬云尚存集古録云神女
廟唐李吉甫詩一首以貞元十四年刻邱元素一首無
刻石年月李貽孫二首㑹昌五年刻敬騫一首元和五
年刻沈幼真書其他皆無書人名氏可摸搨　漢樂府
巫山髙云巫山髙髙以大淮水深難以逝我欲東歸害
梁不為我集無髙曵水何梁湯湯回回臨水逺望泣下
沾衣逺道之人心思歸謂之何齊王融巫山髙云想像
巫山髙薄暮陽臺曲煙霞乍舒卷蘅芳自斷續彼美如
可期寤言紛在矚憮然坐相思秋風下庭緑劉繪云髙
唐與巫山參差鬱相望灼爍在雲間氛氲出霞上散雨
收夕臺行雲卷晨障出沒不易期嬋娟以惆悵梁武帝
云張樂陽臺歌上謁如寢如興芳晻曖容光既艶復還
沒復還沒望不來巫山髙心徘徊元帝云巫山髙不窮
逈出荆門中灘聲下濺石猿鳴上逐風樹雜山如畫林
暗澗疑空無因謝神女一為出房櫳簡文帝云巫山七
百里巴水三迴曲笛聲下復髙猿啼斷還續梁沈干云
陽臺氤氲多異色巫山髙髙上無極雲來雲去常不息
常不息夢來逰極萬世度千秋虞羲云南國多奇山荆
巫獨靈異雲雨麗以佳陽臺千里思勿言可再得特美
君王意髙唐一斷絶光隂不可遲費昶詩云巫山光欲
晚陽臺色依依彼美巖之曲寧知心是非朝雲觸石起
暮雨潤羅衣願解千金佩請逐大王歸范雲云巫山髙
不極白日隱光輝靄靄朝雲去溟溟暮雨歸巖懸獸無
跡林暗烏驚飛枕席竟誰薦相望空依依王泰云迢遞
巫山竦逺天新霽時樹交涼去逺草合影開遲谷深流
響咽峽近猿聲悲只言雲雨狀自有神仙期陳後主云
巫山巫峽深峭壁聳春林風巖朝蕋落霧嶺晩猨吟雲
來足薦枕雨過非感琴仙姬將夜月度影自浮沉蕭詮
云巫山映巫峽髙髙殊未窮猿聲不辨處雨色詎分空
懸巖下桂月深澗響松風别有仙雲起時向楚王宫隋
李孝貞云荆門對巫峽雲夢邇陽臺燎火如奔電墜石
似驚雷天寒秋水急風靜夜猿哀枕席無由薦朝雲徒
去來陵敬云巫岫鬱迢嶤髙髙入紫霄白雲閒抱石𤣥
猿逈挂條懸崖激巨浪脆葉殞驚飆别有陽臺處風雨
共飄飄唐盧照隣云巫山望不極望望下朝氛莫辨啼
猿樹徒看神女雲驚濤亂水脉驟雨暗峰文沾裳即此
地况復逺思君劉方平云楚國巫山秀清猿日夜啼萬
重春樹合十二碧峰齊峽出朝雲下江來暮雨西陽臺
歸路直不畏向家迷鄭世翼云巫山凌太清岧嶤類削
成霏霏暮雨合靄靄朝雲生危峰入鳥道深谷瀉猨聲
别有幽栖客淹留攀桂情閻立本云君不見巫山髙髙
半天起絶壁千尋畫相似君不見巫山磕匝翠屏開湘
江碧水遶山來緑樹春嬌明月峽紅花朝覆白雲臺臺
上朝雲無定所此中窈窕神仙女仙女盈盈仙骨飛清
谷出沒有光輝欲暮髙唐行雨送今宵定入荆王夢荆
王夢裡愛穠華枕席初開紅帳遮可憐欲曉啼猿處説
道巫山是妾家喬知之云巫山十二峯參差互隱見潯
陽㡬千里周覽忽已遍想像神女姿摘芳共珍薦楚雲
何逶迤紅樹日葱蒨楚雲沒湘源紅樹斷荆門郢路不
可見况復夜聞猨沈佺期云巫山峯十二合沓隠昭回
俯眺琵琶峽平看雲雨臺古槎天外倚瀑水日邊來何
忍啼猿夜荆王枕席開張九齡云巫山與天近煙景常
青熒此中楚王夢夢得神女靈神女去已久白雲空𡨕
𡨕山有巴猿嘯哀音不可聽李白云江行㡬千里海月
十五圓始經瞿塘峽遂陟巫山巔巫山髙不窮巴國盡
所歴日邊攀垂蘿霞外倚危石飛步凌絶頂極目無纎
煙却顧失丹壑仰觀臨青天青天若可捫銀漢去安在
望雲知蒼梧記水辨瀛海周逰孤光晩歴覽幽意多積
雪照空谷悲風鳴森柯歸途行欲曛佳趣尚未歇江花
早啼猿松暝已吐月月色何悠悠清猿響啾啾辭山不
忍聽揮策還孤舟李端云巫山十二峯皆在碧虚中迴
合雲藏日霏微雨帶風猿聲寒過澗樹色暮連空愁向
髙唐去清秋見楚宫張循之云巫山髙不極合沓奇狀
新暗谷疑風雨幽崖若鬼神月明三峽曙潮滿二江春
為問陽臺客應知入夢人李沇云沒天心開地脈浮動
凌霄拂藍碧襄王端眸望不及似睹瑤姬長嘆息巫妝
不治獨西望暗泣紅焦抱雲帳君王妒妾夢荆宫虚把
金泥印仙掌江濤迅激如相助十二獰龍怒行雨崑崙
謾有通天路九峯正在天低處李賀云巫山叢碧髙挿
天巴江翻瀾神曳烟楚魂尋夢風颸然晩風飛雨生苔
錢瑤姬一去一千年丁香笻竹啼老猿古祠近月蟾桂
寒椒花墜紅溼雲間盧象云髙唐㡬百里雲樹接陽臺
晩見江山霽宵聞風雨來雷從三峽起天向數峰開靈
境信難見輕舟那可迴皇甫冉云巫峽見巴東迢迢出
半空雲藏神女館雨到楚王宫朝暮泉聲落寒暄樹色
同清猿不可聽偏在九秋中戴叔倫云巫山峨峨髙挿
天危峯十二凌紫煙瞿塘嘈嘈急如弦洄波波逆將覆
船雲梯豈可進百丈那能牽陸行巉崖水不前灑涙向
流水淚歸東海邉含愁對明月明月空自圓故鄉回首
思綿綿側身天地心茫然孟郊云巴江上峽重復重陽
臺碧削十二峰荆王獵時逢暮雨夜卧髙邱夢神女輕
紅流煙濕艶姿行雲飛去明星稀目極魂斷望不見猨
啼三聲淚滴衣陳陶云玉峯青雲十二枝金母和雲賜
瑤姬花宫磊砢楚宫外列仙八面星斗垂秀色無䨇怨
三峽春風㡬夢襄王獵青鸞不在懶吹簫斑竹題詩寄
江妾飄飄散絲巴子天苔裳玉轡紅霞幡歸時白帝掩
青瑣瓊枝草草遺湘烟羅隱云下壓重泉上千仭香雲
結夢西風𦂳縱有精靈得往來狖軛鼯軒亦顛隕嵐光
􁭜􁭜雷隱隱愁為衣裳恨為鬂暮洒朝行何所之江邉
日月情無盡珠零冷露丹墮楓細腰長臉愁滿宫人生
對面猶異同况在千巖萬壑中宋蘇軾云瞿塘迤邐盡
巫峽崢嶸起連峰稍可怪石色變蒼翠天工運神巧漸
欲作奇偉坱圠勢方深結構意未遂旁觀不暇瞬步步
造幽䆳蒼崕忽相逼絶壁凜可悸仰觀八九頂俊爽凌
顥氣晃蕩天宇髙奔騰江水沸孤超死不讓直㧞勇無
異攀縁見神宇憩坐就石位巉巉隔江波一一問廟吏遙
觀神女容綽約誠有以俯首見斜鬟拖霞弄修帔人心
隨物變逺覺含深意野老笑吾傍少年嘗屢至去隨猿
猱上反以繩索試石筍倚孤峯突兀殊不類世人喜神
怪論説驚幼稚楚賦亦虚傳神女安有是次問掃壇竹
云此今尚爾枝葉紛下垂婆婆緑鳯尾風來自偃仰若
為神女使絶頂有三碑詰曲古篆字老人那解讀偶見
不能記窮探到峯皆採斫黄楊子黄楊生石上堅瘦紋
如綺貪心去不顧澗谷千尋縋山髙狼虎絶深入坦無
忌洪濛草樹密蔥蒨雲霞膩石竇有洪泉甘滑如流髓
終朝自盥潄冷冽清心胃浣衣挂樹梢磨斧就石鼻徘
徊雲日晩歸意念城市不到今十年衰老筋力憊當時
伐殘木牙蘖已如臂忽聞老人説終日為嘆喟神仙固
有之難在忘勢利貧賤爾何愛棄去如脱屣嗟爾若無
還絶糧應不死王安石云巫山髙十二峯上有往來飄
曶之猿狖下有出沒瀺灂之蛟龍中有倚薄縹緲之神
宫神人處子氷雪容呼風吸露虚無中千歳寂寞無人
逢邂逅乃與襄王通丹巖碧嶂深重重白月如日明房
櫳象牀玉肌金芙蓉陽臺美人多楚語只有纎腰能楚
舞爭吹鳯管鳴鼉鼔那知襄王夢裡事但見朝朝暮暮
長雲雨范成大云濕雲不收烟雨霏峽船作灘捎廟磯
杜鵑無聲猿呌斷惟有飢鴉迎客飛西真功髙佐禹跡
斧鑿鱗皴倚天壁上有瑤簮十二尖下有黄湍三百尺
蔓花蚪木風烟昏蘚珮翠帷香火寒靈斿飄忽定何許
時有行人開廟門楚客詞章元是諷紛紛餘子空嘲弄
玉色頳顔不可干人間錯説髙唐夢　唐王無競巫山
神女廟詩神女向髙唐巫山下夕陽徘徊作雲雨婉孌
逐荆王電影江前落雷聲峽外長霽雲無處所臺館晩
蒼蒼劉希夷云巫山幽陰地神女艷陽年襄王伺容色
落日望悠然歸來髙唐夜金缸焰青煙頽想卧瑤席夢
魂何翩翩搖落殊未已榮華倐徂遷愁思瀟湘浦悲凉
雲夢田猿啼秋風夜鴈飛明月天巴歌不可聽聽此益
潺湲張九齡云庭樹日衰颯風霜未云已駕言遣憂思
乗興求相似楚國兹故都蘭臺有餘址傳聞襄王世仍
立巫山祀方此全盛時豈無嬋娟子色荒神女至魂蕩
宫觀啓蔓草今如積朝雲為誰起崔塗云雙黛儼如嚬
應傷故國春江山非舊主雲雨是前身夢覺傳詞客靈
猶福楚人不知千載後何處又為神溫庭筠云黯黯閉
宮殿森森蔭薜蘿曉峯眉上色春水臉前波古樹芳菲
盡扁舟離恨多一叢斑竹夜環珮響如何張子容云巫
嶺岧嶤天際重佳期宿昔願相從朝雲暮雨連天暗神
女知來第㡬峯李羣玉云寂寞髙唐别楚君玉人天上
逐行雲停舟十二峯巒下幽佩仙香半夜聞又云廟閉
春山曉月光波聲四合樹蒼蒼自從一别襄王夢雲雨
空飛巫峽長王周云廟前溪水流潺潺廟中修竹聲珊
珊襄王一夢杳難問晩晴天氣歸雲閒李商隱云巫峽
迢迢舊楚宫至今雲雨暗丹楓浮生盡戀人間樂只有
襄王憶夢中又云非關宋玉有微詞自是襄王夢覺遲
一自髙唐賦成後楚天雲雨盡堪疑胡曾云楚國城池
颯已空陽臺雲雨過無蹤何人更有襄王夢寂寂巫山
十二重劉禹錫云巫山十二鬱蒼蒼片石亭亭號女郎
曉霧乍開疑卷幔山花欲謝似殘粧星河好夜聞清珮
雲雨歸時帶異香何事神仙九天上人間來就楚襄王
曹松云巫山蒼翠夾通津下有仙宫楚女真不逐綵雲
歸碧落却為暮雨撲行人年年舊事音容在日日誰家
夢想頻應是荆王留不住至今猶得覩芳塵劉滄云十
二峯嵐挂夕暉廟門深閉霧烟微天髙木落楚人思山
逈月殘神女歸觸石晴雲凝翠鬢渡江寒雨濕羅衣嬋
娟似恨襄王夢猿呌斷岩秋蘚稀韋莊云亂猿啼處訪
髙唐路入烟霞草木香山色未能忘宋玉水聲猶似哭
襄王朝朝暮暮陽臺下為雨為雲楚國亡惆悵廟前無
限柳春江空鬬畫眉長宋蘇軾云大江從西來上有千
仭山江山自環擁恢詭富神姦深淵鼉鼈横巨壑蛇龍
頑旌陽斬長蛟雷雨移蒼灣蜀守降老蹇至今帶連環
縱横若無主蕩逸侵人寰上帝降瑤姬來處荆巫間神
容豈在猛玉座幽且閒飄簫駕風馭弭節朝天關倐忽
巡四方不知道里艱古粧具法服䆳殿羅烟鬟百神自
奔走雜沓來趨班雲興靈怪聚雲散鬼神還茫茫夜潭
靜皎皎秋月彎還應搖玉珮來聽水潺潺蘇轍云山中
廟堂古神女楚巫婆娑奏歌舞空山日落悲風吹舉手
睢盱道神語神仙潔清非世人瓦盎傾醪薦麋脯子知神
君竟何自西方真人古王母飄然乗風遊九州朅渡西
海薄中土白雲為車駕蒼虬驂乗湘君虙妃御天孫織
綃素非素衣裳飄颻薄烟霧泊然冲虚自無營朝飱屑
玉嚥瓊乳下視人世安可據超江乗山去無所巫山之
下江流清偶然愛之不能去湍岸激作聲喧豗白花翻
翻龍正怒堯使大禹導九川石隕山墜㡬折股山前恐
懼久無措稽首山下苦求助丹書玉笈世莫窺指示文
字相爾汝擘山洩江幸無苦庚辰虞余實相禹功成事
定世莫知空山俄頃千萬古廟中擊鼓吹長簫採蘭為飱
蕙為肴玉缶薦芰香飄蕭龍勺取酒注白茅神來享之風飄
飄荒山長江何所有豈有瓊玉薦泬寥神君聰明無我
責為我駈獸攘龍蛟乗船入楚泝巴蜀濆漩深惡秋水
髙歸來無恙無以報山上麥熟可作醪神君尊貴豈待
我再拜長跪神所多范成大云凝真宫前十二峰兩峯
娟妙翠挿空餘峯競秀尚多有白壁蒼厓無數重秋江
漱石半山腹倚天削鐵荒行蹤造化鍾奇矗瑤巘真靈
擇勝深珠宫朝雲未罷暮雲起隂晴竟日長溟濛瑤姬
作意送歸客一夜收繚乃回風仰看館御飛檝過回首
已在虚無中惟餘烏鴉作使者迎舩送舩西復東呉宗
旦云長江出蜀初入荆巫山十二開翠屏雲華夫人王
母女東朝海若窺滄溟金銀宫闕照水府瓊壁璫楹侔
帝庭江靈河伯隨班立龍女仙娥傍輦迎眼看日御出
暘谷身乗氣蹻返金城玉樓一似巫峰起飈輪畧為巫
峰停鴻濤沃天帝憂顧重瞳殛鯀禹嗣興悲風撼石從
空落蒼崖自裂無人擎水工呌嘯愁白日孤臣涕泣哀
空生兩山攅束一遇聖心驚目駭遙乞靈傳呼侍女詔
侍從指授神策驅神兵黄魔披髪導狂翳童律掉舌同
虞庚朝雲暮雨滿空碧飛鶴游龍翔太清却疑魑魅逞
妖怪披文寳鼎防依憑律前面對鬼神問禹乃悟見虚
空形昔師三元授素書今領𤣥教居玉瑛寔號雲華上
宫主亦是西華少陰精在人為人人莫識在物為物物
莫名了知真􁦆次於聖力披悃欵祈扣扄樓臺縹緲疊
雲上觀闕嶻􁫙飛瑤瓊抱關師子虬綵髪啓途天馬垂
朱纓靈官仙童澹容與毒龍猛獸光晶熒瑤臺燕坐凝
玉質龍衮拂地傳真經汝功汝能幸及物曰希曰夷猶
未聆欲超大海飈為馭欲度飛沙雲作軿沙髙無軿路
將絶海闊無馭空難騰寳書吾來自寥廓伏讀汝可叱
幽𡨕出入水火縳虎豹倒挿五星呼六丁回眸笑指丹
玉笈素手捧出容華綾水行乘舟山乘樏巨石自擘川
自平龍蟠蛇結除毒螫巢穿穴墐蘇黎蒸山形半破餘
斧迹鬼工嶄鑿非人程𤣥圭帝餘彰水德真人號位居
紫庭重瞳薦天付大寳上日若帝仍百齡藤蘿歳長䕃
古廟梅梁晝飛縻鐵繩峽祠萬里跨江漢血食千秋如
弟兄遂封真人行極妙逺配夏后功相仍云何肯入楚
王夢作賦翻令宋玉矜廣寒羿妃月色瑩藐姑處子雪
肌輕月關嬋娟窺繡戸雪呈體態入疎櫺身行天上𣺌
無迹夢到人間容有情前賢摭實言語妙今我復以歌
詩鳴晴嵐空翠不改色迴流稸水長相縈剪刀剪雲向
空住掃竹掃葉隨風零仙人峩冠上玉砌仙女舉帔搖
金鈴衆峰翼張浮翠葆國手圖畫傳丹青數從黄冠拜
行殿甫逐祝史祠郊埛當堦文石白珞珞入門青蓋髙
亭亭元臣授策功照耀小儒學道心精誠願聞秘訣換
凡骨逕參律輩騎長鯨唐耜云楚澤隱巫山翠壁開鴻
濛萬流束長峽怒浪日簸舂朝暉澹髙唐巖阿閟彤宫
罘罳散烟霞榮光繞長虹恭聞雲華君少陰體沖融受
道紫清闕飛化凌三空徜徉江海上千騎馳蒼龍羽節
回天津央央弭層峰悽惻下土人昬墊無所容實書授
神禹百靈倐奔從蛟螭委鞭策山川奠西東九州免為
魚遂成萬世功嗟余晩聞道蓬心蔽倥侗維舟垂崖邉
再拜望遺蹤嶙峋山頭石雲衣尚溶溶緲緲玉瑛臺如
在指顧中童律不可問至言誰擊蒙仰首天壇下松檜
回悲風宋德之云靈均媒虙妃喻意非法語粤若古髙
辛先禽委娥女兩美冀必合參差㑹成阻女生願有家
士仕期致主德協斯服從禮失那得取弟子頗自異昔
契今齟齬依然憯讒嫉正爾困狎侮邈探姑射機轉㺯
離騷杼冥心古先后矯志雲外侶上述懷世知潔身幸
親附中言天淵亘廣逺萬物祖矧茲徳不逮開聖足自
輔進犧來羨門禱室界公聚太一禮既接神人儻相遇
卒之志莫原頳怒辭稱遽顛倒失所依闇暝不知處忠
賢代所昧妙麗衆目覩微辭孱王惑説夢癡人誤髙真
秉元化昏墊閔下土平成啓文命臨降枉飛馭在楚俗
則然借秦良自喻陳思懷抑鬱敏識殆天付感此致意
深濟洛獨擬賦虙妃洎重出鏤枕猶妄語騷詞信非經
傳者無寡趣真游結習盡體道棲純素亟除魔魅想毋
重龍鬼怒共罄拯民心塗人可為禹范子長云峽山多
竒峰擢秀推二六雲容矗天宇岡脈蟠地軸晨暾照粉
黛宿雨留膏沐岷江寄徑來一帶㡬縈曲巖隈著叢祠
瑤席蔭嘉木古初奉帝命福地任司牧疏鑿佐夏后鬼
神受要束洪流建滄海明德被全蜀陋哉兒女見幽獨
在空谷甚者雕蟲人綺語誑流俗女媧補天手相望繼
髙躅難以形色求矧乃夢寐瀆九章述明祀千載起祗
肅若為女岐事天問綴篇牘靈均尚好奇何怪門人玉
杖藜欵祠宫采芹薦清馥斐章固無取聊以諗巫祝何
麒云舟師告我巫山下不見圖經聞古語廟嘶白馬舞
黔烏壁掛朱猿穴蒼䑕可憐巫子分毛鬛豈有神仙飽
葷茹我然沈水薦寒泉作送迎章沐雲雨又云玉虬旖
旎懷全楚羽帳淋漓笑神女去去來來刺史詩朝朝暮
暮髙唐雨塵埋蘚漬墉城録斷石斑斕讀空廡肅然生
敬攝邪心云是瑤姬曾佐禹冉居常云朝雲夕雨自虚
無玉岌親傳昬墊初夏后已通三峽水巴人誰省九天
書烟巒杳杳藏旌仗江月沈沈想佩裾千古文章愁宋
玉可無一字及其魚　呉世延十二峰詩望霞峰云披
圖占勝謁雲華初見靈峰冠綵霞拂拭塵容開眼膜舟
人指㸃到仙家翠屏峰云四合藤蘿羽葆垂逺烟䝉覆
畫屏圍青冥向上凝神望似叩天關第二扉朝雲峰云
清晨縹緲結層陰掩映真靈洞府深不是名書丹玉笈
上清宫闕若相尋松巒峰云無名草木易凋零獨立盤
雲偃蓋青任是雪霜深蔽翳也應根柢有精靈集仙峰
云左鄰白帝右紅崖中有瑤池阿母家笑飲蟠桃丹樹
下一杯時與醉流霞聚鶴峰云方憐病羽困樊籠仰見
胎禽唳逺空明月不知緱嶺夜一聲聲入白雲中淨壇
峰云巍巍盤石㧞天成拂拂脩篁助潔清一息齋宫渾
不寐九霄聞徹歩虚聲上昇峰云蓬萊方丈闊滄溟髙
揖松喬此得朋白日清天殊不逺瑤臺玉闕一層層起
雲峰云油然膚寸起叢霄變化須臾雨泬寥舒卷無心
神莫測去來誰謂帝鄉遙棲鳯峰云碧梧脩竹翠微間
刷羽朝陽不可攀寄跡雲林飛有處會巢阿閣邇天顔
登龍峰云三分泉下九淵深直上青螺碧玉林怪得風
雲長庇䕶有時飛作旱天霖聖泉峰云白厓一注瀉青
雲練帶縈迴玉溜奔酖毒宴安人不覺誰知此物養靈
根袁説友巫山十二峰云平生磊塊山林姿一邱一壑
貪成癡寸峰拳石瞥眼過張皇攫覔惟憂遲東南佳山
多秀麗就中所欠雄與奇飽聞巫山冠巴峽奇峰十二
相參差昔年圖畫嘗一見欲見此山無路之扁舟西泝
上三峽千嵓萬壑爭追隨終朝應接已不暇心目洞駭
俱忘疲驀然鉦鼓髙唐上峰巒二六排旌旗一峰霞綵
炯在望一峰展翠開屏帷無心出岫雲吐色偃蓋平巒
松並枝􁦆蹤鶴駕羽衣近壇石瑤臺閶闔低白雲一起
鳯凰下清泉四合蛟龍嬉羣峰角立變態異一一大巧
乾坤為外堪擊拊試聲律中含造化分四時天下名山
亦多矣未有列岫奇如兹閻伯敏十二峰詩望霞峰云
東皇君來流曉霞暮看西北王母家雲華夫人王母女
肯為廟食留三巴翠屏峰云秋山黄落春山青不識仙
家雲錦屏六銖天衣下拂石香風馥郁朝真亭朝雲峰
云山頭行雲自朝朝陽臺暮色連雲霄朝來暮去變雲
雨送老行客無回橈松巒峰云舟船搖搖大巫前松間
絲蘿望纒綿屏風角轉匼匝背心在山頭人倚船集仙
峰云緑簑鞋繫青行纒束薪緼火開山田雲間仰聽仙
佩響蓬鬢拂掠燒畲烟聚鶴峰云望夫石女春復秋巴
歌楚舞隨遨頭夜深九皋清唳響仙禽亦替離人愁淨
壇峰云山頭枝枝竹掃壇舟子竹枝歌上灘炷香上廟
擲杯珓但乞如願舟平安上昇峰云黄魔白馬功告成
雲華夫人朝玉京禹王夏后引音節髙低峽船搖櫓聲
起雲峰云釵頭嫋娜山花枝裙尾舊纈山麻衣朝隨雲
起采薪去暮趂女伴穿雲歸棲鳯峰云山頭鳯鳴來其
凰山前家家背鳯筐竹花結實未忍食刀耕火種五里
香登龍峰云散而成章合為龍回風混合游鴻濛舟人
上下神女供俗粧鉛粉臙脂紅聖泉峰云靈源一𣲖瑤
池分灑落掉石隨東奔楚人但愛香溪水溪邉為有昭
君村元趙孟頫十二峰詞疊嶂千重碧長江一帶清瑤
臺霞冷月朧明欹枕若為情雲過船窻曉星移宿霧晴
古今離恨撥難平惆悵峽猿聲右淨壇峰片月生危岫
殘霞拂翠桐登龍峰下楚王宫千古感遺蹤柳色眉邉
緑花明臉上紅欲尋靈跡阻江風離思杳無窮右登龍
峰松鶴堆嵐靄陽臺枕水湄風清月泠好花時惆悵阻
佳期别夢遊蝴蝶離歌怨竹枝悠悠往事不勝悲春恨
入雙眉右松鶴峰雲裏髙唐觀江邉楚客舟上昇峰月
照妝樓離思兩悠悠雲雨千重阻長江一帶秋歌聲頻
唱引離愁光景恨如流右上昇峰絶頂朝雲散寒江暮
雨頻楚王宫殿已成塵過客轉傷神月是巫娥伴花為
宋玉隣一聽歌調一含嚬哀怨竹枝春右朝雲峰雨過
蘋汀逺雲深水國遙渡頭齊舉木蘭橈纎殺楚宫腰映
水匀紅臉偎花整翠翹人倚棹正無聊一望一魂銷右
集仙峰碧水鴛鴦浴平沙荳蔲紅望霞峰翠一重重帆
卸落花風澹薄雲籠月霏微雨灑篷孤舟晩泊浪聲中
無處問音容右望霞峰芍藥虚投贈丁香漫結愁鳯棲
鸞去兩悠悠新恨怯逢秋山色驚心碧江聲入夢流何
時絃管簇歸舟蘭棹泊沙頭右棲鳯峰碧水澄青黛危
峰聳翠屏竹枝歌怨月三更别是斷腸聲烟外黄牛峽
雲邉白帝城扁舟清夜泊蘋汀倚棹不勝情右翠屏峰
鶴信三山逺羅裙片水深髙唐春夢杳難尋惆悵至如
今十二峰前月三千里外心紅牋錦字信沈沈腸斷舊
香衾右聚鶴峰曉色飄紅豆平沙枕碧流泉聲雲影弄
新秋觸處是離愁臉淚横波淡眉攅片月收佳人無笑
凖難休來整玉搔頭右聖泉峰裊娜江邉柳飄颻嶺上
雲卸帆迴棹楚江濆歸信夜來聞欲拂珊瑚枕先熏翡
翠裙江頭含笑去迎君鸞鳯晝成羣右起雲峰　隋崔
仲方夜宿巫山詩荆門秋水急巫峽斷雲輕若為教月
夜長短聽猿聲楊烱過巫峽詩三峽七百里唯言巫峽
長重巖窅不極疊嶂凌蒼蒼絶壁横天險莓苔爛錦章
入夜分明見無風波浪狂又云忠信吾所蹈泛舟亦何
傷可以涉砥柱可以浮呂梁美人今何在靈芝徒有芳
山空夜猿嘯征客淚沾裳沈佺期十三四時嘗過巫峽
他日偶然有思作小度巫山峽荆南春欲分使君灘上
草神女廟前雲樹悉江中見猿多天外聞别來如夢裏
一想一氛氲崔灝寄盧八象云客從巴水渡傳爾泝行
舟是日風波霽髙唐雨半收青山滿蜀道緑水向荆州
不作書相問誰能慰别愁李白宿巫山下云昨夜巫山
下猿聲夢裏長桃花飛緑水三月下瞿唐雨色風吹去
南行拂楚王髙邱懷宋玉訪古一霑裳岑參下峽舟懷
終南舊居云杉冷曉猿悲楚客心欲絶孤舟巴山雨萬
里陽臺月水宿已淹時蘆花白如雪顔容老難赬把鏡
悲鬢髪早年好金丹方士傳口訣敝廬終南下久與真
侶别道書誰更開藥竈烟遂滅頃來厭塵網安得有仙
骨巖壑歸去來公卿是何物皎然宿巴峽云江聲五千
里瀉碧急於絃不覺日又夜爭敎人少年一汀巫峽月
兩岸子䂓天山影似相伴濃遮到曉船李頻過巫峽云
擁棹向驚湍巫峰直上看削成從水底聳出在雲端暮
雨晴時少啼猿渇下灘一聞神女去風竹掃空壇崔塗
巫山旅别云五千里外三年客十二峰前一望秋無限
别魂歸不得夕陽偏照水東流盧綸巫山竹枝云十二
峰頭月欲低空山時聴子規啼孤舟一夜東歸客泣向
春風憶建谿徐凝荆巫夢思云楚水白波風嫋嫋荆門
暮色雨瀟瀟相思合眼夢何處十二峰髙巴字遙陸龜
䝉過巫峽云巫峽七百里巫山十二重年年自雲雨環
珮竟誰逢蘇軾出峽云入峽喜巉嵓出峽愛平曠吾心
淡無累遇境即安暢東西徑千里勝處頗屢訪幽尋逺
無厭髙絶每先上前詩尚遺略不録久恐忘憶從巫廟
回中路寒泉漲汲歸真可愛翠碧光滿盎忽驚巫峽尾
岩腹有穿壙仰見天蒼蒼石室開南嚮宣尼古廟宇叢
木作幃帳鐵楯横半空俯瞰不計丈古人誰架構下有
不測浪石竇見天困瓦棺悲古葬新灘阻風雪村落去
攜杖亦到龍馬溪茆屋沽村釀玉虛悔不至實為舟人
誑聞道石最奇寤寐見怪状峽山富竒偉得一知㡬喪
苦恨不知名歴歴但想像今朝脱重險楚水𣺌平蕩魚
多客庖足風順行意王追思偶成篇聊助舟人唱鄧諫
從題巫山瞻華亭云崚嶒峭削三千丈翠潑嵐光冷相
向風含太古雲氣長變化溟濛紛萬象陰晴一日具四時
天籟壑深虚自響神山娟妙擢羣參錦繡鋪張獻奇狀
蟠根積鐵匯百川龍矯蛟飜饒跌宕勢連三楚此開國
故壘荒宫帶溪瀼樓臺井邑老風烟環珮清聞駐仙仗
竹林風味便讀易久與江山為輩行鳴絃餘暇豁心眼
戲著飛欄雲雨上爽明自可達壅蔽野獲又何勞草創
政和民氣長似春景逈心平過於掌征鴻明滅志何杳
黄鵠追隨意尤放當年李杜經行處太史銀鉤刻青嶂
寳刀珠瑟出耕墾曲水纎腰迷草莽牢盆古𨽻雜秦篆
飛動閒摹永平様珊瑚交柯烱不蝕髣髴將軍勲業壯
英雄繁盛隨流水時有竹枝賡牧唱孔泉文物起騷經
國色明妃守孤尚我家峨眉紫翠問為愛奇峰甘蒟醤
秋風野水憶絲蓴擊汰夷猶理烟榜李􁧶離巫山晩泊
棹石灘下云黄昏風雨阻江濵翠綰羣峰暮色勻一夜
子規啼到曉孤舟愁殺未歸人
　
　
　
　
　
　蜀中廣記卷二十二
欽定四庫全書
　蜀中廣記卷二十三
　　　　　　　　　　　　明　曹學佺　撰
　名勝記苐二十三
　　下川東道
　　　䕫州府三
　　　達州
州以元微之左遷司馬著名方輿勝覽有勝江亭在州
西三里乃郡守王蕃讀白樂天寄微之詩云達州猶似
勝江州因以名亭也長慶集微之到通州日授館未安
塵壁間有數行字乃是僕十五年前初及第時贈長安
妓阿軟絶句緬思往事杳若夢中懷舊感今因詶長句
呈白居易詩云十五年前似夢逰曾將詩句結風流昔
教紅袖佳人唱今遣青衫司馬愁又見樂天詩云通州
到日日平西江館無人虎印泥忽向破簷殘漏處見君
詩在柱心題其間酬唱甚多未可殫述　當時有李景
信者自長安來訪周旋少日而别焉微之有李十一景
信到詩云何事相逢翻有淚念君縁我到通州留君賸
住君須住我不自由君自由又有丁溪館别景信詩云
京城毎與閒人别猶自傷心欲白頭今日别君心更苦
别君縁是在通州　陳昇翠玉軒序通川之境東瀉巴
渠西峙鐡嶺南對戛雲北望鳯山寰宇記云巴渠江在
石鼔縣南四十步流入通州界江中有南昌灘元微之
南昌灘詩云渠江明淨峽逶迤船到名灘拽􁫸遲櫓窡
動搖妨作夢巴童指㸃笑吟詩畲餘宿麥黄山腹日背
殘花白水湄物色可憐心莫恨此行都是獨行時　志
云鐡山在州西二十里石色如鐡上有獅子石和尚岩
諸勝蓋迢遞自石城來者山四面絶崖西有一路登頂
寰宇記云後魏廢帝二年開拓山南改宣漢為石城從
山名也　輿地紀勝云翠屏山横列州南元微之建戛
雲亭其上山北又有水流寺巨石刻成殿形餘址蕪沒
惟佛像屹立江邉　寰宇記云鳯凰山在通川縣北五
里山形鳯翅掩映州城有梧桐坪寳芝洞諸勝洞中石
乳成峰玲瓏如刻鏤又有砥石縱横丈餘鑿為曲道可
以流觴志云鳯山有吕公堊相傳呂純陽幻形乞食寺
僧知而蹤跡之逐雲影冉冉逝矣　輿地碑目漢車騎
將軍馮緄碑在永睦縣之西八十里緄薨於桓帝之永
康元年文尚瞭然可讀其父焕亦有兩碑斷裂不全僅
存大槩又云有漢廣漢蜀國侯李翊及蜀國侯夫人墓
銘翊以靈帝熹平二年卒夫人不著姓氏疑其為臧字
首尾亦不刓缺又云書字巖碑在巴渠縣西十里多斷
缺不成文理間存晉昌太守字按晉孝武方立晉昌郡
則此必東晉以後人碑耳又云唐處士墓碑在州城北
十五里楊斗壩馬腦鼻山下乃唐景龍二年刻字畫遒
媚如歐柳可愛又云元稹告畲三陽神文元和志載在
通川縣之華陽觀又云廣福院修福殿記在永睦縣即
唐福田寺有㑹昌三年王欽説修福殿記又云瀘潭院
鐫佛記在通川縣東富教里岸側石上乃唐人所鐫傍
有中和造像人姓名百餘字多漫滅又有黄山谷贈通
川令韓廣叔碑文廣叔赴通川日魯直以言贈之曰惟
勤能辦公家惟清能律貪吏嚴而信則吏不病民簡而
敏則民多在野又有趙節婦碑節婦姓趙氏婺居有兇
人欲犯之脅以白刃節婦不為動既而誘以百端終不
可遂刺殺之時皇祐二年知州薛俅懋其節為之立碑
於達州之西北山上後邑令薛仲侃剏祠繪像於中
　　　東鄉縣
治南有石鼓横江上為石鼓鎮楚春申君之花果園也
寰宇記云唐析石鼓縣之西鄉地在東關水北五十步
置巴渠縣紀勝云舊巴渠縣後鹿子山漢樊噲嘗屯兵
于此四夷述云唐武德中移東鄉縣治於今縣東一里
安養故城　寰宇記云萬戸溪在巴渠縣東八十里自
開州萬壽縣界北流來合縣溉江水又有成熟溪亦自
開州萬歳縣來合文字溪紀勝云西北四十里厓壁間
懸二石左類日右類月月中空隙有娑羅樹一株
　　　太平縣
舊明通縣地也勝覽云丙穴在明通縣井峽中其穴凡
十其中皆産嘉魚春社之前魚即出穴秋社旋歸其出
也止于巴渠龍脊灘首有黒㸃謂照映星象相感而成
長身細鱗肉白如玉其味自鹹蓋食鹽泉也　紀勝云
太平東七里有龍潭羣峰環拱凡七十二浦會合凡四
十八渚而滙為潭廣餘百畆其深叵測寔惟龍湫又云
東北八十里萬頃池是春申君故居旁有平田萬頃鄰
邑諸水源皆出于此
　　　新寧縣
寰宇記云故新寧城在縣西北十里後魏恭帝二年於
此立縣隋開皇三年廢唐武德二年又置後遷於賨城
通志云宋更為三岡縣至道中移治於新安市元至元
初復稱新寧矣　紀勝云新寧南十里有黄茅嶺即古
詩所稱猿聲時下斷月色好平看也
　　　梁山縣
邑名髙梁又曰都梁皆因山也寰宇記云髙梁大山在
縣北四十里尋江源記云髙梁山東尾跨江西首劍閣
東西數千里山嶺長峻其峰崔嵬於蜀市望之若長雲
垂天一日行之乃極其頂俯視衆山泯若平原劍閣銘
所謂巖巖梁山積石峩峩者也張文琮蜀道難詩梁山
鎮地險積石阻雲端矣輿地紀勝云都梁又名髙都在
縣治北十五里舊有髙都驛乃天寳進荔枝之路也山
壤腴而黄其民多業種薑　寰宇記云本漢朐䏰地也
後魏廢帝分朐䏰置魚泉縣今縣即魚泉縣地以丙穴
嘉魚為名尋江源記云丙穴有嘉魚其味甚美水出栢
枝山在縣東南十五里是也方輿勝覽云五代偽蜀在
今軍治置務曰石氏屯田務宋開寳初土豪石處贇納
庄田八所遂廢田務移縣於此因陞為軍劉焕題名序
稻田蕃膴常多豐年矣　紀勝云垂雲樓在子城之北
左瞰萬石右倚東山景物奇麗峽中未有又有瑞豐亭
陸務觀詩峽中地偏常苦貧政令愈簡民愈淳本來無
事只畏擾擾者才吏非庸人都梁之人猶無苦須晴得
晴雨得雨父老羅拜豐年賜縱産芝房非上瑞　勝覽
云峰門山在軍東十五里其山髙大頂有寒泉兩岸對
峙如門也　又云蟠龍山在城東二十里孤峙秀傑突
出衆山之上下有二洞洞有二石龍狀首尾相蟠故名
旁曰噴霧岩洞中之泉下注垂崖約二百餘丈噴薄如
霧張無盡留題云水味甘腴偏宜煮茗非陸羽莫能辨
范石湖以為天下瀑布第一有飛練亭與之相對舊取
徐凝詩句東坡以為惡乃易名飛雪亭取歐陽公所稱
六月飛雪灑石矼矣魏了翁飛雪亭詩云自荆入蜀路
險絶黒猿聲中膽欲折萬州江頭舍舟檝又趣擔簦窮
岌嶪危磴連雲如積鐡亂石砭足十九跌僕夫流汗馬
止舌遙望蟠龍掛天脇懸瀑落巖噴霏屑中間有亭曰
飛雪十里陰風寒入髮人言此地無六月呼取大斗酌
甘潔一飲令君消内熱予以壬子歳再過此作詩云春
水三年别寒聲十里聞鶯花流出洞樹石掛成文有意
同髙潔無心作使君前車行度險予且坐斜曛按蟠龍
洞古碑云張卞為蜀將先主攻固陵諫不聽乃入山修
真遇樵叟自稱䲭夷人授之丹訣得道矣　碑目又云
舊梁山驛碑在軍東四十里耆舊相傳李唐時有白虎
蛟龍為民害民至遷居以避韓昌黎嘗按部經行二害
乃去作碑識之今名其地為碑拗碑猶存于溪側字漫
滅不可復識又有唐碑題云令長新誡之記乃明皇御
製梁山令尹茂元得於萬州守河東裴公而刻之蓋大
中十年也嘉定丁卯郡守李錫移於軍治其詞云我求
令長保乂下民民之不安必有所因侵漁寖廣賦役不
均使夫離散莫保其身徴諸善理寄爾良臣與之革故
政在維新調風變俗背偽歸真教化為先惠䘏於貧無
小無大必躬必親青旌勸農孰不攸遵曷云被之我澤
如春此碑原在舊驛中　勝覽云書院峽在軍東五十
里峽石市之北每風雨𡨕𡨕如聞讀書聲故其中有夫
子崖子貢壩峽下有坐卧石塔按夫子子貢韓退之皆
未嘗至蜀此必附會之説也　勝覽云寒泉洞在軍之
西龍鎮十里許有洞曰寒泉　紀勝云軍西二十里赤
牛山覺林院之東有一石龕琢石為大悲像四十二手
皆有所執碑目云赤牛城有石刻淳祐二年上元落成
週三百六十步敵樓百四十三座四門各有廢刻□壝
將臺各基址猶存　紀勝又云縣西五十里多喜山時
有神光現見之多獲喜事故名陳希夷曾居此丹爐石
枕俱存有雌雄泉春夏左盈右竭秋冬左竭右盈古誌
䜟云東有飛龍西有赤牛文必拜相武必封侯按飛龍
即蟠龍山赤牛即牛頭寨也宋張無盡拜相漢張卞至
唐時始封廣澤侯矣　紀勝又云金鳳山拒軍西五十
里楊市之北其山之南半崖有罅䆳然内皆洞明其石
上有若圖仙女狀面貌儼然時若動搖迫而視之則不
見　又云軍西七十里落雲潭常有雲覆其上他日漁
者抛網得一石老君自此不復有雲氣像在永安市民
冉氏園中背有字曰天漢二年刻也　寰宇記云石瓦
山在縣西百一十三里山巔有古人礪刀劍亂石如積
瓦焉紀勝云瓦城山在軍西百二十里圖經亦曰石瓦
山山下有古欄楯蹤迹屈曲至于山上其巔平坦耕者
往往得古銅片　紀勝又云軍西百四十里筆山即白
雲山也奇峰如筆故云宋張無盡詩白雲山上揖世尊
各以願力濟羣生即此予以萬厯己酉歳登峰上即别
寄題詩云似筆挺然秀山川亦好文宕渠花裏出秦嶺竹
間分石臼生春水香龕積暮雲經過難久住日後覺離
羣壬子歳再過此作詩云霧到此中止分明要客登水
田開四野松石閉孤僧步入禪鐘慣詩題綵筆曾稍紓
行役苦惟有勝縁能　寰宇記有逢溪山云在縣南八
十步水西南流入忠州桂溪縣界　通川志(闕/)浮蘭碑
載梁山軍忠州兩界舊有漢刻石署白虎夷王姓名今
其上刻漢時官屬及白虎夷王及時民等姓名尚有可
攷碑目云五大夫碑在梁山軍界上字雖漫滅然乃漢
𨽻也　夷堅雜録云梁山有漢武帝祠至今祭時往往
有一二百蝴蝶降祠所享其食近之不驚徹饌然後羣
去時謂武帝侍從捉之者必致病按常璩云益州刺史
毁蜀中山川神祠取其松栢為舟船惟不毁漢武帝祠
則蜀之祠武帝久矣　紀勝云梁山呂保藏家髙崖峭
絶半腹有一穴漢赤眉之亂邑人呂保藏家貲巨萬鑿
石以居冦不能近後舉家隱焉宋紹熙中有樵夫得一
劵於崖側非銅非鐡其聲鏘然上有古篆云西漢之末
赤眉邂逅黄金千兩坑埋而走羔豚十祭其財自阜今
藏所猶存
　　　萬縣
華陽國志巴東郡南浦縣在郡南三百里晉初置主夷
又云晉武帝平呉之後巴東省羊渠置南浦按南浦在
縣南岸蜀志建安二十一年先主分朐䏰之東南界立
當縣故其西四里天子城相傳昭烈駐兵于此常璩所
云小石城是也三面峭壁惟山後長延一脊容徑尺許
累石為門矣　羊渠漢縣也通志云萬縣西五十里羊
飛山相傳有道人令童子牧羊戒使勿放一日童子放
之其羊沖天而去按蜀鑑羊飛山下有羊渠縣即此
縣南百二十里又有廢武寧縣後周建德所立唐王周
過武寧縣詩云行過武寧縣初晴物景和岸迴驚水急
山淺見天多細草濃藍潑輕烟匹練拖晩來何處宿一
笛起漁歌　輿地紀勝云武寧縣西一里許旌陽舊宅
即今之白鶴寺也宋大章未嘗讀神仙傳疑而不信新
都宰張澤語之曰許遜本潭人曾任蜀之旌陽令雅顧
此山因有别業亦何疑乎　一統志載萬縣西百里有
木櫪山昔大禹治水過此見衆山漂沒惟此山木櫪不
動故名寰宇記云在武寧縣東南十三里山頂有池淺
深随江水漲減以地里合之是矣樂史又云石笋山在
縣東北三十五里其狀如笋舟過漕溪瀼塗之間見之
恫目焉　水經曰江水又東逕瀼塗而歴胡灘又東逕
界壇註云是地巴東之西界益州之東界也按瀼塗驛
在當縣南六十里江中有石似胡人名曰胡灘飛瀑湍
流其勢險急杜少陵詩不是怕胡灘者此矣亦今上下
川東之界也　經云江水又東南會北集渠註云二溪
水涪陵縣界謂之于陽溪北流逕巴東郡之南浦僑縣
西溪夾側鹽井三口相去各數十步以木為桶徑五尺
修煑不絶水北流注於江謂之南集渠口亦曰于陽溪
口北水出新浦縣北髙梁山分溪南水逕其縣西又南
一百里入朐䏰縣南入于江謂之北集渠口别名班口
又曰分水口朐䏰尉治此按分水驛在當縣西南八十
里此水由天生橋而出方輿勝覽云天生橋在州西苧
溪上乃一巨石自然成橋長與溪等平濶如履平地溪
流出其下矣　經云江水又東逕石龍註云水至于博
陽二村之間有盤石廣四百丈長六里而復殆于岨塞
江川夏沒冬出基亘通渚按即縣西之盤龍磧也江岸
中有黄金沱蛾眉磧古練石皆以形似得名碑目云隋
朝寳像記在古練岩矣　陳子昻萬州曉發放舟乗漲
還寄蜀中親朋詩空濛巖雨霽爛熳曉雲歸嘯旅乗明
發奔橈騖斷磯蒼茫林岫轉絡繹漲濤飛逺岸孤烟出
遙峰曙日微前瞻未能眴坐望已相依曲直多今古經
過失是非還期方浩浩征駟日騑騑寄謝千金子江海
事多違王周萬州公居詩公居門館靜旅寄萬州城山
共秋烟紫霜并夜月清無愁干酒律有句入詩評何必
須林下方馳吏隱名劉長卿寄萬州崔使君令欽詩時
艱方用武儒者任浮沈搖落秋江暮憐君巴峽深王門
多白首蜀郡滿青襟自解書生詠愁猿莫夜吟鄭谷寄
南浦謫官詩多才翻得罪天末抱窮憂白首為遷客青
山遶萬州醉疑梅幛曉歌壓竹枝秋望闕懷鄉淚荆江
水共流范成大萬州詩晨炊維下巖晩酌艤南浦波心
照州榜雲脚響衙鼔前山如屏牆得得正當戸西江朝
宗來循屏復東去官曹倚巖棲市井喚船渡瓦屋仄石
磴猿啼閙人語剔核杏餘酸連枝茶賸苦窮鄉固瘠薄
陋俗亦寒窶營營謀食艱寂寂懷甎訴昔聞吏隱名今識
吏隱處自注云此萬州之實境非親到者不知其語之
工也　紀勝云縣西有太白嵓在西山上即絶塵龕也
碑目云絶塵龕三字在西山石壁字體清勁類晉宋間
人書有唐人詩刻相傳以太白讀書于此岩下有池宋
郡守馬元穎魯有開所鑿廣一畆植以芙蕖荔枝雜果
凡三百本有勒封院黄魯直記云庭堅䝉恩東歸道出
南浦太守髙仲本置酒西山寔與其從事譚處道俱來
西山者由郡西渡大壑稍陟山半松栢薈翳水泉瀦為
太湖亭榭環之有僧舍五區其都名曰勒封院樓觀重
複出沒烟霏之間而光影在水邦之人歳脩褉事於此
凡䕫州一道東望大壑西盡􁑬䣕林泉之勝莫與南浦
爭長者也寺僧文照喜事作東西二堂於茂林脩竹之
間仲本以為不奢不陋冬燠而夏涼宜於遊觀也建中
靖國元年二月辛酉江西黄魯直題張俞宴萬州西山
池亭東魯使君詩西嶺鬱盤紆寒泉注原隰下有乖龍
池何年此殊極復為黿鼉據亂我清泉色松幹已交摧
石牙空鬬立魯侯獨窮勝無事日尋陟蕩滌潢汙流宛
如疏鑿力池光復涵澈萬象皆鏡入亭觀出浮雲彤彤
映邦域左右浮屠宫巋然爭嶪岌昔乃荆棘荒今為蕙
蘭襲密樹低華陰嘉禽弄文翼使君池上宴何減襄陽
習又題西山臨江亭詩南浦逢除日天涯有去舟蠻城
和雨閉峽水帶春流不負新年感惟多故國愁寧無賀
春酒徒此事羈囚　勝覽云岑公洞在大江之南廣六
十餘丈深四十餘丈石岩盤結如華蓋左右方池有泉
湧出巖簷遇盛夏注水如簾松篁藤蘿鬱蔥蒼翠真神
仙窟也圖經云岑公名道願本江陵人隋末避地隱此
岩下百餘歳肌膚若氷雪積二十年尸解去碑目云岑
先生銘唐嚴挺之撰開元二年立又有段文昌銘貞元
三年四月十五日鐫唐刺史馬冉詩云南溪有仙澗咫
尺非人間泠泠松風下日暮空蒼山宋趙善贛詩真人
邈何之恍忽不可見洞居獨嵌空壁澑明珠濺藤蘿含
溟濛竹栢鬭蔥蒨至幽合人心逺翠落江面野老乗籃
輿使君肆清燕日影砌下倒雲谷坐間變大木岩欲傾
䆳壑路微轉崢嶸施屏風㸃綴成彩絢雖云急行樂勝
賞殆亦遍欲歸重盤旋拂石看古篆郭印詩岑公來避
世甲子十周年夏屋虛岩豁神芝結蘂懸木喬從古種
香杳至今傳學道能堅忍何人不得仙宋徽宗政和五
年四月二十一日幸徐常廬因念逾期未歸信筆立成
一絶可知常詳茲眷意庶速西上也詩云人生何事厭
囂塵汎宅浮家冬復春今日暫來猿鶴語他年應召白
雲人黄庭堅建中靖國元年三月萬守髙仲本宿約遊
岑公洞夜雨達旦戲贈二小詩云肩輿欲到岑公洞正
怯衝泥傍險行應是岑公閟清境春江一夜雨連明又
蓬窻髙枕雨如澠恰似槽牀壓酒聲今日岑公不能飲
吾儕强健可頻傾范仲黼詩石壁虛涵雲氣深水簾䔩
䔩墮璆琳客來但愛幽棲好誰識岑公萬古心趙希混
詩自有烟雲䕶石扉更深曉色近清暉岩前老檜吟風
處似請仙翁化鶴歸　碑目云萬州虛鑒真人賛朝請
大夫知襄州軍州兼管内勸農事提舉房隨郢州兵馬
巡檢公事柱國借紫岑象求撰文陽翟李廌書丹南京
進士戚逵題額奉議郎權知萬州軍州兼管内勸農事
武騎尉賜緋借紫蓋休景立石于元符元年又云宣和
中道君皇帝御書萬州妙庭觀岑洞碑紹興二十八年
二月朔右朝請大夫權發遣萬州軍州主管學事兼管
内勸農借紫臣李莘民述記沖妙大師前勅差充萬州
道正主管教門公事賜紫臣冉通明立石已上諸碑予
以癸丑嵗二月歸舟遍訪而搨之　圖經云峽中漢刻
少今萬州報恩寺有碑髙五尺乃漢桓帝延熹間所刻
石凡百餘字土人謂之宜子碑　紀勝云西南三里壽
寧觀有唐太宗明皇銅真像治北集虛觀有唐垂拱時
碑　碑目云萬利廟碑乾德乙丑白廷誨為刺史重修
距今二百三十餘年漫滅不可讀又云白刺史題名記
開寳二年九月記同時僚佐姓名在州萬利廟有碑仆
草莽中考閲得之字皆漫滅獨白刺史名在　碑目又
云大雲寺碑有唐僧圓澤傳及元和間萬州守李裁書
聖業院碑在周溪大江之濵三生石旁蘚封可見者咸
通三年壬子歳十一月建十餘字耳按周溪在縣東四
十里忠義傳載李源道人再生事詩云三生石上舊精
魂賞月吟風不要論慚愧情人逺相訪此身雖異性常
存又身前身後事茫茫欲話因縁恐斷腸呉越山川尋
已遍却迴烟棹上瞿唐泠齋夜話云此僧賛寧所記東
坡以為即圓澤也　經云江水又東彭水注之註云水
出巴渠郡獠中東南流逕漢豐縣東清水注之水道源
出西北巴渠縣東北巴嶺南獠中即巴渠水也西南流
至其縣又西入峽檀井溪水出焉又西過山至漢豐縣
東而西注彭溪謂之清水口彭溪又入逕朐䏰縣西六
十里南流至于江謂之彭溪口按在縣東八十里巴陽
驛是俗名小江舊小彭驛設焉紀勝云小彭驛邉有二
石虎髙五尺各有四翅石刻詩云巍巍二虎一塵埋巨
石鐫成尚有痕只此也須防夜箭灞陵恐遇李將軍葢一
尉題俗稱石麒麟云
　　　雲陽縣
經云江水又東右逕朐䏰縣故城南註引常璩曰縣在
巴東郡西二百九十里縣治故城跨其山阪南臨大江
之南岸有方山山形方峭枕側江濆矣輿地紀勝朐䏰
城本漢縣在萬戸城西固陵集載李燾朐䏰記云余泊
舟雲安之西三十里萬戸驛下横石灘上土人云今驛
之左右則朐䏰故城也仁父又有曲水畱題云或言雲
安之西三十里許有自然曲水閏月甲午朔泊舟横石
灘上攜子垕􁭤塾垡壁堲及劉甥卞子道子步訪之水
極浚急不可流觴岩巔有永和三年及六年刻字十五
六行剝落已不可讀細辨其文但昔人捐金以事仙佛
識金數于石耳殆非褉飲處也好事者因年號遂增飾
之當時必置屋廬像設今變滅無餘然水石要可喜取
酒酌其旁賞晤良久乃去輿地碑目云䕫州守楊輔去
官過萬戸驛故朐䏰縣治泊舟游古書岩見刻石滿其
上意當時或有像設屋室葢縣人常所往來之地縣徙
歳月不復可考而石刻亦漫闕就盡説者但為臆創乃
屬雲安大夫劉甲徧摹岩上下石刻試考詳之庶㡬其
猶有獲也同來者雲安大夫鄭邦基郝奚仲從姪有聲
淳熙十五年八月十六日按横石灘今之横梁候館設
焉萬戸驛即萬戸壩去縣西四十里　萬戸驛北有漢
城山乃漢扶嘉所居按扶嘉朐䏰人也初嘉母於湯溪
側遇龍後生嘉巧發奇中髙祖為漢王與嘉相遇獻定
三秦策髙祖以其志在扶翊賜姓扶氏為廷尉臨終有
言云三牛對馬嶺不出貴人出鹽井按馬嶺在縣北三
十里三牛在縣北二十里皆近鹽井監矣　經云江水
又逕魚復縣之故陵註云舊郡治故陵溪西二里之故
陵村溪即永谷也地多木𤓰樹有子大如甒白黄實甚
芬香爾雅之所謂楙也經云江水又東為落牛灘逕故
陵北註云江側有六大墳庾仲雍曰楚都丹陽所葬亦
猶枳之巴陵矣故以故陵為名也有魚復尉戍此江之
左岸有巴鄉村村人善釀故俗稱巴鄉清郡出名酒村
側有溪溪中多靈壽木中有魚其頭似羊豐肉少骨美
於餘魚溪水伏流逕平頭山内通南浦故縣陂湖其地
平曠有湖澤中有菱芡鯽鴈不異外江凡此等物入峽
所無按故陵者即古陵沱也酈道元以為舊郡治今名
舊縣壩矣碑目云漢處士金廣延母子碑初無文字但
有人物又有一碑所勒皆車馬人物或云古者修車馬
備器械之圖此皆在舊雲安郡也　寰宇記云使君灘
在軍東二里大江中昔楊亮為益州至此舟覆徴其波
瀾蜀人至今猶名之為使君灘一曰博望灘荆州記云
張騫奉使西域於此覆舟亦名使君灘乃在今縣之西
矣　江中又有龍脊灘形如遊龍歳人日邑人遊於上
以雞子卜歳豐凶古謠云龍床如拭濟舟必吉龍床彷
彿濟舟必沒宋馮時行龍脊灘留題云建炎戊申正月
上巳日判官李造道司戸趙執權知縣母邱元望縣尉
馮當可陪郡侯謁武烈公祠遂泛江而下散步此磧老
杜詩云元日至人日未有不陰時議者謂天寳之季此
詩盡之今日天宇清明江國熙然太平之期指日可俟
又獲與諸公偕遊所謂人日也馮當可書　杜詩東城
抱春岑江閣鄰石面崔嵬晨雲白朝旭射芳甸唐詩有
硤斷見孤邑江流照飛甍暮色四山起愁斷數猿聲皆
雲安景象　元和志郡有鹽官橘官今五峰驛前有橘
官堂也宋李􁧶雲安橘官堂記云建炎中改軍為縣𨽻
于䕫猶存使名官儀仍備太守之畧而時節得以奏章
自達於朝他邑莫比焉治内有杜鵑亭杜詩雲安有杜
鵑名本於此杜詩又曰峽裏雲安縣江樓翼瓦齊兩邉
山木合終日子規啼按杜鵑子規本一鳥蜀本紀以為
望帝所化詳在方物中予過雲陽題杜鵑亭詩云春林
血涙染山青覊客中宵忍涙聽何處蜀山不啼遍雲安
偏有杜鵑亭又過雲安絶句之三云也是山青水碧時
客懷何事動深悲春林三月無行迹君未前來聽子規
蓋兩用之　方輿勝覽云飛鳯山與縣治相對古刻鳯
凰嵓三字瀑布泉出焉注于白玉池産太乙𤣥精石按
張桓侯祠設在此山之脊馮當可所稱武烈祠也有石
如杵黝而澤設在案前即𤣥精石矣　經云江水又逕
東陽灘註云江上有破石故亦通謂破石灘荀延光沒
處也常璩曰水道有東陽下瞿數灘山有大小石城靈
壽木及橘圃也水經註曰江水過下瞿灘左則陽溪水
注之水源出縣北六百餘里上庸界南流歴縣翼帶鹽
井一百所巴川資以自給粒大者方寸中央隆起形如
張傘故因名之曰傘子鹽有不成者形亦必方異於常
鹽王隱晉書地道記曰入湯口四十三里有石煮以為
鹽大者如升小者如拳煮之水竭鹽成蓋蜀火井之倫
水火相得乃佳耳湯溪下與檀溪水合上承巴渠水巴
渠南歴檀井溪檀井入湯水湯水又南入于江名曰湯
口也　唐商真君飛昇記云雲安風俗淳厚陶染真風
如瞿法言楊雲外之徒繼出故琳宫秘館獨盛他處輿
地紀勝云棲霞觀舊名昇雲宫在縣北一十里宫據山
絶頂下瞰羣峰培塿可數唐瞿法言于此脩煉白日仙
去巨栢參天皆二仙手植殿左有五龍池能興雲致雨
碑目云唐雲外尊師碑在雲昇宫杜光庭文見九域志
今名棲霞宫又曰縣西四十里集靈觀有碑云象山福
地玉華仙館唐商真君飛昇之所　又曰縣西百里有
上下岩黄魯直云唐末有劉道者聞道于雲居膺禪師
為開岩第一祖法號道微自鑿石龕曰死便藏龕中不
用日時門人奉其命二百年來遊者題詩不可勝讀莫
能起此開岩者故予作詩表見之云空岩靜發鐘磬響
古木倒掛藤蘿昏莫道蒼苔鎖靈骨時應持鉢到諸村
又云寺古松楠老巖虛塔廟開僧縁蠶麥去官放荔枝
來石室無心骨金鋪稱意苔若為劉道者拽得鼻頭回
自注云其一用楊子安韻一用王定國韻也按下巖即
燕子龕見郭信可詩矣王維贈鷰子龕禪師云山中燕
子龕路劇羊腸惡裂地競盤屈挿天多峭崿瀑泉吼而
噴怪石看欲落伯禹訪未知五丁愁不鑿上人無生縁
生長居紫閣六時自搥磬一飲尚帶索種田燒白雲斫
漆響丹壑行隨拾栗猿歸對巢松鶴時許山神請偶逢
洞仙博救世多慈悲即心無行作周商倦積阻蜀物多
淹泊巖腹乍旁穿澗唇時外拓橋因倒樹架柵值垂藤
縛鳥道悉已平龍宫為之涸跳波誰掲厲絶壁免捫摸
山木日陰陰結跏歸舊林一向石門裏任君春草深郭
印題雲安下岩云地涉雲安境山名燕子龕簾垂看急
溜葢偃得修楠牢落前賢蹟光明有佛菴幽禽知客至
一一解𤣥談趙抃過雲安軍下巖僧舍云幽寺倚巖阿
雲扉掩薜蘿老僧中燕息誰問世風波喻汝礪雲安下
巖次涪翁韻云徑向山腰轉門從水面開片雲巖下宿
一鉢朔方來落日鳥衝樹輕陰花覆苔惟應荔枝熟時
躡白雲回又路暗松杉密天空霧雨開山容依檻轉烏
影度江來汲水僧歸寺銜花鹿印苔年年蠶麥熟貧道
輟齋回宋肇題下巖云古寺依叢壑雲深暗薜蘿山僧
眉睫異林鳥語聲和絶壁疑無路長江忽自波暫來還
趣駕衰早倦經過又下巖逢雨云地險重樓仄巖虚古
殿開泉鳴風處瀨石暗雨邉苔黄葉曾攀柳青梢未折
梅居僧因解笑歳晩尚西來又嵐光分碧瓦江影動丹
扉林鳥拳晴竹沙鷗印夕霏風幡空自舞雲岫㡬時歸
石室君無問塵埃萬事非又盡把蕭疎鬢難勝浩蕩愁
西風吹落日小雨弄殘秋堙沒千山瘴掀騰萬壑流宦
途如客路吾意轉悠悠黄人傑題云十月水痕瘦維舟
過下巖鷗行沙作路龍像石為龕風定烟光合霜回日
色酣賦詩無好語聊用志瞿曇李燾和黄豫章韻云山
與蜀江並嵓從天漢開禪僧若個住詩客㡬人來金闕
掛白練石龕封緑苔㩦家便堪隱歸檝重徘徊宋永孚
詩云江漲桃花後風薫荔子前來瞻千億佛去此十三
年嵓澑翠常滴林花紅欲然因知山與石本性亦虛圓
又兩山中斷曉天開萬頃無波浸緑醅巖外水簾垂到
地坐看烟雨過江來楊邁下巖詩云竹樹藤蘿密復疎
路迴崖斷見精廬龕藏衲子千年骨神䕶涪翁半壁書
落日紅光浮戸牖曉雲空翠滴衣裾塵勞獨愧山僧靜
一飯跏趺不願餘又下巖避暑云古寺重來興轉添舟
中午暑正炎炎野僧引客登山閣稚子穿雲放水簾熱
得清涼身暫健懶便閒靜意難厭人間刼火方撩亂法
雨何如為普沾令狐慶譽詩云地逺塵寰不染埃懸崖
屈曲寄層臺山頭玉澑隨簷滴巖下金容就石開寺影
不妨流水過松香常逐好風來徧遊未盡無窮景為報
舟人且莫催杜柬之詩云濤江翻雪捲胡灘晩泊巖扉
暫解顔夙有靜縁逢寺古了無生理伴僧閒殘雲已斷
獨飛雨落日將沉却照山半夜秋聲驚客夢一簾珠貝
冷珊珊閩人朱煥下巖次韻云勝地都無一㸃埃翛翛
野竹映樓臺僧同巢鳥林端見佛顯靈巖石面開道者
已隨鸞鶴去世人特為水雲來登臨清興無窮盡一下
層巒暮色催　予以萬厯壬子暮春過此作詩云病中
入寺情相得雨後看山興轉添片石僧寮無結構一春
嵓澑自垂簾題名刻像成今古背路臨江恰見潛我已
忘機來此地白雲溪鳥莫猜嫌因遍訪諸石刻其可見
者游仲鴻游季祥來遊時段謙仲適尉此邑邂逅巖中
酌酒共坐而去淳熙乙巳四月十四日也　軍守張吉
監井史澤判官陳奭以嘉祐六年五月二十一日至寺
下偶新蓬州司理向宜顔偕遊　資郡張良能少穎解
褐西泝艤舟來謁尊者拜三先生遺像紹定庚寅仲春
念一日男逺卿侍　杜世東就銓西歸謾書絶句往年
題杜記行色今日支笻還獨來道者相看定相笑若為
牽得鼻頭回　樂温(缺/)鐘涪陵尉鄭階平治平乙未六
月五日同遊住持本院主僧法能刻石
　　　開縣
舊漢豐縣也華陽國志云漢豐縣建安二十一年置在
巴東郡西北彭溪源寰宇記云後周改漢豐縣為永寧
縣今州西四十九里濁水故城是也志云縣南四十里
墊江一名濁水源出梁山縣之髙梁山春夏泛漲人多
墊溺流至渠口鋪入開江又云清水源出萬歳縣之石
塔山西南流經石門山又西南流經巴渠故城東輿地
紀勝云巴渠縣劉宋所置宇文氏改為萬歳縣以縣北
有萬歳谷也舊址在今縣東北五十里即宋之清水縣
矣　縣西北一里有盛山以唐刺史韋處厚著名韓愈
作盛山十二詩序云韋侯昔以考功副郎守盛山人謂
韋侯美士考功顯曹盛山僻郡奪所宜處納之惡地以
枉其才韋侯將怨且不釋矣或曰不然得利則躍躍以
喜不得利則戚戚以泣若不可生者豈韋侯之謂哉韋
侯讀六藝之文以探周公孔子之意又妙能為辭章可
謂儒者夫儒者之于患難茍非其自取之其拒而不受于
懷也若築河隄以障屋􁆤其容而消之也若水之于海
冰之于夏日其翫而忘之以文辭也若奏金石以破蟋
蟀之鳴虫飛之聲况一不快于考功盛山一出入息之
間哉未㡬果有以韋侯十二詩遺余者方且以入谿谷
上岩石逐追雲月不足日為事讀而詠歌之令人欲棄
百事往而與之遊不知其出于巴東以屬朐䏰也于時
應而和者凡十人及此年韋候為中書舍人侍講六經
禁中侯名處厚和者通州元司馬名稹為宰相洋州許
使君名康佐為京兆忠州白使君居易為中書舍人李
使君景儉為諫議大夫黔府嚴中丞武為秘書少監温
司馬造為起居舍人皆集闕下于是盛山十二詩與其
和者大行于時聨為大卷家有之焉慕而為者將日益
多則分為别卷韋侯俾余題其首云　韋處厚詩激曲
縈飛箭浮溝泛滿巵將來山太守莫向習家池右流杯
渠不資冬日秀為作暑天寒先集誠非鳯來翔定是鸞
右竹嵒巉巖雪中嶠磊落標方峭勿謂枕蒼山還當礎
清廟右繡衣石榻註為温侍御置雨合飛危砌天開卷
曉窻薺平聨郭柳帶繞抱城江右宿雲亭夾岸凝輕素
交枝漾淺淪味調方薦實臘近又先春右梅谿噴日舒
紅錦通蹊茂緑陰終期王母摘不羨武陵深右桃塢疏
鑿徒為巧圓窪自可澄倒花紛錯繡鑑月靜涵冰右葫
蘆沼顧渚吳商絶䝉山蜀信稀千叢因此始含霧紫英
肥右茶嶺繚繞縁雲上璘玢甃玉聨髙髙層㡬折極目
瞰秋鳶右盤石磴褊地堆層叠因厓遂削成淺深嵐嶂
色盡向此中呈右琵琶臺綆汲豈無井顛崖愧深浚願
灑塵垢餘一雨根莖潤右上士瓶泉註為柳律師置初
映鉤如線終銜鏡似鉤逺澄秋水色髙倚曉河流右隱
月岫張籍和云獨入千竿裏縁巖踏石層笋頭齊欲出
更不許人登右竹巖曲沼春流滿新蒲映野鵝聞齋朝
飯後拄杖繞行多右葫蘆沼月出深峰裏清涼夏亦寒
每嫌西落疾不得到明看右隱月岫臺上緑蘿春閒登
不見人每當休暇日著履戴絃巾右琵琶臺清淨當深
處虛明向逺開捲簾無俗客應只見雲來右宿雲亭自
愛新梅好行尋一徑斜不教人掃石恐損落來花右梅
谿山城無别味藥草兼魚果時有繡衣人同來石上坐
右繡衣石榻紫芽連白蘂初向嶺頭生自看家人摘尋
常觸露行右茶嶺階上一眼泉四邉青石甃惟有䕶淨
僧添瓶將盥潄右上士瓶泉緑酒盈白杯隨流去復回
佀知人把處各向面前來右流杯渠累石盤空逺層層
勢不危不知行㡬里得到上頭時右盤石磴春塢桃花
發多將野客遊日西殊未散看望酒缸頭右桃塢　此
方洞壑聨屬而温湯洞為最杜光庭録異記云開州後
倚盛山東枕清水泝江而北三十餘里至温湯井井有
湯泉在北山上麟德年因雷雨震霹山脚摧裂洞門自
開當門有石鐘自然成形如數千斤鐘大懸身去地二
尺許外象鐘而中實扣之無聲門兩壁有石如金剛力
士之形者數人鐘旁有小徑髙六尺已來行二三丈稍
濶有石碑巨龜負之自然而成但無文字而已碑側有
巨屏上與頂相連下有一穴側身可入一二尺許自是
廣濶中有路徑平坦與常無異路之左右滴乳為石羅
列衆形龍鱗鸞鶴頺雲巍山如林如柱似動似躍乍飛
乍顧千形萬態不可殫紀僅一里許傍竦蓮臺周迴數
步髙三四丈層綴重疊皆可攀躋旋生石乳如臂如指
者以燭照之通透瑩徹隨折脆斷及出洞門外得風皆
白石矣自臺側三四十歩有蓮花羅布於地旁有甘泉
水色温白遊洞者烹茗於此前有横溪湍波甚急其聲
喧汹流出洞外溪上有橋長二三丈濶一丈許非石非
土功甚宏壯過橋得黄土坡髙四五丈道徑險滑行者
累息方至其頂坡上有巨堂四壁平淨中髙數丈壁上
皆有遊山之人題記年月堂之極處曲角有一穴髙四
五尺廣三四尺去下丈餘躋攀莫及相傳云昔有遊人
攀縁而入累月之後出于巫山洞中自後無復敢入者
　　　大寧縣
水經註巫溪水又逕北井縣西東轉歴其縣北井南有
鹽井井在縣北故縣名北井建平一郡之所資也鹽水
下通巫溪溪水是兼鹽水之稱矣　勝覽云寳山在大
寧監北十七里半山有穴如瀑泉即鹹泉也山有牡丹
芍藥蘭蕙雜花卉圖經云一泉之利足以奔走四方者
此矣知監正子申大寧志序云一溪前陳可濯可㳂衆
峰巉絶如削如畫亦峽郡之桃源也　紀勝云觀音巖
在監治東鳯凰山郡守張孝芳愛其類湘中山水暇日
窮討得月窟雲巖釣雪玉環浮玉寳華之勝又云距城
二里兩江合處中有石岩峙如門髙二三丈溪流噴如
瀑布謂之南淵鹽官孔嗣宗春日與客泛舟飲于緑陰
下商民鼔吹隨之其樂不減于蠶市矣　志云二仙洞
去鹽場二里一名王子洞山髙百餘丈上下皆削壁惟
一徑寛二尺長四五丈許始達中可丈許凡遊者不敢
下視洞口寛髙十餘丈深不可測岩上石文生成千字
水出石笋四時不絶相傳昔有王子採樵見二人圍棋
于此局未終而斧柯已爛其人仰壁畱題而去詩曰仙
人洞裏無春秋白雲深處心悠悠爛柯樵子半途客安
得乗風駕玉虬千年勝事今朝説一一重重心練結從
來流水與髙山更有清風共明月王子後不知所終但
傳蜕仙骨長丈餘　碑目丁晉公謂䕫州移城記云開
寳伐蜀師分劒巫而入時灔澦激射樓船戰艦難進易
退步騎自襄州西山裹糧兼行林麓無際澗壑相接不
知道路之所從得蜀民詣王師獻書由大寧路直取䕫
州平蜀之師實取道於此也景德三年記
　　　大昌縣
水經註云巫溪水源出宣漢縣南逕建平郡之泰昌縣
南即大昌也　寰宇記云千頃池在縣西三百六十里
波瀾浩𣺌莫知涯際分為三道一道東流當縣為井源
一道西流為雲安縣陽溪一道南流為奉節縣西瀼水
　杜甫西閣三度期大昌嚴明府同宿不到詩云問子
能來宿今疑索故要匣琴虚夜夜手板自朝朝金吼霜
鐘徹花催蠟炬銷早鳬江檻底雙影謾飄飄
　　　建始縣
三國時屬吳之建平郡隋開皇為業州今縣東三十五
里有州基山是其處　黄山谷馬上口號呈建始李令
云驛亭新似眼波明箐路開如掌様平誰與長官歌美
政風搖松竹是歡聲志云縣西三里有石通洞壁刻涪
翁二字蓋山谷曾來遊也　志又云縣西五十里石乳
石層疊多生石乳其上置石乳關
　
　
　
　
　
　
　
　
　
　
　
　
　
　
　
　蜀中廣記卷二十三
欽定四庫全書
　蜀中廣記卷二十四
　　　　　　　　　　　　明　曹學佺　撰
　名勝記第二十四
　　川北道
　　　保寧府一(閬中縣附郭/)
閬中本秦舊縣張儀伐蜀所置通志云張儀城在城東
二十里郡志云閬中縣東二十里白沙鎮是舊縣治國
初徙入城按此則張儀城即舊縣矣通志云本府城漢
末劉璋所築蜀漢巴西守張飛治此増修國初千戸滕
貴拓之甃以石是前郡縣不同城也寰宇記云張飛冢
在刺史大㕔東二十步髙一丈九尺碑目閬中有張桓
侯與張遼書石刻漢文八分書　方輿勝覽云唐魯王
靈䕫滕王元嬰皆鎮是州以衙宇卑陋遂修飾宏大之
擬于宫苑謂之隆苑其後避明皇諱改曰閬苑又云或
謂閬苑仙有五城十二樓向但有五城而樓尚闕宋德
之為守乃建碧玉樓於衙城之西南隅亦名十二樓以
成閬苑之勝按杜甫詩嘉陵江色何所似石黛碧玉相
因依樓名取此　通志云東樓跨府城上形製尚古杜
詩層城有髙樓制古丹雘存迢迢百餘尺豁達開四門
　勝覽云閬州江山奇秀聞天下直前據其㑹曰南樓
唐滕王元嬰所建也宋太守李獻卿詩云三面江光抱
城郭四圍山勢領烟霞馬鞍嶺上渾如錦繖葢門前半
是花　通志云㑹經樓在府治將相坊按華陽國志云
巴有將蜀有相後因有閬苑三學士錦屏三狀元之盛
故以將相名之樓元祐中建置經史子集三萬餘卷蘇
軾題額蒲宗孟記　勝覽云整暇堂在府治黄魯直記
又云治平園宋治平初太守朱壽昌築于牙城東文與
可嘗為賦十絶其錦屏閣詩云茂林斑若錦秀巘矗如
屏底處供登覽闌干在杳𡨕清風臺云無時來見襲有
地更臨髙坐客清談起紛紛落麈毛四照亭云畫箔褰
何礙珍叢發已圓願公皆遍賞莫為一隅偏柳橋云挼
風誇晩態垂雨怯春寒為問題芳意同誰倚畫欄曲池
云水似珠璫入池如玉磬開臨流唯自適魚鳥莫相猜
明月臺云微稜生海角圓魄到天心共上惟佳客無容
照俗襟三角亭云合棟交生角迴欄互引牙由來因地
勢不是故尖斜花塢云繚繞穿紅蕚斕斑踏紫苔誰將
錦步障端為使君開藥欄云玉笋齊抽日金缸競列時
自然俱可愛莫放畫簾垂郎中菴云已築環為堵仍裁
月作床公來時隱几身世在羲皇按通志名宦載壽昌
治閬有異政　寰宇記云閬中山其山四合於郡故曰
閬中名山志云閬中山多仙聖逰集之所志云即錦屏
山在城外嘉陵江南與郡治相對兩峰壁立如屏又名
寳鞍山方輿云山上有瑪瑙寺羅漢晝錦西橋三院後
又築閬峰亭以眺望焉宋陸㳺詩城中飛閣連危亭處
處軒窻對錦屏涉江親到錦屏上却對城郭如丹青喻
汝礪詩暝色輕烟罩郡城漁舟燈火倒觀星寒山逺水
江村暮自在粧成水墨屏按古咸安志火井令袁天綱
題云此山磨滅英靈乃絶其下為海棠溪多海棠唐張
元寳詩寒食清明倍惘然海棠風落小花鈿如今獨有
孤魂在半落嘉陵半錦川　李膺益州記云閬中盤龍
山南有一石長四十丈髙五尺當中有戸有門若人之
掩閉古老以為玉女房通志云在城東三里望如蟠龍
之狀後魏盤龍郡以此山名唐貞觀中候氣者言西南
千里外有王氣太宗令人入蜀次閬中果見山氣葱蔚
後鑿破山脈水流如血今號鋸山咸亨初曾徙閬中縣
于此即今之鋸山關也志又云蟠龍山前袁天綱嘗築
臺于此以占天象　寰宇記云仙穴山在縣東北十里
周地圖云靈山峯多雜樹昔蜀王鱉靈登此因名靈山
山東南隅有玉女擣練石頂有泉常清冽洞穴懸絶微
有一小徑通天寳六年敇改為仙穴山志云一峰峭㧞
介宋江嘉陵之間上有鱉靈墓元稹八月六日與僧如
展前松滋主簿韋戴同㳺碧澗寺賦得扉字引云寺臨
蜀江内有碧澗穿注兩廊又有龍女洞能興雲雨詩中
噴字以平聲韻詩云空濶長江礙鐡圍髙低竹樹倚巖
扉穿廊玉澗噴紅旭湧塔金輪接翠微草引風輕馴虎
　洞驅雲入毒龍歸他生莫忘靈山别滿壁人名後會
稀　玉臺山在城北七里杜詩閬州城北玉臺山有滕
王亭杜詩君王臺榭枕巴山萬丈仙梯尚可攀即此地
後有滕王墓古碑云閬之第四景為頤神石洞洞虚雙
拱密邇玉臺昔滕王建亭于此古人詩文隱隱可辨
勝覽云東嵓在城東有寺鑿山為嵓　西嵓在城西有
奪錦亭與錦屏山相對陸務觀詩奪錦軒中醉倚欄錦
屏蒼翠挿雲端平生不喜言爭奪付與游人自在看
南嵓在城南有大像山乃唐髙士安隱居之所志云一
名台星嵓陳堯叟兄弟讀書于此有捧研亭輿地碑目
云天聖九年本路運使司馬池來逰子光侍末云君實
捧研勾龍亶請以捧研名亭　北嵓在城北有繖蓋山
髙僧宣什住持乃城中開元寺衲也謂之東寺即元稹
題樂天詩于壁及文同寄詠澤師竹軒處矣什公博通
經典魯王出鎮表而異之後居繖子山山上無水以杖
叩岩浩然泉湧今為卓錫泉　喻汝礪漱玉巖記云自
古常言天不負人吾初不甚信曩游太學不啻六千三
百日知古所謂屈原賈誼揚雄韓愈柳宗元輩亦頗識
其面目及得一第則枯冷羞澁㡬笑破人口比來閬中
持手板謁上官奔走匍匐作主簿少府模様燕居作樂
則搖口吻弄語言以佞貴人而覔所謂舉狀者嗟乎其
局促如此則天果不負人邪然飽聞閬奇山川而賢士
大夫最多亦復把酒自慰一日登錦屏拏舟嘉陵江步
至占星巖徘徊縱觀倚老松卧怪石往往摩腹一咲然
是三境之逰須廢吾一日粮吾不得與女旦暮相從也
惟母邱氏漱玉巖近在牆壁外乗興步履從小奚奴直
謁主人脱衣散髪坐巖腹酌酒賦詩相與作物外笑樂
酒醉發狂即呼天大呌曰天乎真不負喻汝礪矣吾常
謂富貴之士不能放意於江山松竹之樂而山川怪奇
烟雲竹石詩酒風月唯遺逸未遇之人始得兼而有之
故天地間雄偉不凡之處天所以資賢人而舒其憂愁
之思者也吾零落荒山鬱鬱無聊賴有錦屏嘉陵之雄
偉占星漱玉之勝槩所謂閬之四奇者吾皆得而有之
他日解官視吾破嚢無復新井縣一物駈老髯獨負四
物以歸朋㳺故舊從吾覔閬中土物吾則與之飲酒取
吾詩而歌之則是四景者不移足而在几席間矣　通
志云文城山在城東三十里峰巒聳列林木葱蒨一峰
㧞出名𤣥都壇張道陵授符籙之所　寰宇記云天目
山在治東界一名天溪洞葛仙公修道之所赤烏七年
勑置集靈觀先天二年改名天目觀中和二年改名福
唐觀郡志云天目山在城東五十里唐杜光庭詩盤空
躡翠到山巔竹殿雲樓勢逼天古洞草深微有路舊碑
文滅不知年八州物象通簷外萬里烟霞在目前自是
人間輕舉地何須蓬島訪真仙又云曾隨雲水此山遊
行盡層峰更上樓九日登臨須有意七年岐路亦堪愁
樹紅樹碧髙低影烟淡烟濃逺近秋暫爇爐香不須去
佇陪天仗入神州　寰宇記云嘉陵水一名西漢水又
名閬中水周地圖云水源出秦州嘉陵因名嘉陵經閬
中即閬中水又云閬中水亦曰渝水譙周三巴記云閬
中有渝水賨鋭氣喜舞漢髙祖樂其猛鋭數觀其舞使
樂人習之所謂巴渝舞也路史云太昊伏羲氏母華胥
居于華胥之渚孕十有二嵗而降神生于仇夷長于起
城註云所都國有華胥之淵乃閬中渝水地也　通志
云宋江源出漢中府舊㢘縣經蒼溪縣東流入嘉陵有
白水源出階州亂山中至昭化縣北合嘉陵唐鄭谷詩
蒼蒼白水下嘉陵是也漢地里志縣有彭道將池東西
二里南北約五里文緯書䜟云巴西郡治有彭池大澤
四夷述云城西南十里有郭池周約五十畆勝覽云彭
池即今之南池也郭池即魚池也二地與漢志相符遁
甲開山圖註云仇夷山四面絶立與彭池成紀皆西土
是伏羲生處仇夷即仇池成起即成紀二字通用　南
池有漢髙祖廟杜詩崢嶸巴閬間所向盡山谷安知有
蒼池萬頃浸坤軸劍南詩藁云唐長慶中南池新亭碑
在漢髙帝廟側　寰宇記云零星池在縣西北四里益
部耆舊傳趙瑤為閬中令時西州遭旱瑤率掾吏齋戒
於零星池歸咎自責稽首流血應時大雨　侯鯖録云
閬州有三雅池昔有人于此池得三銅器狀如杯盞上
各有篆字一曰伯雅二曰仲雅三曰季雅按魏文典論
云靈帝末斗酒直萬金劉表一子好飲乃製三爵大曰
伯雅注一斗次曰仲雅注七升小曰季雅注五升今池
所得乃劉氏酒器也　通志云城東百廿里有譙𤣥廟
漢書𤣥字君黄閬中人少好學能談春秋成帝時拜議
郎歴奉谷令後舉繡衣使者王莽居攝易姓名竄歸公
孫述僣號連聘不起予毒藥將服之其子瑛盡捐家貲
錢贖建武十一年卒光武敕所在還𤣥家財策詔本郡
祠以中牢　古碑云汝南令神道闕在閬中縣末著人
代郡守張晦辨云於東面得𨽻字十有二缺不可識有
七　輿地紀勝云唐貞觀碑在閬州太霄觀其石光瑩
前後可鑒號透明碑　本志唐漢州刺史房琯墓碑在
縣城外杜詩他鄉復行役駐馬别孤墳近淚無乾土低
空有斷雲　碑目云唐道襲墓碑在城中報恩寺按蜀
檮杌王建以道襲為閬中刺史改其鄉為烈士鄉　又
云崔善德政碑在衙門東按善武成中為刺史有惠政
民人懷之
　　　蒼溪縣
蒼溪於閬中為上㳺即臨嘉陵水也江㟁有放船亭杜
詩送客蒼溪縣山寒雨不開只愁騎馬滑故作放船回
後人因以名亭　元稹蒼溪縣寄揚州兄弟詩蒼溪縣
下嘉陵水入峽穿江到海流憑仗鯉魚将逺信鴈回時
節到揚州劉滄宿蒼谿館詩孤館門開對碧岑竹牕燈
下聽猿吟巴山夜雨别離夢秦塞舊山迢遞心滿地莓
苔生近水㡬株楊柳自成隂空思知巳隔雲嶺鄉路獨
歸春草深文同少泊蒼溪山寺詩正午風色髙遂泊蒼
溪縣層崖抱林木有寺藏蔥蒨出船步危磴蔭密頗縈
轉上到金僊家縁空列臺殿修篁掛懸溜坐覺炎暑變
老僧晩經論言語何貫穿引我上髙閣闌干俯江面寥
寥百里内山水盡奇觀誰謂覉旅中所見皆所願汀洲
白鳥聚井邑清烟散樂此暮忘歸疎鐘起岩畔徙倚下
松門尚怪舟人喚　舊治在曲肘川去縣一里後周所
設也源出玉女山東南流入嘉陵江曲折如肘　其近
山有小錦屏與錦屏相似其稍逺者縣南三十里為大
獲山天池浸其中宋江環遶其下石城四周淳祐間余
玠徙閬州治于此又逺之東八十五里有方山逺望如
几案古方州城也宋嚴大猷居此因以方山名集矣
其著者東南三十五里有雲臺山寰宇記云一名天柱
山髙四百丈上方百里有魚池宜五榖無惡毒可度灾
周地圖云漢末張道陵在此學道使弟子王長趙昇投
身絶壑以取仙桃長等七試已訖九丹遂成郡國志曰
雲臺山天柱巖下有一桃樹髙五尺皮是桃心肉似栢
張道陵與王良趙昇試法于此樹四百餘年不朽小碑
記之志云山有洞四曰麻姑芙蓉平仙峻仙巖二曰松
根蟠桃池二曰浴丹玉魚山多榕栢大者空中可坐數
人道經云永壽二年重九日道陵將諸品秘籙斬邪二
劍玉冊玉印授其長子衡乃與夫人雍氏登峰絶頂白
日昇天時百二十三嵗晉顧長康畫雲臺山記見畫苑
碑目云唐元稹謫通州司馬曾逰雲臺山書行記于山
之鐘樓枋上宋之問送田道士使蜀投龍詩云風馭忽
泠然雲臺路㡬千蜀門峰勢斷巴字水形連人隔壺中
地龍逰洞裏天願言迴馭日圖畫彼山川馬戴寄雲臺
觀田秀才云雪壓松枝拂石窻幽人獨坐鶴成雙晩來
漱齒敲冰渚閒讀僊書倚翠幢宋祁西州猥藁云予昔
遊雲臺觀謁希夷先生陳摶祠堂緬想其人今追作此
詩仙館三峰下年華百歳中夢休孤蝶往蜕在一蟬空
蘂笈微言秘霄晨浩氣通丹遺䑛後鼎林遣御餘風市
霧沉荒白飡霞委暗紅岷峨有歸約飛步與誰同元廖
寥蜀望詩雲臺突出衆山低小徑縈紆上石梯古寺獨
存人寂寂斷碑惟覆草萋萋滿空香散春蘭綻萬壑烟
生曉樹迷為愛其間風景好登臨㡬度杖青藜　志云
蒼溪簿金極治道得石塜遺骸尚存有石銘云嵗月不
須論車塵擁石門若逢金主簿移我上髙原迺改葬之
相沿為金主簿墓不著年代
　　　南部縣
南部本充國地漢末徙巴西郡于閬中有充國城在焉
寰宇記云即今新井縣東北二十八里充國故城是也
李雄亂後荒廢　唐書趙彦昭舉進士少豪邁風骨秀
爽嘗調南部尉與郭元振薛稷善往來吟詠不絶　新
井西水二廢縣皆接閬中通志云西水河在南部三十
五里源出龍州後周西水縣以此名也　勝覽云蘭登
山在新井縣東二十里相傳嚴君平隱居于此有朝逰
蓬漢暮宿蘭登之句三面峻絶俯臨西江　本志唐開
元中何渙為殿中侍御史知名家于西水明皇賜其鄉
為栢臺鄉　又云新井縣有二龍里唐任畹任疇之所
居也姚合送任畹及第歸蜀詩子規啼欲死君聽固無
愁闕下聲名出鄉中意氣逰東川横劍閣南斗近刀州
神聖題前字千人看不休　有嵓曰靈雲唐蒲景珣家
於此岩前為居室至者不知其為嵓也在蟠龍山下有
洞人入之履地作鐘聲李燾詩云路轉層岡十里餘武
陵傳者亦難如昔年煉藥仙人室今日餐霞道士居洞
外蟠桃開錦繡巖前石溜漱瓊琚猗與靈氣為時雨可
惜圖經闕不書　有樓曰清風宋蒲宗孟左丞建其家
多書剏此樓以貯之嘗作訓戒子弟曰寒可無衣饑可
無食書不可一日失　有院曰慈光冦平仲過新井慈
光院看海棠詩云暄風花雜滿欄香盡日幽吟歎異常
翻笑牡丹虛得地玉階開落對君王　縣東南與蓬州
相接三十里為禹跡山志云禹治水所經也山頂平衍
有小石泉鑿石為像層樓覆之宋紹興間何汝賢有禹
跡山院記　五十里為離堆山即古新政縣地蜀三離
堆之一也唐顔真卿謫蓬州長史來逰作磨崖記謂此
山斗入嘉陵江直上數百尺形勝縮矗上崢嶸而下洄
洑不與衆山相聨屬故曰離堆志云東西有石堂故京
兆尹鮮于仲通與弟叔明所鑿堂北有盤石石上有九
曲流杯池　歐陽修集古録云新政縣磨厓記唐顔真
卿撰併書以寳應年立碑有魯公祠宋馬存記云上元
中顔真卿為建州長史過新政作離堆記四百餘言書
而刻之石壁上字徑三寸雖頽壞剝裂之餘而典刑具
在使人凜然元符三年予友强叔來尹是邑始為公作
祠堂于其側求予文以為記　輿地紀勝云新政縣大
歴碑在江㟁之次顔魯公書碑傍有佛老孔子像像傍
又有二小記皆大厯中物按此所謂三教院也碑目云
鮮于氏兩神道碑一在三教院厓上一在墓田其文與
書皆出顔魯公又有奬諭仲通碑亦在墓田　志云新
政縣十里對江報本院鮮于仲通叔明兄弟葬其傍有
韓雲卿所撰墓碑猶存其字儼然無剝落　按鮮于之
後宋時皆家于此景祐間鮮于侁登第為轉運判官值
行新法而民不擾司馬温公稱之曰子駿福星也又有
十世孫元卿同知縣范百禄州掾任昱觀魯公刻題名
　其與離堆相近曰仙鳯山志云在縣南五十里上有
七曲臺始落成時地上土㾗成仙鳯二字大數丈　碑
目云宋新政令裴迪唐丞相晉公之後也因家于此尚
收得晉公像及累任告身撰真賛並存
　　　廣元縣
廣元蜀口古今所必爭之地宋寧武軍志云前接關表
後據劍門烏奴山祠堂記云郡壤故錯羌氏與上庸百
濮微髳彭盧俱寔一大都會也元改為廣元路碑云在
易曰廣大配天地在春秋謂一為元以示張大之意
縣治在烏奴山東晉壽綿谷二縣皆其處志云烏奴山
一名烏龍山在廣元西二里嘉陵江岸峭壁如削有洞
不可上昔李烏奴于此修寺因名　按北史王元邈傳
亡命李烏奴作亂梁部䧟白馬戍𤣥邈率東從七八百
人討之不克慮不自保乃使人偽降烏奴告之曰王使
君兵衆羸弱棄伎妾於城内㩦愛妾二人去已數日矣
烏奴喜輕兵襲州城元邈設伏擊破之烏奴挺身走太
祖聞之曰元邈果不負吾意遇也此烏奴之始矣　今
之臨清門川主廟即唐皇澤寺也九域志云利州都督
武士彠生武后于此因賜寺刻其真容李商隱利州江
潭詩註感孕金輪乃武則天事也詩云神劍飛來不是
銷碧潭珍重駐蘭橈自攜明月移燈疾欲就行雲散錦
遙河伯軒牕通貝闕水宫帷箔卷冰綃他時燕脯無人
寄雨滿空城蕙葉彫葢后母感溉龍而有孕也　縣北
即黎州城梁大同置後魏之益州隋之義成郡皆理于
此宋唐庚詩黎州酒貴如金汁解盡寒衣纔一吸　南
有刀環山益州記曰葭萌縣南十里有刀環山赤銅水
出焉　東即望鄉臺去縣三里武元衡送柳郎中詩望
鄉臺下秦人去矣　其見諸經傳者曰嶓冢山原為漾
水即西漢水也曰潜水出綿谷之龍門山禹貢岷嶓既
藝沱潜既道漢書注云潜水從漢中沔陽縣南流至梓
潼漢壽縣入穴中通岡山下西南潜出今名複水舊説
即禹貢潜水也　曰𦙍山為平蜀廢縣即利州衞治史
記𦙍侯爵𦙍山出舞衣　曰丙穴地在沔水之南出魚
肥美詩疏云沔南丙穴是也　其見諸雜記者曰白馬
山寰宇記云張平子仕漢為侍中少時學業于此　曰
明月峽晏殊類要云三峽謂巫峽巴峽明月峽也惟明
月峽乃在此郡界曰滌溪事林廣記云天下十二溪有
上真廟為聖真居之滌溪其一也在利州又云漢江水
帝廟為真龍宫在漢坪石　其驛路有曰問津志云昔
孔明行師于此問津故名按即古嘉陵驛也在治西一
里後魏嘉川縣設焉唐姚鵠嘉川驛樓晩望詩樓壓寒
江上開簾對翠微斜陽諸嶺暮古渡一僧歸囱逈雲衝
起汀遙鳥背飛誰言坐多倦目極自忘機文同嘉川道
中寄周正孺詩云草木春深處山川雨過時清佳常滿
目衰倦敢忘詩好尚舊若此飄零今比誰爭如畫堂上
日日聽新詞又嘉川驛詩云嘉川之西過新棧㡬里朱
欄繞青壁我行落月尚在水水影照人襟袖白繁英雜
綴修蔓上綠錦纈帶垂百尺清香滿馬去未休賴爾春
風慰行客　鮮于侁為利州轉運使文與可有寄子駿
運使詩云西鄉巴嶺下嶮道入孱顔使騎到荒驛野禽
啼亂山問民青靄裏訪古白雲間㡬日南城路新詩滿
軸還有靈溪寺在嘉川縣中碑目黄山谷紀行碑在嘉
川縣靈溪寺是矣運使子駿題以五言曰桐軒竹軒栢
軒巽堂山齋燕閒亭㑹景堂寳峰亭凡八景其詩略云
金城環雉堞雲屋瞰闤闠雙林聳江右九隴覘天外按
金城縣北四里金山是也滌溪環其右九隴者去邑西
二十里山環九十九峰如劍㦸之排列昔漢祖駐䠋于
此有漢王寨其時司馬君實范景仁文與可蘇子由皆
和有詩温公年譜隨其父利州轉運使逰此有祠在焉
　南去有望喜驛今廢元稹詩云滿眼文書堆案邉眼
昬侵得暫時眠子規驚覺燈又滅一道月光横枕邉李
義山詩云嘉陵江水此東流望喜樓中憶閬州若到閬
州還赴海閬州應更有髙樓其二云千里嘉陵江水色
含烟帶月碧於藍今朝相送東流從猶自驅車更向南
　北為棧閣道劉禹錫山南西道新修驛路記云我之
提封距右扶風觸劍閣千一百里自散關抵褒城次舍
十有五自褒而南踰利州至于劍門十有七道塗次舍
可見于此又云棧閣凌虛下臨􁰃砑層崕峭絶枘木絙
鐡因而廣之限以鈎闌狹經深陘從而拓之方駕從容
棧閣之制亦可想也歐陽詹棧道銘斜根玉壘旁綴青
泥總庸蜀之道塗統岐雍之康莊　其最險者為石欄
橋方輿云自城北至大安軍界管橋欄閣共萬五千三
百六十一間惟石欄龍洞二閣著名馮鈐幹田云其他
閣道雖險然在山腰亦㣲有徑可以増置閣道惟此
閣石壁斗立虚鑿石竅而架木其上比他處極險沈佺
期過蜀龍門閣詩龍門非禹鑿詭怪乃天功西南出巴峽
不與衆山同長竇亘五里宛轉復嵌空伏湍喣潜石瀑
水生輪風流水無晝夜噴薄龍門中潭河勢不測藻葩
垂彩虹我行當季月烟景共春融江關勤亦甚巘崿意
難窮誓將息機事煉藥此山東岑參赴犍為經龍閣道
詩云側逕轉月壁危梁透滄波汗流出鳥道膽碎窺龍
窩驟(闕二/字)溪谷歸雲網松蘿屢聞羌兒笛厭聽巴童歌江
路險復永夢魂愁更多聖主幸典郡不敢嫌岷峩杜甫
龍門閣詩清江下龍門絶壁無尺土長風駕髙浪浩浩
自太古危塗中縈盤仰望垂線縷滑石欹誰鑿浮梁裊
相拄目眩隕雜花頭風吹過雨百年不敢料一墜那得
取本志北十里千佛崖即古龍門閣先是懸崖架木作棧
而行後鑿石為千佛像成通衢矣　唐蘇頲利州北題
佛龕記云吾見夫山連岷嶓水合江沲山兮水兮路窮
險鬱南望兮此情多吾又見像法住世于巖之阿百千
萬億兮相觀我載琢載追兮吾匪他伊古昔兮焦吕不
懼必忠信兮艱危若何故吾因空而即有孰不迴向以
檀那行矣些陽景頽兮翠改色陰風起兮自增波　小
許公利州北佛龕前重于去歳題處作詩云重巖載看
美分塔起層標蜀守經塗處巴人作禮朝地疑三界出
空是六塵銷卧石鋪蒼蘚行塍覆緑條歳年書有記非
為學題橋　按龍門山亦云葱嶺山梁州記云葱嶺有
石穴髙數十丈其狀如門號為龍門又云山東南有玉
女山山上有一石穴中若房宇有玉女八人不出穴前
修竹下有石壇風來動竹掃壇如箒又云山北有燕子
谷中有好磬石即志所稱石燕山　又北三十里有大
小漫天嶺極髙峻羅隱詩云西去休言蜀道難此中危
險已多端到頭未會蒼蒼色爭得禁他兩度漫髙駢詩
云萬水千山音信稀空勞魂夢到京畿漫天嶺上頻回
首不見虞封淚滿衣嶺上有寺元稹題漫天嶺智藏師
蘭若云僧臨大道閱浮生來往憧憧利與名二十八年
何限客不曾閒見一人行又漫天嶺贈僧詩云五上兩
漫天因師懴業縁漫天無盡日浮世有窮年　又北五
十里為朝天嶺路徑險絶方輿云舊路在朝天峽棧閣
後開此路人甚便之文與可朝天嶺詩嶺若畫屏隨峽
勢水如衣帶轉嵓陰按今設有沙河驛亦沿江行其曰
朝天者水驛也　四十里為潭毒關志云潭下淵底有
一鉄索見則兵動向有御前軍屯此以捍蜀口　又二
十里為神宣驛即古籌筆驛也相傳武侯出師駐此唐
杜牧詩永安宫受詔籌筆驛沉思李義山詩魚鳥猶疑
畏簡書風雲長為䕶儲胥是也神宣驛者世傳二郎神
持劍逐蹇龍過此因名　又八十里為九井驛志云琳
瑯九井以琳瑯山出泉九處濺石若琳瑯也碑目云九
井灘舊時有蝦蟆青牛青塠三巨石伏水為舟楫害淳
熙間利路提刑張曩容募降人冉得者治械如桔橰狀
冶鉄為杵重千五百斤抛擲半空而下三石俱碎化險
為夷有碑刻剝落其上為七盤關乃秦蜀分界處唐沈
佺期詩獨逰千里外髙卧七盤西山月臨窻近天河入
戸低後人因立為天河閣顧非熊天河閣即事云萬壑
褒中路何層不架虚徑雲和棧起樵徑帶畲餘嵓狖牽
垂果湍禽接躍魚相逢維艇處塢裏有人居
　　　昭化縣
葭萌地入廣元而其縣理在漢為漢壽晉為晉壽者則
屬昭化本志云縣北百八十里施店驛即古葭萌驛驛
即故縣址也未通保寧路時自秦入蜀罔有不由昭化
者唐張説再使蜀道詩云𦕈𦕈葭萌道蒼蒼褒斜谷煙
霞爭晦深雲山共重複古來風塵子同眩望鄉目芸閣
有儒生軺車倦馳逐青春客岷嶺白露搖江服嵗月鎮
羇孤山川俄反覆魚游戀深水鳥遷戀喬木如何别親
愛坐去文章國蟋蟀鳴戸庭蠨蛸網琴筑　北接廣元
則龍門石櫃白水景谷之地彼此參錯海内東經云白
水出蜀而東南注江郭景純註水微白濁今在梓潼白
水縣源從臨洮之西傾來經沓中東流通陰平至漢壽
縣入潜梁州記云城西南百八十里白水關即李固解
印綬處也蜀志先主斬楊懐髙沛于此　元和郡國志
云景谷縣西南二十五里有白馬山孔明造木牛流馬
處　南接劍門則有大劍城元和志云即秦張儀司馬
錯伐蜀所由路又謂之石牛道有小劍城注水經云小
劍城去大劍城三十里連山絶險飛閣通衢故謂之劍
閣也是唐益昌縣地矣又有小劍故城在益昌縣西南
五十里其山截野横天犇峰倒地挾楚包漢呀秦擁蜀
劉先主以閣道至險又置閣尉焉岑參和杜相公發益
昌詩云相國臨戎别帝京擁麾持節逺横行朝登劍閣
雲隨馬夜渡巴江雨洗兵山花萬朶迎征葢川柳千條拂
去旌暫到蜀城應計日須知明主待持衡　利州淳化
帖䟦云慶元中四川總領權安節以淳化戲魚帖并釋
文重刻石劍門寺内石今已不存權總江州德安人其
家猶有當時墨本甚多釋文字畫較臨江帖為稍大云
　劒領中有馬鳴閣志云先主使陳戎絶馬鳴閣魏武
聞之喜曰此閣過漢中之陰平乃咽喉之要路　又有
白衞嶺唐明皇幸蜀過此見𤣥元皇帝騎白衞而下示
取禄山之兆遂封嶺神白衞公唐詩紀事載明皇幸蜀
登白衞嶺眺覽良久歌李嶠山川滿目淚沾衣富貴榮
華能㡬時不見只今汾水上惟有年年秋鴈飛詩曰李
嶠真才子也　有桔栢潭今昭化驛是驛有古栢土人
呼為桔栢故以名潭志云桔栢渡舊傳其津有二魚負
舟往往沉溺一道士求渡操舟者難之道人云吾乃葛
仙翁命取石書符令舟人佩之至中流二魚果出擲符
水中少頃浪息次日二魚死于龍爪灘下按唐書𤣥宗
幸蜀次益昌縣渡桔栢江雙魚夾舟而迎從臣以為龍
也杜甫桔栢渡詩云青𡨕寒江渡駕竹為長橋竿濕煙
漠漠江永風瀟瀟連笮動嫋娜征衣颯飄颻急流鴇鷁
散絶岸黿鼉驕西轅自兹異東逝不可要髙通荆門路
濶㑹滄海潮孤光隱顧盻逰子悵寂寥無以洗心胷前
登但山椒
　
　
　
　蜀中廣記卷二十四
欽定四庫全書
　蜀中廣記卷二十五
　　　　　　　　　　　　明　曹學佺　撰
　名勝記第二十五
　　川北道
　　　保寧府二
　　　巴州
山曰大巴小巴世所稱九十巴山也志云大巴之險遇
于棧道下逼漢中又云小巴之南即古巴國繫年録云巴
之北境即米倉山下視興元出兵之孔道即今關堡相
望矣　輿地廣記云巴江源出大巴山至當州東南分
為三流而中央横貫勢若巴字通志云清江源出廣元
縣前通平鎮歴舊恩陽縣至州與巴江合寰宇記云清
水一名白石水即向白石縣之所理也李白巴水歌云
巴水急如箭巴船去若飛十日三千里郎行㡬嵗歸嚴
武巴江喜雨詩云連夕霶𩃱類建瓴送將凉意滿郊埛
江邉萬木大半緑天外一峰無限青却信神龍元解事
豈容旱魃更爭靈從今懷抱如冰釋閉閣燒香伴六經
鄭谷巴江避亂詩云亂來奔走巴江濵愁客多於江徼
人朝醉暮醉雪開霽一枝兩枝梅探春詔書罪已方哀
痛鄉縣徴兵尚苦辛鬢秃又驚逢獻嵗眼前渾不見交
親　華陽國志漢末劉璋以墊江以上為巴郡江州至
臨江為永寧郡朐䏰至固陵為巴東郡而巴遂分矣志
云此居其中為中巴宋洪邁丹梯書院記云今之巴非
昔之巴也本志忠義廟祀漢嚴顔張飛名宦載王濬恐
但沿巴之名然按碑目嚴將軍廟記在巴州城西門内
唐貞元元年韋曾文則祀之亦非一日矣惟嚴武薛逢
為巴州守則今之巴也　杜甫寄馬巴州詩云勲業終
歸馬伏波功曹非復漢蕭何扁舟繫纜沙邉久南國浮
雲水上多獨把魚竿終逺去難隨鳥翼一相過知君未
愛春湖色興在驪駒白玉珂嚴武巴嶺荅杜二見憶云
卧向巴山落月時兩鄉千里夢相思可但步兵偏愛酒
也知光禄最能詩江頭赤葉楓愁客籬外黄花菊對誰
跂馬望君非一度冷猿秋鴈不勝悲鄭谷巴賨旅寓寄
朝中從叔云驚秋思浩然信美向巴天獨倚臨江樹初
聞落日蟬衰榮悲往事漂泊念多年未便甘休去吾宗
盡見憐王周和杜運使巴峽地暖節物與中土異黯然
有感詩云垂柳參差破緑芽此中依約欲飛花春光是
處傷離思何况歸期未有涯其二云始看菊蘂開籬下
又見梅花寄隴頭攬轡巴西官局冷㡬憑春酒沃鄉愁
張褘巴州寒食晩眺云東望青天周與秦杏花榆葉故
園春野寺一傾寒食酒晩來風景重愁人任約和巴州
羊刺史韻云鄉關目斷隔咸秦又向巴江度一春可惜
清明好時節看花空憶洛陽人　治内有春風樓秦坦
記云奇峰森列躍入青漢髙下眩轉隔閡風雨又有擊
甌樓唐張褘詩駐旌元帥遺風在擊缶髙人逸興酣水
轉巴文清溜急山連䝉岫翠光涵宋馮介詩坐上擊甌
清似玉者此也碑目云擊甌樓唐中和四年尚書右丞
相戸部張褘記賦在樓下按擊甌樓賦寔張曙作也序
略云宋玉九辨悼余生之不時也甲申竄身巴南避許
潰師郡刺史甚懽按眷一日登郡南樓下臨巴江饌酒
簇樂以相為娛言間有馬處士攜善擊甌者至請即清
讌爰騁妙絶處士審音以知聲余審樂以知化斯可以
抑揚放淫頓挫匏竹運動節奏出鬼入神太守請余賦
之余曰不圖為樂之至於斯酒酣䑛筆乃為賦云爾宋
皇祐初知軍事馬預作記㠯為㕔壁有唐御史裴褘會
昌四年記宋庶子創建東樓此其事也　碑目云州内
有紫極宫天王堂俱唐大中元年軍事判官進士蕭珦
記有折柳亭宋嘉祐五年太守鄭淵賦折柳詩十絶句
刻石有巴南十七景詩宋知閬州軍蘇欽以閬中望江
南十首記郡景别駕彭永仍賦巴南十七景答之　碑
目又云唐會昌四年巴州刺史裴褘修廨宇記巴南新
置屋宇什物石記俱在郡㕔　城外東龕在字江東㟁
巾子山下即唐兠率寺寺廢碑存　西龕有古墨岩在
懸崕上有壯觀二大字云是李太白筆有流觴亭在西
龕寺碑目云唐乾元戊戌嚴鄭公武所創大厯間盜起
地遂廢開成丙辰刺史唐元封復修葢取羊士諤流盃
十四詠以自序為證又云有嚴侍御暮春五言刻亦在
寺内有唐人題西龕櫻桃其名磨滅按州志城北三十
里皷樓山之旁有玲瓏山山頂有泉出小石如櫻桃自
然有竅可以穿縷村兒女以為瓔珞名曰櫻桃珠如此
則西龕所詠為石為果未可知也　嚴武題龍日寺西
龕石壁詩云聖澤久潤物皇明常燭幽恩從祥風翺德
與和氣遊報國建香刹開蠻臨僻州天長面緑水地逈
起朱樓尋異遍衆壑坐禪逢一邱永懷根本玅誓以身
心修奇色豔草滿珍名嘉樹稠逺江崩濤喧複澗微雨
休嘹唳猿響谷參差峰入流碧烟曳篁徑白日懸沙洲
泛海謝安石吟詩王子猷揚雄愛清靜山簡多優游性
分固有適蓍龜何足求神閒孤臺月目送千里舟㩦手
逸羣品浩歌邈悠悠山情慕禽尚詩格警曹劉旌能舉
滯時選異㧞奇儔鼎食當自致巖棲難久留嗟余參符
守漢主逺分憂往往行春到聞鐘散客愁　朱尹㳺西
龕詩朝出城南門循溪陟西嶺西嶺鬱岧嶤坳隱金僊
境懸崖古墨存白日蛇龍煚嵐霏濕空濛泉澗咽清冷
汲之㵸山茗數啜心魂醒城郭瞰在襟三墩聯九井四
野各嬉煦犬䑕亦無驚豈曰予所能帝德實綱領獲兹
簿書餘怡情對斯景　任約題西龕詩門徑森寒栢小
橋穿竹溪澄江朱檻北晩照碧巖西修竹清泉逗髙楠
䆳閣齊虛廊面青壁危棧跨丹梯絶頂舒平席遙峰出
半圭軒窻俯星斗襟袖拂雲霓甘露春膏浹濃嵐晝靄迷
嶺猿悲夜嘯谷鳥響晴啼唐寺南龕近巴城東郭低杯
流故池水崖刻古人題酷暑不能到清風如鎮㩦何年
脱韁鎖來此養真棲自註今嵗甘露降于龕前松栢也
　南龕有廣福寺志云唐時建有乾元年間契書碑目
云唐古佛龕石刻在城南二里大書乾元三年山南西
道嚴武奏臣頃牧巴州其州南二里有古佛龕舊有鐫
佛五百餘伏望特賜洪名勑以光福為額唐詩紀事載
嚴武史俊楠木唱和詩碑目云刻在南龕又云郄昂陪
嚴使君暮春五言二首在南龕詩甚典麗又云南龕題
詩石刻在州南二里之廣福寺自唐迄今名公題詠皆
存又云南山記唐中和四年尚書右丞相戸部張褘題
圖經云定僧在南龕上以漆漆其真身龕置石壁不知
何時人惟嚴武奏乞山南寺額表云願度有道行僧永
以住持俾其修習意亦唐以前人也本州志云丹梯書
院在南龕山因其山重疊聳秀有若丹梯而名舊志載
杜甫曾讀書于此而建後經兵燹宋紹興二年知州趙
彦戒重建元季復燬惟古碑尚存唐進士楊興義有和
杜甫詩云莫嫌袍紫歸家阻且慶豐年雅俗安又題秋
風詩云霜風一夜將紅葉換盡江頭萬木青通志云南
龕有雲間閣杜甫寄嚴侍御詩遙知簇鞍馬回首雲間
閣者此也　宋權維重修雲間閣記云閣在南龕絶頂
剏自李唐嵗久敝壞寺僧請易而新之不閲月間碧
瓦朱甍雕梁畫楯突然聳出于羣山之表暇日置觴倚
檻周覽巖壑萬狀雲烟出沒朝暮變熊曾無窮已則昔
之隱狀晦藏而不見者今若神驅而出之皆離潜出幽
吐奇露彩章章于目前也　羊士諤遊南龕詩云物外
真何事幽廊步不窮一登心法在三世影堂空山果青
苔上寒蟬落影中歸來還閉閣棠樹㡬春風趙公碩和
郭使君題南龕韻云南龕㡬百年古木闞雲崦崕傾千
仞垂路懸一線險飛狖喜層巔羸驂怯虛塹楓葉紅斕
斑松葢翠搖颭石皴風雨剥殿古丹青儼拂拭坐空巖
摩挲觀翠琰江勢從何來斗起不以漸憑危意欲飛眺
逺目驚覢鳥鳴山更幽緑淨衣好染烟際漾漁舠風前
亂霜檿縱實有餘歡髙懷無一慊尺璧非所寳白圭焉
受玷入蜀真可念得郡亦云忝雖逺長安日猶勝陽山
貶平生足疎曠寧復事拘檢佳時方一來薄日已半晻
雨餘烟草深月堕山樓黶珍重詩律髙詞獲神光閃民
樂樂時康吾憂憂嵗歉殷勤謝呉霜歸鬢不堪㸃　相
連有美農臺志云在治南二里相傳昔梁太守桓宣於
此勸農而築今廢址不存　有唐太子賢墓志云在治
南二里髙如一小阜唐史髙宗上元二年夏四月立雍
王賢為太子永隆元年八月廢為庶人開耀元年冬十
一月徙於巴州中宗嗣聖元年太后殺故太子賢太子
嘗作黄𤓰臺辭云種𤓰黄臺下𤓰􁊌子離離一摘使𤓰
好再摘令𤓰稀三摘尚云可四摘抱蔓歸當時有銘其
墓者云斷一指得天下凡人不為殺愛子竊帝位武后
行之噫嘻賢之遺隧萬世之元龜　北龕志云在北山
一里有白馬泉九州要記云即黄牛山有穴白馬奔出
故名碑目云王望山舊名北山山半石壁隱出老君像
唐人為賦北山老君影迹詩圖經云王望字子濛開元
初嘗與𤣥宗遇俗傳為晉時人旦跨白驢入長安市暮復
回勝覽云王望山在江之北岸自郡城絶江而登山髙
二里許岩徑極險占一郡之勝相傳王真人得道此山
真人名蒙故名王䝉山舊志云唐𤣥宗控白騾至此山
望見京闕曰此去京師不逺故名王望志云龍洞在王
濛山岩腹間楊羲仲記云左曰東洞門如鑱鑿髙㡬三
百尺耀若太儀之庭兠率之宫又百餘步則空穴開明
有琉璃洞及釋迦像石犬石烏凡石之詭形怪狀莫不
畢獻又六七里適後山之根右曰西洞其奇怪亦亞于
東洞楊虞仲逰王望山詩云白雲環其巔流水遶其趾
古木與雲齊偃蹇龍蛇似飛仙𣺌何許風馭難慕企手
種空流傳嵗月尚誰記化鶴空歸來其樹還可指僊凡
隔咫尺世人謬千里丹竈空伏火河車爭挽水學僊僊
益逺槁死空山裏我欲問真訣豈憚航一葦便當捐冠
簮超然謝塵滓僊人拍手笑外物儻來耳　有君子泉
宋黄彛則銘云有冽者泉達於泉南浩然天中其流無
窮于暑而涼于冬而温豈其矯耶有變者存州志云未
詳所在惟治東四十里廢曾口縣西朝陽巖有之其泉
自巖石流出清冽無比上鐫有君子泉三字宋人來官
多逰于此石刻具存今附録于後　嘉定壬申夏五月
朔邑令會稽宋拱闕尉錦屏鮮于永清避暑來集拂巖
雲弄泉玉倍有山水之樂所謂意不在酒也　銅梁曹
闕龍馮伯規何孚望古郫李忠父同逰此汎舟酌巖下
日西乃歸淳熙己酉閏月十有二日　巴州都監權縣
尉義渠毛仲子中通江曾口縣巡檢崆峒王願天啟通
江縣尉長安永延年仁叔淳熙八年十月二十一日同
逰朝陽岩　邑宰蓬池何渙之亨通邑尉漢中李元竦
子莊以閏正月下澣日逰曾口故縣基野飲于修篁古
木之下絶江少西息朝陽巖酌君子泉流連至暝而歸
旹乾道九年也　有几水方輿云水形如几奇章縣臨
之志云舊其章縣在州東八十里陸游過竒章僧刹詩
轉盡窮山入翠微松陰拂拂冷侵衣長天秋水自一色
斷岫孤雲空四飛客路何年閒馬足蟠溪平昔負漁磯
僧牕不得吟清晝又擁籃輿到夕暉　有平梁城宋淳
祐都統張實創築取掃平梁州之義也下有平梁洞妙
通居士羅南仲所居有石床石灶按舊城記云平梁山
頂有地數十畆居民數戸在上住種納税矣志云在州
西二十里　有化成縣輿地紀勝化成縣鳯谷山之上
有要羊觀熙寧中通守楊黄中記云唐明皇與葉法靜
神遊於羊䝉山忽思豢羊山靈遽以羊進詔于其地立觀
今名廣福志云在州西四里唐喬琳巴州化成縣新移
文宣王廟頌云殷之系聖周之斯文生我夫子世教之
君周微唐興千祀于兹春秋祭菜爼豆其時維巴之南
亦掲其宇盧公宰邑人之父母假我升堂陋彼環堵爰
就爽塏長松之下公之志思人亦勤止變此夷俗參乎
孔里學者行之造次于是矣　有恩陽縣碑目云唐貞
元石刻在恩陽縣南渡江登石梯數百級上義陽舊縣
治石梯之側懸崖上有刻字云唐貞元四年十月二十
日再修此路餘皆磨滅不可辨又云大厯初韋應物送
令狐岫宰恩陽詩亦刻石于縣之驛亭　小説摭遺云
古靜州知州王鶚子讀書于義陽山忽一女子前自稱
為張笑桃題紅梅詩于壁墨跡未乾遂不見人疑為梅
仙以山屬平梁故志于此詩云南枝向暖北枝寒一種
春風有兩般頻上髙樓莫吹笛大家留取倚欄杆按恩
陽即義陽也詳見通釋　又西北百里有大牟縣碑目
云在恩陽縣西北百里有斷碑刻云南隆州大牟縣界
十里北集州難江縣界五里縣令李昱立　按曾口竒
章化成恩陽俱梁普通年置大牟唐武徳置屬集州矣
　　　通江縣
治在古壁州壁州者以城西南壁山為名志云壁山在
縣南一里有嘉祐寺唐節度使鄭畋建至今人呼為鄭
公山寺碑目云通江縣一里龍興寺碑唐壁州刺史鄭
凝績之父鄭畋作乾符中凝績侍養其父畋于壁也又
云壁州山寺記大唐中和嵗次癸卯丞相鄭畋撰略云
壁山境勝之所鬱密喬樹葱蒨景態𤣥月澄日捜索竒
秘得泉洞于西南維鑿石架篁繚繞登降髙縣旗旛䟽
為泓沼峭壁危棧遂來商旅乃于蒨亭東隅建構佛宇
召僧匡信主其事多出私財以益之為堂三間徘徊為
門為廊二十六間髙下還合翬飛鱗次廊外為僧房庖
厨數十間又立真室文之髙界為左右翼愚與凝績洎
猶子昭允俱冩形于方丈中負山面江雄壓勝地日月
先照風雨所交鐘梵松篁鑑鏘滿聽干家甍棟歴歴在
眼晨煙夕艷輝燦户庭鷗鷺篙榜以資景物于時行朝
卿士或寄寓于諸州給事中孫君儲秋曹正郎鄭君損
皆柅車此地邀以同筵書琴棋畫隨後間作自仲春至
于維夏也本志又載其碑陰云僕至郡觀舊碑三埋于
㦸扉前之泥中遂飾役兵出而滌之其一斷而磨滅者
乃唐鄭公台文修山寺記也始讀之文多訛缺及其完
處令人愛嘆之不已而又得公進退之詳按僖宗紀并
公傳各亦舛畧此公文是可信者矣惜其湮沒遂命筆
正訛補缺離句綴意解凡六十七字斬石命僧守丕書
之刻而立于州學庶㡬永永記成于唐中和甲辰孟秋
二十有三日重刻于大宋之嘉祐癸卯孟秋中澣凡三
甲子云太常博士俞瑊君玉序按此則嘉祐寺以重修
得名者原名為龍興也　本志又載鄭相遺踪在壁山
下石澗中梯石齒披煙蘿入幽巖苔蘚間有字云檢校
司徒守太子太保鄭畋門吏給事中賜紫金飛魚袋孫
儲尚書刑部郎中賜紫金緋魚袋鄭損中和三年十二
月八日收訪泉石偶題于此僧匡信看題傍又刻有畋
明年孟秋念七日與姪昭允至此訪别一叚是其碎金
斷璧尚有可尋者　碑目云薛使君布政碑唐乾符年
間壁州刺史裴寘辭作乾符間立又云壁州神廟石刻
在今通江縣北四十步有元光三年制書本志云𤣥玅
觀右星精石唐人刻篆甚多民間琢毁其半俱在治内
唐推官鄭損星精亭詩云星沉萬古痕孤絶勢無隣地
窄少留竹空多剩占雲釣篷和雨看樵斧帶霜聞莫惜
尋常到清風不負人　方輿云歌籟山與壁山相對上
有石鼓聲聞數里連擊即雨通志云通江縣南有秋錦山
隔江望之如錦與壁山相連也　壁山之上有玉鞭池志
云昔有人拾玉鞭于此池内因名按朱慶餘送壁州劉
使君詩江分入峽路山見採鞭人即詠此事有鳴鹿祠
五代史王建為壁州刺史後僣位永平三年麟見于壁
山二鹿隨之此立祠之始也宋皇祐初太守胡俛記其
事云朝廷有大詔令官屬有遷罷鹿必鳴鳴于山陽為
福鳴于山陰為禍靈騐如符山下枕諾水諾水即宕水
所激聲若呼諾後魏諾水縣以此得名也　志云縣東
南隅有公山隔江形如公字舊傳張道陵七世孫刺集
州于此上昇絶頂有張康侯廟　舊志載孫思邈濯藥
于縣東十里石澗之畔名為孫氏池亭石灶丹臼尚存
按碑目云孫氏園在通江縣二十里龍灘之側唐末監
察御史盧重阜與壁州刺史辛巢父等六人分詠賦詩
有石刻存宋米仲賢孫氏池亭詩云密林抱清溪微徑
入煙靄亂流縈石轉浩浩兼萬𣲖披蘿出潭上結宇在
竹外坐嘯孤雲還開軒遙相待奔崖臨絶壑幽趣驚盻
睞渟滿泄其餘下注陰壑瀨道情留霜簡詩興延皂葢
賞逐景物偏心期臨仙槩日低迴岡後鳥入寒林内暝
色交殘光明滅羣木態後之視今日猶今視千載永懷
滄洲人功成身將退符陽縣令陸干城和云斷崖青松
林林下覆煙草一徑捫緑蘿數里尋芳藻巖開野人屋
結構憑孤島石斷寒泉流亭幽翠巘繞攫挐龍虎狀宛
若鬼神造隔崖聞湍聲當牕見夕照巴南絶境處勝似
東溪好萬籟清心胸孤雲豁煩惱罇邀驄馬客冩物窮
探討琴匣閒時開柴門不須鏁孰云造化工永與天地
保長揖謝王侯塵紛徒浩𣺌　本志又云西十里有古
佛龕唐人題詠風雨剥蝕惟一碑粗可識乃龍朔中壁
州參軍蔡洪剏又一碑乃阿彌陀佛龕也　縣之洞有
二一曰龍洞志云在西二百里呉埡鄉洞周圍二十餘
丈髙三丈深七尺内有池殿清瑩湛然一曰蛇洞志云
在北四百里南壩寺唐建也每嵗端陽前後有蛇自柱
礎間出沿階滿室大小顔色非一種然不為害昔人傳
三萬四千尾不可數也按此即巴蛇洞云　磏有二一
曰仙人磏志云在東三百里有石竇可容百人崖上刻
公孫秀才讀書處年代不可攷有山茶髙數丈相傳是
唐時樹一曰牛角磏志云在縣西三百里金溪有石室
可容千人石笋數十自崖頂下綴望之稜稜如牛角俗
呼為牛角磏按説文磏礪石也此以形似得名　古墓
有二一曰呉將軍甘寧墓志云在縣西百里通志云在
通江縣西露浴溪上謂之甘谷一曰向佺墓志云東六
十里大鐘山獨起萬山中如覆鐘其下即向佺墓左龍
池山峭立挿漢蒼松偃蹇有石池龍湫注之　古城關
二一曰得漢城縣志云東北百里萬山中崛起塹崖四
面峭絶獨西南二徑凌險轉折而上誠一夫當關之勢
斷崖多前代遺踪可識舊志載漢髙帝據此以通餉道
石壁刻云宋淳祐己酉季冬大使余學士親臨得漢城
山視其形勢而授都統制張實躬率將士因險形壘儲
糧建邑為恢復舊疆之規分任責者總管王昌金之福
鈐路張虎臣司整杜淮王安杜時順徐斯李成劉文德
劉清梁福陳寳賀山進李崇制領郭俊杜成周仙周
一曰桐栢關志云在東北八十里與樗林關相對有關
侯廟相傳神曾守此畊者往往得箭鏃
　　　南江縣
寰宇記云南江縣後周天和五年置以江水難涉為名
通志云國初始易為南江也南江出米倉山經當縣前
下與巴江合　碑目云唐難江公山威惠廟記天寳改
元田彦識撰神乃漢張魯後又云唐李繼顔誥詞刻于
郡㕔光化三年中書舎人錢珝行撰有城牙樓記圖經
以為李楫文有舊碑二其一偽蜀廣政己未之記其一
天聖乙丑之記　碑目又云集州兩角山記唐集州刺
史楊師謀書今在難江縣志云南三里孤雲兩角二山
王子韶詩孤雲兩角去天一握有石刻蕭何追韓信處
下有溪是名韓溪按孤雲兩角山及截賢嶺俱在棧道
去縣二百餘里其碑刻則移近縣耳又有宋集州刺史
張龜年回車院記道士蒲善從勒石　縣之勝者有潭
曰放生石刻放生潭三字水落方見意亦唐刻也其上
鐫七佛龕圖經云乃唐張褘扈從僖宗入蜀時經此所
鐫　有峽曰石鼔碑目云趙寅為集州刺史有石鼓峽
記在難江縣　有石曰探梅志云縣東北五里探梅石
亂石中有刻云宋人少華陳祉介卿浚儀潘士政執禮
厭次來髙元敷㩦樽探梅靖康丙午閏四月㡬望　有
渡曰莎鼻碑目云在難江縣有唐集州刺史蘇味道題
字　有灘曰洋灘志云縣北洋灘楊侍郎墓碑字多蝕
碑座是菜玉見存但不知何代人　有澗曰菖蒲碑目
云菖蒲澗記唐開成四年集州刺史蘇味道題跡志云
菖蒲澗在縣北一里懸崖峻壁石室空曠有唐宋諸賢
石刻云自潭北入澗行經此新開路東不啻三百步其
間巨石礨倚嘉木交映空森復聳奇勢異狀緑苔青蒲
印模履踪捫手探足無非蒼翠幽禽皓皓飛泉渥渥若
有異人仙客鼓瑟吹簫于洞穴之中使人心逸神暢悦
然忘歸斯實方外之佳賞也噫自有此澗杳無人蹤豈
異夫浮世之事通塞有時耶今鑿崖為路梯石為徑連
延扺于碧崖盤石之東究其澗分之所開成四年十月
二十三日武功男子記僧宏真尋澗之迹藏諸山房
古碑刻云有宋改元政和清明後一日權縣事長安杜
德機元發訪菖蒲之溪薄尋其源言採其藥轉步而返
則摳衣碧巖屏石而坐解帶古床幄雲而息然後歸頗
恨得此之晩　大宋改元政和辛夘嵗仲春月清明日
縣吏馮子茂典職長楊子山邀同局中李二都王四都
楊工四沿澗究菖蒲碑文兩日方返故題于碧巖三月
十四日楊嵩岳山書記　廣都蔣城吳大年古郫李椿
秦亭權師雄大梁趙恂閬中馮時周谷米居約以紹興十
八年九月十有四日訪古菖蒲澗觀唐人武功子石刻
置酒碧巖溪效柳子序飲損其籌為一題名投之澗或
洄或止或沉皆賞惟直前無沍滯則免坐客率三四十
飲咲歌諧嬉日晡乃罷畢成記　紹興庚辰上已㳺菖
蒲澗飲于碧巖效晉人祓禊故事頴昌王芹宕渠韓慶
孫開封喬嘉成都周瑞行男夏卿凡五人　李異李國
用楊義仲勾成允唐棟淳熙甲辰正月晦來逰時春日
融明熏風和暢為蘭亭之飲以歸　嘉定壬申仲春三
城郭仲深攝事集山清明後一日逰菖蒲澗扳尋古嵒
眉山扈才叔小益劉温叔潼上楊珍父同來　有山曰
十二峰方輿勝覽云十二峰在難江縣四十里馬盤灣
巉巖聳秀最為竒觀有客題詩曰挿立翠屏峰十二為
君喚作小巫山　有水曰明水寰宇記云明水在難江
縣北五十餘里水出硯屏林木山川之形隱于石間
有古城曰平梁志云平梁城遺址在縣西三百里上有
古寺龍池淳祐間都統制張實遵大使余龍學指授規
畫率諸軍剏平梁山城云取掃平梁州之義坐據要地
壁立萬仞天人助順漢中在掌握矣刻于石　有橋曰
五馬志云李虎仙者往來難江通江二縣縣人修五馬
橋工匠數十虎仙于皮袋中出小釡可容三升以米麵
食物納其中炊之以飼人人皆飽　有寺曰栢院志云
縣南六十里栢院寺唐髙宗末年建相傳為章懷太子
修行之所有碑文剝蝕　有宫曰紫微志云唐賈真人
居難江縣之紫微宫白晝登仙留詩壁間云此後不知
誰有分壁間留得上天梯　有觀曰銅人志云縣南隔
江銅人觀唐開元集州刺史李成裕奏設肖像皆銅初
名紫極宫有殘碑數行開元二年兵部尚書牛仙客文
宋集州守楊方平重立石又有碑刻載黄蓬石事畧云
黄蓬石乃大蓬之仙者性顓蒙唯充薪水偶汲于寺見
金瓶貯水乃飲水而置瓶是夕勞困卧藩籬間醒忽頴
悟能詩蓬之名士無能出其右者頃乃隱于大蓬人不
之見　按玉堂閒話云興元之南有大竹路通于巴州
其路則深谿峭巖捫蘿摸石一上三日而達于山頂行
人止宿則以縆蔓繫腰縈樹而寢不然則墮于深澗若
沈黄泉也復登措大嶺葢有稍平處徐步而進若儒之
布武也其絶頂謂之孤雲兩角彼中諺云孤雲兩角去
天一握淮陰侯廟在焉昔漢祖不用韓信信遁歸西楚
蕭相國追之及于兹山故立廟貎王仁裕嘗佐褒梁帥
王思同南伐巴人往返登陟留題于淮陰祠曰一握寒
天古木深路人猶説漢淮隂孤雲不掩興亡䇿兩角曾
懸去住心不是冕旒輕布素豈勞丞相逺追尋當時若
放還西楚尺寸中華未可侵若其崎嶇險峻之狀未可
殫言也
　
　
　
　
　
　
　
　
　
　
　蜀中廣記卷二十五
欽定四庫全書
　蜀中廣記卷二十六
　　　　　　　　　　　　明　曹學佺　撰
　名勝記第二十六
　　川北道
　　　保寧府三
　　　劒州
漢陽山州之主山也武功康海德涵劒州重陽亭記所
云頫枕聞溪前對漢陽是矣碑目云劒州石柱文晉太
元十八年刻東園聞泉賦唐貞元中蘓洪之刻開元寺
重修中和極樂院銘大順三年劉崇望記宣詔亭碑蜀
天成四年四月一日記宋髙宗籍田手詔碑皆治内之
琳琅也　碑目重陽亭大中八年太守蔣公侑始建李
商隱序而銘之石刻在郡東山之陽志云東南一里東
山又名鶴鳴山上有磨崕顔書元結中興頌蔣侑重陽
亭在焉李義山記略侯講天子意三年大理乃大鏟險
道緄石見土其平可容考工車四軌建為南北亭以便
勞餞又亭東山號曰重陽以醉風日南北經貫若出平
地無有噫嘻侯姓蔣氏名侑銘曰仁之為道隆磊英傑
天簡其勞羨以事物惟君之(缺/)撮取不窮有如武庫蔣
之有世以仁為歸伯氏之宜仲氏之思厥弟承之䋲而
不䊵以令為侯天子之德汝侯為理劒有盈昃君南臣
北父坐子伏飲牛漚菅田訟以直市正獄清謁歸告休
朝雨滂滂濕其帩頭民樂以康願有顯庸侯作南亭北
亭是雙至于東山乃三其功摧險為夷大石是矼亦既
三年民走乞留伯氏南梁重弓二矛古有魯衞惟我之
曹惟仁之歸有世在下其攄其超尾馬鬛馬惟蔣之融
由唐龎嘏惟是亭銘得其麤且大中八年九月一日太
學博士河内李商隱撰　宋閬州通判吳師孟記略東
山一峰特竦千仭衆小山迤邐卑附如奔走如侍從茂
林蒼崕煙靄蒙密有一亭焉冠於山椒碧瓦鱗差朱欄
霞明長溪清潯流影不去乃唐刺史蔣侑所建重陽亭
李商隱序而銘之者也權知州軍郭子臯題其碑後曰
李義山記重陽亭曰作亭東山以醉風日而不記名亭
之因予讀張平子西京賦有云集重陽之清澄釋云上
為陽下為陰清澄亦為隂則斯亭也上據髙巘下瞰澄溪
蔣公名亭之意其得之於此耶釋碑以告來者元豐六
年題又康德涵記以為亭畔有石刻古重陽亭四字宋
張珖筆　按東山即卧龍山寰宇記卧龍山在縣東二
里盤圍州市髙百丈其上為九龍山髙三百丈唐天寳
六年敇改龍祠山山上曾置九龍祠也　州北為故壘
山益州記云山有姜維拒鍾㑹故壘其山峭壁俯臨絶
澗　又二十里即劒門關棧閣相望顔師古曰棧即閣
也按史記蔡澤謂范雎曰今君相秦計不下席坐制諸
侯棧道千里通于蜀漢華陽國志云諸葛亮相蜀鑿石
架空始為飛閣以通行道如此則棧閣為二矣蜀漢以
前曰石牛道史記秦欲伐蜀而不知道乃作五石牛以
金置尾下言能糞金以遺蜀蜀王負力而貪使五丁開
道引之秦因使張儀司馬錯尋路滅蜀　唐李逺五丁
力士開蜀門賦云在昔褒斜未通荒僰異域物産難究
封疆罕測秦王將欲廣其南敓其北張儀因度其勢量
其力假牛之計斯設饋女之功是克蜀王乃命力士闢
髙山貪功饕餮忘情險難捫峰巒於日側扶虺蜮於雲
間將以砥嶃崪等躋攀俄而白日蕩搖𤣥天忽霍鬼哭
神怨風號霧廓怒髪森植雄心震躍灑珠汗以雹散瞪
星眸而電落將欲斷煙靄排嵓崿謂巨靈之所拓蹂重
林迴絶壑疑夏后之所鑿吁可畏哉江標峻棧之形呀
然地裂闕鬭髙峰之色騞若天開已而後患方啓前心
莫遂道路無阻關梁鮮備五丁死而蠻黨移一逕通而
秦人至也　輿地廣記曰石牛道者山有小石門穿山
通道六丈餘漢永平中司𨽻楊厥又鑿而廣之諸葛孔
明以大劒至此有隘束之稱乃立劒門縣復于閣道置
尉以守之常璩云閣道三十里至險有閣尉桑下兵民
也晉書李特入蜀至劒閣顧盻險阻曰劉禪有此地而
面縳于人豈非庸才耶　隋置閣之地皆有關官而于
劒閣獨未置關至唐始置劒門關後又置大劒戍小劒
戍五代董璋遣兵扼劒門關又為七砦按圖經云關官
許令直受頒降詔赦亦許直行申發文字聖節月旦亦
有表疏異時訓飭關吏至親洒宸翰所以重設險也
周地圖云大劒山亦曰梁山山海經髙梁之山其上多
堊其下多砥礪其木多桃枝鈎端有草焉狀如葵而赤
華實白跗可以走馬王隱晉書張載隨父收入蜀作劍閣
銘益州刺史張敏見其文乃表天子刻石於劒閣焉又
有小劒山在西北三十里故此為大劒崔鴻十六國春
秋苻堅使楊安伐蜀其將徐成破二劒是也東連莎鼻
西接綿州凡二百三十一里故左太沖云緣以劒閣矣
　碑目云劒閣有魏太尉鄧公神廟記唐劒州刺史邢
冊題又鄧衞聖侯碑唐刺史郭淮立石又有唐李復撰
劒閣碑唐魯叔明劒門記貞元二年張允書唐劒門制
置記廣明元年立俱在棄繻亭南百步　寰宇記云隋
始州銘在劒門縣二十里許有古州基自縣至彼攀木
緣壁至此稍平一豐碑字名磨滅開皇三年李德林文
土人謂之劒門縣葢隋時以此為始州也　唐書元和
元年令狐楚賀收劒門表云臣得上都進奏院官髙振
報嚴礪下告捷官嚴公貺奏正月二十三日收復劒門
破賊五千斬偽授劒州刺史武德昭訖　碑目云唐韋
表微劒閣銘在報國寺靈泉側昔唐僖宗巡幸至此有
微恙飲其泉頓愈因名為報國靈泉今有石刻存焉
又云唐清義何氏古碑在劒門縣登髙臺光宅中建所
載有名幕者生四子孝弟義遜家八十口不異居儀鳯
二年敇賜清義門　又云劒門有修關石刻天成五年
立又有五代敇牒甚多皆天成長興廣政間刻　方輿
勝覽云有玉女臺在大劒絶頂峭壁千仞下瞰古道行
人如蟻有小石刻云玉女煉丹之所　又有仙女觀圖
經云在北崕頂唐先天二年置去觀一里渡仙女橋有
煉丹臺岩畔有仙女影近代以來改為禪院　有誌公
殿劉竢記云劒閣之下有壽聖寺在石壁之西偏由益
昌道中望之隱隱如行僧頂伽㡌毎秋時出或見光景
陸㳺劒南詩藁云劒門東石壁間影有若僧負杖者杖
端彷彿有刀尺拂子狀　有梁山寺産茶亦為蜀中竒
品東坡南行録詩有飛簷如劒寺之句其註云出劒門
東望有一寺山巔樓閣隱隱可見有一二碑皆磨滅政
唐碑也　有龍嵓洞穴幽䆳雨雪亝小説云王建為盜
朝廷捕之急逃於劒門巨石穴中即此洞口宋人隸書
龍岩二字　有思賢樓在水門上畫張孟陽李太白杜
子美柳子厚像　有文熖堂本記云按劒門題詩以太
白子美為重而世未有並祠之者㑹從李參預壁所得
所賜阜陵御書蜀道難又從李左史得趙忠定汝愚大
書劒門詩因建祠刻二詩于側榜其堂曰文熖取韓退
之詩語也　按晉張載劒閣銘云巖巖梁山積石峩峩
逺屬荆衡近綴岷嶓南通卭僰北達褒斜狹過彭碣髙
踰嵩華惟蜀之門作固作鎮是曰劒閣壁立千仭窮地
之險極路之峻世濁則逆道清斯順閉由往漢開自有
晉秦得百二并吞諸侯齊得十二田生獻籌矧兹狹隘
土之外區一人荷㦸萬夫趦趄形勝之地匪親勿居昔
在武侯中流而喜山河之固見屈吳起興實在德險亦難
恃洞庭孟門二國不祀自古迄今天命不易憑阻作昬
鮮不敗績公孫既沒劉氏銜璧覆車之軌無或重跡勒
銘山阿敢告梁益　柳宗元劒閣銘曰井絡坤垠時以
饒足喋血誓士𤣥機在握分命貔貅陳為犄角右逾崛
山左直劒門攻出九地上披重雲攀天蹈空夷視阻艱
破裂層壘殄殱羣頑内獲固圉外臨平原天兵徐驅卒
乗嘽嘽大憝囚戮戎夏咸歡帝圖厥功惟梁是先開國
進位南服于藩邦之清夷人以完安銘功鑒亂永代是
觀　歐陽詹劒門棧道銘云天覆地燾本亦備設大象
難全或漏或(闕/)損多益寡聖賢代工被雖有(闕/)與無(闕/)
同惟北曰秦惟南則蜀地(闕/)其間紳維不續斗起斷岸
屹為兩區秦人路絶蜀火煙孤天實不通賢斯有造鑚
堅剡勁無蹊以道若川匪舟若陸非車縁危轉虛步驟
交如構雖在功存亦由德項怫劉怒從完以踣隋落我
榮自顛而植地非革勢材不易林踣植之致惠怨之心
勿謂斯道不常勿謂斯道可久禮不以禮可有而無恭
不以恭可無而有創之之意如彼固之之理若兹彼知
不易兹而易知勒銘道左其同我思　李文饒集劒門
銘註云劒門當中有一岑峻嶺横峙望若蕭屏此一峰最
奇而説者未嘗及也故銘云羣山西來波積雲屯地險
所會斯為蜀門層岑峻壁森若戈㦸萬壑奔東雙飛髙
闕翠嶺中横黯然黛色樹若雄屏以衞王國　梁張悰
蜀道難詩云梁山鎮地險積石阻雲端深谷下寥廓層
巖上鬱盤飛梁駕絶嶺棧道接危巒攬轡獨長息方知
斯路難唐𤣥宗巡狩言歸駐蹕劒門詩云劒閣横空峻
鸞輿出狩回翠屏千仭合丹嶂五丁開灌木縈旗轉仙
雲拂馬來乗時方在德嗟爾勒銘才王勃普安建陰題
壁云江漢深無極梁岷不可攀山川雲霧裏遊子㡬時
還盧照隣大劒送别劉右史云金碧禺山逺關梁蜀道
難相逢屬晩歳相送動征鞍地咽綿川泠雲凝劒閣寒
倘逢忠孝所為道憶長安李頎送張諲入蜀云出門便
為客惘然悲徒御四海維一身茫茫欲何去經山復歴
水百恨將千慮劒閣望梁州是君斷腸處孤雲傷客心
落日感君深夢裏蒹葭渚天邉橘柚林蜀江流不測蜀
路險難尋木有相思號猿多愁苦音莫向禺山隱禺山地
非近故鄉可歸來眼見芳菲盡岑參入劒門寄杜楊二
郎中云不知造化初此山誰開坼雙崕倚天立萬仭從
地劈雲飛不到頂鳥去難過壁速駕畏巖傾單行愁路
窄平明地仍黑亭午日暫赤凜凜三伏寒巉巉五丁迹
與時忽開閉作固或順逆磅礴跨岷峨巍蟠限蠻貊星
當觜參分地處西南僻陡覺煙景殊杳將華夏隔劉氏
昔顛覆公孫曾敗績始知德不修恃此險何益相公總
師旅逺近罷金革杜母來何遲蜀人應更惜暫回丹青
慮少用開濟策二友華省郎俱為幕中客良籌佐戎律
精理皆碩畫髙文出詩騷奥學窮討賾聖朝無外戶寰
宇被德澤四海今一家徒然劒門石杜甫劒門詩云惟
天有設險劒門天下壯連山抱西南石角皆北向兩崖
崇墉倚刻畫城郭狀一夫怒臨關百萬未可傍珠玉走
中原岷峨氣悽愴三皇五帝前雞犬各相放後王尚柔
逺職貢道已喪至今英雄人髙視見霸王并吞與割據
極力不相讓吾將罪真宰意欲鏟疊嶂恐此復偶然臨
風黙惆悵王維送崔五太守云長安厩吏來到門朱文
露網動行軒黄花縣西九折坂玉樹宫南五丈原褒斜
谷中不容幰唯有白雲當露冕子午山裏杜鵑啼嘉陵
水頭行客飯劒門忽斷蜀川開萬井雙流滿眼來露中
逺樹刀州出天際澄江巴字迴使君年紀三十餘少年
白晳専城居欲持畫省郎官筆回與臨卭父老書李白
蜀道難云噫吁戲危乎髙哉蜀道之難難于上青天蠶
叢及魚鳬開國何茫然爾來四萬八千歳不與秦塞通人
烟西當太白有鳥道可以横絶峨眉巔地崩山摧壯士
死然後天梯石棧相鉤連上有六龍回日之髙標下有
衝波逆折之迴川黄鶴之飛尚不得過猿猱欲度愁攀
縁青泥何盤盤百步九折縈巖巒捫參歴井仰脇息以
手撫膺坐長嘆問君西逰何時還畏途巉巗不可攀但
見悲鳥號古木雄飛雌從繞林間又聞子規啼夜月愁
空山蜀道之難難于上青天使人聽此凋朱顔連峰去
天不盈尺枯松倒挂倚絶壁飛湍瀑流爭喧豗奔崖轉石
萬壑雷其險也如此嗟爾逺道之人胡為乎來哉劒閣
崢嶸而崔嵬一夫當關萬夫莫開所守或匪親化為狼
與豺朝避猛虎夕避長蛇磨牙吮血殺人如麻錦城雖
云樂不如早還家蜀道之難難于上青天側身西望長
咨嗟孫逖送靳十五侍御使蜀云天使出霜臺行人擇
吏才傳車春色送離興夕陽催驛遶巴江轉關迎劒道
開西南一何幸前後二龍來張喬送蜀客云劒閣縁空
去西南第㡬州丹霄行客語明月杜鵑愁露帶山花落
雲隨野水流相如曾醉地莫滯少年逰李端送鄭宥入
蜀迎覲云寧親西陟險君去異王陽在世誰非客還家
即是鄉劒門千轉盡巴字一支長請語愁猿道無煩促
淚行李德裕題劒門云奇峰百仭懸清眺出嵐烟逈若
戈回日髙疑劒倚天參差霞壁聳合沓翠屏連想是三
刀夢森然在目前戎昱入劒門云劒門兵革後萬事盡
堪悲鳥䑕無巢宂兒童話别離山川同昔日荆棘是今
時征戰何年定家家有畫旗許棠送張員外西川從事
云為郎不入朝自是赴嘉招豸角初離首金章已在腰
劒横陰緑野棧響近丹霄迎驛應相續懸愁去路遙顧
非熊送李廊侍御赴劒南云鳥道見狼烟元戎正急賢
圖書借朋友吟詠入戈鋋山色城池近江聲鼓角連不
應誇戰勝知在檄蠻篇李商隱題劒門寄上西蜀司徒
杜公云峭壁横空限一隅劃開元氣建洪樞梯航百貨
通邦計鍵閉諸蠻屏帝都西蹙犬戎威北狄南吞荆郢
制東吳千年管鑰誰鎔範只自先天造化爐楊凝送客
入蜀云劒閣迢迢夢想間行人歸路繞梁山明朝騎馬
搖鞭去秋雨槐花子午闗于邵送穆司法赴劒亭序云
决曹椽穆侯理行歸于劒十月寒矣艱哉是行休於嘉
陵之陽日與樵牧為伍而吾子言涉江水至於室廬告
軷之期不逺千里然則取諸羽翮擊彼風水時之來也
鳴可驚人而愛親之道敬養為切安得擇仕而以三語
為屈哉東江劒門又足助興地氣初閉河風稍嚴青𡨕
為空黄落向盡感物論别者庶存乎歌詩其二云人謂
穆子通於理者也褎然作掾榮問所致故隴之下清風
可挹人能盡驩邵真知勉矣頃以令弟仕于劒太夫人
就養適乎逺雖迫王事心馳倚閣朝辭府庭夕次郊郭
不俟髙駕拂衣而南羣公錫類詎敢留心各以壺酒垂
楊好陰金秋始交火雲猶赫指日獻壽在原增光送君遂
行千萬無盡也　劍門東南有七盤嶺㠯山曲折而七
盤也方輿云武連縣在七盤山上按武連縣舊為武功
縣故郭璞䜟云縣路翠武功貴縣路青武功榮其後青
城何琰宰是邑遂刻石于縣門志云逍遙樓廢址在武
連舊縣唐顔真卿書扁三大字碑刻在焉元改武連縣
學為魏公書院以唐魏徴所生之地也學正王惠為之
記　有靈泉劒南詩藁云過武連縣安國院有二泉傳
云唐僖宗幸蜀至此飲之而甘賜名靈泉其詩云滴瀝
珠璣翠壁間異時曾得奉龍顔即此　有都竹水寰宇
記都竹水從武連縣流入普安縣南流至掌天山下入
閬州益州記云掌天山在臨津縣山多柘堪為良弓雖
檿絲燕角不能勝也志云柘溪水出柘谷山多生柘木
　有下辯城寰宇記廢下辯城即臨小潼水李膺益州
記云宋元嘉二十九年以武都流人于下辯縣安置大
明二年改為武連縣寰宇記小潼津發源京兆山分水
嶺謂之京兆水也　本志云武連縣九龍山有洞石壁
如屋内有九井　又云羣仙洞在武連縣洞中無他物
惟石窟數間如堂宇有水自西向東不知所來山下長
老云曾有數人耘苗見洞中聲樂嘹亮密覘於洞口見
列坐如天人狀奏樂者無數欲進前觀之即不見自後
人數見焉因名為羣仙洞按武連下辯二縣皆因秦人
僑置者　劒之西南有黄安縣晉置宋改為普成縣縣
在跨鶴山一名駕空山山腹有紫霄觀崕上有僧懷素
草書多缺落不可辨䟦云右懷素草字絳臺潘氏載入
法帖誤綴張長史書末今潘氏墨本不可多得因刋于
駕空山崖石與伯英草聖並列共傳永久隆興元年癸
未季冬濃洄野叟識　志云城南百二十里有漢王潭
在黄安縣之東境上有漢王廟　又云普成縣南一里
紫霄觀舊名普成晉宋間有李隱君名普成者煉形其
間與其弟普露普濟白日昇去是普成縣以仙名也縣
傍有石麒麟每天旱土人諷經取水洗之即雨　又南
八十里有義津即古臨津縣地碑目唐盧照鄰悟本寺
記在故臨津縣悟本寺内
　　　梓潼縣
水經曰梓潼水出其縣北界西南入于涪註云故廣漢
郡也公孫述改為梓潼郡昭烈嘉霍峻守葭萌之功又
分廣漢以北别為梓潼郡以峻為守焉王勃梓潼南江
泛舟序云咸亨二年六月癸巳梓潼縣令韋君以清湛
幽凝鎮流靖俗境内無事艤舟於江潭縱觀於邱壑𣺌
然有山林陂澤之思遂長懷悠想周覽極睇思其人則
吕望藉茅於磻溪之隂屈平製芰於涔陽之浦覺瀛洲
方丈森然在目於是間以投壺讐以妙論亦有嘉餚㫖
酒鳴絃朗笛以補尋幽之致焉預於斯者若干人　唐
書天寳之亂左拾遺房琯獨馳蜀路至普安郡謁見𤣥
宗與語大恱之即日拜吏部尚書門下平章事復次梓
潼寰宇記云明皇過梓潼望見山上有一窟近臣奏云
漢司馬相如讀書之窟遂勑名為長卿山　志云山上
有長卿寺下有漢侍御史李業石闕舊經云前漢侍御
史李業葬此遭赤眉亂二闕以臨關俱破壞志又云縣
東北有二石闕其一題曰漢沛國相范伯友墓其一題
曰漢趙相國雍輔君之墓　宋周必大曰予得光武時
梓潼扈君墓甎先叙所歴之官末云千秋之闕模脱隸
書而非鐫也　搜神記云有神姓張名亞道術顯著廟
在梓潼𤣥宗幸蜀著靈追封左丞相唐書廣明二年僖
宗幸蜀神又見于利州桔栢津封為濟順王親幸其廟
解劒以贈神也郡國志云濟順王本張亞子戰死而廟
存昔亞子西至長安見姚萇謂曰却後九年君當入蜀
若至梓潼七曲山幸當見尋至建元十二年萇隨楊安
南伐將至七曲迷道逰騎賈君蒙忽見一鹿馳去逐至
廟門鹿自死追騎共剝之有頃萇至悟曰此是張君為
我設主客之禮烹食而去按此即世所奉祀梓潼帝君
也唐判度支蕭遇和王鐸作張亞子廟詩云青骨祀吴
誰讓德紫華居越亦知名未聞一劒傳唐主長擁千山
作蜀城斬馬威稜應掃蕩截蛟鋒刃俟昇平鄼侯為國
新簫鼔堂上神籌更布兵文同丹淵集出守陵州有祭
梓潼神文　梓潼又有百神廟在縣南四里咸通十一
年盧耽除西川節度時蠻冦圍成都大將軍呉行魯統
師過此見斷碑皆古卿相之名黙致禱焉既而王師大
捷乾符三年行魯除東川節度遂於路側置百神之廟
景福大順間廟遭兵火王氏僣號夢神人求祠宇稱是
梓潼百神因重與置　又有五婦山在縣北十二里髙
四百二十丈按蜀記云梓潼縣有五婦山秦王遺蜀王
美女五人蜀王遣五丁迎女至梓潼五丁蹋地大呼驚
五女並化為石蜀王築臺而望之不來因名為五婦候
臺漢書地里志云梓潼五婦山碑誌存有五婦神廟李
膺又云梓潼有鳴湍折碑祠西臨潼水湍迅激流俗呼
張湍祠亦呼為石碑祠　又有隱劒泉在五丁力士廟
西一十步古老云五丁開劒路迎秦女㧞虵山摧五丁
與秦女俱斃於此餘劒隱在路傍忽生一泉又云此劒
每庚申日現　又有蛟龍神祠在縣東十九里兠鍪山
上俗呼為兠鍪神古老相傳此神昔用生人祭之不則
瘴疾水潦為害張道陵戒之遂絶　又有葛山志云梓
潼縣西南二十里葛山又名卧龍相傳武侯伐魏駐兵
於此見虎豹蛇䖝勢惡自卧草中獸皆俯伏有古碑在
此山之景福院
　
　
　
　
　
　
　
　
　
　
　
　
　
　
　蜀中廣記卷二十六
欽定四庫全書
　蜀中廣記卷二十七
　　　　　　　　　　　　明　曹學佺　撰
　名勝記第二十七
　　川北道
　　　順慶府一(南充縣附郭/)
嘉陵江既遶當郡流則將滙巴宕之水而下墊江矣華
陽國志云劉璋分墊江以上為巴西郡者此也寰宇記
云嘉陵江在州東二百步自相如縣界流入南充按十
道記云果州左濵西漢水叢薄蔚然有相如琴臺觀此
則嘉陵江之為西漢水益明矣　韋應物聽嘉陵江水
寄深上人詩水性自云靜石中本無聲如何兩相激電
轉空山驚按長慶集云韋貫之坐考筞收直言者出為
果州刺史今嘉陵驛設于此　耆舊録云自漢紀信以
下三十六人並見學錄蒲士龍所編耆舊而趙嗣業趙
昌藻游問為之賛此外隱逸王公宇以下十四人併繪
像于郡之鄉賢堂又復搜訪王綰以下二十餘士悉繫
于左　郡志云譙周墓在治後有碑今折　碑目云唐
王維送楊長史赴果州詩刻在郡治其中聨云官橋祭
酒客山木女郎祠唐詩三體注云漢法祭酒上客之稱
女郎祠以謝自然上昇于果山按常璩云張魯以鬼道
立教後乃為祭酒巴漢夷民多便之則祭酒稱上客是
矣謝自然昇仙乃貞元間事在右丞後不應引此官橋
者志云郡西三十五里有西橋舊名官橋也按女郎亦
張魯女感孕而生龍者祠在漢中　碑目又云唐移縣
碑在南充縣門大中年立文字磨滅不可詳辨二良牧
碑馬肩孟撰載唐二刺史事碑在郡治醋庫之側永興
節度使王彥超重建行成思堂石刻詩不著其姓今附
見云作堂在姑孰把麾來果山男子四方志萬里如目
前振振佳公子性行純如天既知仁有本自應枝葉繁
宣尼語參孝推廣十八篇君能擴充之九思極其全道
行身亦立揚名顯其先回觀廬墓人卑卑何足言方輿
記云有仙鶴樓在郡城後子城上下瞰大江宋邵博詩
春去秋來好風月鶴樓端勝庾公樓　郡之東南有開
漢樓郡守楊濟記云聖朝褒綸有實開漢業之語因摘
二字以名是樓按開漢樓詩序嘉陵大江襟帶於左金
泉栖樂諸山雄峙於右宋忠祐廟誥詞云以忠殉國代
君任患實開漢業使後世知君為重身為輕雖糜捐不
避者侯有力焉之謂也　有清居山勝覽云在南充縣
南唐姚昻詩天設兩峰南北峭地盤一水古今流内有
四亭曰白雲光相吸江五友按五友亭宋游炳題明月
清風為道友古典今文為義友孤雲野鶴為自在友恠
石流水為娯樂友山果芋栗為相保友是五友者無須
㬰不在此間也總志云金塿在清居山髙與山等亭亭
如浮圖常有光焰出焉　有清泉山方輿云城南十里
有古刹下瞰龍門諸山寰宇記云龍城山盤屈若龍絶
壁如城蜀志補遺即龍角山道經以為福地　有朱鳯
山寰宇記在州南十里髙百七十二丈周迴二十里昔
有鳯凰集于此因置鳯山觀方輿云乃爾朱仙李淳風
養煉之地迴視郡城如在掌握碑目云唐朱鳯山觀銘
長史袁玘文　有漢充國城志云在府南三十五里按
充國漢永元二年分閬中置巴記曰初平四年復分為
南充國也邵博詩云山圍翠合水連雲萬室樓臺照眼
明勝地風淳真樂國四州惟説好充城　有畫卦石志
云在治東四十里其石平如砥上有八卦相傳周柱下
史以足畫之足跡尚存　有大斗溪志云在治東八十
里源出老君山與嘉陵江合傍有大石如斗　有都尉
壩嘉陵志郡南五十里有都尉墓俗云都尉娘西充女
子也代父戍以功授都尉歸為嫂氏所嘲乃刲腹見肝
腎以死葬鳯丫山有豐碑社祀今廢其年代姓氏無攷
墓前翁仲猶存或云即陳壽妻壽嘗為騎都尉故人以
稱其妻　西北有果山寰宇記在州西八里層峯秀起
松栢生焉方輿云果山以郡得名陳壽隱居于此有祠
志云陳壽有萬卷樓在山之麓邵伯温果山即事詩果
山仙果秀天香處處圓金樹樹芳謂黄柑也志云果山書院
在城北五里蜀譙周建後郡人邉速達以秘書監致仕
歸隱于此藏書四千二百七十一冊碑刻為至正八年
　又云治北五里有譙周觀星臺一云是其故宅有碑
存按華陽國志云譙侯修文于前陳君煥炳于後則此
山之靈秀有自來矣　有金泉山方輿云在城西果山之
足唐書貞元十年謝真人名自然於縣界金泉紫極宫
白日上昇郡郭是夕有虹霓雲氣萬目所共覩焉有青
霞觀及真人祠韓愈詩果州南充縣寒女謝自然童騃
無所識但聞有神仙輕生學其術乃在金泉山一朝坐
空室雲霧生其間須㬰自輕舉飄若風中烟入門無所
見冠屣同蛻蟬施肩吾謝自然昇仙詩分明得道謝自
然古來漫説尸解仙如花年少一女子身騎白鶴遊青
天有步虛臺宋鄭芳庭詩云平生酷好退之詩謝女仙
踪頗自疑不到步虛臺下看瓊笙玉佩有誰知有靈泉
院碑目云謝真人父諱寰所居名謝寰山山有院名靈
泉一唐碑字多訛缺通志云靈泉即金泉也唐李淳風
于此藏金化為泉宋江萬里書金泉二字于崖上碑目
云唐金泉山仙居述太和五年果州刺史韋公肅文唐
鄭餘慶詩刻唐誥刻偽蜀刺史徐光溥詩刻俱在金泉
山李宏遊金泉觀詩云昔時謝女昇天處此日遺蹤尚
宛然蟬蜕舊衣留石室龍飛勝地湧金泉碑書故事封
蒼蘚殿寫真容鏁翠煙薄暮松巔聽鶴唳猶疑彷彿下
神仙　有寳臺山在城西與金泉對峙有覽秀亭吕好
問覽秀亭記思史竇之遺風弔譙陳之舊蹟想程謝之
仙踪慕張閻之英躅謂史謙恕竇泌譙周陳壽程太虛
謝自然張嶷閻纉也　有舞鳯山志云西北八里舞鳯
山三字乃宋人隸刻石　有栖樂山志云在西十里相
傳謝自然昇天之日仙樂振響峯頂故名有栖樂池在
山頂甃之以石泉水清潔與嘉陵江相通　有安漢城
志云在府城北三十五里漢地里志云有魚池在南莽
曰安新矣劉宋于此置宕渠郡又云宕渠城在府城北
四十里即石茍壩城也　有大方山方輿云城北十五
里通志云城西三十里又有小方山一峯萬嶺儼若洞
天其上有滴乳泉道士何志全飲此水年老面如桃紅
樊汝賢詩雲液落山腹脈與崑崙通云何山中叟八十
桃顔紅即今之乳泉舖也　有昆井益州記云南充縣
西六十里有大昆井即古之鹽井　有大躭山與小躭
山相對志云西百里大躭山隋楊躭修道于此因名
名賢馬鬛有晉譙秀墓按秀譙周之孫隱居不仕躬耕
山藪李雄徴之不應晉王逸少書云聞譙周有孫其人
髙尚不仕可得見否唐李商隱詩欲向巴西覔譙秀巴
西惟是有寒蕪　有馮休墓方輿云南充人真宗朝不
應辟召歸山著書　有何涉墓志云在琉璃山下按涉
讀書博古著作甚富明道雜志載其為司馬温公所推
重　有游仲鴻墓後漢劉光祖表其道曰於乎慶元黨
人游公之墓　有趙夫子墓在據德里鄉人稱趙巽也
　予遍閲唐人集元稹嘉陵江詩秦人惟識秦中水長
想呉江與蜀江今日嘉川驛樓下可憐明練繞明窻其
二云千里嘉陵江水深何年重繞此江行只應添得清
宵夢時見滿江秋月明微之又宿嘉陵驛詩嘉陵驛上
空牀客一夜嘉陵江水聲仍對牆南滿山樹野花撩亂
月朧明其二云牆外花枝壓短牆月明還照半張牀無
人㑹得此時意一夜獨眠西畔廊白居易嘉陵夜有懐
詩露濕牆花春意深西廊月上半牀陰憐君獨卧無言
語惟我知君此夜心其二云不明不暗朦朧月非暖非
寒慢慢風獨卧空牀好天氣平明閒事到心中武元衡
題嘉陵驛詩悠悠風斾繞山川山驛空濛雨似烟路半
嘉陵頭已白蜀門西更上青天歐陽詹聞嘉陵越鳥聲
呈林藴詩正是閩中越鳥聲㡬回留聽暗霑纓傷心激
念君深淺共有離鄉萬里情陸龜蒙宿嘉陵館樓詩離
思茫茫偏值夜每因風景却生愁今宵難作刀州夢月
色江聲共一樓李洞將之蜀别友人詩嘉陵雨色清澹
别酌參苓到蜀髙諸岳窺天合四溟書來應隔雪夢覺
已無星若遇多吟友何妨勘竺經薛能嘉陵驛詩江濤
千疊閣千層銜尾相隨盡室登稠樹蔽山聞杜宇午烟
熏日食嘉陵頻題石上程多緩暫歇泉邊起不能如此
幸非名利切益州來日合携僧劉滄春日遊嘉陵江詩
獨泛扁舟映緑楊嘉陵江水色蒼蒼行看芳草故鄉逺
坐對落花春日長曲岸危檣移渡影暮天栖鳥入山光
今來誰識東歸意把酒閒吟思洛陽右嘉陵水閬中廣
元皆得稱之雖不知所指然今驛設在果州故并及之
　　　西充縣
始析南充後乃併流溪而有之仙踪古跡特著其大陵
鎮則有扶龍山志在髙陽之扶龍村葢紀信此縣人祠
在紫崕其小陵鎮則有肖巖石竇空潤泉水清潔矣唐
盧藏用弔紀信文曰皇綱圯兮帝紐頺王風悲兮霸道
衰天運促兮周以覆秦德棄兮漢業開何項王之贔屭
作驅除於雲雷豈淵海之飛盪資㧞山之偉才於是左
契歸楚羣雄奉職皇矣漢祖獨負其直矧滎陽之圍城
兮既孤而迫偉將軍之天誘兮矯奪其識彼見危而授
命兮亦各有時考振古以為觀兮罔恢帝基感將軍之
墳隧兮壯大義之在兹仰前修以砥節顧車迴而馬遲
鳴呼身既焚兮業既昌楚歌絶兮漢道光君不旌兮史
不揚功不録兮殁不傷奄孤墳以載葬抑千祀而為荒
皇周敷訓兮澤及枯胔伊予寡德兮忝宰兹地奉宣嘉
猷兮懼尸厥位思將軍兮允忠且義託神交於萬古兮
實獲心志乃斵石於他山兮式幽墳以昭賁詞曰攝提
貞歳兮奉揚仁風䟦涉草莽兮祠弔紀公善彼勇兮殺
身為忠九原不作兮予將焉同金石刻名兮千萬歳魂
魄光烈兮為鬼雄　南岷山則有九井十三峰漢何岷
之所隱也隋程太虛嘗修煉于此志云太虛自幼好道
精修勤苦隱居南岷山絶粒有二虎侍左右九井十三
峰皆其修煉處一夕大風雨砌下得碧玉印居人每乞
符祈年印以授之輒獲豐稔唐元和中解體後遷神于
𤣥宫容貎不變宣宗命人求之使者過商山宿逆旅躡
險有居第如公館青童引見一道士自稱程太虛祖居
西充且囑曰明歳君自蜀入南岷山無忘我及至蜀熟
視畫像與前見者無異宋賜號道濟太師碑目云唐程
仙師蟬蛻偈皂莢碑唐仙林觀碑中書侍郎趙彦昭撰
俱在本山之降真觀　流溪縣則有鐵冠仙人鈐記云
大洲連小洲此地出公矦　有漢車騎崕石刻郡國志
云後漢車騎將軍馮緄於此鐫崖刻石十有餘處寰宇
記云在流溪縣按金石錄云右漢車騎將軍馮緄碑以
范曄後漢書考之史云字鴻卿而碑云皇卿史云初舉
孝廉七遷至廣漢屬國都尉拜御史中丞順帝末持節
督揚州諸軍事與中郎將滕撫擊破羣賊今據碑自舉孝
廉至為廣漢屬國都尉凡十一遷而為中丞與都使徐
揚二州討賊皆在為都尉前碑云討賊時坐迫州縣正
法而史不載又云為隴西太守坐問吏辜旬不分去官
以羌駭動為四府所表復家拜隴西太守而史但言遷
隴西太守史云為遼東太守徴拜京兆尹轉司隸校尉
遷廷尉太常拜車騎將軍以碑考之緄為遼東太守以
前嘗為治書侍御史遷尚書遂為廷尉未嘗拜京兆尹
及司隸也史云振旅還京師監軍使者張敞承宦者㫖
奏緄會長沙賊復起攻桂陽武陵緄以軍還盜賊復發
策免而碑云臨當受封以謠言奏河内太守中常侍左
悺弟坐遜位史云復拜廷尉時山陽太守單遷以罪繫
獄緄拷致其死遷故車騎將軍超之弟中官相黨遂共
誹章誣緄坐輸左校而碑云表荆州刺史李隗南陽太
守成晉太原太守劉瑱不宜以重論坐法作左校亦皆
不合史又云為河南尹時上言舊典中官子弟不得為
牧人職帝不納拜屯騎將軍復為廷尉卒於官而碑云
復廷尉奏中官子弟不宜典牧州郡獲過左右遜位永
康元年薨亦當以碑為正碑又云緄謚曰桓而史亦不
載余嘗謂石刻當時所書其名字官爵不應差誤可信
無疑至於善惡大節則當以史氏為據今此傳首尾顛
倒錯謬如此然則史之所載是非褒貶失其實者多矣
果可盡信耶　又云右漢馮使君墓闕銘云故尚書侍
郎河南京令豫州刺史馮使君神道按後漢書馮緄父
焕安帝時為幽州刺史而緄碑亦云幽州君之元子此
字在宕渠緄墓前雙石闕上知其為焕闕也
　
　
　
　
　
　
　
　
　
　
　
　蜀中廣記卷二十七
欽定四庫全書
　蜀中廣記卷二十八
　　　　　　　　　　　　明　曹學佺　撰
　名勝記第二十八
　　川北道
　　　順慶府二
　　　廣安州
治有秀屏樓霄漢閣皆顔魯公書擬峴亭南峰寺皆張
商英詠　圖經云右倚秀屛左瞰渠水志云秀屏山昔
有石土地像宋太祖以筆㸃此山立軍治其像因自墜
今郡治即石土地所在　通志張無盡題擬峴亭詩英
雄往事堪歎息闌干徙倚情何極學取山公醉似泥不
同羊祜謀人國又題南澤寺詩孤雲飛逺岫落日滿平
川寺據南山頂僧傳北祖禪　碑目云大唐三聖碑睿
宗御製文俱在州學内道德經碑在城北紫極觀唐咸
通中州刺史程壽立公府建置碑宋開寳三年張琪記
乾德六年許允脩創也　州立于濃洄鎮濃洄二水名
寰宇記云濃水出龍扶速山東流入渠江洄水即渠水
縈洄為潭者耳按唐地里志岳池有龍扶速山環水出
焉非濃水也州志云濃水即西溪水水色常不澄故曰濃
發源距州治百二十里蓬州之綿埧流至橡樹埧二溪
相合經龍扶速山下龍棲灘與環水合又至城南五里
東折入渠江與洄水合是龍扶速山乃三溪合流處非
源也　渠江有三十六灘水之灌輸其間者渦渟渠别
莫知其㡬中兩渠相距二尺廣深半之可受流觴天巧
致然非人力疏鑿　碑目云篆水在州東北五里渠江
曲尺灘下石磧平坦冬月水涸磧露仲春水生磧沒深
不盈尺日光照暎金波透徹其年若登則紋宛成篆籀
瀠洄波面其見不常邦人以之卜歳云　宋石刻故事
以三月三日至河曲過渠江流杯大觀乾道淳熙紹興
嘉定間知軍宇文能承務郎張廷堅德州參軍李桃陶
彦逺何温叔游伯畏何宋卿楊次臯安康民各同時髦
游賞其中有連游二三日者如崇慶杜鵬舉奉親挈家
來遊　有龍鏡潭水圓如鏡宋刻龍鏡二字于石有琉
璃淵兩水相映其一紫碧痕如羅帶其一深清淵如琉
璃俱在篆水左右　江中沱磧有若鸕鷀若龜蛇若繫
縧若張繖有如明月之團圓有如神仙之遊戲皆以形
似得名名賢韻士毎過其處為之流連題詠唐元稹詩
云渠江明淨峽逶迤船到名灘拽􁫸遲櫓窡動搖妨作
夢巴童指點笑吟詩畲餘宿麥黄山腹日背殘花白水
湄物色可憐心莫恨此行都是獨行時宋張無盡詩濃
洄江水瀉髙灘中有神龍久屈蟠衆樂妙音時響亮雙
娃長袖忽斕珊世間變化無非幻閣上登臨正好歡觀
幻見真真亦幻谷花岩草謾凭欄何行中宕渠廣安駐
泊記南連巴徼北接通川複嶺東横清江西下林深箐
密岩穴幽䆳信為奇觀也　其有姜山則以伯約屯兵
而名山有姜山寺唐僖宗時建下有飛泉二字僧可徹
書志云在州東二十里　皛然山則以皛然山龍祠之
神得名碑目云勑賜孚惠靈公廟碑在皛然山有晉太
康八年碑文志云在州東南四十里按安子文有皛然
集指此　子仙山則以神仙馮勝得名志云馮緄有子
脩煉于岳門山一日辭父母謂當仙去以來晨白鶴飛
翔為候緄登此山望之已而果然又名望子山吳薦廣
安志曰子仙觀在州治西二十里子仙山上五代時居
人將軍馮勝之子脩煉于此一日仙去將軍立堂數楹
于得仙處則所謂將軍者馮勝也非漢車騎將軍馮緄
也緄傳子鸞舉孝廉為郎中並無得仙之事　鶴棲山
則以謝自然得名碑目云鶴棲山在冀都鎮有古碑字
雖漫滅尚髣髴可認其略云唐貞元十年歳在甲戌果
州女子謝自然白日昇仙刺史李堅以狀聞又為之傳
于時先有雙鶴棲宿此山然後飛迎自然駕之而去自
是俗呼為鶴棲山按自然昇仙在果州金泉山李堅上
其事唐德宗賜詔今刻于金泉年月日與此碑所載不
差通志云在州東之新明鎮西南十里　故宕渠城古
之賨國都也晉中興書曰賨者廩君之苖裔巴氏之子
務相乗土船而浮衆異之立為廩君子孫布列于巴中
秦并天下以為黔中郡薄其賦税人出錢四十巴人謂
賦為賨因名　大小良城石崖四絶天險之地宋史淳
祐四年制置使余玠移渠州治于此已上二則志云俱
在州東北五六十里　其為名賢芳躅則有孝義臺通
志云唐陳子昻之後有遷居于此者七世同居唐旌表
之宋時臺尚存　故縣鎮顔魯公碑碑目云舊傳邑宰
有姓顔者魯公之先魯公之刺湖州也過道院因有碑
銘今碑磨滅存命除湖州刺史顔真卿勒銘于道院凡
十四字乾道中移置軍城　有張唐英墓志云在州西
三十里按唐英新津人慶厯三年進士歴官殿中侍御
史卒葬雙流之三珠里紹聖三年其子庭玉徙居廣安
改葬於岳門山東南峰下其弟商英往來常居於此山
水名勝多所品題　有安丙墓志云在州南五十里宋
史呉曦僣叛丙矯密詔誅之除四川安撫使　有張庭
堅墓志云在州北宋史廷堅廣安人元祐進士為右正
言逾月數上封事訟司馬光吕著之寃疏蔡京章惇之
罪　有黎錞鄉志云渠江人任直講宋英宗以蜀士問
歐陽脩對曰文行蘇洵經術黎錞也
　　　岳池縣
寰宇記云岳安山在縣東三十五里髙六百丈岳池之
水出焉上有音聲鳥也　唐何少卿讀書在龍穴山方
輿云岳池之封山也去縣五里宋元豐間張諫議廷堅
讀書在羊角竹洞志云北三十里梁天監中有講道德
經者感二羊跪聽故名慶厯間狀元蒲信讀書在金隴
山志云碑見存　碑目云龜山碑在岳池縣東六十里
鑿地得斷碑乃唐人經行所記又云杜甫□山寺詩刻
在縣北三十里嵎山上有象王獅石左右龍洞書岩四
景又云老君山舊碑載唐天祐間有道士乗馬至此馬
化為石道士亦不見　其寺名之佳者志云西三十里
酉溪源自舊縣流入平灘有酉溪寺　又云西二十里
鴨山昔人見雙鴨飛入山池化為石因名上有鴨山寺
唐乾元中建　又云南二十里雲鈎寺唐貞觀建毎晨
有白雲鈎其棟宇舊名毗盧也然予過縣西千佛崖古
觀寺峻級長林烟蘿下垂拂人車馬致可恱耳按畫苑
以為唐開元僧元應鐫舊額栖岩寺
　　　渠縣
周書曰渠州言鳯凰降于楓樹百鳥列侍志云東北百
里鳯凰山梓潼化書之第五十二鳯山化也今為鳯來
里有清河寺古清河縣學基有二石柱刻蟠龍甚工
華陽國志秦始皇時有長人二十五丈見宕渠太史胡
母敬曰是後五百年外必有異人為大人者及李雄之
王祖世出自宕渠識者以為應之　寰宇記云宕渠山
一名大青山圖經云在州東五十里其山東西兩門延
連相接山澗長狹有似溝渠蜀都賦外負銅梁而宕渠
也碑目云有石刻宕渠及花果園大字　志云渠水有
三源一出達州明通鎮一出巴山一出羅娱山至三㑹
鎮過宕渠山㑹潜水至縣北㑹渝水經廣安南渠口㑹
嘉陵江至合州㑹涪水入江按潜水亦發源于宕渠山
麓酈道元謂宕渠縣有大穴潜水出焉通罡山下而南
入于江是也　寰宇記云渝水即流江也夾水上下皆
賨民所居華陽國志宕渠故賨國今有賨城盧城碑目
引九域志云流江古賨城有古碑文字磨滅唐鄭谷渠
江旅思詩云流落復蹉跎交親半逝波謀身非不切言
命欲如何故楚青田廢窮巴瘴雨多引人鄉泪盡夜夜
竹枝歌　天寧寺記曰宕渠古郡依山為城自珠嶺東
下至石門伏而特起隱隱隆隆由郡北直南而下為馬
鞍為登髙為西岩擁蔽坤維升虚降原始得郡治崗分
嶺别俛首東向為袁氏之岩迤邐南轉為瞿氏之山下
瞰巴江舒翼展脛直趨水濵而後已由瞿山之北袁岩
以南川原開曠形勢之勝與郡治相埒是為天寧寺按
賀知章題袁氏别業云主人不相識偶坐為林泉莫漫
愁沽酒囊中自有錢即袁氏岩也志亦收之　隋書地
里志通川宕渠其地皆接連漢中有八濛山寰宇云在
縣北七里起伏八處有水環之不匝者一里常有煙霧
濛其上故名三國志張郃自漢中進軍宕渠之䝉頭盪
石與張飛相拒五十餘日飛率精兵萬餘人從他道邀
郃軍交戰山道狹前後不得救飛遂破郃巴土乃安志
云上有張飛廟碑目有流江縣題名云漢將張飛率精
卒萬人大破賊首張郃于八濛立馬勒石　碑目又云
唐末中原為黄賊扇亂前進士崔塗避地于渠州春日
獨遊沖相寺由此登眺翌日北歸題名于石按沖相寺
距城四十里乃定光佛道場也崔塗本集詩云水流花
謝本無情送盡春風過楚城蝴蝶夢中家萬里杜鵑枝
上月三更故園書動經年絶華髪春催滿鏡生自是不
歸歸便得五湖煙景有誰爭　方輿又載鄭谷渠州汧
江寺詩云起居瀟灑寄禪關髙掛朝簮淨室間孤島暫
留雙鶴歇五雲爭放二龍閒輕舟共泛花邉水野屐同
登竹外山仙署金閨虚位久夜清應夢近天顔按古汧
江寺在縣東起文峰下宋改為祥符寺矣他若山中之
沼四時常綠洲上之魚肖像皆黄亦勝與境㑹云
　　　隣水縣
寰宇記云隣水出隣山南流中有大磧懸流十丈奔急
若驚湍電瀉又云龍穴在隣山之金盤山下入龍門鎮
有瀑布百八十尺號為散水也此山出銕隣比相次華
陽國志云宕渠郡治有鐵官石蜜山圖所采耳　志云
杜工部寓居此縣之善慶里昔建有書院岩上大鐫少
陵二字　又云郭璞游此遺碣云日出照華山金銀對
馬鞍鴛鴦池裏宿石版響三潺蓋天池山下溪河中有
石一方毎擊則響聲三應今謂之響石板也
　　　大竹縣
昔治在鳯來鄉接渠縣界今治在木門鎮志云縣東門
城内二小岡上有兩木對生交合形如闕門元徙縣治
于此二岡雖連土色則逈别矣　傳記所稱九盤七石
昭其數也榮城亢谷别其象也巴河漢墓記其跡也馮
碑沈闕銘其勛也　九盤者治西十里有山髙峻盤旋
九折行者憚之　七石者鴈平里有七石參差並立若
碑林然　榮城者仙門里有榮城四圍險峻髙阜寛平
宋鮮史君吕保相禦元兵之所　亢谷者編戸西里有
亢谷石長數丈髙五尺厥形若鰌　巴河者榮安鄉有
巴王河相傳巴王經此今為鎮　漢墓者平池里有王
平墓土人掘得銅香爐安漢侯銀牌等器有漢王將軍
字額　馮碑者廷尉馮緄此縣人墓在縣北古賨城雙
石闕西南闕髙丈二尺額篆云漢車騎將軍馮公之銘
文作隸書字猶可辨　沈闕者亦雙石闕在縣北一里
其一鐫云漢謁者北屯司馬左都侯沈府君其一鐫云
漢新豐令交趾都尉府君其闕上各鐫出屋宇禽獸飛
走之像又有單石闕二相去雙石闕一里其上鐫雕物
像與此同
　　　蓬州
圖經環蓬皆山而北山為之主溪壑奇秀兩蓬髙峙屹
然雲霄多神仙隱士又多崇蘭黄花每春秋開時清香
滿山谷間　方輿云大蓬山在州東南七十里狀若海
中蓬萊因以為名小蓬山一名秀立與大蓬對峙相去
二里綏山即大蓬之始號也按列仙傳云葛由者蜀之
羌人周成王時刻木為羊賣之一旦乘木羊入蜀蜀中
王侯賔之追上綏山山在安固縣東三十里隨之者皆
得仙術本志云宋元符進士何格非遊大蓬山詩註引
葛仙翁云兹山狀類海中之山是蓬山名由此而改
山有透明岩孔穴相連宛如穿鑿之狀方輿云亦名棲
真岩在大蓬山前俯瞰縣郭天氣清明渠達諸山隱隱
可數碑目云透明岩下有爾朱真人書隔凡石三大字
又云唐人知事任惠琳所書透明崖三大字横直各二
尺餘楷法遒勁石刻宛然　志云隋爾朱真人修煉于
透明宕成道唐懿僖間抵蓬州客安漢館張氏十二年
州守以為惑衆沉于江二漁者得之釋其縳三人白日
昇天　有仙閣岩夜出聖燈志云聖燈現處凡五北山
鳯凰山連翹山大蓬山小蓬山其在大蓬者尤靈異
有降香碑志云宋元豐間此州陳才人宋充媛為皇子
公主祈福立降香碑在大蓬山邑人元祐進士雍沿蓬
州十三景詩有云元豐天子太平時宫掖賢明有二姬
能就此山爇龍炷至誠為國長金枝　小蓬山下有仙
女墳志云元時普安里民家女及笄一日父母他出有
道士叩門求火女不啓戸道士大書閉門不納四字而
去女手擦之不去舌餂之乃滅因感而娠父母疑而責
之不自白遂投江死其屍逆流親戚相與撈葬之忽自
腹中裂出肉印方驚駭間水暴漲湧沙成一大墳于江
中水左右夾流若神力焉今名仙女墳　舊縣以相如
名嘉陵江遶之周地圖記云司馬相如故宅在縣南二
里本地有相如坪相傳云相如别業在此西濵漢水藂
薄鬱然其基亦名琴臺髙六尺周四十四步碑目云相
如故宅碑在相如縣西南光聖寺漫滅不可讀陳子昻
文　又云唐相如縣石龕佛像記在縣治縣令陳子良撰
按子良伯玉之兄也今州有相如祠宋王儔以舊本長
卿像圖于祠壁祠成為記略云伏念長卿傑出于西京
文章極盛之際至今薄海内外人無賢愚皆知有長卿
言語之妙若掲日月儔嘗過縣之琴臺乃圖經所謂長
卿故宅者一時遺跡彷彿尚在又謂縣雖僻左而江山
風物可樂也從其人遊皆好學能文章亦有所自來矣
今之從政者祖律令所有乃敢知至于風化謝非已事
否則日不暇也鄧侯獨以自任不辭其為政知所先務
矣按元時祠圯延祐四年驛丞苖成者重建　志云嘉
陵江畔有石佛寺建于晉魏間有一僧以解龍困獲寳
盆弟子爭之龍取盆去元喬西雪歌詳其事今有驛名龍
溪或取此志又云嘉陵江有龍宫昔有鮮于氏子見人
從雲霧中引入龍宫覽諸怪異歸述家人云云志又載
鮮于氏之子遊學錦官偶老翁丐通一家信道次石門
取書置石上忽有人引生前行見一王侯曰荷君寄音
乃以藥數粒授生後生壽至百歳按石門在治北六十
里右有石梁横卧嘉陵江中甚險元至正壬午龍斷其
梁水由中行下有深潭魚龍之巢穴也　酈道元注水
經云縣有漢車騎將軍馮緄桂陽太守李温冢二子之
靈常以二月還則漢水暴長郡俗于水上祭之　有雞
卸神祠益州記云雞卸祠在相如縣以神在雞卸溪側
故為祠號　有芳溪館元稹感夢詩云蓬州三十里有
館名芳溪已上三則俱在水傍　若夫岩峙東西之勝
泉分金玉之形樓著文明之盛宫開紫極之祥守以真
卿始為勝地禪因宗密大振家風皆可述焉　方輿云
東岩在龍章山俯瞰大溪前眺歌陽安固諸山歴歴可
攷西岩在報恩寺西南隅前有閣曰松風謖謖來吹人
　本志云咸安郡西資聖院金錢井每月明輒有金錢
影浮水上又云州治内有玉環井形如玉環也　文明
樓額志云郡人何弱翁建臨卭魏了翁書里豪藏之家
為雷所擊移之書院雷復擊之凡三震而木不傷今懸
在北門外樓上按弱翁宋進士也了翁即魏華父丞相
　志云紫極宫在州南泮宫之側東岩中峰巍然峙起
後殿上有金鑄𤣥宗像官中老君殿題字乃蜀王建永
平年號　顔魯公本傳唐上元元年李輔國遷明皇于
西宫真卿率百僚上表請問起居輔國惡之貶蓬州長
史宋唐子西贈杜守詩云去天一尺古蓬州除守年來
得勝流　志云圭峰禪師名宗密相傳州之鷺鷥山有
井井側有巨人跡師母履之而孕已免師以為不祥弃
之野牛馬避弗踐鷺鷥羽覆之母乃收撫及長出家于
青蓮山講經地湧青蓮八龍聽講今有八龍池
　　　營山縣
咸安在蓬州曰郡在營山曰縣若大蓬山則兼得而有
之州之北山即縣之南山也説者以為大蓬之秀士岩
飛仙岩朝陽洞魯公祠皆當縣界　按秀士岩乃李特
讀書處俗名天子讀書臺岩下石室刻雲屋二字　志
云登封縣令應真人諱靖唐僖宗時為登封令後弃官
學道得仙紹興中何格非見之于大蓬飛仙岩東自是
數至格非第　又云大蓬山有朝陽洞空濶可容數百
人封塞已久萬厯中重開　續碑目云營山縣顔祠有
米元章書仙真事石刻乃近日南充王隆吉得於費縣
草莽中者翻刻于此　其東四十里則青羊山有青羊
宫元人建真武古像碑刻存焉鳯院山頂有鳯凰臺相
傳鳯凰曾棲其上有龍馬槽石形隱隱如龍鱗之狀宋
郡守呉㡬復詩蒼石皴紋龍跡在清泉涵泳海源通
西南六十里則披衣山天將雨山上雲霧馳曵如披衣
焉山上有雲山寺寺中有池去果州嘉陵江三十里江
水或淺其池亦淺江水或漲其池亦漲號天生池其山
又有青溪之水出焉　北百二十里則孔雀洞洞門如
圭竇其中宏敞左右有石床洞盡處有石孔雀水出喙
中
　　　儀隴縣
石銘儀隴洞勒金堆乃晉張英遇仙處也石門雙扇痕
迹宛然事詳神仙記中　古方州置在方城山下今縣
之主山也為抱朴子結菴之處有抱朴菴三字刻諸石
壁圖經葛洪詩云酒盡君莫沽壺傾我當發城市多囂
塵還山弄明月即此山作矣　志云古伏虞縣置在伏
虞山下宋僧道澄結菴于此孫諤贈以詩曰聞説虞山
有道澄白雲深處不開扄自言古佛何為者只是無心
一老僧刻石于本山之奉國寺　若夫龍車之穴四時
花發六澗之水相扶合流火井天寒焰從地出龍鮫聖
水浴蠶倍利則皆以秀特聞矣
　
　
　
　
　
　
　
　蜀中廣記卷二十八
欽定四庫全書
　蜀中廣記卷二十九
　　　　　　　　　　　　明　曹學佺　撰
　名勝記第二十九
　　川北道
　　　潼川州一
漢郪縣三國志云先主入蜀攻劉璋遣諸葛亮等分定
州郡略地至郪百姓以牛酒犒師於㑹軍堂山即此地
東廣漢郡後主置也十道記云廣漢之地有鹽井銅山
之富蔬食果實之饒宋劉甲人物志序唐以前凡稱梓
潼者即今之隆慶稱涪者即今之綿州惟稱郪及廣漢
縣乃潼川也　楊炯送梓州周司功詩御溝一相送征
馬屢盤桓言笑方無日離憂獨未寛舉杯聊勸酒破涕
暫為歡别後風清夜思君蜀路難盧照鄰送梓州髙㕘
軍還京詩京洛風塵逺褒斜煙霧深北遊君似智南飛
我異禽别路琴聲斷秋山猿鳥吟一乖青巖酌空佇白
雲心王維送梓州李使君詩萬壑樹參天千山響杜鵑
山中一夜雨樹杪百重泉漢女輸橦布巴人訟芋田文
翁翻教授不敢倚先賢司空曙送崔校書赴梓幕詩碧
峯天柱下鼔角鎮南軍管記催飛檄蓬萊輟校文棧霜
朝似雪江霧晩成雲想出褒中望巴庸方路分李洞送
東川髙僕射詩油幢影裏拜清風十里貔貅一片雄三
印鎖開霜滿地四門關定月當空泉浮山葉人家過詔
惹爐香鳥道通新起畫樓攜客上絃歌筵内海榴紅李
義山梓州罷吟寄同舍詩不揀花朝與雪朝五年從事
霍嫖姚君縁接座交珠履我為分行近翠翹楚雨含情
皆有託漳濵多病竟無憀長吟逺下燕臺去唯有衣香
染未鎖元稹詩序元和四年三月七日予以監察御史
使東川往來鞍馬間賦詩凡三十二章秘書省校書郎
白行簡為予手寫為東川卷云　唐梓州參軍蘇榮丞
相味道之父到職授書鄉人曰頃注吏部州參子號縣
帶郪名由來不涉老身併是婦兒官職孫光憲北夢瑣
言云西川人言梓州者我東門之草市也柳仲郢為東
川節度使美績流聞嘗語人曰吾仕朝廷三十年清華
備歴今日始與西川作市令耶人皆以為善謔　州治
名世堂畫司馬相如王褒揚雄嚴君平屈原陳子昻李
太白蘇子瞻八人皆蜀産而秭歸在蜀漢時為建平郡
故三閭得兼收之東坡送周正孺知東川詩為公掃棠
溪畫像或相繼自注云蜀中太守賢者無不畫像矣
元和郡國志州城宋元嘉中築舊潼川志云州之子城
上紅樓董璋時建碑目云後唐武信軍軍衙記廣政間
歐陽烱撰蓮花漏天聖中燕肅為守日置以候昏曉仍
自為記也　杜甫春日梓州登城樓詩行路難如此登
樓望欲迷身無却少壯迹有但羈棲江水流城郭春風
入鼓鞞雙雙新燕子依舊已銜泥孫樵梓潼移江記云
涪繚于郪迫城如幡淫漲秋狂突堤蕩廬榮陽公始至
則思所以洗民患乃鑿江東壖地别為新江東北注流
使水道與城相逺百姓利賴之魏了翁潼川府新城銘
云嘉定中永嘉曹君奉使按刑乃建治城隍且包牛峰
移西溪為久逺之計矣　通典云左帶涪水右挾中江
水經涪水出廣漢涪縣西北南至小廣魏與梓潼水合
注云小廣魏即廣漢縣地王莽更名曰廣信也經又云
梓潼水出其縣北界西南入于涪又西南至小廣魏南
入于墊江註云昔岑彭與臧宫伐公孫述從涪水而上
即此亦謂之内水也鄭谷東蜀春晩詩如此浮生更别
離可堪長慟送春歸潼江水上楊花雪剛逐孤舟繚繞
飛　方輿勝覽云城東三里有東山寺一名普惠寺寺
有蘇公泉臨川門下瞰涪江志云隔江修阜如長城有
蘇公泉暨石塔在焉杜甫陪章梓州王閬州蘇蓬州李
果州四使君登惠義寺詩春日無人境虚空不住天鶯
花隨世界樓閣倚山巔遲暮身何得登臨意惘然誰能
解金印瀟灑共安禪魏了翁臨發潼上許侍郎奕提刑
餞於東山賦詩留别云人生出處亦何常又到涪江江
上鄉山色如逢故人語松聲仍作去年香紅裳大舶滿
清鏡翠瀲白沙明夕陽未省此懽何日竟擬邀明月照
昏黄　李膺益州記云桃花溪在東三十里從涪城縣
南流入涪水也　本志云西郊有亭宋蒲規記以為蜀
相髙平公所建杜甫有郪城西原送李判官兄武判官
弟赴成都詩　寰宇記云牛頭山在郪縣西南二里髙
一里形似牛頭四面孤絶俯臨州郭上有長樂寺樓閣
煙花為一方之勝槩方輿勝覽云郪江源出銅山縣赤
岸溪遶牛頭山足入涪水亦謂之中江水也又云石谷
溪源出當州杜山下亦遶牛頭而入中水　九州要記
云牛頭山葛仙翁多遊於此今立寺與白獸山相連秦
時有白獸為害夷人射之因刻石於此山今遺像尚存
圖經云牛頭山永福寺據其頂廣化寺據其岡羅漢院
據其麓本志云永福寺梁武賜名長樂唐名靈瑞宋名
永福也杜甫上牛頭寺詩青山意不盡滚滚上牛頭無
復能拘礙真成浪出遊花濃春寺靜竹細野池幽何處
啼鶯切移時獨未休李洞秋宿牛頭寺詩月去簷三尺
川雲入寺樓靈山頓離衆列宿不多稠篆字焚初(闕/)翻
經誦若流牕閒二江泠簾捲半空秋話散松梢别碁終
竹節收靜增雙闕念髙並五翁遊鶴夢生紅日雲門鎖
梓州望空工部眼搔亂廣文頭石室僧調馬銀河客問
牛曉樓歸下界大地一浮漚柳公綽題牛頭寺云一出西
城第二橋兩邉山木晩蕭蕭井花淨洗行人耳留聽溪
聲入夜潮　按靈瑞寺有浮圖隋開皇建王勃碑略云
牛頭山者廣漢之名峰也圓裔㡬乎數里直上逾乎百
仞蒼岑隱嶙旁分玉砌之階碧洞逶迤下趣金陵之苑
因危立戸跨險分榮又于山頂别立浮圖每至兩江春
返四野晴初山川霽而風景凉林窻清而雲霧絶賞因
時并筆為神驅有情君子誰為捨乎　神僧傳云牛頭
山半有洞人傳八百里與眉州通曾有避罪者匿其中
後於青神中巖見之碑目云洞門寺一名天寧在牛頭
山麓舊鐫洞門宇于嵓側　本志云西五里三臺山下
有魯交洞交讀書於此即宋仁宗手錄其清夜吟者
盧照鄰集云梓州城南池亭者長史張公聽訟之别所
也觀其巖嶂迴複州流灌注雲牕綺閣負繡堞之逶迤
澗戸山樓帶金隍之繚繞信巴蜀之奇觀矣圓潭寫鏡
光浮落日之津雜樹開帷彩綴飛煙之路藤蘿杳靄挂
疎陰以送秋鳬鴈參差結流音而將夕百年之懽不再
千里之㑹何常下客悽惶暫停歸轡髙人賞玩豈輟斯
文咸請賦詩六韻成章云爾照鄰得池字詩曰二條開
勝跡大隱叶沖規亭閣分危岫樓臺遶曲池長薄秋煙
起飛梁古蔓垂水鳥翻荷葉山蟲咬桂枝遊人惜將晩
公子愛忘疲願得迴三舍琴樽長若斯杜甫宴章梓州
水亭詩云城晩通雲霧亭深到芰荷吏人橋外少秋水
席邊多近屬淮王至髙門薊子過荆州愛山簡吾醉亦
長歌　勝覽云兠率寺在南山一名長壽亦隋開皇建
即東坡詩所稱牛頭與兠率雲木蔚堆壠也林泉紏合
之勢山川表裏之形抽紫巖而四絶疊丹峰而萬變連
溪拒壑所以控引太虛蒸雲駕雨所以盪洩元氣此見
諸王勃本寺浮圖碑矣杜甫上兠率寺詩云兠率知名
寺真如㑹法堂江山有巴蜀棟宇自齊梁庾信哀雖久
何顒好不忘白牛車逺近且欲上慈航文同題兠率寺
云簿領迷人喜暫閒聊尋古寺陟孤巒栢藏一逕中間
窄雲歛千峰四面寛逺目已將飛鳥過寸心更乞老僧
安若為借得禪房宿卧看龕燈一㸃殘　寺内有文塚
銘云文塜者長沙劉蜕復愚為文不忍棄其草聚而封
之也蜕愚而不鋭於百工之技天不工蜕也而獨文蜕
焉故飲食不忘於文晦冥不忘于文悲戚怨憤疾病嬉
遊羣居行役未嘗不以文之為懷也適當無事而天下
將以文為貴號文明代生植明晦皆效文用故日月星
辰文乎旂常魚蟲鳥獸文乎彛器徐方之土文於侯社
夏翟之羽文於旗旄登龍於章升玉於藻百工婦人雕
礱染練以供宗廟祭祀之用豈獨蜕也生知効用不及
時文哉然而意嘗獲助於天不獲助於人故其窮雖窮
無憾也當勤意之時不敢嚏不敢咳不敢唾不敢跂倚
嗜欲躁競忘之於心其祗祗畏畏如臨上帝故有粲如
星光如貝氣如蛟宫之水又有黯如屯雲如久陰如枯
腐熬燥之色則有如春陽如華川逶逶迤迤則有如運
海如震怒動蕩怪異夫十為文不得十如意少如意則
豈非天助乎常欲使天下聞之而必行勸之而必蹈散
之茫洋以為道演之浸潤以及物然後為農文之使風
雨以時兵文之使戎虜以順文於野文於市使得其所
幽隱之士以出口者使之言材者使之用然而自振者
無力終知者甚稀豈非不獲於人助乎嗚呼十五年矣
實得一千一百八十紙有塗者乙者有注楷者有覆背
者有珠墨圍者於是以周易筮之遇復之同人筮者曰
鳴於地中殷殷隆隆七日不復復來其天下昭融乎它
日更召龜而令之將聽襲吉卜於火如秦兆惟曰不吉
卜於水不成乎河洛兆則亦惟曰不吉卜於木而悶悶
土叶吉纍纍為塚則汲之兆乎峭峭為壁則魯之兆乎
且其占曰土之文為阿山為英華將不崩不竭為滋味
而傳乎結為丘陵為其設險乎融為川瀆率其朝宗乎
華為百榖以潔祭祀之粢盛乎不然使其速腐為墟壤
生芻槀以食牛羊乎化為泥塗甄陶以作器乎將塊為
五色而分封茅社乎流為樂為土鼔為木槎以泄其和
聲乎夷為都邑以興宫廟坎為洿池以澤生植乎祀為
壇竈乎窽為井墓乎吾皆不得而知也嘗既不得為吾
用惟速化為百工之用慎母朽為芝菌以怪人自媚慎
母堅為金銕以作貨起爭慎母潏為釀泉以味乎諂口
慎母禱為城社以狐䑕憑妖慎母聳為良材以雕斵傷
性慎母萌為蘭茝以佩服見䙝嗚呼介而為石使之服
言舒而為螾使之飲泉既而他年遊魂之未返者亦命
巫以巾三招之號曰在几閣而來歸兮視不汝醜在
口吻而來歸兮譽不汝久噫筆絶之年而麟見祟文其
無含乎含非珠玉斂無裙襦後世詩禮之儒無驚吾之
幽墟其塜也在莽蒼之野大塊之邱時大唐大中之丁
卯而戊辰之季秋銘云文乎文乎有鬼神乎風水維貞
將利其子孫乎按蜕字復愚唐懿宗朝為左拾遺上書
言令狐綯之子滈不宜為言官貶山陽令後寓居潼川
又北夢瑣言云劉蜕桐廬人早以文學進士其父嘗戒
之曰任汝舉進取窮之與達不望於汝吾沒後慎勿祭
祀乃乗扁舟以漁釣自娯竟不知其所適蜕後登華貫
出典商於霜露之思於是乎止臨終亦戒其子如先考
之命蜀禮部尚書纂即其息也常為同列言之益部談
資云文塚庭前古栢數百株皆虬枝而龍幹矣　通志
云州南五里印臺山趾方而頂圓故名其右三四里有
落馬崖昔有易𤣥子乗馬至此馬化為龍躍入江　輿
地紀勝云州南七里有鶴林寺杜詩牛頭望鶴林梯徑
遶幽深春色浮山外天河宿殿陰傳燈無白日布地有
黄金休作狂歌客回看不住心　碑目云王勃庾信䕶
聖寺碑在城北本寺内又云唐䕶聖寺鐘銘龍紀二年
節度使顧彦暉鑄有銘又云䕶聖寺水陸淨土巖北有
甘泉亭碑李潮八分書又云甘泉寺誓犀碑李邕書又
云䕶聖寺彌勒崖佛頌唐大中年東川判官李商隱文
　髙僧傳云梓州城北有白門蘭若在長平山即北山
也山長而平故名碑目云梓州官僚磨崖賛唐武后時
司法參軍楊炯作在北崖字十六七磨滅不可讀炯又
為北山惠義寺銘曰長平山兮建重閣上穹隆兮下磅
礴紛被麗兮駢交錯儼靈相兮沖寂寞誰所為兮天匠
作杜甫惠義寺送王少尹赴成都分得峰字詩云苒苒
谷中寺娟娟林表峰闌干上處逺結構坐來重騎馬行
春徑衣冠起晩鐘雲門春寂寂此别惜相從
　　　射洪縣
李膺益州記云婁僂灘東六里有射江土人語訛以江
為洪後周從俗因改射洪矣注水經云涪江水又東南
合射江志云縣東十五里射江源自劍州歴梓至獨坐
山下與涪江合流也　楊用脩雜字韻寳云谼大壑也
俗省作洪川中之射洪徐州之吕梁洪義皆取此其言
不知何據然按寰宇記云萬頃澤田在通泉縣東北二
十二里澤内方萬頃則亦與大壑之義近矣通泉今併
當縣　陳子昻故宅在東武山下本集云子昻四世祖
陳方慶好道隱於此有唐朝道觀址而真諦寺在其左
有暉上人者子昻與之往還本集酬暉上人夏日林泉
詩云聞道白雲居窈窕青蓮宇嵒泉流雜樹石室千年
古林卧對軒窻山陰滿庭户方釋塵勞事從君襲蘭杜
又酬暉上人秋夜山亭有贈詩云皎皎白林秋微微翠
山靜禪居感物變獨坐開軒屏風泉夜聲絶月露宵光
冷多謝忘懐人塵憂未能整又酬暉上人獨坐山亭有
贈詩云鐘梵經行罷香牀坐入禪巖庭交雜樹石瀨瀉
鳴泉水月心方寂雲霞思獨𤣥寧知人世裏疲病苦攀
縁又暉上人房餞齊少府使入京府序云永淳二年四
月孟夏東海齊子宦于此州雖黄綬位輕而青雲器重
故能委邦君而坐嘯屈刺史而知名屬乎鑾駕巡方諸
侯納貢將欲對揚天子命我行人執玉帛而當朝擁驂
駢而戒道指途河渭發引岷嵎粤以丙丁之日次於暉
公别舍葢言離也爾其巖泉列坐竹樹交筵吐青藹於
軒窻栖白雲於左右參差池榭亂山水之清陰繚繞階
庭雜峰崖之異勢入禪林而避暑肅風景於中庭開水
殿而追涼徹氛埃於戸外瑤琴合奏翠斚時行譚窈窕
於天人極留連於晷刻既而歡樂極良晨征攀白日而
不迴唱浮雲而告别山光黯黯凝綠樹之將曛嵐氣沉
沉結蒼雲而遂晩雖同交未阻風月可留岐路方乖關
山咸恨嗟乎朝廷子入期富貴於崇朝林嶺吾棲學神
仙而未畢青霞路絶朱紱途遙言此㑹之何時願相逢
而誰代永懐千古豈知仁者之交凡我三人盍崇不朽
之迹斯文未喪題之此山同疏六韻云爾　碑目云陳
拾遺故宅有趙彦昭郭元振題壁杜甫過陳拾遺故宅
詩云拾遺平昔居大屋尚脩椽悠揚荒山日慘淡故園
煙位下曷足傷所貴者聖賢有才繼騷雅哲匠不比肩
公生揚馬後名與日月懸同遊英俊人多秉輔佐權彦
昭超玉價郭振起通泉到今素壁滑灑翰銀鉤連盛事
㑹一時此堂豈千年終古立忠義感遇有遺編圖經載
陳拾遺建徳碑大厯六年趙儋代梓州鮮于刺史作予
過縣之東門闤闠中榜曰唐拾遺陳公宗祠想必其後
遷徙入城者　子昻讀書在金華山志云上拂霄漢下
瞰涪江有玉京觀在本山上方輿云東晉陳勲學道山
中白日仙去梁天監中建觀有唐明皇所鑄老君像陳
拾遺祠中有盧藏用祭文陸魯望云枝峰蔓壑秀氣磅
礴不啻神仙登臨也觀至有宋治平二年賜號玉京延
祐元年道士陳若海重脩二年歳次乙卯九月丙午朔
重九日甲寅前渠州學正杜文炳記本集春日登金華
觀詩云白玉仙臺古丹邱别望遙山川亂雲日樓榭入
煙霄鶴舞千年樹虹飛百尺橋還疑赤松子天路坐相
邀杜甫冬到金華山觀因得故拾遺陳公學堂遺迹云
涪右泉山内金華紫崔嵬上有蔚藍天垂光抱瓊臺繫
舟接絶壁杖策窮瀠洄四顧俯層巔澹然川谷開雲嶺
日色死霜鴻有餘哀焚香玉女跪露裏仙人來陳公讀
書堂石柱仄青苔悲風為我起激烈傷雄材盧藏用賛
曰岷山導江回薄萬里浩瀚鴻溶東注滄海靈光氛氲
上薄紫雲其瑰寳所育則生異人於戲才可兼濟屈而
不伸行通神明困於庸豎子曰道之將喪也命矣夫
其相近者為黄溪志云在縣北一里即黄初平叱石成
羊處　為上方寺志云北關外唐有釋氏文公知名杜
甫贈之詩云野寺隱喬木山僧髙下居俯視萬家邑烟
塵對階除吾師雨花外不下十年餘長者自布金禪龕
只晏如　為石鏡寺志云在縣北二里金華山之側盧
照隣詩古墓芙蓉塔神銘松栢烟鸞沉仙鏡底花沒梵
輪前銖衣千古佛寳月兩重圓隱隱香塵夜鐘聲徹九
天按寺宋淳熙間復建至今成化三年僧繼圓于草莽
中得古碑字漫滅不可攷惟存一詩云昔日朱輪守經
過野寺家柱間留墨跡泉下隔年華雲去空雕檻風來
捲碧沙江山雖似畫每到動吁嗟繼圓因遺址重脩
其稍逺者益部談資云射洪北三十里山巖迴合梯磴
逶迤谷口石刻風磴雲門四字乃唐何將軍山林也杜
少陵與鄭廣文同逰處矣　少陵早發射洪縣南詩寒
日出霧遲清江轉山急蓋指通泉路也　子昻之墓在
獨坐山寰宇記云山在縣東南二十五里周迴一里髙
一百丈卓然孤峻南枕涪梓二水志云此山似人巍然
獨坐故名在縣南十五里盧藏用題曰道喪千載而得
陳君子昻郭廷謂詩魂逐東流水墳依獨坐山　按此
山東北有公成山唐時梓潼官吏掘得石龕龕中有尊
像一真人六獅子昆侖各二于時王維為留司表賀略
云是聖祖見於萬春鄉語絳都人而指其處也周流六
虚言於晉而驗於蜀混成一氣出於有而入於無未達
齋心初迷三里之霧既符真氣俄成五色之雲山腹洞
開仙容儼若萬物今覩千刼未逢矣　其近者為懸巖
山寰宇記云在縣南一十五里逺望懸崖皎如白雪舊
名白崖山天寳三年勑改梓州志白厓即玉屏山下有
陸使君祠使君諱弼梁代謫瀘州刺史卒於官櫬過射
洪之玉屏山而舟覆瀘人哀之為立廟於此土人呼曰
白崖廟宋世賜號顯惠梁書有傳即陸放翁所云以杜
詩為籖譜往往有驗者詳見詩話中　為龍門洞志云
在卧龍山右里許宋艮菴先生隱處紫岩張公嘗訪之
大書龍門二字左有紫岩叟圖書又其下題云淳熙戊
申仲冬十三日秦國張煜自翠麓縱步艮菴龍門獲覩
先公大師魏國忠獻遺跡江山增重矣煜敬拂塵不勝
感慨　為全真觀志云縣南二十五里全真觀有古栢
形如卧龍又名木龍觀　逺之為乾明寺志云治南五
十里唐貞觀間僧慧悟開山宋熙寧中僧居信建王安
石贈以詩云如今别我去成都始覺吾師道更殊坐看
空中雲與鴈五湖明月一輪孤寺中有御書閣其下為
堂庭可容百人柱皆連抱兩山盤礴檜栢森然此知軍
州事陳鵬所記矣已上是通泉西界　髙僧傳云通泉
縣西山有大佛像髙百三十尺兩邊泉流唐貞觀慧震
所鐫也　有歸雲洞志云在縣南五十里洞深四丈五
尺廣八尺餘其髙如廣之度中有石榻二石龕二茶竈
石棊局各一宋岑象求先生讀書處按象求通志稱中
江人第進士官至侍講出將指使入侍經筵存心制行
為士所矜式也　又逺之百里則沉水出焉為昔通泉
縣治矣黄滸名川大浸名寺皆取流泉交注之義也寰
宇記云沉水在通泉縣北即漢臧宫破公孫述將延岑
處又云通泉山在縣西北二十里東臨涪江絶壁二百
餘丈水從山頂湧出下注涪江湧泉郡故城在此老杜
通泉驛詩驛樓衰柳側縣郭輕烟畔一川何綺麗盡日
窮壯觀楊天惠連鰲閣記通泉為梓名邑江山秀潤土
田平夷蓋俱詠歎其美也　碑目云晉雲南太守叚宗
仲徳政碑在通泉縣碑在墓下又云唐薛稷書慧普寺
三字方徑三尺筆畫雄勁在通泉壽聖寺聚古堂按慧
普寺梁大同中建初造彌勒下生一座相好端足唐貞
觀年放光戸牖皆明燭人稱異焉王勃頌曰長江舊域
廣漢遺區川分潼峽塞接岷渝閭閻四㑹亭障咸紓爰
開寳地實控名都霞牆百雉雲甍四注紫闕尋烟頳樓
結霧波流虹起雷奔蠖步網罩星鶉璫栖月兎靈機藻
綷禪室安閒琱金範玉舉翠浮丹神功不夜虛室長寒
光超有色貺出無端清露花徑飛泉葉戸磵綠苔秋山
蒼樹古茫茫庶類巍巍淨土鶖鷺同歸華夷共聚第一
義諦寥廓法門迹離生滅思舉乾坤情迷則復道在為
尊唯名與器萬古長存　張彦逺名畫記云薛稷畫鶴
在通泉縣署屋壁後老杜詩薛公十一鶴皆寫青田真
即此處也唐詩紀事郭元振神龍間尉通泉任俠使氣
不事小節武后召欲詰問既與語奇之索所為文章上
寳劍篇后覽之嘉歎杜甫過代公宅詩豪傑初未遇其
跡或脱略代公尉通泉放意何自若及夫登衮冕直氣
森帷薄磊落見異人豈伊常情度我行得遺跡池館皆
疏鑿髙詠寳劍篇神交付㝠漠志云郭代公墓在通泉
縣東按普惠寺小園有代公姬薛氏殯地陳子昻為誌
銘矣　予觀李知㡬義冢偈信達者之言也併錄之偈
云佛子初出母胎時云何便有人我相布施慳貪分兩
種是義不義相對治恩怨一堕於有情親愛路人生異
見我今施汝大屋宅與汝普懴諸有情同丹胡越遇黑
風忽然得此大洲島熙熙于于相勞問語笑相接如一
家佛子便當具正見此本無情而相聚不作思惟能相
忘此義廣大無情故彈指賛歎諸佛子願如流水大池
魚同日上生忉利天受諸天子大快樂長者亦以無情
施是故不名為義者淳熙二年九月己卯朔朝散郎前
成都府路轉運判官李石撰　右方舟先生所述射洪
雍氏義冢記邑士髙君喻持以相示乃為記曰骨肉斃
於下陰為野土其氣發揚於上為昭明此神之著也夫
生於土歸於土雖物理之常要其死而不忘者其神存
也若専𡨕漠之中輪轉且久一旦得塊土掩骼所托何
厚若猶有知而不昧歸趣吾將以觀其復而為生生化
化之候淳熙丙申甲寅迪功郎潼川府射洪縣主簿管
學事韓南杞謹䟦
　
　
　
　
　
　
　
　
　
　
　
　
　
　
　
　蜀中廣記卷二十九
欽定四庫全書
　蜀中廣記卷三十
　　　　　　　　　　　　明　曹學佺　撰
　名勝記第三十
　　川北道
　　　潼川州二
　　　蓬溪縣
縣有三興之號晉爲晉興又爲巴興唐爲唐興也有赤
城山神君之跡著焉有青石山鄧芝之墓存焉有長江
賈島之祠設焉　按赤城山在治東一里中峰蔚然左
右環拱上有七曲老人祠髙臺五層山皆赤土張神君
解道徳經于此産九節菖蒲也蓬萊溪遶其下流入涪
江縣以溪名唐天寳年置舊爲唐興矣　青石山昔置
青石縣即晉興縣也有祠甚嚴九州要記云天下青石
無加扵此可爲鐘磬華陽國志曰鄧芝征涪陵見𤣥猿
緣其山芝性好弩手自射猿中之猿子㧞其箭捲木葉
塞其創芝嘆曰吾傷物之性其將死矣見此山之羙後
遂葬焉李膺益州記云青石嶺有九折亦名九節嶺九
嶺之溪水出焉碑目云青石縣九節鎮金地院有孝童
孝女碑志云九節鎮在縣東南百里與合州聯界　長
江後魏置縣即巴興縣也賈島送僧詩云久住巴興寺
如今始拂衣欲臨秋水别不向故園歸島葢主簿是縣
者寄令狐相公云策枤馳山驛逢人問梓州長江那可
到行客替生愁有明月山在縣西南二里島詩云言心
俱好静廨署落暉空歸吏封宵鑰行蛇入古桐長江微
雨後明月衆星中若任遷人去西溪與剡通　志云浪
仙有墓在焉杜荀鶴詩謫宦自麻衣銜寃至死時山根
三尺墓人口數聨詩仙桂終無分皇天似有私暗松風
雨夜空使老猿悲唐安錡詩倚恃才難斷昂藏貎不恭
騎驢衝大尹奪卷悞宣宗馳譽超先軰吟詩下我儂司
倉舊曹署一見一心忡曹松詩先生不折桂謫去抱何
寃已葬離燕骨難招入剡魂旅墳低却草稚子哭勝猿
冥漠如搜句宜邀賀監論薛能詩云賈子命堪悲唐人
獨解詩左遷今已矣清絶更無之畢竟吾猶許商量衆
莫疑嘉陵四十字一一是天資李洞詩一第人皆得先
生豈不銷位卑終蜀土詩絶占唐朝旅葬新墳小魂歸
故國遙我來因奠灑立石用爲標李頻詩秦樓苦吟夜
南望只悲君一宦終遐徼千年隔旅墳恨聲流蜀魄寃
氣入湘雲無限風騷句時來月下聞𢎞秀詩燕生松雪
地蜀死葬山根詩僻降今古官卑悞子孫塜闌寒月色
人哭苦吟魂暮雨滴碑字年年添蘚㾗崔塗詩云雕琢
文章字字精我經此處倍傷情身從謫宦方沾祿才破
椎埋更有聲過縣已無曾識吏到廳空見舊題名長江
一曲年年水應爲先生萬古清劉滄詩云塵室寒窓我
獨㸔别來人事㡬凋殘晝空蕭寺一僧去雪滿巴山孤
客寒落葉堕巢禽自出蒼苔封砌竹成竿碧雲迢逓長
江逺向夕苦吟歸思難鄭谷詩云水遶荒墳縣路斜耕
人訝我久咨嗟重來兼恐無尋處日落風吹鼔子花黄
滔詩云曾搜景象恐通神地下還應有主人若把長江
比湘浦離騷不合自靈均張蠙詩云生為間代苦吟身
死作長江一逐臣可是當時少知己不知知己是何人
　宋龔鼎賈浪仙祠堂記云唐韓退之善爲歌詩導性
情一時相從者如孟郊張籍最號友善而浪仙學詩于
劉乂晩得偕與二子㳺頗以才調相推髙雖然觀其風
致清澹得之自然誠亦郊籍之儔故後世學者語騷雅
之流裔孰敢外三子焉浪仙由長江徙官安岳而卒于
㑹昌三年凢爲編次其詩者二人許彬者謂之小集而
天仙寺浮屠無可謂之天仙集當時之人有可名者島
俱請之讃天仙集傳之既久反以讃爲退之之辭然退
之前後二集皆所不載及得李洞句圖序質之然後信
其非也浪仙于舊史無傳邇來朝廷新其書遂得附名
于退之後而頃嵗居官者署祠堂于蜀土神廟廡之次
今伯氏實佐令長于是巴嘗議其堂雜與神居非所宜
也而尉有西圃者在唐爲主簿之廨址誠得遷其舊構
更以繪像無撓邑人於義何有既遂經畫而就之其屋
不華而完其地不奥而清兩傍封植筠栢鬰然嗚呼浪
仙没距今二百二十餘嵗矣名始著于史策而其遺貎
又得宅于故處廼知士之能蹈善雖日用之逺必有爲
黼黻其迹者今幸爾副其身後之所待措之無窮宜不
復恨矣而伯氏逺以書諭俾文其實且使後人知改作
之有由也　碑目云招隱洞在長江縣南二十里内有
唐貟半千題字可搨舊長江縣南二十里有唐磨厓金
剛經圖　又云長江覺苑寺有唐元和十二年遂州刺
史張九宗撰鑄鐘記併書　異物記云蓬溪西北長江
縣界古有珠玉村其下爲珠玉溪又有火井在長江縣
客館鎮之北二里伏龍山下地窪若池以火引之則有
聲隱隱然發于池中少頃熾炎夏月積雨停水則㷔生
水上水爲之沸而寒如故水涸則土上有熖觀者至焚
其衣𥚑也　舊唐興縣客館設于此杜甫記云中興之
四年王潜爲唐興宰修厥政事始自鰥寡􁎒獨而和其
封内非侮循循不畏險膚而行而壹咨于官属于羣吏
于衆庶曰邑中之政庶㡬繕完矣惟賔館上漏下濕吾
人猶不堪其居以容四方賔賔其謂我何改之重勞我
其謂人何咸曰誕事至濟厥載則逹觀于大壯作之閈
閎作之堂構以永令圖崇髙廣大踰越傳舎通梁直走
嵬將墜壓素柱上承安若㤗山兩序旁開發洩霜露潜
靚深矣歩櫩複霤萬瓦在後匪丹雘爲實踈逹爲迴廊
南注又爲覆廊以容介行人亦如正館制度少劣直左
階而東封殖修竹茂樹挾右階而南環廊又注亦可以
行歩風雨不易謀而集事邑無妨工亦無匱財人不待
子來定不待方中宿息井樹或相爲賔或與之毛天子
之使至則曰有人焉某無以栗階州長之使至則曰某
非敢賔也子無所用爼四方之使至則曰子貺某多矣
敢辭贄或曰明府君之侈也何以爲人皆曰我之爲人
也何以侈子徒見賔館之近夫厚不知其私室之甚薄
噐物未備力取諸私室人民不知賦歛乃至于館之醯
醢闕出于私厨使之乗駟闕辦于私廐君豈爲亭長乎
是躬親也若館宇不修而觀臺榭是好賔至無所納其
車我浩蕩無所措手足獲髙枕乎其誰不病吾人矣玼
瑕忽生何以爲之是道也施舎不㡬乎先覺矣枤之朋
友嘆曰羙哉是館也成而人不知人不怒廨署之福也
府君之徳也府君曰古有之也非吾有也余何能爲是
亦前州府君崔公之命也余何能為是日辛丑歲秋分大
餘二小餘二千一百八十八杜氏之老記已
　　　中江縣
眉山程建用與蘇子瞻書云中江扵東蜀號爲劇邑以
衰拙臨之始至若無暇洎半年而滯獄清期年而庶事
稍就叙乃謀葺亭臺池館之舊則西園之勝有環翠亭
焉亭面北而枕南相傳以薛公田所建也亭前兩株桐
挺直無節目髙二丈餘枝葉扶踈亭後甃石爲山傍植
紅蕉三面控掩以墻墻間列詩碑皆厯公與其子球任
本路憲日并歴政諸公之所作也袤百有五十丈曰養
閒亭亭之後爲頥正堂夾堂植花菓堂之東爲潜閣閣
之前牡丹數叢深紫色此蜀花之鮮有也閣後懸窓窓
外竹百餘本紫如葚纎如笴森如束髙出簷際皆廖公
子孟創植文公同爲之記其亭雄壯冠扵邑居西有臺
髙丈餘榜曰觀風登臺倚欄其南北與西境山川歴歴
可覩惟東則爲亭屋縣樓之所蔽西有棲妙山山有洞
田眞人所名也今爲集虚觀古記云此地舊多惡䖝蛇
唐廣徳中眞人自南陽來卜居其地遂絶此患南江自
緜之神泉縣來衝山足已而東走百五十里至郡城下
合涪江東江來自涪城歴馬橋鎮過五成山至𤣥武山
下入扵南江二江之水冬或可渉夏秋積雨徃徃漲至
數丈爲墊溺之患歴政禦以隄防惟廖公有碑亦與可
之文也五成在邑之艮地山頭有二圎崖髙徑各丈餘
俗號挺眼以邑民多頑悍禀賦扵是前令修堤命匠者
塊之以爲堤址今無矣觀山之壯而詳其名則五成者
取爲壇五成之義今以成爲城葢誤也𤣥武在邑東其
山周囘三里六屈三起有龜蛇之象昔之邑名與山皆
取於此僧寺枕其麓榜以大雄而𤣥武之象實寓其中
其下有淵淵前後石大如拳小如弹連延五七里有龜
甲之文者近年又有蛇蟠之形者濵江之民三四琢之
以售於好事者此物理之不可考也觀風䑓之南有一
亭亭壁塑亂山牓曰栩栩巖取夢蝶之義昔官於此者
或譏其晝寢彼固以此爲名建用因而廣之以塑峩眉
而致其意焉建用昔寓峩眉六七年歸吾鄉而卜居於
北郊則又逺與之相直每春晴秋曉則夫蒼翠崷崪巍
然當吾廬之門自從官於茲别是山也不爲不久而歸
逰未有期故形於塑塑匠邑民也亡慮百餘人凡兩川
釋官老廟之象與夫豪貴之家欲狀山川禽獸草木之
類莫不出於邑匠選其匠之尤者而指示以圖於是曲
盡其妙自公之暇近而觀之由其足而循之以至於頂
磴道橋閣相属如線僧寺山洞皆如其地蟄雷之穴光
相之巖枯木飛瀑鮮不悉備恍然以爲昔年之旅寓也
逺而觀之瑣碎不能分而大勢横抹天半忽然以爲出
吾廬而倚衡門也嗟夫玩其塑以爲眞其迷可笑然窮
其眞亦何異於塑而玩之者未能離形骸之内則眞與
塑何所徃而非迷况區區之迹旅寓之年與夫去北郊
之居逾二紀矣凄然傷齒髮之暮而彼崔嵬者不失其
故不知𡨕𡨕中去者彼亦不得而遯此于道未明者之
所爲豈可以累扵通人哉建用欲易栩栩之名而記其
所以塑壁之意恨才力之不逮故舉一邑之大槩以似
明公雖蕞爾之地不足以掛文翰亦願明公命一名撰
一記使不才之人得以附諸末幸也東坡荅書云軾啓
自别永久多難流落百事廢弛不復通問獨吾兄不忘
疇昔時枉逺書感忭不可言讀别紙所記山水園亭之
勝廢卷閉目如到其間所要亭記豈敢扵吾兄有所惜
但多難畏人不復作文字惟時作僧佛語耳千萬體察
非推辭也逺書不欲盡言所示自是一篇髙文大似把
飯呌饑聊發千里一笑㑹合無期臨書悽然　文同中
江縣新堤記云縣爲江所環故名之按縣東西有二橋
河水所經西橋河自緜州來者逕羅江縣至此始可舟
古巴歌云豆子山打瓦鼔陽平山撒白雨下白雨取龍
女織得絹二丈五一半属羅江一半属𤣥武即此水也
　志云西橋河邊有洗墨池水色如墨唐文如海註南
華經扵此　碑目云㳺遷觀老君碑田眞人殿記俱在
中江縣西集虚觀蜀廣政六年立志云昔南陽田眞人
寓栖妙山修煉每江漲徃來水上如履平地廣徳中於
市南石橋上輕舉矣集虚觀在縣西一里宋縣尉車彦
逺有記杜甫詩凱州城下湍水流凱州城隅多古邱集
虚道人不復見白雲西北多悠悠　方輿勝覽云勾溪
廟即天齊王祠蘇子曕詩遙知勾溪路老稚相扶擁㸔
畵古叢祠百恠朝幽拱通志云勾溪廟在中江治西祀
隋凱州守李直之按直之字正叟本長安人刺史凱州
興學設教化行俗羙末年上䟽乞骸骨隱銅官山童稚
歌曰我知古凱州今日得李侯李侯切莫去此地可無
憂　東橋河自涪城來者即中江也李膺益州記云蜀
漢五城縣立此水濵在三嵎山之東華陽國志云郡東
南有水通于巴漢時置五倉發五縣民尉部主之後因
以爲縣注水經云涪水又南枝水出焉西逕廣漢五城
縣爲五城水是矣　本志云城東寧國寺在廢五城縣
側隋大夫趙才司功牟徳建宋秘書丞萬當世記併賛
存焉　東西二水至𤣥武山下合而東南流九州要記
云𤣥武山一名赤雀山一名宜君山山有麈尾入貢又
華陽國志云𤣥武山一名三嵎山在縣東二里其山六
屈三起出龍骨傳云龍升其山值天門閉不逹死於此
後没地中民掘取其骨入藥　唐詩紀事王勃盧照隣
邵大震九月九日登𤣥武山旅眺倡和絕句詳見詩話
中盧照隣宿𤣥武山詩云方池開曉色圎月下清隂已
乗千里興還撫一絃琴杜甫題𤣥武禪師屋壁詩何年
顧虎頭粉壁畫滄洲赤日石林氣青天江海流錫飛常
近鶴杯渡不驚鷗恍若廬山路眞隨惠逺逰本志云𤣥
武山即大雄山也聖水泉出焉王勃集謂𤣥武山有聖
泉焉浸淫歷數百千年乗巖泌湧接磴分流下瞰長江
沙堤石岸咸古人遺跡也茲乃青蘋綠芰紫苔蒼蘚遂
使江湖思逺寤寐寄託既而崇巒左披石壑前縈丹崿
萬尋碧潭千頃松風唱響竹露熏空瀟瀟乎人間之難
遇也方欲以林壑爲宫室琴罇爲日用嗟乎古今不改
方深川上之悲少長同逰且盡山隂之樂盍題芳什共
寫髙情得泉字詩曰披襟乗石磴别藉宴深泉蘭氣薫
山酌松聲韻野絃響飄垂葉外香度落花前興盡林塘
晩重巖起夕煙　子安又有題𤣥武山道君廟詩序云
吾之有生二十載矣雅厭城闕酷嗜江海嘗學仙經慱
渉道記知軒冕可以理隔鸞鳯可以術待而事親多衣
食之虞登朝有聲利之迫清識滯扵煩城仙骨摧扵俗
境嗚呼阮籍意踈嵇康體放有自來矣常恐運促風火
身非金石遂令林壑交䘮煙霞板蕩此僕所以懐泉塗
而惴恐臨山河而歎息者也粤以勝友良暇相與逰於
𤣥武西山廟葢蜀郡三靈峰也山東有道君廟古者相
傳以名焉爾其丹壑藂倚𤣥崖紏合俯臨萬仭平視重
𤣥乗杳㝠之絶境屬芬芳之暮節玉房跨霄而懸居瓊
臺出雲而髙峙亦有野獸羣狎山鶯互囀崇松埒巨栢
争隂積瀬與幽湍合響𦕈𦕈焉逸逸焉王孫何以不歸
羽人何以長徃其𤣥都紫㣲之事耶方歛手鐘鼎息肩
巖石絕視聴扵寰中置形骸扵度外不其然乎時預乎
斯者濟隂鹿𢎞𦙍安陽邵令逺耳盍詩以言志不以韻
數裁焉詩曰源水終無路山阿若有人駈羊前動石走
兎欲投巾洞晩秋泉冷巖朝古樹新斜崖連鳥翅疊磴
上魚鱗化鶴千齡早元龜六代春浮雲今可駕滄海遂
成塵其二云振翮疲霜冷征月佇天潯囘鑣凌翠壑飛
軫控青岑巖荒靈竈没澗毁石渠沉宫闕雲間近江山
物外臨玉壇栖暮液珠洞結秋隂瀟瀟離俗影擾擾望
鄉心誰憶山逰好徒傷人事侵又有逰廟山賦序云𤣥
武山西有廟山東有道君廟葢幽人之别府也長蘿巨
樹捎翳雲日王子馭風而逰泠然而善益懷霄漢之舉
而忘城闕之戀矣思欲攀洪厓扵煙道邀羡門扵天路
仙師不存壯志徒爾俄而泉石移景秋隂方積松栢羣
吟悲聲四起背鄉闗者無復四時之策焉鳴呼有其志
無其時則知林泉有窮路之嗟煙霞多後時之歎不其
悲乎遂作賦曰陟彼山阿積石峩峩亭臯千里傷如之
何啓松崖之密䕃攀桂岊之崇柯隔浮埃扵地絡披顥
氣扵天羅爾其綠巖分徑蒼岑對室􁑚軒丹糺芝塲翠
宻俯泉石之清泠臨風飈之瑟䫻仰紺臺而携手望𤣥
都而容膝躡霞岡扵玉砌步雲岊扵金壇懷妙童扵眞
女想青螭及碧鸞情恍恍而將逸心廻廻而未安見丹
房之晩晦知紫洞之宵寒既而霧昬千嶂煙浮四野恨
流俗之情多痛飛仙之術寡驅逸思於方外跼髙情於
天下使蓬瀛可得而宅焉何必懷此都也亂曰已矣哉
吾誰欺林壑逢地煙霞失時託宇宙兮無日俟鸞虬兮
未期他鄉山水秪令人悲　去縣五里内則爲火烽山
通志云諸葛武侯嘗於此置烽火十里内則爲犂刅山
李膺益州記云山長八里髙出衆峰形如鏵刅　爲牟
谷宋史牟焕中江人隱居讀書躬耕而食人勸之仕不
可嘗有詩云日中還有昃月盈還有缺我心比日月晝
夜常皎潔鑿石龕藏書銘之曰龕虚其中惟書之容忍
枵爾腹萬卷而足此山峩峩人龕相磨書傳世久永親
以壽至今名其地曰牟谷　一舎内則爲覆船山十道
録云堯時洪水州人維舟泊此覆于樹下因名覆船山
又名泊山益州記云覆船山中十五里有七里坂一名
羊腹坂屈曲壁立難昇之路　百里内則爲銅山昔漢
文帝時鄧通采鑄之所後立銅官大烏山小烏山大郪
水小郪水皆出于其處也　寰宇記云大飛烏山髙二
里周迴二里又有小飛烏山髙一里周迴二里重巒峻
削兩山相向如飛烏之狀隋唐飛烏縣鎭皆以此名又
云郪江源出銅山赤㟁即故郪王城也流至飛烏合衆
流入江小郪江源出蓮池鄉小山下東流六七十里合
郪江王勃飛烏縣白鶴寺碑云白鶴寺者葢菩提寺之
遺址梁武皇之所建也憑絶磴以圖規俯長溪而作固
神明攸宅駕日月以長驅鸞鳯知歸撫雲霓而上出矣
　　　遂寧縣
德陽舊壘石山名區初由縣而郡後乃以節鉞雄矣英
華所載岑文本册遂州都督彭王元則文使持節督遂
普果合四州諸軍事兼遂州刺史衘也白居易行刺史
李繁制云遂居蜀之腴劉儀鳯南樓記平原沃野貫以
涪江氣象寛舒爲東蜀之都㑹李石賦云山維東蜀如
連如伏此貞觀之所以建督府而我宋之所以壯龍邸
也水控内道或正或譎此劉裕之所以筞譙縱魯竒之
所以抗閠孟也　按五代史孟知祥兵圍東川唐節度
使夏魯竒死守檄諸道文有城如斗有壁如金此之謂
也知遂州軍事李騊忠節廟記略云方董孟連衡稱兵
十萬突次明月池而公以騎卒二千勢不相軋乃堅壁
清野坐困強敵始自戊寅迄于己巳不幸食盡勢窮義
不茍生背裂血面竟以死謝騊守是邦追維前烈遂度
地于東城之隅建廟請額刻之堅珉以風來世本志稱
遂寧治後有忠井即故節度夏公魯竒死所每晴明霞
彩上浮　陳子昻遂州南江别諸親故詩楚江復爲客
征棹方悠悠故人憫追送置酒此南洲平生亦何恨夙
昔在林邱違此鄉山别長謡去國愁賈島處州使君改
任遂州因寄贈云庭樹幾株隂入戸主人何在客聞蟬
鑰開原上髙樓鏁瓶汲池東古井泉趂静野禽曽後到
休吟隣叟始安眠仙都山水誰能憶西去風濤書滿船
鄭谷將之瀘郡旅次遂州遇裴晤謫居於此話舊淒凉
因寄二首云誰觧登髙問上元謫仙何事謫詩仙雲遮
列宿離華省樹䕃澄江入野船黄鳥晩啼愁瘴雨青梅
早發中蠻烟不知幾首南行曲留與巴兒萬古傳又昔
年共照松溪影松折溪荒僧已無今日同思錦城事雪
鋪花謝夢何殊亂離未定身俱老騷雅全休道甚孤我
拜師門更南去荔枝春熟向渝瀘范成大遂寧府始見
平川喜成短歌云峽之西遂之東更無平地二十里惟
有髙山三萬重不知誰人鑿混沌獨此融結何其工我
本呉江弄水月忽來踏徧西南峰不知塵界在何許但
怪星辰浮半空直疑飛入蝶夢境此豈應有行人蹤今
朝半逺見城郭云是東川軍府雄原田坦若㸔掌上沙
路净如行鏡中芋區粟壠潤含雨楮林竹徑凉生風將
士驩呼馬蹄快康莊直與錦里通半年﨑嶇得夷路一
笑未暇憐飄蓬　松栢之石昔著貞堅桃李之村今猶
爛熳按輿地紀勝云宋建炎間轉運使衙後圃有松石
外猶松栢而中化爲石又云近郭東北有村三十里許
彌望皆桃李春時盛開爛熳如錦綺郡守春日講出郊
故事於此　碑目云蜀安國寺有碑在遂州羅城外永
平二年立石　志云城南報恩寺前有白塔一名白塔
院舊傳隋煬帝公主隨夫謫蜀而建此塔中藏舍利一
粒大如櫻桃今寺廢塔存嵗有鶴來巢其頂宋改今名
　寰宇記云梵雲山者三面懸絶東臨涪江西枕落星
池志云在縣南三里　又云東二里雲靈山與尋香山
相連有飛來石二挺立巖隙有唐人吕嵓張九宗詩按
尋香山本名血腥山唐刺史白子昉改今名　碑目云
縣東七里靈泉山壁間鐫七泉二字東坡筆王象之云
隋開皇中靈泉山大霧晦㝠三日始㪚忽有釋迦石像
立其所遂建聖佛寺即資聖院也方輿云資聖院在小
溪靈泉山孫諤詩四山藏一寺方丈壓諸峰囬首坐禪
處白雲深幾重　紀勝云廣利寺在縣西五里巖壑之
勝甲於一方雲厨之供香聞隔宿唐建中初建爲善濟
院天祐改元爲再興寺宋乾寧爲廣利寺國朝爲廣德
寺開山克幽禪師詳見髙僧傳中本志云宋釋者文易
壁山人惟靖閬中人俱入廣利浮屠説法爲第三第四
禪師矣　予以壬子嵗過之遍摹碑刻有唐觀察支使
朝議郎檢校尚書工部員外郎兼侍御史柱國賜緋李
仁表撰敕賜遂州再興禪林寺記天祐改元甲子特進
榮禄大夫禮部侍郎同平章丞相事侍御柱國賜紫鄭
綮行牒　宋元祐五年守普州知安岳縣事趙嗣業撰
大唐克幽禪師塔記併書篆　元豐八年乙丑金陵清
谿逹叟李囘爲廣利寺文易記碑　紹聖元年七月辛
亥向眞净禪師煮茗此上南昌黄庭堅題　尚書省牒
奉敕賜善濟塔崇寧二年癸未勑戸部尚書右僕射蔡
京行牒　提舉榮州軍事推官馮世雄撰遂州廣利禪
寺善濟塔碑瀛州防禦推官知湖州武康縣事充轉運
司管勾帳司張康時書篆梓州路轉運司勾管文字賜
緋孫詔通判遂州軍州兼管内勸農事權勾軍州事武
騎尉賜緋何修輔梓州路轉運判官飛騎尉賜緋許安
石梓州路轉運判官兼提舉學事飛騎尉謝瑾崇寧二
年癸未立石　尚書省牒奉勑宜賜圓覺慧應慈感大
師牒至准勑故牒叅知政事鄭均右丞相缺乾道九年
十二月御寳　又有崇寧甲申大師忠惠秦國公何東
劉懐逺詩云大士難知何代人克幽開創實艱辛細思
筋骨相連理元是金剛不壊身廣利月華千古皎補陀
潮水四時新可能得悟如來意使我靈䑓不染塵慶元
丙辰二年中書省叅知政事何澹題云王事勤勞來去
忙征鞍暫歇叩禪房幾經劫火福田固一入禪林心地
凉塔下乆藏金鎻骨嶺頭長放玉毫光石頭路滑人難
到我欲趨叅問大方寳慶丙戌僧隆粲賡云纔過溪橋
眼力忙重重樓閣擁僧房千巖秀色諸縁斷一井清泉
萬劫凉山上玉毫朝現瑞塔中金鎻夜垂光補陀殊勝
歸南海誰信飛來墮此方慶元四年戊午四川都大茶
馬官丁逄題云出城數里即青山路入蒼松白石間只
合歩行尋曲徑不宜呵喝入松關　碑目云縣西長慶
院有浮螺亭又有卞髙五十六體篆字碑　志云眞如
院在東南十五里唐咸通中建石壇上有大寳幢髙二
丈餘刻西方神咒又倚山起屋鐫石爲佛凡佛龕一百
儀仗三千　又云北二十五里蓮華寺一名崇善院隋
袁使君别業也其相近法寳寺一名妙䑓宋陳志剛文
彦修遊此有碑云自城中來飲切虚堂嵗晩江寒極目
烟靄罷倦欲登妙臺更索照上座茗椀乃去　寰宇記
云龍頭山在州東五十里山有石勢如龍頭唐乾元二
年奏置龍歸寺　又云龍池寺故老相傳池側有柳樹
大十圍周武帝天和初有龍自樹下升天士女共觀之
自龍升後其樹乃枯池亦淺竭　志云南五十里有花
板寺元憲宗入蜀在此寺中生一子名辨都尋卒于此
後每遇天雨隂晦見太子著赤袍行水上鄉人以爲神
遂刻像立祠祀之　志又云大佛寺在縣南一百里即
古定明院在下遂寧縣南唐咸通中建前依巖石宋治
平間賜額定明其崖上有石佛首靖康丙午道者王了
知命工展開身像髙八十尺下俯江流寺前有石壁立
色如黄羅故俗名黄羅帳其左有石磴緣巖人撫掌則
鳴其聲如琴又有合掌石石左右向宛有指瓜介扵湍
流中　方輿記云東蜀道院在郡治内晁子西爲記碑
目云唐張九宗題記在城東崇𤣥觀其字圓勁有虞禇
風骨　本志云東十里嵩山觀有唐吕嵓詩云兩日行
山興尚稠塵緣未斷且囘頭一天風雨吹凉閣四面藤
蘿伴客留著眼盡難爲業障平生無過是浮漚何須底
死言名利尋得清閒即便休　寰宇記云鶴鳴山在城
東北二十里上有古觀松上嘗有鶴唳　志云集虚觀
在城北二十里廣山山極孤峭斗入江心涪江郪水㑹
其下下有龍潭山常動搖有銅鑄明皇像殿柱上有葛
璝題字削之愈明絶頂有葛仙洞碑目云遂寧廣山葛
仙翁洞上有殘碑紀詩云儿字江頭鎻翠烟一峰挿立
已參天我來直上無人識贏得清閒盡日眠一云城東
八十里有崇眞觀在白鷺山嵓腹乃周隋間葛仙翁煉
丹之所　輿地紀勝云遂寧有上清觀祀董上仙像上
仙唐小溪縣民女也神姿雅異一日紫雲垂布于庭天
樂青童引之上升父母號泣呼之復下開元中詔迎入
闗乞還未久竟仙去詔置像于上清觀志云又于此地
建唐興館今唐興觀是也入蓬溪界已上山川俱見寺
觀中
　　　鹽亭縣
趙徵君㽔此縣人習術數之學隱居不仕著長短經李
太白徃訪之縣有濯茟溪云太白從徵君習書處也廢
永㤗縣文同與可生于其鄉丹淵集有北橋記自叙邑
令郭君經請于其邑人文同者又有永㤗劉令清曦亭
詩云木杪照初日捲簾知曉晴軒囱無限思圖史有餘
清露下濛花重風來泛竹輕何須嫌五斗持此謝淵明
　與可有夏日閑書墨君堂壁詩云先人有弊廬涪水
之東邉我罷漢中守歸此聊息焉是時五六月赤日烘
遙天山川盡慘燥草木皆焦燃塵襟既暫解勝境乃獨
專髙林抱深麓清䕃密右綿層巖敞户外淺瀬流窻前
邀客上素琴留僧酌寒泉竹簟白石枕穩處只屢遷忽
時乗髙風逺望立雲烟野興極浩蕩俗慮無一緣氣爽
神自樂世故便可捐却憶爲吏時荷重常滿肩几案堆
簿書區處忘食眠冠帶坐大暑顙汗常涓涓毎懼䝉深
責取適敢自便安閒獲在茲怳若夢㳺僊行將佩守符
復爾趨洋川山中豈不戀事有勢外牽尚子願未畢安
能賦歸田其二歸來山中住便作山中人冠帶亦自閒
累月不着身散髮層巖阿濯足清澗濵石蘚黏簡冊松
風堕衣巾鄉里多舊逰不厭過從頻山肴與野釀待我
如佳賔有召即走赴愛其愛我眞常恐禮數乖取問吾
交親正此一夏樂忽茲遘蕭辰還愧擁千騎又走西道
塵此葢石室先生所居處也　杜甫行次鹽亭詩云馬
首見鹽亭髙山擁縣青雲谿花淡淡春郭水泠泠丹淵
集云縣既宫扵羣山其修隴茂麓逶迤曼衍分勢而住
争㑹于左鯨偃鼇臥尾吻相屬谿溝澗谷蟠綰破斷葢
荒源野溜瀵湧潨激夏洚秋潦相倚爲暴故郊圻之地
少夷陸矣　志云西負戴山則臨梓潼水從劍門來者
隋張峻夫祠在焉東潺亭山則臨鹽亭水從閬州來者
隋董叔祠在焉　寰宇記云負戴山一名髙山廢髙渠
郡城也其山龍蟠虎踞由劍門入當縣起伏四百餘里
至此而蹲山有飛龍泉噴下南流入梓潼江水色清泠
其味甘羙時以爲瓊漿水也嚴氏功徳碑云山南西道
節度使移興元尹震震弟山南西道移東川節度使礪
二墓俱在負戴山下　神異記云隋張峻夫逰蜀至鹽
亭遇一老嫗泣問之嫗曰地有井蠎每嵗祭以男女方
汲今輪次當以某男女祭峻夫聞之愕然許以除害次
日縳男女致祭蠎從井出將噬峻夫即杖劍投之蠎遁
山洞滅迹峻夫登山洞口封以巨石書紫微仙洞四字
蠎害遂除上帝命主此山爲神至今血食　寰宇記云
董叔山在縣東九十步髙一里隔瀰江水孤峰絶島峭
壁千仭舊名潺亭山隋開皇四年縣令董叔封嘗逰宴
於此後人思其徳政號曰董叔山十道記曰董政山隋
開皇中縣令董叔封髙雅之士去官之後民咸思其徳
因指此爲董政山　寰宇記云鹽亭水源出閬州西水
縣西南流入當縣鹽亭井故名鹽亭水去合梓潼水也
　碑目云李義府碑在永㤗縣北寰宇記云義府本此
郡人武后時爲中書令後人立碑以旌餘烈眞徳秀云
李義府奸臣也其子湛以忠義聞若湛者可謂能葢父
之愆已
　　　安岳縣
寰宇記梁普通中義州刺史臨汝侯賜羣獠金劵鏤書
其文云今爲汝置普慈郡可率屬子弟奉官租以時輸
送此立郡縣之始也　普州三亭文同皆有詩一曰均
逸亭詩云亭宇跨城端新苔磴道盤風灮晴水石烟景
暮林巒簿領仍多暇賔從每盡歡何由掉塵鞅聊問借
闌干一曰東溪亭詩云短約逶迤渡髙櫩夭矯沉波灮
環堵净日色綵梁深萍荇翻金鯽蘭苕起翠禽主人公
事簡時此照清襟一曰碧厓亭詩云斷巘綠溪邉危亭
翠壁前軒囱誰是客詩酒自稱仙逺壑春藏雨長波晝
起烟吏人休報事髙興正陶然圖經云城東南大成山
世傳孔子經宿于此有古碑又云安岳城南樓杜老教
授其上所爲南樓絃誦聲者也　唐蘇絳賈島墓銘序
云島字浪仙范陽人長材間氣超卓挺生属思五言孤
絶之句記在人口罹謗責授遂州長江主簿自長江簿
遷司倉㕘軍又遷普州司户㕘軍終焉有祠在城南三
里碑目云此碑以㑹昌四年立馮賢書又云唐宣宗大
中八年賜浪仙墓表曰於戲有唐詩流賈君之墓志云
賈島墓在城南三里安泉山即田家嘴也　集古錄云
唐紫極宫碑樂闡撰賈島書樂彦融篆額𤣥元皇帝祠
也碑以㑹昌元年立在普州　又云唐西嵓禪師受戒
序普州刺史韋忠開元十年建又云唐開元觀老君應
見碑開元三十九年岳陽郡奉勑建大宋淳化二年重
鐫又云唐棲嵓山寺賛銘開元戊辰前刺史𢎞農楊珪
博陵崔克讓書刺史房公刻于山之石壁下半已剝落
志云銕山者縣治之所枕也一名鳯凰山後二里曰大
雲山方輿云鳯凰山在郡治後形如飛鳯福濟寺居其
頂舞鳯亭當其咮州治據其脊左爲慈氏院右爲白馬
廟延袤數里氣象雄勝唐獨孤及詩云鴈陣起秋雲雞
聲滿林屋客思不可禁銕峰駐雕轂者此也方輿云銕
山神姓姚諱萇字景徹隋文帝時普昌瀘三州夷作亂
帝命神爲都統將兵討平之卒葬韓朋鎮石城山後人
爲立廟嘉定乙卯紅巾作亂於益昌遂入普屯于廟山
是夕暴風雷雨掀掲寨舎渠魁莫簡見空中神異謁廟
謝過探籖得擒賊先擒王之句已而就擒志云有司每
以十月十七致祭其誕日也　方輿云大雲山在銕峰
門外二里有棲嵓寺即李洞讀易處洞雍州人避朱泚
之難入蜀扵大雲山鑿石爲洞讀易其中嘗師事賈島鄭
谷哭進士李洞詩自聞東蜀病唯我獨闗情若近長江
死想君勝在生瘴蒸丹旐濕燈隔素帷清塚樹僧栽後
新蝉一兩聲　方輿云岳陽溪在安岳縣天聖中郡守
彭乗鑿石爲曲水後名翰林灘每嵗修禊事于此䨇溪
在郡西七里與岳陽溪合而東按乗益州華陽人爲漢
陽軍判官頋望鄉閭悵然曰親老矣乞歸侍養㓂凖薦
之召爲集賢校理求便親得知普州舊制蜀人不許赴
蜀官特恩自乗始慶厯中與歐陽文忠宋景文張文定
同在翰林今東溪上曰翰林灘者公遺跡也　志云岳
陽溪即青竹溪又云南二里響水潭爲岳陽溪上流上
下皆石水觸之聲如金鼔其洩如倒其澄如沚　本志
云破石井在城西其水清冽乃一巨石鑿開而得水云
陳摶相地所開按李宗諤圖經謂陳摶字希夷普州崇
龕人既長辭父母去學道或居亳爲亳人或居洛中爲
洛人或居華山爲華山人舊普慈志云鉄山棗崇龕梨
天池藕三者皆希夷所種也　方輿云艮嵓在岳之清
流鎮杜孝嚴嘗書艮卦彖辭其上又作杜氏寳田銘云
昔我皇祖節範處士實居谿上題於石壁云忠孝二字
吾家之田爲我子孫留此基銘舊屋改矣谿山自如面
溪背山新構吾廬山巘石壁可以大書乃作斯銘母忘
厥初銘曰忠孝之寳出爾性天忠不待貴葵藿有尊孝
不待富菽水盡歡茍能保此既羙且安經史之田在爾
菑畬穗穋是格稂莠是除苦心立志斯爲良圖雖有饑
饉必有豐餘光明之山韞玉初露卜築山根寳田所富
此山不磨此寳長明此山不㓕此田長畊環堵既新勒
山爲銘子子孫孫生生成成按杜孝嚴官試禮部尚書
史稱安岳杜孟㳺太學見童蔡用事翻然引歸所謂節
範處士也　志云馮公墓碑在棲岩山字多剥落名不
可攷按諸馮自唐馮宿之後爲彰明令因家于蜀在普
有南宗北宗之别南宗有馮如晦能辦范純仁之誣獄
馮宋與陳東同伏闕上書北宗則有馮光戬能戒大將
楊瓊之殺降馮澥之忤蔡京遭貶皆著名當時
　　　樂至縣
樂至池即治内池也㓂萊公爲縣令嘗讀書于此又有
蓮池一名洗馬池舊傳勾侍郎所鑿　治南有洞石刻
小盤谷三字見存而龍洞龍潭皆可以禱雨此通志所
載
　
　
　蜀中廣記卷三十
欽定四庫全書
　蜀中廣記卷三十一
　　　　　　　　　　　　明　曹學佺　撰
　邊防記第一
　　川西一
　　　松潘　漳臘小河
松潘道開府松潘衛與副總兵官一員分城而居㕘將
一員舊駐小河千戸所今移駐龍安城遊擊將軍一員
駐劄漳臘堡守備都指揮一員駐劄平畨堡其餘把守
練兵官各有差　按後漢書建武九年司徒掾班彪上
言舊制涼州部置䕶羌校尉持節領䕶理其怨結嵗時
巡行問所疾苦又數遣驛徒通導動靜使塞外羌夷為
吏耳目州郡因此可得儆備今松潘備兵即古䕶羌使者
之職也　尋江源縣記云松州平康縣羊膊山下有二
神湫乃大江始發之所自羊膊嶺散漫始未濫觴東南
百餘里至白馬嶺回行二千餘里至龍涸水障始於是
也志曰江發源于臨洮之木塔山至山頂分東西流者
即岷江也由草地甘松嶺八百里至漳臘其水漸大
臘由鎌刀灣達松潘于下水闗入紅花屯達壘溪至穆
肅堡黒水從南合之入深溝經茂州南至於威汶轉銀
嶺合草坡河至蠶岩入灌口分道而下由威至玉壘山
為玉輪江至汶為皂江至灌為沫江　志又曰衛北三
舎有龍潭四序淵澄其深莫測有嶺謂之小分水嶺又
有大分水嶺山高峻而水派流在衛北二百里外　四
夷傳曰西羌之本出自三苗其先為伯夷甫炎帝之裔
帝母育于姜水而以姜為姓故諸羌亦姓姜其國始近
南岳及舜徙之三危今河闗之西南羌地是也濵於賜
支至乎河首緜地千里賜支者析支也王政修則臣伏
徳教失則冦亂本無君長夏末及商周之際或從侯伯
征伐有功天子爵之以為藩服羌爰劍者秦厲公時為
秦所執以為奴隷羌人謂奴為無弋故號為無弋爰劍
後得亡歸將其種人南出賜支河其後子孫各自為種
或為氂牛種越雋羌是也或為白馬種廣漢羌是也或
為參狼種武都羌是也至爰劍曽孫忍及弟舞獨留湟
中忍生子研故羌中號其後為研種漢景帝時研種留
何求守隴西塞於是徙留何等於狄道安故及武帝西
逐諸羌乃渡河湟築令居塞始置䕶羌校尉從爰劍鍾
五世至研研最豪健以研為種號十三世至燒當復豪
健其子孫更以燒當為種號滇良者燒當之𤣥孫時王
莽末四夷内侵及莽敗衆羌還據西海光武之世以牛
邯為䕶羌校尉即此地也及燒當至滇良世居河北大
允谷種小人貧而先零卑湳並皆强富數侵犯之滇良
父子積怒從大榆中入掩擊先零卑湳大破之掠取財
畜奪居其地大榆中由是始强滇良死子滇吾立附落
轉盛常雄諸羌在晉内附以其地屬汶山郡宋齊亦得
之後為西魏所有焉魏書鄧至傳王像舒治者並白水
羌也常為羌豪自稱鄧至王其子舒彭遣使内附拜龍
驤將軍益州刺史甘松縣開國子鄧至王請以封爵授
子彭奮高祖許之拜奮建忠將軍甘松縣開國子即為
小藩朝貢相繼闗中亂乃絶後魏末平鄧至畨始統有
其地後周保定五年於此置龍涸防天和元年改置扶
州領龍涸郡隋初廢州郡以其地併入汶山同昌二郡
唐武徳元年置松州貞觀二年置都督府松踞懿嵯濶
隣雅聚可逺奉嚴諾峩彭軌盍直肆位玉璋祐臺橋序
等二十五羈縻州永徽之後生羌相繼服叛不常儀鳯
二年復加整比督文扶當柘靜翼六州都督羈縻研州
劍州探郍州忋州毗州河州幹州瓊州犀州拱州龕州
陪州如州麻州霸州䃹州光州至涼州蠶州煜州梨州
邏州思帝州眺州戍州統州榖卭州樂容州達違州卑
州慈州凡三十一州據天寶之載薄松州都督府督一
百四州其二十五州有額戸口頗多但羈縻迯散餘七
十九州皆生羌部落或臣或否無州縣户口矣天寶初
改松州為交川郡乾元初復為松州按貞觀之時分十
道松文扶當悉拓靜等州屬隴右道永徽之後割屬劍
南道也　寰宇記云松州治嘉城縣按嘉城縣即後魏
白水羌像舒治所據也其子舒彭遣使朝貢拜龍驤將
軍始置甘松縣矣後周之龍涸防及改置扶州皆治于
此隋曰嘉城唐曰嘉城則為松州之所治也　志云甘
松嶺在衛西北三百里州以此名按山海經云甘松嶺
亦謂之松葉嶺即江水發源於此土人謂之松子嶺也
又有石門水自龍州石門山連亘經郡界合江故曰石
門水矣　寰宇記曰松州屬縣有平康交川按平康縣
晉屬汶川郡隋屬㑹州後廢唐垂拱元年割交川及當
州通軌翼斜三縣置平康縣屬當州　交川縣後周天
和中置隋屬㑹州唐改屬當州志云平康交川二廢縣
俱在衛治西　通志曰潘州者唐廣徳初年松州陷于
吐蕃五代諸𦍑各據其地宋崇寧取邦潘疊三州初屬
吐蕃首領潘羅支此潘州之名所由起也元屬吐蕃宣
慰司國初洪武十一年御史大夫平羌將軍丁玉克復
其地設松州潘州二衛後併為松潘衛鎭守兹土者二
十年後復改松潘等處軍民指揮使司隷四川都司屬
川西道領守禦千户所曰小河安撫司四曰八郎曰麻
兒匝曰阿角曰芒兒志曰八郎山在衛北三十里山下
為八郎安撫司也長官司十七曰占藏先結曰蠟匝曰
白馬路曰山洞曰阿昔曰白定曰麥匝曰者多曰牟力
結曰班班曰祈命曰勒都曰包藏曰上阿昔曰思曩兒
曰阿用曰潘幹寨各降符印列為守土焉復立畨僧二
人為國師曰商巴曰綽領二人為禪師曰黎巴曰完卜
亦皆佩銀章也　西邊記云國師商巴佛教也禪師黎
巴道教也其寺觀散居寨落以主化導畨夷丁大夫時
設鑄金銀錠有足或無足者賞給諸畨畨呼曰丁大夫
寶重五六兩者畨價值三五十兩其家有一二錠遂名
為財主錠發夜光稱神異矣　龍涸志云男曰安達女
曰白麻多種青稞圓根好用羶羊麥粉宋史云松畨之
俗日耕野壑夜宿碉房刻木契以成交易炙羊膀以斷
吉凶人精悍善戰閗也　志云其地廣六百七十里袤千
六十里編户通二十一里東至龍州界一百九十里西
至牟力結吐蕃草地界四百八十里南至疊溪守禦千
户所界二百里北至陜西洮州衛界八百六十里距成
都七百六十里雪嶺面于東洮州界其西雪嶺其色如
銀俗呼為寶頂山蚕崖路險人跡罕到即老杜所稱松
州雪嶺東也洮河發源岷山北流入陜為臨洮府南入
川與江漢㑹矣　三邊志曰金蓬山在東南五里羌金
蓬者居之山下石崖鐫永泉二字正統初都督李安以
劍斫崖而得二水亦名文武水　紅花牛心二山各去
衛十五里峰巒圓秀者牛心也紅花有屯田是名紅花
屯矣又東四十里為火燄山山無草木其色如赭　志
云城西有大悲寺唐天寶間僧智廣所創也國初設僧
綱司以僧惠心為都綱掌其事景泰改元吐蕃猖獗累
欲發兵剿討嗣都綱智中往撫諭之番乃革心向化事
聞陞智中為崇化禪師賜以銀印冠帽袈裟藏經之屬
智中浙之仁和人姓姜氏别號一天　赤松觀在古松
之南世傳三皇時雨師隨風雨上下莫知其跡於此地
飛昇後人立祠焉元鼎失馭兵燹之餘其跡尚存開國
己夘錢塘羽士顧道昇來棲於此游神清淨人向往之
於是觀宇為之一新落成道昇詣蜀獻王請額時荆南
道士劉虚丹進赤松子畫像及中戒經正展覽間而道
昇適至王偉其誠遂命教授張景辰隷古赤松觀四字
及所進經像以歸道昇復於後殿築玉皇閣金碧煇煌
殆與雪山相掩映也　四夷考云宣徳二年松潘千户
錢宏聞有交阯之役憚於逺征乃誘蠻族入冦譸張奏
報得留不遣蠻自是煽禍攻圍城堡調官軍五千討之
至威州黄土舗失利道遂不通三年命總兵都督陳懷
等帥西軍四萬由洮州入松潘解圍猶弗克靖八年復
調川貴官軍協力從事始克成功正統四年都指揮趙
諒誘執蠻酋國師商巴以犯邊聞遣都督李安征之尋
誅諒誣妄蠻乃服然猶二三十四年始設松潘巡撫都
御史一員以都御史冦深及侍郎羅綺相繼臨之咸有
成績綺還京提督文臣不復更置但以備兵使者整飭
之而已天順五年蠻截我糧道入龍安石泉等處成化
十三年勢益猖獗復勅撫臣張瓚調漢土官兵五萬由
東南二路分進剿滅白羊嶺鵞飲溪等二十一寨斬蠻
首級四百餘顆於是商巴等二十六族詣軍門獻馬納
欵各諭以利害遣之十四年正月復攻黄頭復水諸寨
前後殺獲男婦七百餘人赭其碉房九百墜崖死者不
可勝計亦一大創矣𢎞治間跳梁如故南路梗阻正徳
二年副總兵楊宏誘殺綽嶺寺國師雪郎王出自後本
寺小宛卜等動稱報讐松城之外不敢晝牧嘉靖十一
年勅副總兵何卿來節制諸軍相機𠞰討烏都等十一
寨皆次第平而詣軍門送欵者日至矣卿家視松州諸
所繕緝百廢俱興籓籬以固兵威亦震百蠻喘息不敢
動垂五十年來生齒日繁復萌戎心時出殺人剽掠行
旅萬厯八年兵使者楊一桂是以有三寨之役又雪山
國師喇嘛等四十八寨勾敵為患邊氓岌岌十四年都
御史徐元泰是以有㑹剿之役及丙申九月秋高敵騎
突由寒盻黄勝草場分道馳入圍漳臘守備張良賢率
兵破之斬首六級又攻鎭虜百戸杜世仁死戰斬首四
級城得保全世仁死焉又攻制虜臺前後斬首十一級
敵遁去良賢追至思荅弄又大破之斬首十六級敵乃
失利去初敵之入也襲我無備偵者不知其數及遁去
巡視營疊不下五千餘灶未㡬有畨婦逃囘言所斬敵
級中有大落赤之姪小王子在焉敵以此必欲報讐故
昔之松潘重在畨今之松潘重在敵矣　四夷考曰松
潘西至流沙闗相連天竺西南達紅土坡生畨多係敵
人出沒地勢遼絶非可限域惟是南通叠茂威灌東通
小河龍安北通漳臘墩臺守禦凡八十七所戍守主客
官軍舎餘遊兵一萬一千六百八十餘人嵗額坐邊倉
一十六處糧九萬九千三百八十餘石而増設之處不
與焉　東路經略志云松潘以東望山闗雪欄闗風洞
闗松林堡紅崖闗三舎堡鎭逺堡小闗子堡松丫堡三
路堡師家堡四望堡凡十二處抵小河千户所四崖絶
壁一線之逼附近水牛毛公羊洞諸畨未甚猖獗今以
三舎闗為始苐其里次　三舎者去衛城九十里而遙
也為小河適中地有把守指揮一員管轄上至望山下
至四望共十三闗堡羊腸鳥逕峭壁危湍嶮巇萬狀番
夷往往潜伏而窺伺焉三舎上十里為伏羌堡伏羌上
十里為紅崖闗紅崖上十五里為松林堡志云黒松林
闗在治東七十里松林上九里為風洞闗志云風洞闗
在治東五十里洞深不可測多惡風午輒大作作則灰
沙蔽天人馬皆辟易寒氣襲人觸之多横死否亦喘息
旬日盖山嵐鬱蒸之氣所發也闗北鹽井墩即古鹽
廢縣風洞上五里為雪欄闗志云治東三十里雪欄山
四時積雪不消俗呼為寶頂山闗在山下雪欄上十二
里為望山闗闗上八里即松州也三舎下十里為鎭逺
堡鎭逺下八里為小闗堡志云小闗子在治東百二十
里小闗下八里為松埡堡松埡七里為三路堡三路下
八里為師家堡師家下八里為四望堡又二里為小河
所矣　南路經略志云松潘以南紅花屯熊楨屯西寧
闗小屯堡安化闗鎭華堡新塘闗艾蒿堡歸化闗北
定闗蒲江闗平夷堡金瓶堡鎭平堡鎭畨堡靖夷堡平
定堡凡十有七處抵疊溪界　四夷攷曰南路自西寧
闗起以至平定堡河東大姓屬牛毛土官管轄河西小
姓屬羊毛土官管轄即志所謂牛腦羊腦也不服冠帶
不受約束喜則同部落席地歡飲怒則持刃彼此相擊
尊卑之序蕩然矣萬厯初年河東頗肆憑陵十四年征
之搗其巢穴斬首二千餘級焚碉房千餘座始傾心向
化埋奴誓願認守地方迄今不敢犯河西恃有長江之
阻逆我文告其時亦震讋移遁深箐隔岸羅拜乞降許
之有國師喇嘛灣仲者潜獻皮幣于敵人乞師伏於鐡
爐溝以牽制我乗便邀擊事覺就擒其謀始破而膽落
也　歸化闗志云在司南百里寰宇記蜀州有歸化縣
置在移村各有部落主持無徵科務雖失故處而闗名
實因之地形險要上至西寧下至鎭江闗堡凡九把守
指揮一員以龍溪等寨大小横梁為諸畨所出没也歸
化上七里為龍韜堡龍韜上十里為新鎭堡新鎭上十
里為百勝堡百勝上五里為安化闗安化上七里為雲
屯堡雲屯上八里為西寧闗志云在治南三十里西寧
上八里為雄溪屯則南路之首也鐡爐溝諸夷在其界
矣　歸化下十二里為北定闗志云北定闗有祠祀二
邊史劉方五將正徳六年畨僧雪欄王出謀為不軌守
將指揮邊輔史寛百户劉賢方捷攖鋒死戰輔寛遇害
於黄土坡賢捷被執至寨縳柱將剖其心二將罵不絶
口而亾事聞與子孫進一級承襲輔弟輪承兄職嘉靖
七年巡南路至北定闗遇横梁茹兒等畨輪率其僕邊
永興軍餘史卜匝等數人與戰已取勝值天雨溪泛諸
畨四集輪被傷永興負輪行數十步至崖不能進執刃
亂揮知不可支乃伏於輪身主僕俱被害事聞贈輪都
指揮僉事永興百戸史卜匝等俱厚賚優恤焉北定下
十有一里為鎭江闗别拓大小耳别等寨在其界内寰
宇記云歸化縣有大聾山小聾山在霸州西北一十里
號苻堅城又云於小聾山上村置牙利縣或即大小耳
之故迹也鎭江下四里為平畨堡平畨下八里為平夷
堡其地寛平僅容千騎為四十八寨飲盟挿血之地即
黄沙壩矣萬厯十四年建城堡設守備一員把總練兵
官一員管轄自西寧闗至平定堡焉鎭平闗上七里為
金瓶堡金瓶上六里為平夷堡鎭平下七里為鎭畨堡
鎭畨下八里為靖夷堡靖夷下八里即平定堡也平定
下八里為永鎭堡係茂松二鎭交界處鎭平堡則指揮
一員守之　北路經畧志云松潘以北穀粟屯高屯子
羊裕屯唐舎屯譚□屯漳臘屯以上凡七堡抵吐畨洮
河界　四夷考云漳臘堡設在河東去城三十八里松
州之背也舊制駐劄守備一員管轄上下闗堡為寒盻
口上中潘州上下羊洞等隘口自漳臘北去遼廓幽逺
一望無際盖萬騎可從容矣近改設遊擊一員以鎭壓
之良審所重也漳臘上十五里為鎭虜堡在河東元山
子上志云堡在漳臘東北十里堡後天險墩堡前觀化
墩河東于襄臺河西制虜臺聲勢相望然直北為敵
壩舊掘品字賺坑數百中置鋒刃木簽口覆芭土以掩
其形又北去三里曰城牆岩東臨河畔西抵山麓掘壕
寛深丈許横截六百餘丈明斷彼路河西川盻溝壕塹
之制亦如之越溝二十里登阿玉嶺之巓可瞷黄勝草
場志云黄勝在漳臘西南十里也場之東有阿玉口凡
二十里透嶺出川盻則可南可北惟所馳驅議者于天
險觀化二墩充拓寛廣石砌墻垣一周外掘壕塹以防
衝突亦庶㡬搤其吭云鎭虜堡上二十里之栢木橋即
界外矣　漳臘下七里為虹橋闗係松城北隘志云松
州北二十里有落虹橋長二十丈餉道所必經也虹橋
下七里為譚□屯譚□下七里為塘舎屯塘舎下六里
為羊裕屯羊裕下六里即松城又虹橋下八里為高屯
子高屯下七里為糓粟屯糓粟下十里亦即松城也離
松十四里為流沙闗乃敵人經由地每秋防必加意焉
松城下五里為紅花屯紅花下七里為雄溪屯雄溪左
十三里為東勝堡嵗熟畨受賞可稱無事惟是虹橋西
北十五里為絶塞墩北界黄山尖殺鹿塘黄勝草場等
處路通洮岷先年陳懷率兵由此道入解松圍今為敵
騎間阻以其往來射獵于斯也下潘州白利等畨挾牛
羊氊毳來或由阿玉嶺或由鐡門墩出抵寒盻祈命諸
寨貿易茶斤嵗以為常稍失防範釁端輒起且阻絶長
溝救援難及形勢孤懸所最當籌度議者于墩前石砌
聮城一座直抵河下以通水道又依山掘壕絶其乗高
則於覆壓乎何有　古蹟志云潘州故城在衛北七百
五十里漢武帝時逐諸羌渡河湟居塞外築此城置護
羌校尉以禦之宋時分上下中潘三州今阿失寨即上
潘州班班簇即下潘州界二州之間則中潘州也其地
愈北山愈平夷舊漳臘之設在下潘州　侍郎羅綺漳
臘新記云距松衛治之北百里曰漳臘即古潘州也城
之故趾尚在其下有巖穴空洞幽邃廣可容列騎深亦
不知㡬許旁有玻璃泉冬夏淵然不涸其土地膏腴
山川秀麗盖自唐盛時所開拓雖隷版圖而土蕃酋長
猶然竊據所謂但羈縻之而已洪武十一年王師始下
潘州入與編民賦役無殊乃於其地建置屯堡使士卒
且耕且守累數十年足食足兵邊人安堵宣徳丁未守
將失馭氐羌蜂起梗我餉道燹我闗塞而潘州復為所
據者凡二十有八年景泰辛未予奉命來鎭兹土不揣
思欲平復之乃大集諸酋陳以逆順禍福無不稽顙聽
命於是復増置城池樓櫓凡戰守之具視昔有加焉不
殫一石之粟不勞一人之力而數千百頃沃饒之地遂
復為我有又晏然置城於其間俾兵農雜居累嵗豐獲
邊人安枕實朝廷威徳所及予何功之與焉或者以潘
州之城與唐世籌邊樓相頡頏後先予亦豈敢多讓景
泰六年記　曹學佺曰今之漳臘去松州一舎而遙非
百里外之漳臘矣前張後弛勢所然也予以庚戌署藩
司事料松邊兵食聞敵人住牧於漳臘城内有百五六
十帳殊駴聽聞乃檄漳臘遊擊何奮武得囘牒云謹按
漳臘一鎭五隘九屯一十八墩堡延袤二百餘里襟帶
山河襍居種落所由來矣前不具論萬厯二十四年火
落赤入冦彼時内有守備張良賢救應以截其鋒外有
合壩犄角以牽其勢雖敵衆攻圍鎮虜三晝夜而不能
破于時掌堡百戸杜世仁也豈異人任而其父子督軍
兵數百人乃能射死小王子斬首數十級松漳卒賴以
無事而合壩遂因之住牧焉續在三十三年廢將李宗
望代庖漳臘又有合兒頓奪咱毛兒摃等韃接踵投居
㑹治兵使者亦署官也侈然有張伐之意輒撫賞安挿
牛馬羊隻布滿山溪毛帳氊房星列草地猶肘腋間眠
虎豹門庭内牧犬羊逐之恐釁端自此發也聽之恐禍
本無所終也彼其往來漳松之間豈惟共我水草利我
鹽茶凡倉庫之虚實軍兵之强弱道路之衝要無不盡
知萬一生心何以制而禦之惟是高屯堡者在虹橋之
内禦冦之下譚□之西正適中要地實乃松鎭以北之
藩屏也議設把守一員撥唐順等軍五十名以耀威武
而坐搤其吭焉誠為長䇿矣苐當展築屯基寛包隙壩
貫路於中不惟容衆且可據險縁由到司覆看得松潘
者蜀西之門户漳臘者松潘之咽喉也自土韃合壩合
兒頓等住牧其中氊房毳室以百五六十計犬羊之性
馴擾無常非我族類其心必異豈非他日之隱憂哉昔
者隋唐之禍可鑒已但既來之則安之可以理而諭也
方來者所當拒可以勢而禁也惟是漳臘之鎭虜堡原
設把守一員地方遼濶勢本孤懸今且伏戎在内萬一
有變聲息不相聞何暇左右顧議者以高屯堡要害之
處添設把守以遏其衝且與漳臘為犄角誠䇿之善者
也該堡事務仍令本官兼攝巡視軍兵即在各營抽選
亦無所糜費矣若夫整行伍除戎器綢繆未雨有備無
患此該道將之事也時當事者如議行之　小河千户
所國初洪武十一年與松潘衛同置在衛東百九十里
宣徳四年調成都前衛後所官軍實治之仍隷松潘按
小河之地古名涪陽以水出松潘分水嶺入涪江也地
在涪水之陽矣　志云所北二十里師家山一名文山
宋時師文二大姓居之山麓有文山闗又有師家舗則
界于龍州也東有獅峯西有象嶺各離一里許有靈泉
焉出獅峯下　經畧志云松潘又東為堡七曰蜂崖葉
棠馬營水進鎭夷鐡龍乃抵龍安　四夷考曰小河之
下鐡龍之上惟葉棠為要隘有葉棠把守官轄之東通
白馬毛公西逼竹頭野猪白草諸寨上六里為峯崖堡
峯崖上十里即小河也下四里為馬營堡馬營下七里
為水進堡水進下八里為鎭夷堡鎭夷下十里為乾坤
堡乾坤下二十里為鐡龍堡堡有兩山對峙峭壁萬仞
二水㑹流深不可測上為鐡索橋索凡六條各長一十
五丈引于河之西岸繫以鐡柱中道板蕩行者戒心焉
嘉靖間龍州宣撫薛兆乾作亂斬鐡橋以拒官兵旬日
松州米貴如金矣鐡龍下十五里即龍安府云　唐史
太宗置松州都督府督羈縻二十五州為踞州貞觀元
年置領縣二江源洛稽　懿州五年置西吉州八年改
為懿州領縣二濶涼洛吳　麟州五年置西麟州八年
去西字領縣七硤州和善歛具硤源王交利恭東陵
雅州五年置西雅州八年去西字領縣三新城三泉石
隴　藂州三年置領縣五都流寧逺臨泉臨河其餘厥
調凑殷匐器邇率鍾並諸羌部落遙立之而已　可州
四年置西義州八年改為可州里領縣三義誠清化靜
方　逺州四年置領縣二羅水小部川　奉州三年置
西仁州八年改為奉州領縣三奉徳思安永慈　巖州
五年置西金州八年改為巖州領縣三金池甘松丹巖
　諾州五年置領縣三諾川歸徳籬渭　蛾州五年置
領縣二常平郍川　彭州三年置洪州七年改為彭州
領縣四洪川歸逺臨津歸正　軌州都督府二年置領
縣四通川王城金源俄徹　盍州四年置西唐州八年改
為盍州領縣四湘水河唐曲嶺祐川　直州五年置西
集州八年改為直州領縣二集川新川　肆州五年置
領縣四歸唐芳藂鑒水磨山　位州四年置西鑒州八
年改為位州領縣二位豐西使　玉州五年置領縣二
玉山帶河　嶂州四年置領縣四洛平顯川桂川顯平
　祐州四年置領縣二廓川歸定　臺州六年置西滄
州八年改為臺州　橋州六年置　序州十年置嵯州
闊州十年置右俱貞觀之時招慰党項羌者舊屬隴右
道改隷松州都督府永徽已後或叛或臣制置不一今
並廢省聊備古跡而已　唐書吐谷渾西羌名正益州
西北去青海二十五里古析支之地漢西羌之别種也
魏晉以降西羌微弱周滅宕昌鄧至之後党項始强南
雜舂桑迷桑等羌北連吐谷渾其種每姓别自為部落
一姓之中復分為一小部落大者萬餘其小者數千騎
不相統一有細封氏費聽氏往利氏頗超氏野辭氏房
當氏米禽氏拓拔氏最為强族貞觀五年詔遣使開其
河曲地為六十州内附者三十萬口有羌酋拓㧞赤詞
者甚為渾主伏允所䁥與之結婚屢抗官軍後與其從
子思頭並率服與諸首領歸欵列其地為懿嵯麟可等
三十二州以松州為都督府羈縻存撫之拜赤詞為西
戎州都督賜姓李氏自是從河首積石以來並為中國
之境後吐蕃强盛拓跋氏漸為所逼遂請内徙聽移部
落於慶州因置靜邊等州以處之故地陷於吐蕃不去
者為其役吐蕃謂之弭藥又有黒党項在赤水之西李
靖之擊吐谷渾也渾主伏允奔于黒党項居以空閒之
地及吐谷渾舉國内屬其黒党項首領號孰善王亦貢
方物其雪山党項姓破丑氏居雪山之下貞觀初亦嘗
朝貢又有白狗舂桑白蘭等諸羌自龍朔以後並為吐
蕃所破而服屬焉　有附國者在蜀郡西北二千餘里
即漢之西南夷也嘉良夷即其東部所居種姓自相率
領不屬統一隋大業五年附國王遣其弟子宜林率嘉
良夷等六十人朝貢嘉良有水濶六七十丈附國水濶
一百丈並南流以皮為船而濟南有薄縁夷風俗亦同
西有東女國東北連山綿亘數千里接党項及諸羌界
其地南北八百里東西千五百里無城柵近川谷傍山
險俗好復仇故壘石為巢而居以避患其巢高至十餘
丈下至五六丈每級以木隔之基方三四歩􁩞上方二三
步狀似浮圖于下級開小門從内上通夜必闗閉有二
萬餘家俗有重罪止于罰牛妻其羣母及嫂兒弟死父
兄亦納其妻好歌舞皷簧吹笛死者無服制置尸于
髙床上沐浴衣服被以牟甲覆以獸皮子孫不哭帶甲
舞劍而呼云我父為鬼所取我欲報寃殺鬼　其人輕
捷便擊劍漆皮為牟甲為弓長六尺以竹為弦以皮為
㡌形圓如鉢或戴羃䍦衣多毛毼全剥牛脚皮為靴項
繫鐡錢手貫鐡釧王與酋帥金為首飾胷前懸一金花
徑三寸其土高氣候涼多風少雨土宜小麥青樑山出
金銀多白雉水有嘉魚長四尺而鱗細　東女國者西
羌之别種也以西海中復有女國故曰東以别之俗以
女為王東與茂州党項接東南與雅州接界隔羅女蠻
及白狼夷有八十餘城王之所居名康延川中有弱水
南流亦用牛皮為船以渡户四萬餘衆女王號為賔就
有女官曰高霸平議國事在外官僚並男夫為之其王
侍女數百人五日一聽政女王死國中多歛金錢動至
數萬更于王族求令女二人立之大者為王次為小王
若大王死則小王嗣立或姑死而婦繼並無簒奪所居
皆重起屋王至九重國人至六重王服青色綾裙下領
衫其袖委地重婦人輕丈夫文字同于天竺以十一月
為正每至正月令巫者賫酒殽詣山中散糟麥于空大
咒呼鳥俄時有鳥如雞飛入巫者懷中因剖其腹視之
有一糓來嵗必登若有霜雪必多災異其俗因之名為
鳥卜隋大業中蜀王秀遣使招之拒而不受唐武徳中
女王湯傍氏始遣使貢方物自永徽七年至于天寶元
載朝貢不絶其後復以男子為王貞元九年其王湯立
悉與哥隣國王董卧庭白狗國王羅陁忽逋租國王弟
鄧吉知南水國王姪薛尚悉曩弱水國王董辟和悉董
國王湯悉贊清逺國王蘓唐磨咄霸國王董藐蓬各詣
劍南西川乞内附其哥隣等國皆散居西山弱水王即
唐初女國之弱水部落其悉董國在弱水西故亦謂之
弱水西悉董王舊皆分隷邊郡祖父例授將軍中郎果
毅等官自中原多故皆為吐蕃所役屬其部落大者不
過三二千户各置縣令十數人理之土有絲絮嵗輸于
吐蕃至是悉與之同盟相率獻欵兼賫天寶中國家所
賜官誥二十九道以進節度使韋臯處其衆于維霸保
等州給以糧種耕牛咸樂生業立悉等數國王自來朝
召見於麟徳殿授立悉銀青光禄大夫歸化州刺史鄧
吉知試太府少卿兼丹州長史薛尚悉曩試少府少監
兼霸州長史董卧庭行至綿州卒贈武徳州刺史命其
子利羅為保寧都督府長史襲歌隣王立悉妹乞悉漫
頗有才智從其兄來朝封和義郡夫人其大首領董卧
卿等皆授以官俄又授國王兄湯厥銀青光禄大夫試
太府卿青逺王弟蘇歴顚銀青光禄大夫試衛尉卿南
國王薛莫庭及湯悉贊董藐蓬女國唱後使湯佛庭美
王鉢南郎唐并授銀青光禄大夫試大僕卿其時西山
松州生羌等二萬餘口相繼内附其黏信部落主夢葱
龍諾部落主辟葱皆授試衛尉卿立悉等并赴明年元
㑹訖賜以金帛各遣還至八月召韋臯統押羌蠻及西
山八國使其部落至今猶代襲刺史等官然亦潜通吐
蕃故謂之兩面羌也　陳子昻上蜀中軍事曰臣伏見
劍南諸州緣通軌軍屯在松潘等州千里運粮百姓困
弊臣不自恤竊為國家惜之伏以國家富有巴蜀是天
府之藏也自隴右及河西諸州軍國所資郵驛所給商
旅莫不取足於蜀又京都府庫嵗月珍貢尚在其外亦
不貲矣今邊郡主將乃通軌一軍徭役之弊使百姓貧
窮國用不贍河西隴右資給亦減臣伏惟松潘諸軍自屯
鎭以來於今相繼百十餘年竟未聞盜賊大侵而有尺
寸之效今國家甘心竭力以事之臣不知其故伏惟念
惜臣在蜀時傳聞潘松等州屯軍數不逾萬計糧給餉
年不過七萬餘石可盈足邊郡主將不審支度乃每嵗
向役十六萬夫夫擔糧輪送一斗之米價錢四百使百
姓老弱未得息肩比年以來多所迯亡臣伏以吐蕃未
忍即滅松潘屯兵未可廢散若准此賦歛每年以十六
萬夫運糧臣恐更三年吐蕃未殄滅劒南百姓不堪此
役恐非聖神制敵安人富國彊兵之神筭也愚臣竊聞
蜀中耆老評議劒南諸州比來以夫運糧者且一切並
停請為九等税錢以市騾馬差州縣富户各為屯駐税
錢者以完脚價各次第四畨運輦不用一年夫運之費
可得數年軍食盈足比如常運減省二十餘倍蜀川百
姓永得休息通軌軍人保安邊鎭京臺府庫河西軍馬
得利供輸臣伏審計便宜體大非一二狀具盡　中大
夫曰陳拾遺論蜀西邊事而首及糧運誠知所先務也
予署司事因治兵使者議買畨米囘檄開府云松潘重
鎭控馭畨宼緩急時有積儲宜先今該道酌議買米萬
石以備不虞誠未雨綢繆之計思患預防之道也苐轉
運事宜尚有未盡者茲採之輿論㕘之臆見開列數欵
于後　一均民運何則松茂邊糧自崇慶郫灌新繁崇
寧温江六州縣此南路也自綿州彰明江油平武梓潼
五州縣此東路也南路者灌縣買米起運而威茂驗糧
通判督之東路者于江油縣買米起運而龍安驗糧同
知督之其法非不犁然具也但領買者為店户即包攬
之别名領運者為脚户即逋逃之淵藪店與脚合則通
同為奸店與脚分則彼此推調積欠盈萬追併虚文邊
儲匱乏職此之由今南路者已議起𣲖各州縣矣均之
一餉也東路獨不可倣而行之乎應照例酌𣲖綿州彰
明江油平武各州縣而梓潼土瘠穀稀又與餉道偏左
特令裁去以安縣代之蓋安縣首建此議當不辭難耳
説者曰江灌領運者此脚頭也各州縣領運者亦此脚
頭也法更人故能保無弊蓋事不擇人貴行之有法以
二驗糧官之事而散之十一州縣無獨任之難以各州
縣之米而自徵自解又責成之易何不舎其難以就所
易者乎　一定㑹計何則松茂各倉有長中短之别焉
自南路言之在西寧安化等一十五處者謂之長倉每
石脚價自一兩一錢二分以至一兩五錢五分在疊溪
普安等八處者謂之中倉每石脚價自七錢八分以至
一兩在茂州廣備等一十二處者謂之短倉每石脚價
自三錢四分以至七錢四分自東路言之在松潘漳臘
等一十二處者謂之長倉每石脚價自六錢二分以至
一兩四錢三分其先年固自有經制也嗣謂彼中官軍
消長不齊故逐年㑹計雖云詳愼之一端要亦約其大
槩耳豈斤斤於計口而食數米而炊者哉州縣藉口於
劄付之未到而徵發愆期脚户垂涎於價值之有餘而
趨避易起甚至中途減運進退維谷長倉詮次折乾獨
多是邊與民兩病之矣須聽本司㑹同該道將各倉應
運米石即以萬厯三十七年備供三十八年之數為則
長短相兼均派二路刻定書冊永為定規倘糧米有剰
餘不妨存貯以備用官軍有増益即於流積内接支惟
登報循環明白無紊庶乎人易遵守餉可尅期　一愼
稽查何則往嵗邊儲本司只管徵發該道只管收貯而
中間遲速完欠未之盡聞精神氣脈殊不貫串且於江
灌起脚之地即為查驗米未就道而復歸家矣聽憑糧
官閒暇之時始行給發士久待哺而何以應急乎宜早
備行運米各州縣九月開徵頭運不得過十一月二運
不得過次年正月先儘長倉中短次之每赴本司支給
脚價即以該運倉口米石數目報驗本司仍給限票二
張一給該州縣一另發𦂳要地方如東路則江油小河
之類南路則灌縣茂州之類遇某州縣糧到該地方官
即以本司原票馬上遞報倘不如期如數者行該州縣
查究其完納一倉即取一倉硃串申繳不必拘泥一州
縣全完致病守候　一酌畨米何則畨米之説自萬厯
二十二年起至今止或行或否迄無定規議復議寢有
同聚訟大抵職邊防者欲有備而無患司出入者恐額
外之不敷均為地方計也今據該道該將買米萬石以
備緩急仍以五年為率每年於正數内減運二千在目
前雖似驟發在日後無損絲毫是邊儲與財用兩得之
矣毎米一石脚價共銀一兩八錢六分計一萬石該銀
一萬八千六百兩備行松潘道差官赴司支領前數其
委買員役派頓倉口與乎稽核完欠數目俱聽該道酌
行即以三十七年備供三十八年額内減運二千石至
第五年預買扣除悉仍舊貫　時大中丞俱可其議但
以東路糧米改派綿彰等州縣徑運一節苐不知人情
樂就否須再一查議務使小民稱便經久可行隨移㑹
該道牒稱行據綿州申稱行據彰明縣申拘集四鄉里
老楊希賢等訴稱本縣每年額徵大糧四千餘兩每年
除存留支給官吏師生俸廩并兌買賞番布疋共去銀
八百四十六兩零解司大糧尚有三千二百有竒如將
前項大糧盡徵本色十分便益且貧民毫無生理得領
脚價往來度日誠為便益該本縣看得坐派糧米民情
之樂從已無疑矣即以本縣應解大糧註定米價盡數
派成米石九月秋成徵收入倉領脚價募夫起運不易
之䇿也又據平武回稱本縣原係土司改流並無解司
糧餉其本縣應買之數照依舊則徑赴本司請發米脚
價銀下縣僉令殷實買米雇脚赴倉完納徑取通闗銷
繳倘有違悞本縣敢任其責等因到州該攝州事羅江
縣知縣夏之鳯查看得邊糧闗係甚重脚頭貽害已深
不一改絃而易轍非惟於邊無濟抑於民有累也祗為
奸猾資耳本州頗産糓米比照南路一例徵解可近無
累于民而逺有禆于邊矣即脚頭垂涎盤據難以准從又
該本道看得買運松潘東路糧米俱係各州縣市棍營
充脚頭領銀隨費遂致邊儲日虧逋欠日甚今改議各
州縣糧米徵收本色赴領脚價徑運該倉誠為妥當既
經行據各州縣回報民皆樂從但平武縣不産五糓或
發銀令該縣僉報殷實承買准此又該本司看得輸邊
重務也改革難言也茍非小民之所樂從則不可行即
行矣亦不可久寧為愼重勿失鹵莽長䇿也但江綿地
方頗皆産米米價每石五錢者其常也松邊之米定價
五錢三分倉斛又縮於市斗焉此在百姓享什一之利
而司帑省出入之煩也且米但徵之民耳非即民運也
州縣赴司而領脚價仍舊雇脚譬如商販然分運者以
母錢付託經紀買貨隨手花費而貨不可必得徑運者
買成貨物雇脚盤運可計程而扺舎矣此無論東路即
南路亦然既經覆查前來相應備行該道轉行綿州江
油彰明二縣遵照自三十八年為始照坐定糧米於各
州縣大糧起派每石照例折銀五錢三分平武縣原無
大糧照舊赴司領價其年例脚價俱聽本司請發行各
掌印官董理雇脚起運及照梓潼縣僻逺又非産米之
處應行裁革安縣詳允之後愿由南路姑聽其便容本
司額坐倉口刋刻書冊通行遵照右有買運邊糧書冊
刻在藩司　杜甫代渝州王使君進論巴蜀安危表臣
某言伏自陛下平山東収燕薊洎海隅萬里百姓感動喜
王業再造瘡痏蘇息陛下明聖社稷之靈以至於此然
河南河北貢賦未入江淮轉輸異於曩時唯獨劔南自
用兵以來税歛則殷都領不絶瓊林諸庫仰給最多是
蜀之土地膏腴物産繁富足以供王命也近者賊臣惡
子頻有亂常巴蜀之人横被煩費猶自勸勉充備百役
不敢怨嗟吐蕃今下松維等州成都已不安矣楊琳師
再脅普合顒顒兩川不得相救百姓騷動未知所裁况
臣本州山南所管初置節度庶事草創豈暇力及東西
川哉伏願陛下聽政之餘料巴蜀之理亂審救援之得
失定兩川之異同問分管之可否度長計大速以親賢
出鎭哀罷人以安反仄犬戎侵軼郡盜窺伺庶可遏矣
而三蜀大府也徵取萬計陛下忍坐見其狼狽哉不即
為之臣竊恐蠻夷得恣屠割耳實為陛下有所痛惜今
梁州既置節度與成都足以久逺相應矣東川更分管
數州於内幕府取給破弊滋甚若兵馬悉付西川梁州
益坦為聲援是重歛之下免出多門西南之人庶㡬有
活望焉必以戰伐未息勢資多軍應須遣朝廷任使舊
人授之使節留後之寄綿歴嵗時非所以塞衆望也臣
於所守封界連接梓州正可為成都東鄙其中别作法
度亦不足成要害徒擾人為伏惟明主裁之勅天下徵
收赦文減省軍用外諸色雜賦名目伏願損之又損劍
南諸州亦因而復振矣將相之任内外交遷西川分閫
以仗賢俊請愼擇重臣有臨危制變之明者觀其樹勲
庸于當時扶泥塗於已墜借如犬戎俶擾臣素知之臣
兄承訓自没番以來長望生還偽親信於贊普探其深
意意者報復摩彌青海之役决矣同謀誓衆於前後没
落之徒曲成翻動陰合應接積有嵗時每漢使回蕃使
至帛書隱語累嘗懇論臣皆封進上聞屢達臣兄承訓
憂國家緣邊之急願亦勤矣况臣本隨兄在蜀向二十
年兄既辱身蠻夷相見無日臣比未忍離蜀者望兄消
息時通所以戮力邊隅累踐班秩補拙之分淺待罪之
日深蜀之安危敢竭聞見萬一少禆聖慮逺人之福也
愚臣之幸也　天寶元年孫逖為宰相賀隴右破吐畨
表云臣等先在城中因奏事陛下謂臣等曰朕料至重
陽已來諸軍必頻尅捷臣等欽承聖㫖詎測神功近者
隴右果奏斬獲莽布支并生擒蘓毗王及鑾駕將迴劍
南節度使章仇兼瓊又奏西山將士分為五道破吐蕃
城堡鎭柵等四十餘所四鎭節度馬靈察又奏破吐蕃
不可勝數并開䕶密識慝等數國共為邊捍者數旬之
間三方告捷應如影響合若符契禁暴如武盡決如宸
衷知來似神更超於繫表斬級獲醜陷陣隳城分南方
之五將舉無遺䇿道西城之諸蕃仍為外蔽百戰百勝
以夷攻夷高居九重懸料萬里所以彰睿略之天贊知
犬戎之日蹙臣等忝陪巡幸預奉徳音踴躍之誠實倍
恒品無任欣慶之至謹奉表陳賀以聞　大厯十年常
衮賀劍南破西畨表云臣某言今日伏見劍南西川節
度使崔寧所奏露布十一月七日於劍南大破吐蕃斬
首八千五百級生擒九百四十二人獲牛馬器械一千
萬計者陛下以西戎負恩連嵗設備近興武旅逺鑠王
師故隴上無虞卭南每捷事同符契謀動鬼神凡在臣
庶不勝慶快伏以西蜀一隅犬戎乗隙聖謀潜運藩帥
龔行以我同力出其不意故得邊兵無遺鏃之費狂冦
有輿尸之凶名王首將既充俘馘要塞堅城亦入封守
神武之徳莫測掃除之勢足徵天聲一臨風動萬國則
方隅不擾候我綏懷夷夏大同期於指掌臣等覩兹大
捷愧乏嘉謀慶躍之誠實倍恒品　貞元元年韋臯破
吐蕃露布云尚書兵部臣韋臯等言臣聞天討有罪兵
應者勝義者王夷不亂華師直為壯曲為老多助之至
四極爰輳貞觀則同羅擊延陀開元則九姓殄黙啜曰
商莫不來享犯漢雖逺必誅徳風鴹乎河源武節憺乎
月□率寧人之有指先元戎以啟行信用威光祖宗不
以賊遺君父恭惟皇帝陛下宣昭義問數寧武功纉八
葉之鴻圖奮四征之雄略懷梟鴟銷䘲沴稟仰太和剪
鯨鯢清郊原掃除羣穢王猷允塞我武惟揚竒幹善芳
各修貢職條支若木咸順㫖令遡積石之遐陬有吐蕃
之醜類侵敗王略倍奸齊盟乘邊將之騁兵瞰戎亭之
虚候為蛇豕食上國盡盜河湟帥蝥賊搖我疆再驚畿
甸騎􁦬致於深入鑾蹕至於親屯􁄕然授兵恊以謀我
尚納汚而含垢姑通事以結和清水之盟未乾好畤之
師已聚指涇靈而徼賂闖鹽夏以𢷬虚夷徳無厭弗悔
衽金之旤楚氛甚惡輒興衷甲之謀蠢爾為讎整居匪
茹維時南詔慕化中朝先零之質諸羌雄嘗并力麋人
之率百濮罔不離心頓顙於邊受命於吏斷匈奴之右
臂羈南粤以長纓燕貉輸致騎之勤晉戎成犄鹿之勢
彼既失鐡橋之險我遂克峨和之郛盍竄匿於龍堆復
䖍劉乎鱗塞戕我守將墮我陴隍修戈矛而與同仇靡
室家不遑寧處臣等請奮其旅以殱乃讎鳯翔振武靈
武之騎獵其西邠寧太原涇源之兵震其北率山南熊
羆之校暨東川貙虎之師烏蠻撓其腹心回鶻𢷬其肘
腋衆素飽矣壹大治之諸將陳洎等統五萬軍出十一
道濟師西顥之半䇿勛北陸之初盪平七城斬馘萬級
獲鎧械五十萬計燔堡壘百七十餘遂賈勇而圍昆明
將決勝而定青海為東境五節度大使論莽熱釋朔方
之衆援維州之城九攻九却之計窮七縱七擒之威速
連連執訊矯矯獻囚不然我薪而自焚有如破竹之立
解拂廬魚潰甌脱兔犇谷靜山空行就焉耆之僇區殫
域滅訖聞聖智之降斯皆廟謨淵深神斷天造明見萬
里運竒堂上之兵守在四夷制勝目中之虜勒功滇池
之柱植表赤領之碑一怒安民文之勇也三軍用命克
何力焉臣等承帝之明敵王所愾開逺門揭候坐收西
極之舊封紫微殿受俘重覩昆丘之茂績臣等無任慶
快激切屏營之至謹遣某官奉露布以聞　令狐楚賀
劍南奏破吐蕃表臣某言當道進奏院狀報六月某日
劍南節度使韋臯狀奏破吐蕃五千餘衆生擒大酋官
七人陣上殺一百五十餘人收獲牛馬四百餘頭疋器
械一千五百餘事者吉語逺及歡聲相接中賀臣聞順
實臣道伏順者至柔而全禮為天經無禮者雖衆必敗
陛下君臨萬國天覆兆人恩覃於幽微澤及乎荒逺蠢
兹蕃醜假息西陲惟天地含宏之心未能剪滅以豺狼
貪戾之性輒肆陸梁爰整其師不攻而取此皆降睿略
於天下頒明謀於閫外制士之死命得人之歡心所以
殪戎如羊破虜如蝨敺彼牛羊獲其侯王威加于殊域
武暢乎羣動自然赤山之壤可蹈清淫之波可涉必當
封土刻石以垂天聲戎臣司武獲覩其慶不勝歡抃之
至　權徳輿賀雲南軍破吐蕃劍山保定城表云臣某
言伏見劍南西川節度使某官某所奏兵馬使宋晃前
月十八日與雲南軍合勢攻破吐蕃劍山保定城當日
斬城使者伏以聲教所被遐邇大同蠢兹西戎尚有遺
類或犯亭障且稽靈誅陛下靈筭無窮天威逺震以夷
裔感恩之衆佐藩隅制勝之臣取以多方累獻戎捷事
皆前定必稟聖謨斬將搴旗出於料外堅城便地書落
彀中通荒服會朝之途絶餘孽窺覦之隙奉威懷之命
以律而藏兼夷夏之師在和而克此皆陛下神武潜運
妖氛永清由是成擒自當盡敵臣等謬當樞近媿乏廟
謀幸覩成功不勝大慶無任欣抃之至謹奉表陳賀以
聞　宋羅泌蜀山世紀論曰嗚呼山川設險此天地之所
以限疆界也嗟人之生雖聖且智其精神固有限劑而
動地之不可極今古同也奈何多欲之君溪心壑志貪
以取敗然後百罅啟而天地閉矣予讀揚雄蜀紀而感
夫蜀之所以通中國者夫蜀之為國富羨饒沃固自一
天壤也西畨東漢北秦南廣一障之隔自生民以來君
君世紹蜀不知有中國而中國亦莫知有蜀五帝以來
羈縻服外蜀固不為中國少而中國亦不為蜀不足也
周衰之時蜀王貪惏求欲無厭故秦惠得以圖之飾妖
嬈之子劖怪誕之牛以誘其衷而後褒斜之路棧矣以
故秦入得蜀之資而遂併天下自是蜀山不閉莫有其
有至于今為中州則貪求之所致也一自中國之有蜀
也故不可謂之無利也予既讀蜀紀而感夫蜀之所以
通中國者及讀陳子昂之疏而又幸蜀之不通於吐蕃
也夫吐蕃之於蜀猶昔日之秦於蜀也方其挐唐之兵
大戰則大勝小戰則小勝㡬十載矣未嘗亡一旅也以
薛仁貴郭待封彪武之將屑十萬衆於大非之川一甲
不歸以李敬元劉審禮廊廟之宰辱十八萬衆於青海
之上竟不能俘一醜而闗隴為墟可謂彊矣然其涎垂
全蜀之珍如是之久而不得食者徒以山川之阻絶而
障塞之不通也胡為議者欲以梁鳯巴蜓之兵開蜀道
繇雅州以討生羌而襲吐蕃夫羌人固未易討而昔者
東漢之所繇喪敗者也嗚呼其亦幸而不成歟萬一生
羌可破而蜀道遂開則蜀之瑤庫自此轉而西矣使我
而得吐蕃其財固不足以裕國其地固不足以穡也而
徒戮無辜之民竭有常之帑以徇之爾其或得之而得
以穡亦何異於釋近塾而創逺業乎又何異於舎已之
田而芸人之田者也况已之田舎矣而他人之田未及
芸邪昔者漢之武帝好大而喜功使者張騫乃反誇以
西域之富於是嘬丘以爭之四十年間中都之財賦夏
國之生靈略盡於西域矣非不得其地也得朔方之郡
而自不能以耕也非惟不能耕也得朔方之生而棄上
谷遼陽之熟以此故矣其所以危士臣以締怨者得大
宛良馬數十而已使齊楚之巨擘怨而交訟所爭亦不
啻是一何黙邪嗟乎武之轍既覆於前矣而隋之裴矩
又以西域之圖蕩煬帝之侈心於是親出玉門置伊吾
且末而闗右蕭然始恃盛彊卒歸狼狽此魏公之所以
傷之者也顧不韙歟予常言之溟渤洪漲此天地之所
以限東徼也惡溪沸海此天地之所以限南徼也陷河
懸度之設乎西瀚海沙子之設乎北此天地之所以遮
西而制北者也徼障霧於東維界黒水於南極泄流沙
於西陲決弱水於北滅此天地之所以界四維也請試
舉一隅以憲之方昇明之二年委王奉表以條其祖之
勛謂東西之所服者二百九十有六國是固海東之國
也倭王之所服者也其所不服者㡬什伯君其盡制歟
支顯西遊道其所記亦數百國此于甸以西國也支顯
之所知者也其不知者又不知其㡬也知猛法盛之録
曇勇道安之傳審至之國不下三四五百大延四域之
使魏氏四道之賔所奏之國亦不下三四五百此世之
未嘗聞者也是數千國者固俱樂土也其地可謂逺矣
而其人亦未嘗有能道天之涯地之角者惡乎貪而不
知已邪慮亂者穿其頤志逺者賴其目黄帝堯舜非不
能服逺也而所守者域服之外一無所事其在周公亦
不過曰詰爾戎兵陟禹之迹而已夫禹聲教暨於四海
而其制中國若是截也伊尹四方之令狗國豹胡亦不
過三十有六國來者不可拒往者不爾追又曷嘗勞吾
氓宣吾府而奉之哉噫先王之政教其施於中國者盖
詳矣推先王之政教以治中國則禹之所制不為少矣
不繇先王之政教則禹之所制猶將不異於域外彼以
逺畧誇後世而不詳乎其内者是豈禹之心也哉末世
之君不知古者之所以為國而以貪求速敗豈禹反惑
邪嗚呼其亦不聞蜀漢隋氏之事則已矣少有所知有
不為之寒心哉　陳子昻感遇詩丁亥嵗云暮西山事
甲兵贏糧匝卭道荷㦸爭羌城嚴冬陰風勁窮岫泄雲
生昬曀無晝夜羽檄復相驚拳跼競萬仞奔騰走九𡨕
籍籍峯壑裏哀哀氷雪行聖人御宇宙聞道泰階平肉
食謀何失藜藿緬縱横自註云天寶六載丁亥吐蕃圍
松州也杜甫西山詩辛苦三城戍長防萬里秋煙塵侵
火井雨雪閉松州風動將軍幕天寒使者裘漫山賊營
壘回首得無憂嚴武軍城早秋詩昨夜秋風入漢闗朔
雲邊月滿西山更催飛將追驕虜莫遣沙場疋馬還杜
甫和云秋風嫋嫋動高旌玉帳分弓射虜營已收滴博
雲間戍欲奪蓬婆雪外城薛濤罸赴邊有懷上韋令公
詩聞道邊城苦今朝到始知羞將門下曲唱與隴頭兒
其二蕃㓂猶違命烽烟直北愁却教嚴譴妾不敢向松
州我明楊愼雪闗謠云雪闗謠者途人思何將軍也雪
山闗雪風起十二月斷行旅霧為箐氷為苔馬毛縮鳥
鳴哀將軍不重來西路何時開按將軍名卿字藎臣合
肥人成都前衛指揮僉事弱冠即戎正徳戊辰守備威
茂庚午征流賊手刃數人值東蠻出刧安緜警連大印
落魄蠻圍壩底城二旬卿出竒破之又報捷於土門威
名大振庚辰論功晉指揮使擢都指揮視閫篆嘉靖
壬午充小河㕘將未㡬芒部亂遷永寧㕘將擒隴政支
等繕城署建學校瀘人多繪像祀之丙戍擢松潘總兵
時南路梗塞數十年矣公至悉圖恢復改河修堡鑿險
為夷於是始通癸巳奉命專征茂州五寨殊死戰奪虎
頭崖等險克平十一寨進中府都督僉事仍領松鎭得
節制東南大修長安馬路師家永平等堡於善地増修
禦冦靖虜諸墩以扼險儲薪利用鑿泉便汲隨處賴之
復裁省各路每年安班番賞以萬計沿邊建營為間二
萬有竒夾路邊垣障蔽一千餘里丙申渾水溝等蠻復
叛一鼓平之庚子進都督同知癸夘用言官議以名將
徵入本兵㑹推縂督禁營力遜避乙巳奉勅提督東官
㕔聽征總兵官㑹蜀白草蠻叛撫臣疏請大征兵擬三
萬有竒糧擬四十萬石時值大饑公至惻然兵減三分
之二糧減十分之九因敵為糧用降為導直搗巢穴盡
殱渠魁餘黨請降獻地輸貢皆其力也公為人清心寡
慾號令嚴明恩威兼濟動中機宜平時涉獵書史咨訪
邊務身先儉孫以風武弁邊氓父老謂丁大夫之後一
人而已
　
　
　
　
　
　
　
　
　
　蜀中廣記卷三十一
欽定四庫全書
　蜀中廣記卷三十二
　　　　　　　　　　　　明　曹學佺　撰
　邊防記第二
　　川西二
　　　威州　保縣　茂州　疊溪
威茂道開府茂州轄威保疊茂諸將領而㕘將一員駐
劄茂州遊擊將軍一員駐劄疊溪實左右之　威州通
志曰禹貢西戎即叙今松茂威保以接於吐蕃是也亦
謂之西畨先本羌屬凡百餘種散處河湟江岷間其酋
發羌唐旄等居析支水西南涼禿髪利鹿孤之後也利
鹿孤有子曰樊尼初利鹿孤卒時樊尼尚幼弟傉檀嗣
位以樊尼為安西將軍後魏神瑞元年傉檀為西秦乞
佛熾盤所滅樊尼招集餘衆投沮渠蒙遜以為臨松太
守及蒙遜滅樊尼乃率衆西奔濟黄河逾積石居跂布
川或邏婆川於羌中建國開地千里樊尼威惠夙著為
羣羌所懷皆撫以恩信歸之如市遂改姓為窣勃野以
秃髪為國號語訛謂之吐蕃其國都城號為邏些城隋
開皇中有論贊索者居牂柯西唐貞觀中始通中國既
而滅吐谷渾盡有其地焉按吐谷渾鮮卑種也沈約宋
書曰譙縱亂蜀之嵗鮮卑阿犲遣其從子西疆攻吐谷
渾敕來泥拓土至龍涸平康元嘉二十七年鮮卑慮索
虜復生遣使上表云若不自固者欲率部曲入龍涸越
雋門并求牽車獻烏丸帽女國金酒器胡王金釧等物
太祖賜以牽車者也　唐初貞觀八年吐蕃弄贊奉表
求婚不許乃進兵攻破党項及白蘭諸羌率其衆二十
餘萬頓松州西境遣使貢金帛云來迎公主又謂其屬
曰若大國不嫁公主與我即當入冦遂進攻松州都督
韓威輕騎覘賊反為所敗邊人大擾太宗遣吏部尚書
侯君集牛進達等率步騎五萬以擊之進達先鋒自松
州夜襲其營斬千餘級弄贊大懼引兵而退遣使謝罪
因復請婚太宗許之弄贊乃遣其相禄東贊致禮獻金
五千兩其餘寶玩數百事儀鳯三年令益州長史李孝
逸嶲州都督拓王奉等發劎南山南兵幕以防禦之往
劎南兵幕於茂州之西南築安戎城以壓其境俄有生
羌為吐蕃鄉導攻陷其城遂引兵守之時吐蕃盡收羊
同党項及諸羌之地東與涼松茂嶲等州相接南至婆
羅門西又攻陷龜兹疎勒等四鎭北抵突厥地方萬餘
里自漢魏以來西戎之盛未之有也開元二十四年散
騎常侍崔希逸為河西節度使於涼州鎭守時吐蕃與
漢樹栅為界置守捉使詔以岐州刺史蕭昊為户部侍
郎判涼州事代希逸為河州節度使鄯州都督杜希望
為隴右節度使太僕卿王昊為益州長史劍南節度使
分道經略以討吐蕃仍令毁其分界之碑二十六年四
月杜希望率衆攻吐蕃新城拔之以其城為威武軍發
兵一千以鎭之其年七月希望又從鄯州發兵奪吐蕃
河橋於河左築鹽泉城吐蕃將兵三萬人以拒官軍希
望引衆擊破之因於鹽泉城置鎭西軍時王昊又率劍
南兵攻其安戎城先於安戎城左右築兩城以為攻拒
之所頓兵於蓬婆嶺下運劍南道資糧以守之其年九
月吐蕃悉鋭以救安戎城官軍大敗兩城并為賊所陷
昊脱身走免將士以下數萬人及軍糧資仗等並没于
賊昊坐左遷括州刺史以華州刺史張宥為益州長史
劍南防禦使主客員外郎章仇兼瓊為益州司馬防禦
副使宥既文吏素無攻戰之䇿兼瓊遂專其戎亊俄而
瓊入奏盛陳攻取安戎之策上甚悦徙宥為光禄卿拔
瓊知益州長史事代宥節度二十八年春兼瓊宻與安
戎城中吐蕃翟都局及維州别駕董承宴等通謀都局
等遂翻城歸欵因引官軍入城盡殺吐蕃將士使監察
御史許逺率兵鎭守之上聞甚悦中書令李林甫等上
表曰伏以吐蕃此城正當衝要憑險自固恃以窺邊積
年已來蟻聚為患縱有百萬之衆難以施功陛下親紆
秘䇿不興師旅頃令中使李思敬曉喻羌族莫不懷思
翻然改圖自相謀陷神算運於不測睿略通于未然累
載逋誅一朝蕩滅又臣等今日奏事陛下從容問臣等
曰卿等但看四夷不久當漸摧喪徳音纔降遽聞戎捷
則知聖與天合應如響至前古以來所未有也請宣示
百寮編諸史䇿手制荅曰此城儀鳯年中羌引吐蕃遂
被固守嵗月既久攻伐亦多其地險阻非力所制朝廷
羣議不合取之朕以小畜無知事須處置授以竒計所
以行之獲彼戎心城守有足為慰也其年十月吐蕃又
引衆冦安戎城及維州章仇兼瓊遣禆將率衆禦之仍
發闗中彍騎以救援焉時屬凝寒賊久之自引退詔改
安戎城為平戎城大厯三年劍南西川亦破吐蕃萬餘
衆五年五月徙置安悉拓靜恭五州于山陵要害之地
以備吐蕃大厯十一年正月劍南節度使崔寧大破吐
蕃故洪等四節度兼突厥吐渾互變羌党項等二十餘
萬衆斬首萬餘級生擒噶城兵馬使一千三百五十人
獻于闕下牛羊及軍資器械不可勝紀十二年九月入
冦坊州掠党項羊馬而去十月崔寧破吐蕃望漢城十
四年八月命太常少卿韋倫持節使吐蕃統蕃俘五百
人歸之十月吐蕃率南蠻衆二十萬來冦一入莽州過
汶川及灌口一入扶文過方維白壩一自黎雅過卭崍
闗連陷郡邑乃發禁兵四千人及幽州兵五千人同討
大破之十二月崔寧復奏於西山破吐蕃十萬斬首八
千生擒九百人　徳宗之世萬年韋臯為西川節度使
城龍溪築西山堡以納降羌臯以雲南蠻衆數十萬與
吐蕃和好蕃人入冦必以為前鋒四年臯遣判官崔佐
時入南詔蠻説令向化以離吐蕃之助佐時至蠻國羊
咀咩城其王異牟尋忻然接遇請絶吐蕃遣使朝貢其
年遣東蠻鬼王驃傍苴夢衝苴鳥等相率入朝南蠻自
嶲州陷没臣屬吐蕃絶朝貢者二十餘年至是復通五
年臯遣大將王有道簡習精卒以入蕃界與東蠻於故
嶲州臺登北谷大破吐蕃青海臘城二節度斬首二千
級生擒籠十五人其投崖谷而死者不可勝計貞元八
年臯攻吐蕃于維州敗之獲其大將論賛熱獻于京師
先是鹽州城為吐蕃所毁塞外無保障九年詔城鹽州
䇿敵且來襲令臯出師牽圍之臯命大將董勔張芬分
兵出西山靈闗破峩和城通鶴軍定廣城踰滴博嶺遂
圍維州摶拪雞攻下羊溪等三城取劍山屯焚之南道
元帥論莽熱來援與戰破其軍㧞白崖焚定廉故城凡
平栅堡五十餘所斬首二千八百級乃城鹽州由是西
山羌八國酋長皆請入朝十年臯復敗吐蕃克峩和城
獨維州不下十六年臯累破吐蕃一萬餘衆於黎州嶲
州吐蕃遂大捜閲築壘造舟潜謀冦邊臯悉挫之於是
吐蕃酋帥兼鹽臘城等九節度嬰籠官馬定徳與其大
將八十七人舉部落來降定徳有計略習知兵法及山
川地形吐蕃每用兵定徳常乗驛計事蕃中諸將稟其
成筭至是自以扞邊失律懼得罪而歸心焉十七年吐
蕃昆明城管麽些蠻千餘户又降贊普以其衆外潰遂
北冦靈朔陷麟州徳宗遣使至成都府令臯出兵深入
西山以紆北顧臯乃令鎭靜軍兵馬使陳洎等統兵萬
人出三竒路威戎軍使崔堯臣兵千人出龍溪石門南
路維保二州兵馬使仇冕保霸二州刺史董振等兵二
千趨吐蕃維州城中北路兵馬使邢玭等四千趨吐蕃
棲雞老翁城都將高周王英俊兵二千趨故松州隴東
路兵馬使元膺等復分兵八千人出南道雅黎嶲路又
令鎭南軍使御史大夫韋良金兵一千三百續進雅州
經略使路惟明等兵三千趨吐蕃逋租偏松等城黎州
經略使王有道兵二千人過大渡河深入吐蕃界嶲州
經略使陳孝陽兵馬使何大海韋義等及麽些蠻東蠻
三部落主苴那時等兵四千進攻昆明城諾濟城自八
月出軍齊入至十月破蕃兵十六萬拔城七軍鎭五户
三千擒生六千斬首萬餘級遂進攻維州救軍再至轉戰
千里蕃軍連敗於是冦靈朔之衆引而南下賛普遣論
莽熱以内大相兼東境五道節度兵馬都統羣物大使
率雜虜十萬來解維州之圍蜀師萬人據險設伏以待之
先出千人挑戰莽熱見我師少悉衆來追發伏掩擊皷
譟雷駭蕃兵自潰吐蕃十萬殱夷者半生擒論莽熱獻
諸朝進臯檢校司徒中書令南康郡王御製紀功碑褒
賜之臯治蜀十三年凡破吐蕃四十八萬斬首五萬餘
級後自南詔入冦敗杜元穎而郭釗代之病不能事事
文宗太和四年以李徳裕檢校兵部尚書成都尹劍南
西川節度副大使知節度事管内觀察處置西山八國
雲南招撫等使徳裕乃大葺闗防繕完兵守又遣人入
南詔求其所俘工匠得僧道工巧四千餘人歸成都扶
殘奮懦皆有條次成都既南失姚協西亡松維由清溪
下沬水而左盡為蠻有始韋皐招倈南詔復嶲州傾帑以
結蠻好教之戰陣文法裕以皐啟戎資盜養成癰疽苐
未決耳至元穎時遇隙而發故長驅深入跋剔千里蕩
無孑遺今瘢痍尚新非痛矯革不能刷一方恥乃創籌
邊樓按南道山川險易與蠻相出入者圖之左與吐蕃
密邇者圖之右其部落衆寡饋餫逺近曲折咸具乃召
習邊事者與之指畫商訂凡敵之情偽盡知之又料擇
伏瘴舊獠與州兵之任戰者發遣獰耄十三四士無敢
怨又請甲人於安定弓人於河中弩人於淛西由是蜀
之器械皆犀鋭率户二百取一人使習戰勿貸事緩則
農急則戰謂之雄邊子弟其精兵曰南燕保義保蕙兩
河慕義左右連弩騎士曰飛星鷙擊竒鋒流電霆擊突
騎總十一軍築伏義城以制大渡清溪闗之阻作禦侮
城以控榮經犄角之勢作柔逺城以扼西山吐蕃復卭
崍闗徙嶲州治臺登以奪蠻險要簡去屬兵羸弱者四
千餘人復募少壯得千人募北兵得千五百人與土兵
㕘居轉相訓習日益精練初蜀人多鬻女為人妾徳裕
為著科約凡十三而上執三年勞下者五嵗及期則歸
之父母以繁生齒威惠大振太和五年吐蕃維州將悉
怛謀以城降維距成都四五百里因山為固東北由索
叢嶺而下三百里地無險走長川不三千里直吐蕃之
牙異峕戍之以制宼入者也其地南界江陽岷山連嶺
而西不知其極北望隴山積雪如玉東望城都若在井
㡳一面孤峰三面臨江是西蜀控吐蕃之要也至徳後
河隴陷蕃唯此州尚存吐蕃利其險要將婦人嫁與此
州閽者二十年後婦人生二子成長及蕃兵攻城二子
内應其州遂陷吐蕃得之號曰無憂城貞元中韋皐鎭
蜀經畧西山八國萬計取之不獲至是悉怛謀遣人送
欵徳裕疑其詐遣人送錦袍金帶與之託云候取進止
悉怛謀乃盡率郡人歸成都徳裕乃發兵鎭守聞之于
朝時牛僧孺沮議言吐蕃之境四面各萬里失一維州
未能損其勢比來修好約罷戍兵中國禦戎守信為上
彼若來責曰何事失信養馬蔚茹川上平涼坂萬騎綴
回中怒氣直辭不三日至咸陽橋此時西南數千里外
得百維州何所用之徒棄誠信有害無利此匹夫所不
為况天子乎上以為然詔徳裕以其城及悉怛謀等悉
歸之吐蕃僇之于境上極其慘酷徳裕終身以為恨㑹
監軍使王踐言入朝盛言悉怛謀死拒逺人向化意帝
亦悔之武宗朝牛僧孺出為淮南節度徳裕面奏曰臣
在先朝出鎭西蜀其時吐蕃維州首領悉怛謀雖是畨
人久樂皇風將彼堅城降臣本道臣尋差兵馬入據其
城飛章以聞先帝驚嘆其時與臣不足者望風嫉臣遽
獻疑言上㒺宸聽以為與吐蕃盟約不可背之必恐將
此為辭侵犯郊境詔臣還却此城兼執送悉怛謀等令
彼自戮復降中使迫促送還昔白起殺降終于杜郵致
禍陳湯見徙是為郅支報仇感歎前事愧心終日今者
幸逢英主忝備台司輒敢追論伏希省察且維州據高
山絶頂三面臨江在敵人平川之衝是漢地入兵之路
初河隴盡没此州獨存吐蕃潜將婦人嫁與此州門子
二十年後兩男子長成竊開壘門引兵夜入因兹陷没
號曰無憂因併力於西邊遂無虞於南路憑陵近甸宵
旰累朝貞元中韋臯欲經略河湟須以此城為始盡鋭
萬旅急攻累年吐蕃愛惜既甚遂遣舅論莽熱來援雉
堞高峻臨衝難及於層霄鳥逕屈盤猛士多糜於礧石
莫展公輸之巧空擒彼將而還及南蠻負恩掃地驅刼
臣初到西蜀衆心未安外揚國威中緝邊備其維州
執臣信令乃送欵與臣臣告以須俟奏聞所冀探其情
偽其悉怛謀尋率一城之兵衆并州印甲仗塞途相繼
空壁歸臣臣即大出牙將受其降禮南蠻在列莫敢仰
視况西山八國隔在此州比帶使名都成虚語諸羌久
苦蕃中征役願作大國王人自維州降後皆云但得臣
信牒帽子便相率内屬其蕃界合水棲雞等城既失險
阨自須抽歸可減八處鎭兵坐收千里舊地臣見莫大
之利乃為恢復之基繼具奏聞請以酬賞臣自與錦袍
金帶顒俟詔書且吐蕃維州未降已前一年猶圍魯州
以此言之豈守盟約况臣未嘗用兵攻取彼自感化來
降又沮議之人不知事實犬戎遲鈍土曠人稀每欲乗
秋犯邊皆須數嵗就食臣得維州逾月未有一使入疆
自此之後方應破膽豈有慮其後怨鼓此游詞臣受降
之時指天為誓寧忍將三百餘人性命棄信偷安累表
上陳乞垂矜赦荅詔嚴切竟令執還加以體披桎梏舁
于竹畚及將就路寃呌呼天將吏對臣無不流涕其部
送者便遭蕃帥譏誚曰既以降彼何須送來乃却將此
降人戮於漢界之上恣行殘害用固攜離乃至擲其嬰
孩承以鎗搠臣聞楚靈誘殺蠻子春秋明譏周文外送
鄧叔簡冊深鄙况乎大國負此異類絶忠欵之路快兇
虐之情從古以來未有此事臣實痛悉怛謀舉城受酷
由臣陷此無辜乞慰忠魂特加褒贈帝意傷之尋詔贈
悉怛謀右衛將軍　初贊皇作西南備邊録其序畧云
吐蕃開釁河隴失險締從南詔協以謀我井絡坤維我圍
孔棘守臣韋臯鑿清溪道要結蠻好犄鹿效順乃纂集
事狀為卷十七質幣結轍闔户誨盜爰命徳裕改紀其
政乃建籌邊樓立雄邊子弟作仗義禦侮柔逺三城以
扼虜衝猶慮敵去而備弛也凡兵將糧械之數城鎭種
落之名嵗計經用之目講求利病輯為一書諸郡虚實
外夷情狀條分縷析燦如指掌剏立陴壘咸以朱書圖
之仍總繪小圖標之首卷焉按備邊録第四卷叙維州
本末尤詳唐末吐蕃衰弱種類分散入内屬者謂之熟
户餘謂之生户薄示羈縻而已宋時朝貢不絶其首領
唃厮羅始居鄯州後徙青塘即青塘嶺也青羌所居矣
宋史吐蕃青羌首領奴兒結等為邊害十餘年制置使
留正以計擒殺之盡殱其黨趙汝愚代為制置使奴兒
結弟三開復叛汝愚縣重賞以間羣蠻三開不能孤立
憂死汝愚以定青羌功加秩即此種元憲宗始於河州
置吐蕃宣慰司都元帥府云　保縣志云出縣循南岸
行一日又北渡大江至雜谷安撫司可八十里又十里
為無憂城故址尚存按雜谷即古維州唐太和中陷於
吐蕃其酋即悉怛謀種矣　國初有阿漂者以捍宼功
授勑印為雜谷安撫同知嵗輸薄糧於維州畨倉三年
一貢其地有上碉下碉去無憂城百里去縣倍之前臨
沱水後倚高山南接三姐西接孟董南抵達思北抵東布
又東至八稜碉與敵界宻邇嵗終發畨兵萬餘備糧械
入碉防守至次年除夕更班保邊敉寧以雜谷為之保
障也達思蠻長官金川禪師及打喇兒草坡六寺龍山
以西諸寨皆𨽻焉　達恩蠻長官司在雜谷西五十里
其先嚴㤗與阿漂同功給印信授為長官　寰宇記云
隋開皇六年以石門鎮近白狗羌故于金川鎭置金川
縣唐武徳七年以屬維州貞觀初廢三年復置按今金
川寺其故處也寺僧巴槖監藏及莽葛剌以有戒行得
稱蕃都綱永樂初黄毛畨犯界金川僧招麻喇防禦有
功事聞賜號演化禪師及勅命銀印俾其徒世守焉地
居襍谷安撫之東管十五寨東北至八稜碉西至保縣
南至稜城百五十里後漸衰弱見駈於雜谷遷其族于
董卜界上志云教場是金川寺地未詳　打喇兒寨土
舎居威南路在文鎮河西先曽糾黒虎夷為邊害正徳
間歸順奏准納貢頒賜勅書冠帶無印信遇貢赴雜谷
起文又有只臺寨蕃　保志云西北生畨有孟董十八
寨三國孟獲董卜之裔也謂之孟董畨亦名董卜韓胡
唐時哥鄰君董卧庭等求内附處其衆于維壩等州居
小鐡圍山去縣可七八日程東抵雜谷八稜碉模坡河
在東如卜河在北即古之孫水也南流雅州以牛皮為
船既渡則曝皮于岸上候乾復用焉永樂八年歸附進
貢授宣慰使司都指揮同知貢道有三一由雜谷八稜
碉出保縣一由清溪口出崇慶州一由靈闗出雅州近
與雜谷不睦故直由雅安　又曰松茂威疊大勢如一
身然松潘首也疊溪項與喉也茂州腹也東之土門西
之威與汶保其手足也然餘皆在江内惟保獨居江
外縣以東為舊畨即箭上里之編戸叛去者地土相連
樵採共路懷異志而漏華情莫此若矣又云縣北熟畨
二股一路為水田星上龍山等寨向背不常一路為近
縣玉山十二寨稍稍易馴正北野畨有梁荒梭城五十
餘寨直連松州黒水號為野菅明初御史大夫丁玉用
色銀鑄錠以誘之即此夷也　維州志曰白狗嶺與大
雪山連後有白狗羌居之寰宇記曰白狗國者西羌之
别名與㑹州連接勝兵一千唐武徳六年有使朝貢開
元二十九年十月白狗國四品籠官蘓唐封及狗冉川
五品籠官薩阿封等至京各賜金紫玉帛以遣之貞元
九年七月其王陁羅忽與女國等詣劍南西川節度使
韋臯内附詔授試太常卿兼保州司馬至今子孫承襲
其爵云按白狗國女國俱在西山八國之數韋皐使銜
兼節制西山八國即此也杜甫西山詩夷界荒山頂蕃
州積雪邊築城依白帝轉粟上青天蜀將分旗皷羌兵
助鎧鋋西南背和好殺氣日相纒又云子弟猶深入闗
城未解圍蠶崖鐡馬瘦灌口米船稀辯士安邊䇿元戎
決勝威今朝烏鵲喜欲報凱歌歸　四夷考曰維州路
生畨最多有名色可攷者曰孟董梁黄梭城月上星上
龍山龍溪大寺小寺等寨設一闗六堡以戍之闗曰鎮
夷堡曰保縣曰新安曰乾溪曰西平曰壩州曰坡底而
坡底附近龍山竹打大寺小寺蒲穵太子憤等寨而龍
山最强舊有龍山戍有城唐書廣徳元年吐蕃陷維州
籠山城是也按唐薛逢送西川渠常侍之新築龍山城
錫賚兩州刺史及部落酋長詩云聖主憂夷貊屯師剪
束欽皇家恩眷裕星使忽登臨用命期開國違天必釁
碪化須均草樹思不間飛沈束馬凌蒼壁捫蘿上碧岑
瘴川風自熱劍閣氣長隂迅瀨從天急危橋入地深仰
觀唯一徑俯瞰即千尋水作新城帶山為故壘襟東開
洞君聽南闢納蠻心渥澤濡三部衣冠化兩林帶文雕
白玉符理篆黄金鳥道經卭僰星躔過觜參回軒如睿
奬休作苦辛吟蓋指此也　壩州堡附近龍溪卜南木
上諸寨與北路黒苦三姐生畨相通每嵗耕穫既有蓋
藏輒以礪兵刼奪為事按即保霸蠻也方輿云威州保
霸蠻者唐保霸二州天寶中所置後陷没酋董氏世有
其地與威州相錯因羈縻焉嘉祐熙寧中常請朝命政
和初知成都龎恭孫建言開拓置官吏迺以保州地為
祺州霸州地為亨州授其酋刺史團練使　按宋史董
氏世知保州太平興國六年保州刺史董竒死以其子
詔重繼之又云董仲元者襲職二十餘年安靜無事嘉
祐中益州鈐轄司表其善撫蠻夷乃真命為刺史其時
有鶼州亦遣人貢馬鶼州未詳疑即古定廉縣今之金
川寺故史謂西南邊地有鶼州保州矣　四夷風俗記
曰維州諸畨日務射獵夜宿碉房炙羊膀以卜吉凶分
善惡以為黒白以戰死為善終以相殺為厮打父子兄
弟大則讐殺轉眼相背不知骨肉有大小姓猶言大小
族也董卜金川俱屬小族雜谷達思俱屬大族志云其
生一産雙子乳右者為小又云射旄牛者為大射綿羊
者為小二姓相間而居丁大夫玉克復其地始分之蓋
使犬牙相制云耳　嵗時不用官厯知嵗時者為端公
如辰年則畫十二龍或卧或行因形而推之他象亦然
畨僧依佛經推筭日月蝕及甲子建除毫釐不差大率
以十月為一嵗　嫁娶富者以猪羊毛氊布疋粟麥為
禮其賠裝資必須生子之日數人俟於路口其女潜出
要至其家方焚香宰羊牛㑹親　人死則坐尸於水架
上置之倉舎衣帽弓矢俱如生佩服端公呪經獻以猪
羊用火燒之　男子剪髮止留其頂髮下垂服用作力
麻不穿褲不洗面婦人俱編髮如縷飾以海巴硨磲
　　　茂州
華陽國志冉駹國漢時筰以東北君長十數冉駹最大
武帝元封四年所開以為汶山郡至宣帝地節三年夷
人以立郡賦重帝乃省并蜀郡為北部都尉其山有六
夷七羌九氐各有部落其王侯頗知文書後漢靈帝時
復分蜀郡北部為汶山郡蜀建興十年汶山平康夷反
姜維討之始服寰宇記云石室冉駹夷人所造者十餘
丈山巖之間徃徃有之　宋史茂州羌蠻地方數十里
舊領羈九州皆蠻族蠻自推一人為州將常在茂州受
處分舊州無城惟植鹿角蠻以昏夜入州掠人畜貨賣
遣州將徃贖之習以為常宋神宗熙寧八年范百常知
茂州民請築城既而蠻酋訴稱城侵其地乞罷築百常
不許九年三月始興工靜蠻數百奄至百常率州兵擊
斬數人蠻乃退百常遷民入牙城明日蠻數千人四面
焚鹿角及廬舎引梯衝攻牙城矢石雨下百常悉衆
乗城拒守二酋長為木儡所殺蠻兵乃却茂州南有鷄
宗闗通永康軍北有隴東道通綿州皆為蠻所據百常
募人間道詣成都又書木牌數百投江中告急蜀綿兵
救之蠻始解圍誓和自是蠻人稍定百常亦以築城生
患坐奪一官既而生羌合羣蠻復至相距七十日詔遣
内押班王中正將陜西兵來援入恭州宕州誅殺頗衆
蠻遂降政和五年有直州將郅永夀陽延俊董承有等
各以地内屬詔以永夀地建夀寧軍延俊承有地置延寧
軍然與亨祺二州皆非扼控之所未㡬皆廢　一統志
云洪武設茂州以統羌民設茂州衛以統軍伍軍居城
内民居城外羌凡和誓輸牛羊棘耒耜各一乃縛劍門
於誓場酋豪皆集引於劍門下過刺牛羊豕血㰱飲之
掘地為坎縳羌婢坎中加耒耜及刺於上投石擊婢以
土埋之巫師咀云有違誓當如此婢　土夷考云茂州
東路生畨白草最强大而白草又與松潘黄毛吐畨相
通桃紅青片板舎次之白苦水磨岐山又次之有把守
官轄桃坪神溪夾山等凡七闗堡　桃坪者去白草青
片諸番不四五十里志謂古桃闗也見水經註闗通西
城之路北當風穴一二里間晝夜沙石飛揚不息寰宇
記云故桃闗在汶南八蠻界公私之路俱從於此有繩
橋渡江認守桃坪者為隴木司　隴木頭長官司茂之
隴木里也國初以酋長歸附授承直郎世襲長官嵗常
貢馬二疋所屬玉亭神溪十二寨俱為編氓有保長統
之　又有靜州長官司茂之靜州里也襲官貢馬與隴
木同正徳間與岳希蓬節貴為亂攻茂城斷水道七日
節貴弟車平潛引水以活我軍事平使車平襲職管法
虎核桃溝八寨編戸為氓有保長統之認守北定門至
闗子堡按靜州即唐之悉唐縣矣宋史曰塗靜當真時
飛宕恭等九州蠻皆羈縻州也環茂州而居州不過數
十里而已按唐茂州都督府羈縻州九静州其一已見
前矣維翼二州後進為正州即今疊溪所也第其名與
宋史不同附載之以俟攷焉　塗州唐武徳元年臨塗
羌歸附置領臨塗端源婆覽三縣貞觀元年州縣俱省
三年又分茂州之端源戍置塗州縣有端源臨塗悉隣
三縣與州同置　炎州貞觀五年生羌歸附置西封州
八年改為炎州縣有大封慕仙義川徹州唐貞觀五
年西羌首領董州貞歸化置縣有文徹俄耳文進　向
州唐貞觀五年生羌歸化置縣有俱左向二　冉州本
徼外歛才羌地貞觀六年置西冉州九年去西字縣有
冉山磨山玉溪金水　穹州貞觀五年生羌歸附置西
博州八年改為穹州縣有小川徹當壁川當博恭耳
筰州貞觀七年白狗羌降附置西恭州八年改為筰州
縣有遂都亭勸北思　恭州開元二十四年分静州廣
平縣置恭州仍置博恭烈山二縣天寶元年改為恭化
郡乾元元年復為恭州本屬隴右道後割屬劍南道其
屬縣有和集博恭烈山　土夷考曰茂州南路生番惟曲
山三寨界在西南兩路之間稱强惡餘皆熟畨有把守
官轄鴈門文鎭七星宗渠四闗堡河以外則屬岳希蓬
也　岳希蓬長官司國初歸附賜襲長官三年貢馬二
疋正徳間長官坤卜作亂伏誅使其弟坤元襲職管波
西水西渇渇勒都等七寨隷茂州衛當差編戸於州水
西里有保長統之認守勒都龍嘴等地方土夷考曰
茂州北路有長寧安撫司其先厯日寨首也國初歸附
屢有從征功賜勅印世為安撫使月俸四石三年一貢久
未襲官使王舎䕶印而已姓蘓氏管鑿溪章貢等六
寨有把守官轄長寧實大韓胡椒園松溪等八闗堡
長寧堡實大闗附近巴豬五族及大小厯日稱最强悍
　韓胡堡附近恰列寺韓胡碉水磨溝等寨而恰列寺
皆畨僧也原給有勅書三年一貢　椒園堡附近後溝
烏都及河東之法虎挿共六寨俱靜州屬羌也往來茂
地貿易與居民伍　松溪堡附近黒苦七族番衆二千
有竒嘉靖間攻圍堡城絶我餉道要我重賂乃解至今
尚嵗費撫賞四百金有竒　經略志云正徳十三年巡
撫都御史宋滄克平壩底白草諸寨諸夷獻侵地二千
餘頃又克平茂州雞公寨十五年長寧等處深淺諸寨
畨蠻聲言復讐求索賞需兵備副使朱紈督同𠫭將遊
擊將軍提兵搗巢擒其首惡餘黨俱以次降年例賞需
盡行裁革至今西陲妥靖諸蠻不復弄兵開邊隙矣
紈有茂邊紀事其詞曰嘉靖丙申季春乙丑䕶林之北
來逺之南長寧古驛之墟穆肅兩河之㑹有戎不軌倡
自三溝羣醜弗威陰連二姓稔兇殘於殺越肆睥睨于
轉輸神矣梟鵂作慝惟窺日入秘如鬼蜮欺人至擬天
驕急峽鯨奔呼吸繫千人之命重闗櫛比安危引一髮
之鈞天意伐謀地隣告變周郎分閫府傳銅虎之符龔
尉名家早試金蒲之鏃羣饕太沮一芥不遺兕出柙而
猖狂豕負塗而躑躅嬰此方張之冦四路無雙動皆以
律之師三城有恃警聞㕘府建節星馳令下岳希刻期
雲合累官都督何無忌之䇿勲獨將遊兵杜祁公之敵
愾松州遣騎臨翼移屯乃控上游互為䇿應蜀犬吠日
百爾隨聲用徹驚霆紾如怒臂外結河西諸部日擾邊
陲内要山後諸酋徑趨我闥積威攸刼競傳市井訛言
故態復萌追咎轅門惜賞所賴九重神算炳在琅函時惟
兩院英名茂流錦里才兼將相河陽潘岳之孫風樹紀
綱吳郡陸機之裔蒭蕘並採臂指相通遂收渙而定疑
聿勸忠而鼓鋭三溪設險可塹可城六哨分工且矛且
鍤臺因山澤圖永逸於暫勞陣寄鳥雲鎭大棼於至靜
應兵隴木一戰枯摧梟俊黒橋羣奔瓦解核桃再熾達
觀花水之遺龍觜夾持進扼燕崖之隘先人黙奪劇冦
潜逋伺間道于夜泅坐收要害獲細姦于時出巧中機
宜旌旗與白日交輝號令為雪山増重縱横應敵三軍
不損一人逺近執俘一月豈惟三捷腰金貴介獨馳不
測之巓手刃元兇兩奪羣攻之具膚公尢烈脇從皆降
惟彼深溝猶茲跋扈千仞翔而弗下藺石為驅萬夫葸
爾莫前常山阻絶老師非計宻使與權昭物采以犒軍
侈壺漿而屬道狼貪可笑甘心葛伯之邀鴆毒胥懷駢
首中山之卧荆棘介然成路叱咤生風桑榆藉此收功
譸張虧簣光韜巨闕言㦸争銛敵樹蕭牆筆鋒禦侮斷
案得中丞之斧辨失儀秦突圍迎驃騎之韉懽交平勃
既參而伍乍合而離虚實相形正竒互用鑿山通徑故
左道以傳疑卷甲銜枚忽中宵而乗懈懸崖壁立未遑
鄧氏之氊分部蟻登亟樹漢家之幟盡連碉于一炬燭
萬刼之遺寃數襍虜於横戈刷千工之深恥淺渾伊邇
一夕忘唇老穉相攜四山稽首事懲姑息恢張擒縱之
規亂問厥由克制短長之命衆輸心而悔罪争縛渠魁
至斷指而祈恩一遵約束刳牛泉杪飼馬雲端鼾息仰
天之窩勒銘張口之石月初建未日則先庚黒水再清
溪闗重闢壯士歌而崑崙應妖氛浄而牛斗光偉哉主
帥之功展也多賢之輔智慧信惟乘勢號咷終有同人
徵調無煩旁縣不聞金革公私大省居民盡仰帡幪彼
媢嫉者何為竟捷幡乎何益嗟乎夷狄古無深治兵家
未有常形處置得宜韓輿取捷忠邪易位陳塹為夷愼
蕭氏之金甌白茅斯重碎范増之玉斗瓦礫何殊語要
無他任人而已遡歴年之多難慨當事之寡謀舎耕織
於專門玉人受教狃採樵於近利天險爭雄千里徵兵
驅市人而浪戰一言遣將率子弟以輿尸野心從此日
驕士氣至今不振或吹虀而過計每破釡而失聲吝出
納於平時急撫和於臨陣堂堂中國不羞城下之盟赳
赳武夫盡剜心頭之肉校人飾詐謂彼昏而不知祈父
招尤慘多瘠而罔詔馴致邇年之禍無如五寨之深江
山助彼金湯道路出其門户防秋死别一戌數千來嵗
生還什無四五擢髮已窮於甲士禠衣不免於户侯彼
美督軍呈身三宿有雄驍騎遮道千金魏磨覘我垣墉
白若戕人肘腋有山如障來則高巢有坎如隍履同平
地孤城鞏固誰開近賊之門福將尊榮莫究折衝之志
蒙茸北郭牧唱吞聲咫尺西橋鬼門騰號狗彘貴於人
命貔貅賤同草菅章璽稔兇神人共憤仵勲死事日月
為昏上帝聞腥旋轉廓清之運元臣秉鉞鑿開混沌之
天罪惡貫盈宜俾根株悉拔險膚起信乃惟旦夕邇圖
猩血猶爭虞旌倐下倉皇失措馬高已死之金喪亂既
平人惜有功之袴徤兒觧體髦士弛擔乏承殊類杞憂
環視漠如越瘠言猶在耳戎復生心試觀四起之塵夫
豈一朝之故及今不戒尚事因循厥禍長流將何紀極
彼其之子束高閣乎㡬年亦獨何心壞長城乎萬里塞
胸諸難未聞決䇿聳人銷骨巧詞祗見幸災樂禍身如
謀國何嫌殿上之爭賊已渡河尚作道傍之舎百年之
算肯歛手以推棊六月之師但駕言於揮扇肩山欲蹶
腹劍反攻太阿不識倒持宏詞何用手板已看倒執高
論猶存嗟乎内有讒夫外多勍敵阪高難合息壤無盟
肘雖掣而力自前踵未旋而亂遄沮人見田單厲氣遂
收三月之功孰知神禹至誠㑹奏七旬之格豎儒㡬敗
乃事炎徳方隆蔡功惟斷乃成名賢在位匪人匪地惟
動惟天盖忠良不病於扼腕斯夷虜無憂於猾夏天冠
地履自循萬古之常秋殺春生孰爽四時之令是非如
鏡賞罰快人英雄有樂死之心沙漠盡宣威之地嗟乎
室家安枕所重藩籬匕劑奏功寧辭瞑眩靡盬莫非王
事匪躬乃見王臣紫塞歸驂耆老垂漢官之涕清萍長
價將軍全報主之身栢府持衡宏啟清平之宴玉堂秉
筆大書全勝之樓白面何能躬逢盛世彤弓載咏共醉
佳辰念一時共事之情成百折不回之義有痛更深於
定惟亡乃保其存爰紀諸艱用酬同志　陳子昂蜀川
安危書云臣伏見四月三十日勅廢同昌軍蜀川百姓
每見免五十萬丁運糧實大蘓息然松茂等州諸羌首
領二十年來利得此軍財帛糧餉致富已潤屋今一旦
停廢失其大利必是勾引生羌詐作警固以恐動我若
松茂等州無好都督則此詐必行旦夕警固必有發者
一發之後警動蜀州朝廷不知徵兵赴救兵至賊散靡
弊更甚伏乞選擇茂州都督嚴加斥堠乃命御史一人
專在按察若有詐妄即録奏稱加法以徵其姦庶可久
長安帖不然受其弊者不勝勞瘁已夫蜀川運糧既停
百姓更無重役至於租庸合富府庫今諸州逃走戸有
三萬餘在蓬渠果合遂等州山林之中不屬州縣土豪
大族阿隱相容徵歛驅役皆入國用其中遊手惰業亡
命之徒結為光火大賊依憑林險巢穴其中若以甲兵
捕之則鳥散山谷如州怠慢則刼殺公行比來訪聞有
人説逃在其中者攻城刼縣徒衆日多誠可特降嚴加
勅令州縣長官與吏人設法大招此戸則刼賊徒黨自
然除殄其三萬戸租賦即可富國若縱而不括以養賊
徒蜀州大弊必是未息天恩允此請乞作條例括法聖
厯元年五月十四日通直郎行右拾遺陳子昻狀　予
分守川西詢諸有司議戍軍曰夫戍軍之設盖謂邊地
空虚人烟稀少故令漢彭雙温等處抽丁充戍其法誠
為至善然嵗久月易其中有當調停者何也戍軍每年
九月撥發十月到邊往往非死則病非病則逃毫無實
用試言其故盖漢彭等處風氣温和即冬無霜雪而蔬
菜俱備茂疊塞垣風沙慘烈雖夏不消氷而百物不産
以故戍軍到邊寒煖不合飲食不調多生疾病當有司
促迫上道哭别父兄妻子若永訣者至殷實之戸强壯
之丁多有展轉規避惟無告窮民不獲已就列或又闔
户共僱一乞丐無賴之徒以充數比及到邊身無完衣
腹無飽食囊無半粒手無寸鐡奄奄扶杖而行致使畨
夷倚山而笑曰戍軍來也病者病死者死逃者逃邊隘
曾不得借其一臂之力嗟嗟似此景象在安常處順猥
云有餉有兵倘一旦羌夷竊逞而欲其斬將搴旗撻伐
用張得乎是至苦者莫若戍軍至無用者亦莫若戍軍
也然則奚術而可亦惟是裁省抽發召募土著乃為常
勝之兵焉何也茂疊不産五榖不養蠶桑人所為命者
惟恃軍餉耳且如五口之家須應軍二名方得温飽不
然而應軍一名且見菜色如無軍可應則無生可度動
見逃竄如今之灌郫漢廣往往有茂疊逃民盖以此也
倘以職言為不謬將戍軍之糧召募土著之民人人有
糧人人可兵不出三年逃避者必回故里地方之集聚
日益衆邊塞之軍兵日益精在平常無事足以壯國威
茍一旦臨戎則人自為家家自為守可必其用命在内
地無戍軍之苦在邊庭有敢勇之卒竊意羌畨雖狡亦
無所用其謀矣職書生也不敢言知兵但此明白易見
斷斷乎其可行者通變宜民是在今日耳隨經移㑹該
道轉行成都府茂汶保灌等州縣回覆間適予署司篆
看得戍軍之議或因或革非止一次每盈廷不決者盖
由行月二糧全改半改未得其肯綮故也何則月糧者
祖軍之額不可移動者也行糧專為更畨戍守設耳若
免其戍邊而不動其月糧則人皆樂從矣且衛所得裕
差操之役軍户永免津貼之累而所利更廣矣查威茂
一帶班軍以三十六七等年計之各該一千二百餘名
折支司府民屯實米并布花銀共五千五百二十餘兩
此其大較也合無比松邊例裁去班軍前項銀兩支發
該邊自行召募每名工食每日給銀二分共募兵七百
七十名與主軍分認地方差使不得紊亂仍附官兵㑹
計之後請發不得别立名色増補是尺籍雖稍虧而邊
方得實用也時如議行之　曹學佺曰戍軍裁革已三
年矣而求復者未嘗一日忘焉盖不便于將領之唆削
及主軍之陵虐耳而上之人不為動也欲動之必如陳
子昻所云勾引生羌詐作警固者有一言破之良家子
弟不足以雄邊必外來客作乃習戎事防秋死别一戍
數年來歳生還什無四五前備兵使者朱紈之言可念
也　疊溪古氐羌地漢為蠶陵縣屬蜀郡晉屬汶山郡
後周置翼斜郡隋初廢郡以縣屬㑹川大業初屬汶山
郡　寰宇記唐武徳元年復改汶山郡為㑹川領翼斜
翼水左封凡三縣其年即以三縣置翼州五代至宋元
皆為羌人所據不置州縣逮至洪武十一年平羌始置
疊溪右千户所𨽻茂州衛二十五年改守禦軍民千戸
所　其地東西廣六十五里南北袤九十五里東至氂
牛山五里西至黒水生番六十里南至茂州界三十里
北至松潘界六十五里　圖經性獷勇悍不習詩書近
漸染聲教習尚衣冠逺者不通漢語衣皮褐喪不棺而火
化耐饑寒疊石為􁩞以居所名本此其土産犛牛毛毯
酥油射香香豬白蜜犏牛馬雞　其山北有蠶陵東有
犛牛南有排栅東北有雲峰各去所城五六里城西三
里即渂江也源出松州與黒水合流入茂州城南有玉
津泉甃以銕瓦接引至城下居人汲之不竭有古積雨
臺今為觀在治南有石輪寺沿崖皆佛相志云唐貞觀
中李將軍廣所鐫也在治北四里　廢翼州城在治南
寰宇記云唐武徳元年置取郡南翼水為名六年自左
封移州治於翼斜咸亨三年置都督府移就悉州城内
上元二年罷都督移還舊治天寶元年改為臨翼郡乾
元元年復為翼州　廢蠶陵縣在治北漢治蠶陵縣屬
蜀郡莽改為步昌也寰宇記衛山縣本漢蠶陵縣地註
漢書蠶陵故城在翼州翼水縣西有蠶陵山隋改為翼
斜縣治七頃城唐貞觀十七年移埋於七里溪二十三
年以英國公李世勣為疊州都督天寶元年改為衛山
縣又曰翼水縣亦蠶陵縣地隋初置取縣西南翼河為
名按後周之龍水縣隋改翼水水在所治南五十里一
出松潘一出黒水翼如也即汶江矣　廢悉州城在治
東南四十里唐顯慶三年割左封縣界内悉唐川因立
為悉州領悉唐左封識臼三縣以羈縻羌人其首領有
董係比射任刺史自後射卒以左封縣令董俱悉凍任
刺史兼勅以父死子繼咸亨元年移治左封載初元年
移治匪平川　廢左封縣址同悉州寰宇記云左封縣
本屬翼州在當州東南四十里唐顯慶元年乃於縣治
悉州焉　廢歸城縣唐垂拱二年置廢眞州唐天寶五
載分臨翼郡之昭徳雞川兩縣置昭徳郡乾元元年改
為眞州取眞符縣為名其一曰眞符縣唐天寶五年分
雞川昭徳二縣置眞符縣州所治也其二曰雞川縣唐
先天二年割翼州翼水縣置天寶五載改屬真州其三
曰昭徳縣舊識臼縣屬悉州天寶元年改屬翼州仍改
名昭徳縣五載改屬眞州按通典有雞川昭徳二縣唐
書云開生獠新置即不述年月今茂州雞宗闗名本此
地亦相近　四夷考曰疊路生畨最惡而五巴豬為尤
甚牛尾麻搭楊栁麥兒次之凡四十八寨其地南連黒
苦西通黒水北接松潘頻年虜去漢人多賣入黒水加
兵征之即逃入黒水黒水盖廣饒之地逺近莫知所紀
極也　志云疊溪千户所領長官司二曰疊溪司在治
北一里曰鬱即在治西十五里疊溪郁氏洪武十年以
土酋歸附世其官永樂中頒給印信除流官吏目一員
凡三年貢馬四匹今長官郁孟賢轄河東熟畨八寨皆
大姓及馬路小闗七族土舎郁從智轄河西小姓六寨
此六寨素梟黠地土廣逺牛羊稷麥露積名雖熟畨與
生畨等耳　鬱即長官噉保萬厯十八年與黒水松坪
攻我新橋明年伏誅先是漢闗墩附近勒骨諸小姓屬
於鬱即至是改屬郁氏　新堡附近為巴豬大寨衆逾
千數其人形如魍魎性喜黠盜雖受嵗賞月糧縻耗而
已自嘉靖二十三年以來屢經渡河䖍劉我官軍攻掠
我城堡稔惡不悛數將貫盈議者欲於舊闗腦搭橋進
兵及馬路堡後長寧沙壩潛師遶其後上下夾攻可大
創也　永鎭堡附近為牛尾寨萬厯八年十二年與麻
搭濟惡頗肆殺掠十四年征之逃入黒水獻出畨牌投
降埋奴為誓乃免太平堡附近為楊栁溝河西强種
也與松潘之大小耳别同枝向稱猾梗萬厯十四年征
之不獲後四年乃糾松坪白泥黒水三千餘番同陷新
橋十九年復大征亦埋奴求免
　　　灌縣　汶川
西邊志云灌縣獠澤闗景泰七年立去董卜韓胡可千
里番民至闗市易唯大黄茶藥而已去闗七十里為惹
龍闗加渴瓦之地也　加渇瓦寺亦董卜韓胡支派正
統中調征草坡宣慰司遣僧鎖南列思巴來赴賜號崇
教翊善國師給勅印使分管摩多集塔藏裏舊寺等十
三寨都綱麻喇者成化間董孟梁黄之亂調發協征遂
就汶川塗裏山巓居焉國師久未承襲以土舎䕶印而
已獠澤等闗是其認守　汶路生番惟草坡鷔黠有三
寨在河西山外一徑通董卜宣慰一徑通孟董梁黄向
以假道騷動十八年征之始震讋輸蕎荍於汶川聽約
束於寒水矣　寒水土巡檢司高氏其先曰銀兒直隷
霸州人洪武七年授職防守河西住蘓村寨三年貢馬
二疋正統七年草坡攻汶川司印為所刼景泰間重頒
授之調征龍溪卜南諸寨屢立戰功隆慶間草坡復攻
破蘓村寨遂移住河東
　
　
　
　
　
　
　
　蜀中廣記卷三十二
欽定四庫全書
　蜀中廣記卷三十三
　　　　　　　　　　　　明　曹學佺　撰
　邊防記第三
　　川西三
　　　龍安府　青川　石泉　安縣
安綿道開府綿州轄龍安青州石泉綿州諸將領守備
指揮一人比都指揮體統駐石泉而龍安㕘將同城以
居　龍州古氐羌地漢曰隂平道註云有夷之地曰道
如剛氐道甸氐道之類是也北部都尉治此永平後始
稱郡自後或稱江油或稱平武或曰龍州或曰龍門或
改靈應郡或改政州時代不同因革亦異宋景定間臨
卭人薛嚴以進士來守是州捍衛有功得世襲焉家譜
為戰國薛居州之後也國初其裔薛文勝歸附仍授知
州時千夫長隴西李仁廣提領官高郵王祥給我餉饋
蜀平賜李州同知王州判官宣徳中以征松潘功陞州
為宣撫薛氏世宣撫使李為副使王為僉事各統土兵
五百分守白馬白草木瓜三畨嘉靖末年薛兆乾謀逆
伏誅遂改宣撫司為龍安府割成都之石泉保寧之江
油及青川千户所隷焉降兆乾庶弟襲土知事王氏李
氏俱襲土通判列銜本府分守如前仍移小河㕘將於
府城彈壓之附郭平武縣萬厯十九年始設也江油地
雖腹裏然實糧運之咽喉矣　益州記曰江水自白馬
嶺迴行二千餘里至龍涸又八十里至西陵縣又百二
十里而至北部北部即龍州也白馬嶺即白馬畨地隷
王通判在府正北三百里北通階文西抵漳臘其生畨
號黒人延袤數百里碉房不計有名色可舉者凡十八
寨寨多不過四五百人少可百人而已設有散牌總牌
等名目以約束之畨僧畨舎諸號以誘化之法甚宻也
嘉靖元年白馬跳梁用兵五千分五路而進一由鐡龍
堡一由黄羊闗一由三舎堡一由北雄闗一㑹兵陜西
由階文入大創之而喘息聽命矣白草畨隷李通判在
府西南四百里東抵石泉約七十里西抵南路生畨南
抵茂州畨北抵平武縣境蓋唐吐蕃賛普遺種也上下
白草凡十八寨部曲素强恃其險阻往往剽奪為患嘉
靖二十五年大征用兵三萬七千一由龍州一由石泉
一由霸底所斬獲甚多事平增雙溪大魚永平奠邊諸
堡革撫賞斷鹽茶予以白旗永塞入龍之路於是霸底
河西風村等十一寨永平河東北草等十七寨週數百
里男女四千餘人相率來降許其畜髮頂巾送子讀書
習學華語嵗輸糧䗶為氓編走馬嶺一帶為十村由
平一村以至平十村也射溪溝一帶為八村自一化以
至八化村也村立一長長即舊畨牌之號又有風村嶺
等二十寨尚仍舊名亦同時歸順者事在萬厯十七年
　木瓜畨隷薛知事在府上游近小河千户所境土迫
促種類不蕃雖有五寨約男女不二三百人先是統於
薛氏受其嵗賞嘉靖二十三年勾引白草畨反為之鄉
導事平止許嵗至小河領賞不得度大魚闗　青川千
户所白馬畨之後路東抵白水陽平闗陜西寧羌州界
西通白馬路轉古城驛而抵龍安南至椒園堡叢林宻
箐多盜賊北通青塘嶺直達階文寰宇記云後魏之馬
盤縣也有馬盤山高三千三百丈其形似馬盤旋而上
隋改馬盤為青川縣圖經云清水出啼胡山濶五丈東
流入利州界其水清美亦云啼胡水矣志作醍醐盖美
名之圖經曰青川東三百四十里為白水江鄧艾伐蜀
嘗作浮橋於此按華陽國志平武縣有闗尉自景谷有
歩道徑江油左擔出涪鄧艾伐蜀道也　志云所北十
里有大雄山峻極出於雲表即北雄闗也近又設控夷
闗牆垣營疊完固堪守稍前為瓦舎壩乃熟番保保住
種地其衆怯弱易馴按廣輿考有思曩安撫司設於此
矣　石泉北隣土永平西連青岡壩底諸畨最稱强悍
壩底守備駐劄縣城　復土堡在縣西北稍南為青岡
各相去十里許介二堡間有青泗口路通壩底河東河
西白草青片諸生熟夷隷石泉守備提調　東二十里
為永平堡設在山崖形勢斗峻控制白草諸畨隘口永
平西三里為奠邊闗闗南里許為火草坪火草北十五
里為萬安東二十里為喜定俱永平把守指揮提調
北四十里為壩底其地東抵通寧西連白草南距石泉
北通青片堡其南十五里為石板闗東十五里為石泉
堡又五里為白印墩壩底把守指揮提調　大印堡設
于山阜巍然天險亦白草畨出没之要路也堡西二十
里為茒堆又五里為山茅山茅東一舎為徐塘徐塘北
一舎為伏羌伏羌北兩舎為大方闗闗與大印相首尾
矣故屬大印把守指揮提調　安縣東至涪城西極綿
竹南通羅江北達石泉境内雖無夷族然而迫隣雎水
曲山疊溪諸闗堡則天池大壩白草青片等寨亦其接
壤也曲山闗介在當縣石泉平武三路雎水闗為當縣
綿州適中之地面山負水平衍沃饒闗西一舎名綿堰
堡綿水發源於此闗東一舎名疊溪堡乃白草畨後路
形勢孤懸安綿倚為保障設有官軍鄉勇屬雎水闗把
守提調
　
　
　
　
　
　
　
　
　
　
　
　
　
　
　蜀中廣記卷三十三
欽定四庫全書
　蜀中廣記卷三十四
　　　　　　　　　　　　明　曹學佺　撰
　邊防記第四
　　上川南道
建昌道開府建昌衛轄行都司三員一署篆一操練一
屯局近改屯局為逰擊將軍守備二員一駐鎭西所一
駐雅州所近又増設㑹鹽守備一員領衛六曰建昌曰
建昌前衛同一治曰㑹川曰鹽井曰越嶲曰寧畨自為
治　建昌衛本漢卭都國地漢武元封六年以廣漢之
西部蜀郡之南部為越嶲郡即此水經注曰嶲山有嶲
水言越此水以章休盛也王莽改為集嶲矣嶲水即繩
若水似隨水地而更名焉郡領卭都蘓祁闡臺登㑹無
大笮定笮三絳卑水安上馬湖十一縣或治卭都或治
㑹無遷徙不常十道志云魏晉以還蠻獠恃險鈔竊乍
服乍叛至齊復來納欵因為嶲越獠郡以統之按總志
作㺐郡即獠也是蜀音之訛㺐種每三年一櫛髮其日
宰牛羊以祭天及祖父始加梳世俗㺐頭之説本此
寰宇記後周武帝征越嶲開地立嚴州取其嚴敬為稱
隋開皇四年改為西寧州又改嶲州唐武徳初嶲州領
越嶲卭部可天蘓祁臺登五縣二年又置昆明縣三年
置總管府貞觀二年割雅州陽山漢源二縣來屬八年
又置和集縣天寶元年改越嶲郡依舊都督府乾元元
年復為嶲州至徳後没入畨貞元十二年復太和中徙
治臺登縣按漢臺登在今治北百里外隋臺登在大渡
河北未詳孰是總志唐懿宗時郡為蒙詔所據改曰建
昌府以烏白二蠻實之元至元間置建昌路又立羅羅
斯宣慰司以統之國朝洪武間克元將伊嚕特穆爾賈
哈喇因罷宣慰司置建昌衛改建昌路為府旋廢改衛
為軍民指揮使司編戸通計六十七里　其形勝金沙
江畫前大渡河界後牛欄江鎮左打沖河禦右其幅員
東西廣五百五十里南北袤九百二十里東至烏蒙府
界五百里西至常郎堡生吐蕃界五十里南至雲南武
定府界七百八十里北至寧畨衛百九十里至越嶲衛
二百八十里至鹽井衛三百里至㑹川衛五百里至省
城千四百八十里　九州要記云嶲之西有文夷人身
青而有文如龍鱗於臂脛之間將婚㑹於路歌謡相感
合以為夫婦焉又有穿鼻儋耳種瘴氣有聲著人人死
著木木折號曰鬼巢也有濮夷在郡界千里常居木上
作屋有尾長二寸若損尾立死若欲地上居則預穿穴
以安尾亦名尾濮有木耳夷死積薪燒之煙正則大殺
牛羊相賀以作樂若遇風煙旁散乃大悲哭　本志云
東門十部蠻羣居竹籬板舎不事修飾刻木為信裙不
過脛或時乗馬則併坐横足酋長死無子則妻女繼之
俗尚火葬而樂送以鼓吹為送終有疾者不用醫藥召
女巫以雞骨卜事無巨細皆決之巫善製堅盾利刀又
能作弩置毒其末沾血則立斃矣　上南志云建昌城
外二河曰懷逺曰寧逺俱流入瀘水以合金沙江濾水
在治南十里外有光福寺舊瀘山寺也元史云其水深
廣而多瘴鮮有人行春夏常熱可燖雞豚然諸葛武侯
渡處尚在下流與㑹川衛相近志云海子在城東十五
里人多游汎其中又東南十五里曰螺髻山以形似名
東百三十里曰涼山羣峰競爽四時皆寒近松坪膩乃
之界　按漢置越嶲郡所領縣十一曰卭都曰闡今越
嶲及卭部長官司是曰定笮今之鹽井曰㑹無今之㑹
川曰蘓示今之禮州曰大笮今之黎州曰馬湖今之馬
湖府曰臺登解已見前曰三綘今屬雲南惟安上縣有
水路諸葛武侯由之入越嶲者别將高定元自卑水多
為壘守焉孟康註卑水曰班水華陽國志以為或去郡
三百里或去郡八百里俱晉時省有名而已是在道將
已失攷矣志又云治南一百八十步有徳昌舊府三十
里有武侯故城東一里有永定舊州二里有孟獲城東
三百里有元時北社縣國初改為碧社東四百里有元
時中縣其先曰中州也　土夷攷云元至正間置建昌
路以其地為建安州𨽻雲南行中書省洪武四年鎭國
上將軍羅羅斯宣慰使安普卜之孫配率衆歸附遂命
以招安旁夷有功授昭勇將軍子孫世襲尋改授土指
揮使帶銜建昌衛不給符印置院於城東郭外里許使
居之所屬有四十八馬站火頭吐蕃僰人子伯夷摩些
狢􁧐猓玀囬紇諸部各種類散居山谷間北至大渡南
及金沙東抵烏蒙西訖鹽井延袤殆千餘里昌普濟威
龍三州長官司𨽻之有把事四人世轄其衆皆節制於
閫衛諸帥西夷大酋此殆為稱首云配六世孫安忠無
後妻鳯氏管事鳯氏死族人安登繼襲復無子妻瞿氏
管事以族人世隆嗣世隆復無子繼妻禄氏管事近日
禄氏死以族姪安崇業嗣所轄有四驛曰禄馬阿用白
水瀘沽各以百里為差併涼山拖郎桐槽熱水等夷亦
皆以强弱為向背矣　按禄氏與崇業不相能者十數
載又養那故為假子其惡奴禄祈從臾之甚力嵗相讐
殺無寧宇予以庚戌署司事移㑹該道悉心調停稍就約
束因看得夫亡妻繼固諸夷家風也然亦有説焉藉令
禄氏者黨逆奴養假子而謀絶安嗣禍之不悔日相尋
于干戈其誰能許之今那故殺矣禄祈逐矣安崇業嗣
定矣是於復仇之義得而姑姪子母之分明也如此即
順夷猓之情奉鈐束之誡其于理法亦未嘗廢也崇業
父子承宗祧以他日修職業于兹時如山之固豈俟河
之清乎時崇業管土操捕聽繼不久即眞長官司矣
禮州千户所二曰後曰中在衛北六十里漢之蘓示縣
也顔師古曰示讀如祗後漢書永平中越嶲太守巴郡
張翕政化清平得夷人和在郡十七年卒夷人愛慕如
喪父母蘓祈叟二百餘人齎牛羊送喪至翕本縣安漢
起墳祭祀即此夷也華陽國志漢末蘓示縣夷王及弟
隗渠數背叛安南將軍馬忠誘殺之周地圖經云武帝
天和三年開越嶲立蘓祁縣於縣置亮善郡志謂隋名
蘓祗唐名蘓祈皆一義也唐末吐蕃烏白蠻迭據其地
號龍麽城元置禮州今為二所因其名　應劭注漢書
云蘓示縣西北有尼池按今曲池是也師古曰夷池尼
古夷字寰宇記云尼池名本出山海經未詳　打沖河
千户所在衛西百四十里唐之沙野城元瀘州之地本
名黒㑹江又名納夷江源出吐蕃流合金沙江　徳昌
千户所在衛南百四十里元置定昌路尋改徳昌本朝
於此置所因其名　昌州長官司在衛南二百里宋之
阿屈部也至元中置昌州于此徳昌路總管府居其中
洪武元年盧尼姑歸附貢馬使世襲昌州知州二十七
年平伊嚕特穆爾之亂改長官司遇朝覲之嵗具所管
夷民木册附進　普濟州長官司在衛西南二百四十
里本坪甸夷也後屬屈部獹魯世居之元置普濟州於
此國朝洪武十八年土官吉撤加歸附賜給印勅授普
濟州知州後改為長官司　威龍州長官司衛東南四
百一十里夷名巴率有三部至元中併三部置威龍州
屬徳昌路洪武初土官白氏來貢給授印勅世襲與昌
州普濟同惟所認糧差多逋負不及二司如約耳上南
志云大渡河入雲南之驛途夷名巴翠部又名沙媧部
其酋獹荒種也九種志云狢􁧐之人身體矮小居山野
草房男女俱用白布纒頭身穿短衣常帶弓弩捕䑕開
種雜糧為生病以牛羊猪胎為藥婚姻酒食類西畨喪
葬類猓玀獨於燒骸處拔一草根頓小籃内回家以宗
祖云
　　　㑹川衛
上南志云㑹川在漢風琶之蠻臺登之墅而越嶲郡之
㑹無縣也寰宇記云㑹川縣本漢卭都縣地唐上元二
年移卭都縣於㑹川鎭城内安置以川原並㑹故名南
詔得之置㑹川都督府號清寧郡宋時屬大理為㑹川
府元置㑹川路治武安州𨽻羅羅所宣慰司國初復立
㑹川府領武安永昌麻龍等州尋改為㑹川衛軍民指
揮使司領迷易千戸所城週千二百五丈有竒編戸十
八里　志云武安舊州在衛南十里永昌舊州在衛西
五里即㑹同府也麻龍舊州在衛東五十里地名綽羅
能元時屬閟畔部東南百里外又有舊通安州舊姜州
舊隆州俱元時置　華陽國志㑹無縣山色青碧故其
東南葛砧蜜勒諸山或産石碌有三色或産石青有四
色或産鑛銀志云治内寶藏寺落成未牓而宻勒山銀
場始出因以寶藏為名又有勝功寺金碧交輝邊隅之
望刹也　寰宇記㑹川縣南有大冢諸葛武侯駐師此
地士卒多癘疫死設此葬之㑹無川傍川上有深巖巖
中多仙人葬莫測其來逺望如牕牖其棺内多碧骨如
珠華陽國志㑹無縣路通寧州渡瀘得住狼縣故濮人
邑也今有濮人冢冢不閉户其穴多有碧珠人不可取
取之不祥本志云衛城東有𤣥泉色近黒民賴以灌田
常以仲春月祀之　十道記云瀘水出蕃中入黔府歴
郡界出拓州至此有瀘津闗闗上有石岸高三千丈四
時多瘴氣四五月間發人衝之死故武侯以夏渡為艱
水浚急而多巉石土人以牛皮為船方涉津涘水經註
云瀘峰最為高秀孤高二千餘丈是山於晉泰康中崩
震動郡邑水之左右馬步之徑裁通而特有瘴氣又云
晉明帝太寧二年李驤等侵越嶲攻臺登縣寧州刺史
王遜遣將軍姚岳擊之戰于堂琅驤軍大敗岳追之至
瀘水越水死者千餘人遜以岳等不窮追怒甚髮上衝
冠帢裂而卒矣　志云㑹川南八十里瀘沽河源出少
相公嶺入金沙江又云西南二百五十里金沙江源出
吐蕃東流合瀘水至黎溪接馬湖江有嵐瘴隆冬人過
雖袒禓皆流汗惟雨中及夜渡無害夾岸皆石江中沙
土色黄故曰金一在武定之南一在桃安之左容齋隨
筆云淳化間嘉州士人辛怡顯使南詔至姚州其節度
使趙公美以書來迎云當境有濾水昔諸葛武侯戒曰
非貢獻征討不得渡此水若必欲過須致祭然後登舟
今遣本部軍將賞金龍二條金錢三十文並設酒酺請
先祭享而後渡焉　華陽國志三縫縣一名小㑹無音
三播通道寧州渡濾得蜻蛉縣有長谷石時坪中有石
豬子母數千頭長老傳言夷昔牧豬於此一朝豬化為
石迄今夷不敢牧於此　水經注曰蜻蛉水又東注于
繩水繩水又逕三縫縣西又逕姑復縣北對三縫縣淹
水注之三縫小㑹無也故經曰淹至㑹無注若水水逕
㑹無縣縣有駿馬河水出縣東高山山有天馬徑厥跡
存焉民家馬牧之山下或産駿駒言是天馬子河中有
貝子胎銅以羊祠之則可取也按後漢書安帝紀曰永
初六年詔越嶲郡置長利高望始昌三苑皆馬苑矣又
令益州郡置萬嵗苑犍為郡置漢平苑云　迷易千户
所在衛西北八十里元置國初為㑹川千戸所洪武十
五年改今名　衛志云南六十里有迷郎闗即寰宇記
之迷水鎭也有滇池方三百里源深濶下流淺狹有似
倒流故名滇池矣　土夷考曰迷易土官賢姓也初雲南
景東府僰夷頭目阿駭徙其屬來住種洪武十六年歸
附以隨征東川芒部二府効勞授世襲副千户該所印
信以武弁推選今土官賢氏居城外專理巡捕管束八
百戸僰夷而已　土夷考云㑹川衛東南十里為石㜑
堡又四十里為虎街堡四十里為姜州堡㑹鹽守備司
駐劄其中衛西南三十里為箐山口又八十里為火燒
腰驛去驛五里為五里坡又十五里為蜜即闗路通紅卜苴
夷寨五十里為七墩堡路通黎溪州夷寨按志黎溪舊
州在衛南百五十里唐時南詔閣羅鳯徙白蠻戍此即
白夷也城後為羅羅蠻所據宋屬大理元始置州九種
志云白夷人頭裹黒帕戴笋籜尖帽以傭田為生婦女
養蠶收絲織作亦巧謂之白夷錦無論貴賤人有數妻
妻妾奉夫甚嚴婦女不妬忌夫宿妻房妻事之如婢飲
食凡草木無毒者六畜外鼠蛇蛙蠅及飛生蟲皆㵸食
之諺云青青白夷菜動動白夷肉婚姻男家先用碗水
澆女足謂之水授婦戰陣所獲謂之王旗婦初生小兒
即抱於河中洗之男女日日浴於河中居多近水束裝
日如逺行故遷徙無定焉死有棺槨葬埋名墳曰罷休
又有一種撲厮夜變為鬼盜人財物及掘新墳尸咒使
變魚形市之志云黎溪驛北有荷花池盛夏香來可以
辟瘴為夷方勝處驛去七墩十五里又八十里為塔甲
渡巡檢司又四十里為松坪闗闗近滇境上金沙江去
松坪闗可三十里云
　　　鹽井衛
治在建昌西三百里城週六百五十丈編戸二十六古
定筰縣也華陽國志云筰笮夷也南中曰昆明越嶲曰
笮皆一種也縣在越嶲郡西渡渡水賔剛徼曰麽沙夷
志謂麽㱔人病則刺肉取血有誓則擊石或撻狗者也
　寰宇記曰昆明縣本漢定筰縣也唐武徳二年於此
置昆明縣盖以南接昆明夷為名天寶中又置昆明軍
以鎭撫之通志云唐末南詔得嶲以昆明縣為香城郡
宋時為賀頭甸部屬大理國元至元中於黒白鹽井置
閏鹽縣又於此置栢興府𨽻羅羅斯宣慰司國初改栢
興千戸所旋改今衛又於二井置鹽課司司在治東
華陽國志定筰有鹽池積薪以齊水灌而後焚之成鹽
漢末夷皆錮之張嶷為太守往争夷帥岑槃木明不肯
服嶷擒撻殺之後賞賜餘類皆安官迄有之寰宇記云
定笮民取井水先積薪以火燒過以水澆灰即成黒鹽
煉之縣又有鐡石山山有砮石火燒之成鐡為劒㦸極
剛利此在衛西北七十里矣　志云衛南十里栢林山
山多松栢其緑㕘天栢興府之名取此西三十里有斛
僰和山産金為利竇掲勒蠻所居隋唐之世于此置金
州焉　土夷考云鹽井之沙坪驛在瀘河西去建昌僅
四十里又十五里為紙房堡十里為瀘州治所也河東
之高山堡路通馬者馬羅諸夷去高山二十里為沙坪
堡通麻科七村牙礦諸夷又十里為徳力堡通禄馬禄
曹諸夷又十里為河口驛即打沖河也去驛三里河東
為中前所河西為中左所　上南志曰衛東北百八十
里打沖河索橋兩山壁立水勢汹湧狼牙相拒舟楫不
通橋兩崖用大石堆砌樹洞門二座每洞樹將軍柱一
百八根洞門外立井口大柱四根上穿篾纜十八條繫
於將軍柱上纜上鋪板三十六逗兩旁用小纜掛繫如
槽横亘四十二丈邊陲之天險也莊安世渡瀘初畧曰
鹽井城池頽壞已久軍民逃散日甚一日今高山箐口
之墟人跡跫然衙驛倉庫鞠為荒草推原其故盖由索
橋之險難通糧運不及是以皆轉徙而之河西矣迄今
聚為室家享成世業計屯田千二百一十八分有竒而
附城之屯所出不過荳麥而已瀘州一帶駝運入鹽井
必經索橋約路二百八十餘里又夷人阿遮與切兒卜
搆禍以來仇殺無虚日不為淵敺魚耶　土夷考云去
打沖河二十里為梅子堡通禄馬禄曹諸寨又十里為
禄馬堡十里為紹興堡又五里為平川驛五里為杭州
堡又十里為雙橋堡十里為上功堡又十里為馬蝗堡
十里為新添堡又十里為鴛鴦堡十里為涼山堡又十
里為高山堡十里為箐口堡又十里則衛治也内有鹽
井驛自衛至雲南永寧府界七百八十里麗江府界五
百里　馬剌長官司在衛南三百里元之落蘭部也其
村落多白夷居之鹽井志云白夷之近漢者能知天變
遇日月食少長男女爭擊箕杵盆勺成聲仰天拜懇婚
姻潑水為媒証産子三日則浴之河死用塊葬名罷休
老人婦人穿無摺桶裙謂脂粉為解老又能種綿養蠶
以織染為五色絲絨提機作花每段寛尺餘長二丈一
尺粗者為錦細者為□　土夷考曰馬剌又名瓦剌土
官姓阿氏國初歸附授職世官舊部落仍俾統管賦本
衛秋糧百二十石其地接壤雲南北勝州稱寛饒庶富
人亦優馴　打沖河守禦千戸所洪武立中左一所今分
為五在衛北百六十里唐為沙野城今沙平遞運所其
舊址也元為建昌路瀘州之地　左所土千户姓剌洪
武二十五年征伊嚕特穆爾賈哈喇土人剌他効順來
歸其子剌馬非復貢馬赴京授本所副千户永樂十一
年陞正以别于四所地與麗江永寧二府為隣麗江土
官木氏每來侵之土地夷民失其半　右所土千户姓
八先年與各所同進馬後議留馬協濟驛遞免貢中所
土千户姓剌前所土千户姓阿後所土千户姓卜已上
五所俱土著人以國初歸附授官貢馬事例皆同但與
麗江接壤為所蠶食不克自振惟日事强免害而已
　　　越嶲衛卭都長官司附
志云漢卭都及闡二縣地也卭都即當衛治闡縣即卭
部長官治在建昌北二百八十里石城週二百九十丈
不及四里治北半舎外有舊城寰宇記所謂奴諾城諸
葛武侯征蠻所築憩軍之所以奴諾川為名矣　其界
東至馬湖沐川司南至寧畨小相公嶺西至喇八闗外
北至大渡河南岸高山峻嶺居十之九地土瘠薄不産
五糓惟畜養牛馬射獵以供饔飱唐書云卭部於諸蠻
中最驕悍狡譎招集畨漢亡命侵攘他種閉其道以專
利曰大雲南蠻曰小雲南蠻續博物志云蜀蠻卭部川
都王蒙備死氣未絶其妻子以錦數疋相續繫死者曳
之於地置十數里外高山上令氣絶乃復以錦被裹而
埋之㑹其族哭焉名作鬼親守近州蠻人説其事　後
漢書西南夷傳自滇以北君長十數卭都最大武帝初
置卭都縣無㡬而地陷為汙澤因名為卭池南人以為
卭河註云卭池在越嶲縣東南寰宇記云隋開皇六年
置越嶲縣于此屬西寧州後改屬嶲州　李膺益州記
云卭都縣下有一老姥家貧孤獨每食輒有戴角小蛇
在牀間姥憐而飴之後稍長至丈餘令有駿馬為蛇吸
殺因責姥出蛇姥云在牀下令即掘地深無所見益遷
怒殺姥蛇乃感人以靈言令何殺我母當為報讐此後
每夜輒聞雷風四十許日百姓相見感驚語汝頭那忽
戴魚是夜方四十里與城一時俱陷為湖土人謂之為
陷河惟姥宅無恙迄今猶存漁人採捕必依止宿每有
風浪輒居宅側恬靜無佗風靜水清猶見城郭樓櫓宛
然按國朝嘉靖十五年二月二十八日丑時建昌寧畨
二衛地震如雷吼者數陣司及二衛公署内外民居城
垣一時皆塌壓死都指揮一人指揮二人千夫長四人
百夫長一人所鎮撫一人吏三人士夫一人大學生一
人土官土婦各一人軍民夷獠不計水湧地裂陷下三
四尺衛城内外若浮塊而已震至次月初六猶不休陷
河之説殆是實然　衛南有羅羅河東流與大渡河合
衛北魚洞河源出吐蕃又流與羅羅河合按南中八部
志卭都縣東南數里有河縱廣二百里深百餘丈河中
魚長一二丈頭特大遙視之如戴鐡釡即魚洞河也或
云即是陷河　志又云南十五里金馬山文昌帝君降
生地有祠焉即化書所稱誕於越嶲之間矣南四十里
小相公嶺石磴﨑嶇自麓至頂十五里武侯所開也志
又云西五十餘里大雪山四時積雪與小相公嶺接夷
名阿露山北三十里石嵓洞中可容十餘人南北厓傍
有石版扣之有聲鏗然謂之瓊鐘　寰宇記云卭部縣
本漢闡縣漢書闡作闌師古註音蘭周武帝天和三年
置卭部郡于此隋開皇三年罷郡改為縣仍帶卭部鎮
　唐書至徳初南詔陷嶲州勿鄧兩林蠻遂羈屬土蕃
貞元中復納欵以勿鄧鬼主苴嵩兼卭部團練使封長
川郡公而兩林都大鬼主苴那時遣韋臯書乞兵攻吐
蕃臯遣將劉朝彩等持兵應之大破吐蕃于北谷詔封
苴那時為順政郡王苴夢衝為懷化郡王已而夢衝復
附吐蕃臯召至琵琶川斬之元宗天寶初卭部都鬼主
阿伏常遣子入貢通志云元初置卭部安撫招討司已
改卭部州國初嶺眞伯歸附尚稱招討使於是以為卭
部軍民州永樂中改長官司使嶺氏世守之屬越嶲衛
　土夷考云萬厯初年土官嶺栢死孽子應昇負印去
栢庶沙氏爭之不得逆酋阿堆等擁沙氏焚利濟站廬
舎擁兵臨城總戎劉顯詣彼勘處沙氏悔禍殺阿堆等
自續顯遂以印歸之後沙氏淫於族人阿祭負印去祭
死其子嶺鳯起嗾他畨刺殺應昇當事者因平蠻之師
誘鳯起縶之收其印而誅行刺者百餘人印無所歸緘
而置之庫中所部夷無統肆行為盜乙酉丙戌間黒骨
夷阿弓等手刃送哨官於小相公嶺刳其腸而普雄酋
姑咱等乘勢蜂起郵傳告絶逺近震恐嵗丁亥動大兵
斬馘千數道路始通鳯起旋亦病亡其東近峨眉者數
百家相率歸附因置平夷歸化二堡以居焉詳見峨眉
三枝爪下他部落乃奉應昇妻李氏為主嵗時起居不
絶而□玀鐡口普雄三村最桀驁茍駕馭得宜亦足藉
其死力以捍野外生畨也　土夷考又云大渡河南岸
為臨河堡與河北羊肆崖漢水口相對堡之上通大小
沖山及海腦壩僰夷村舊僰人聚落也九種志云僰人
重儒敬佛居傍城郭與漢人無異相見之禮惟長跪不
拜亦有讀書入學者臨河堡之下通鬼皮羅黒麻溪片
馬厰諸夷山徑峻絶通望山在其處寰宇記黎州通望
軍在大渡河南三十里唐至徳元年在通望山下山自
河南與朝陽衆山相連入嶲州界過臨河十里為鎭蠻
堡又名大樹堡在兩山峽口北臨大渡河與河北羊腦
山相望為大小沖蕃往來之所五里為火燒營五里為
李子坪七里至曬經闗志云闗在越嶲衛東三百里高
嶺山闗傍廣石即三藏法師晒經處未詳又十里至白
馬堡為□玀鐡口諸蕃市易處十里至河南驛八里至
八里堡路通草八拍橋普馬等寨又十里即平夷堡也
在高山峽内路通笋坑紅水黒麻等寨十二里至古隘
堡路通那歴洗馬姑乃易集戸水八拍等寨其南隘廣
不盈丈兩岸壁立千仞峽内水淙淙奔流即韋臯所置
清溪闗也詳見黎州唐琉璃仗義二城俱在其處二十
里至平壩堡輶軒于此設食焉有古隘口路通泥水二
十户等寨與煖歹諸夷相隣又十里至鎭逺堡東連煖
歹椒園燕子窩諸夷西通洗馬姑赤利草必落等寨又
十里為鎭夷堡在高山稍平坦處又十五里即鎭西千
户所　鎭西所寧越守備駐此城城負高阜南臨深坎
西通竹麻哨阿迷羅等寨東通煖歹爪羅米頗柯羅回
諸夷屹然一要害去所五里為海棠闗又十里為鎭西
驛又十五里為清水堡東通戴羅白石乾溝西抵竹麻
洗馬姑等畨有兵戍之又二十里為□葉堡在峽内平
地亦於此飭厨傳焉又十五里為梅子堡路通蠟梅得
那補蝦蟆窩等夷焚刼無虚日二十里為利濟驛十五
里為青岡闗闗北通□兒姑青岡南通廣洪魚洞諸寨
越嶲之門戸也魚洞者水入魚洞河矣又十五里通濟
堡在嶲水西岸十里為越嶲衛衛在嶲水西廣平之地
羣山環遶西通羊圏托鳥雪山東通普雄大小赤口馬
湖諸夷卭部長官司舊設治東屬其提調去衛十五里
有龍泉山寰宇記云要衝城下有龍泉水出龍泉山也
下為龍泉驛又十五里為炒米闗在高山峽内闗即韋
臯所築要衝城矣有鎭雄堡者去道五里而近路通普
雄兩河口等處十里為通相堡一名小哨十五里為長
老坪　在小相嶺之北西通羊圏托烏東通普雄黒骨
頭諸夷又十里為相嶺闗闗設在小相嶺絶頂又十里
為靖邊堡在相嶺南通寧畨衛界三渡水外生畨東通
桐槽那□沈喳等夷過此有新添九盤白石登相四堡
共四十五里以備行者又十里為雙橋堡十里為猓玀
闗舊為玀猓窟穴也九種志云玀㺐人性最惡刻木為
信男子摘鬚腰繫皮繩名饑飽索以帕裹頭夜不解刀
居山頂以板盖屋刀耕火種性喜獵凡有事以艾炙羊
膀骨占吉凶出入必以兇器男女紐髮盤頭上下身衣
土綉花長衣赤脚無履外披細褶氊衫為上盖饑食蕎
麥餅婚姻以牛羊馬禮酒席鋪松毛於地盤脚坐松上
男女分席殺牛羊剥皮猪用火燒半割碎和蒜菜謂之
喫牲飲泡咂酒木碗木杓即其器皿食肉以竹簽為筯
喪禮男女俱無棺槨富家以綿段纒之故謂之㺐郡又
謂之羅羅也過闗五里為灣村又八里為巡哨堡地稍
寛平又十里則寧畨衛之冕山闗矣
　　　寧畨衛
元時於卭都之野立府名曰蘓州借蘓示之義以名之
也國初土官怕兀它從伊嚕特穆爾為亂于是廢為衛
降官為指揮環而居者皆西畨種故曰寧畨城週凡二
千丈在建昌北百九十里東連越嶲界北至西天烏思
藏西隣三渡月落口編戸僅四里有冕山鎭西禮州等
四千戸所相鈐束焉渡瀘初畧曰舊額寧畨一衛為屯
者凡九十有二今無一人存矣行數十里雞犬無聲人
煙絶跡間有一二存者亦刀鋸之孑遺耳結草為衣虺
羸一骨此其狀何可令人見者　上南志曰衛南五里
曰南山山勢屹然子午針也産白銅華陽國志卭都南
山出銅即此志又云衛南三十里西山下響石長七尺
濶三尺八寸厚三尺擊之聲如雲板志又云東百二十
里有温泉四時皆煖可以療疾華陽國志卭都縣有温
泉穴下流可治疾病餘多惡水水神䕶之不可汚穢及
沈亂髮照面則使人被惡疾水經註云昔李驤敗李流
於温水是也　土夷攷云寧畨蠻兇獷强悍刀耕火種
遷徙無常不以積藏為事上南志云西畨人身長大勇
猛占住山頭性甚惡男子髪結成條面多垢積身帶兇
器叛惡不常婦女髮亦結編懸帶珊瑚翠石為飾身著
短衣盖以羊皮食以青稞磨麵作餅酥油煎茶為飯風
俗女在父家為非無禁嫁後有犯夫永逐之所生男女
亦棄去酒席泡咂酒殺牛羊肉食之病不服藥請畨僧
誦經殺牛祈禳及死將生前所編氊喜鵲窠㡌弓刀裝
歛盛以木桶於山嶺盖一小房停放封閉永不復觀
土夷攷曰夷之錯居衛東南東北者頗馴擾惟西去月
落三渡水妙竹等一十九寨恃其險隘常引水外生蕃
不時入冦自萬厯丁亥建立定蕃堡募兵戍之稍歛跡
不敢出没九盤白石瀘沽峽老君闗等舊稱險絶一夫
荷鍤千騎辟易其間銅槽鐡厰諸夷尤肆其蜂蠆行者
股栗焉　冕山橋設千户所一冕山者山形如冕方山
也在所西三里所去衛又百里元蘓州地我朝正統七
年置以屬寧畨者　土夷攷云冕山橋去冕山闗五里
在孫水之滸橋因漢址而冠以今名焉按史記司馬相
如定西南夷橋孫水顔師古曰于孫水上作橋也孫水
源出于臺登俗謂之長河志云衛治東有長河南流㑹
瀘水過建昌衛而入金沙江即孫水也　冕山闗堡與
建昌犬牙相錯建昌之瀘沽驛去冕山所六里與桐槽
站同處驛屬建昌而供張騎乗則寧畨土官職也去桐
槽八里為太平闗闗在孫水上有渡軍守之十里為鹽
井哨路通東山鐡厰軍民雜聚治鑄之所又去建昌之
瀘沽闗即瀘沽峽兩山壁立峽深百餘丈濶不盈尋孫
水流其中淙淙有聲人行東山嶺上俯視魂搖南北長
五里中有觀音巖老君闗棧道危峻設瀘沽巡檢司於
瀘河東去巡司五里為鎭夷堡過此歴五十里為平蠻
松林深溝龍溪平哨之名又十里則建昌衛之禮州城
矣城在瀘河東自禮州行四十里歴安寧北哨青山理
經四堡又十里至建昌衛衛在山麓瀘川驛在城西磘
山堡在城南十里濾水之上禄馬驛在瀘水北去建昌
城兩舎自禄馬東南行歴巴西鹿角凹腦者者黄泥什
結諸舖至阿用驛凡一百二十里自阿用至白水站八
十里中隔半站營金川堡焉自白水三十里至可郎舗
係威龍州地夷猓出没之鄉又二十里為公母石志云
兩石相隨人或分之明日復合土人呼為公母石猶言
翁姥也又五里為甸沙闗建㑹二衛分界處北接威龍
司南近迷易所東連普雄法果等夷又二十里為麽些
塘舊麽些夷之壘也上南志云麽些人身長色黒男子
髮扭成索白手巾纒頭身著短衣足穿皮鞋身垢不洗
常帶兇器内著黒大編氊外披衣甲畜犏牛山羊以艾
炙羊骨占婦女紐髮細編短衣赤脚内披短氊尚以羊
皮青稞蕎麵乳餅酥油煎茶充饑病不服藥殺猪羊祭
鬼求安婚姻亦以牛羊為禮喪葬不用棺槨將猪取去
腸肚帶毛用物壓匾名曰猪脿用綾段布疋裹屍同用
柴燒化取頂骨并手足四肢掛懸崖絶頂上後三年殺
馬延畨僧作佛事盡將骨棄去　志云冷水溝夷門木
术界在甸沙麽㱔之中時為道路梗又十里為巴松驛
又二十里為分水嶺二十里為火燒舗又十里為虎頭
闗十里為虎頭舗俱威龍夷之區又十里為周官嘴十
里為大龍驛又五里為寒婆營寒婆營乃接鎭西所矣
此二十餘里有路通麻龍仲村捲卜法果等夷不時為
患　萬厯壬子嵗建南告急正值開科當事者䇿諸生
而予代為之答曰夫建南者非漢所稱西南夷而唐所
稱六詔之屬者哉至我明來部落散處君長不齊約其
九種可得而言曰一僰人二猓玀三白夷四西蕃五麽
些六狢􁧐七青海八回子九漁人是也而猓玀最猙獰
邇時習為邊患矣執事以戰守剿撫機宜下問欲得一
當而計安萬全甚盛心也某不敢以臆對語云前事之
不㤀後事之師也請遡其開閉之因叛服之狀而後計
有以處之者乎粤自洪荒入秦西南夷未常與中國通
也通西南夷由漢武帝始武帝之遣唐蒙也從笮闗入
見夜郎侯諭以威徳約為置吏其意在渡䍧柯江出竒
以制東越耳治道無成巴蜀震驚乃用司馬相如諭告
之非上意是時卭笮君長聞南夷得賞賜多欲請吏上
問相如相如曰卭笮冉駹近蜀易通置為郡縣愈於南
夷于是以卭都為越嶲郡笮都為沈黎郡而除邊益斥
矣此開之之始也蜀漢建興之嵗昭烈殂殞益州郡耆
帥雍闓等縳太守張裔與吳遣孟獲誘扇諸夷越嶲夷
王高定等皆叛應闓諸葛武侯以新遭大喪撫而不討
務農積糓閉闗息民民安食足而後用之及將南征參
軍馬謖曰南中險逺不服久矣雖今日破之明日復反
今公方傾國北伐以事强賊彼窺吾勢内虚而叛亦速
若殄盡遺類以除後患恐非仁者之情且又不可倉卒
也夫用兵之道攻心為上攻城為下心戰為上兵戰為
下願公服其心而已武侯卒用其䇿生擒孟獲使觀營
陣之間獲曰向者不知虚實故敗今祗如此即易勝耳
乃七縱七擒之獲始拜曰公天威也南人不復反矣侯
即其渠率而用之或以為諫侯曰若留外人則當留兵
兵留則無所食又夷累有廢殺之罪自嫌釁重若留外
人終不能信皆不易也今吾欲使不留兵不糧運而綱
紀粗定夷漢粗安故耳于是悉收其豪傑孟獲等為官
屬出其金銀丹漆耕牛戰馬以給軍國之用終侯之世
夷不復反此撫而剿𠞰而撫之之術也唐開元之嵗南
詔强大五詔微弱乃賂王昱求合六詔為一朝廷許之
於是以兵威脅郡蠻連擊破吐蕃横行邊郡而鮮于仲
通有西瀰河之敗李宓有太和城之敗至全軍皆没令
彼築京觀焉而陷越嶲據清溪闗駸駸及瀘水矣韋臯
乃屯重兵于嶲州扼西瀘路是時南詔異牟尋欲誘之
先攻東蠻臯不可曰嶲州賔往來道扞蔽數州賊百計
窺故嚴兵以守之彼東蠻者敢懷貳乎大厯之嵗吐蕃
南詔合入寇悉衆二十萬三道而趨曰吾欲取蜀以為
東府乃遣神䇿將李晟發邠隴范陽兵亦以三道而環
救之晟追擊大破之于大渡河外吐蕃南詔士卒饑寒
殞于崖谷死者不勝計吐蕃悔怒殺誘導使之人而南
詔始請内附矣臯奏宜招納之以離吐蕃之黨復與異
牟尋約築大城于境上置戍相保永同一家出朝廷所
賜器物笛工歌女命之曰當子子孫孫盡忠于唐此守
而戰戰而復守之之䇿也宋太祖平蜀之後取地圖觀
之乃以玉斧畫大渡河曰與夷為界凡我疆吏固守封
圻而已此閉之之始也元以蒙古為驅除難建昌㑹同
置府卭部栢興置州若内地然至我太祖混一宇内神
武不殺其大無外普氏倡之次爭歸順乃兼設夷漢之
官並用文武之道為衛所者九為學校者三為長官司
者四五而闗堡驛逓盖不啻棋布而星列矣此復開之
之由也説者曰漢武帝窮邊極逺逞一時之侈心而基
後世無窮之禍患為計失矣然風氣欲開則有以使之
不得不開者固非其計失也又曰宋太祖重内輕外不
欲以無益之地而損百姓有限之財力為計得矣然風
氣閉則有以使之不得不閉者亦非其計得也説者曰
今之世患無武侯耳使有侯者出七縱七擒天威所懾
北面稽首終身不敢貳然未及十年而夷帥劉胄叛矣
至于延熙則太守張嶷始復平定越嶲郡矣安見其兢
兢于侯之盟誓約束也又曰今之世患無韋臯李晟耳
使有韋李者出提兵轉戰數千里斬首數萬馘斷吐蕃
之臂而臣服南詔如指掌然然未及數年益州永昌蜀
郡諸夷皆應越嶲叛矣太和咸通之嵗則南詔且再入
成都矣又安見其惴惴于昔之救死扶傷也大抵犬羊
之性嗜殺而少仁好譎而無信以戰爭為日用以掠刼
為耕作其始而請置吏也貪賂耳其有時而乍降服也
畏威耳是故或窺中國之虚焉而叛或恃部落之强焉
而叛或拊之因循也而叛或責之嚴急也而叛或被人
誘使之而叛或自已讐殺而叛或見可欲也而叛或修
復舊怨而叛曷嘗有數十年耕鑿山谷間嬉嬉以逰與
邊陲共保安靜而無事哉我明開國不煩一鏃之矢一
介之使與夫錙銖尺寸之金帛而望風輸誠請為臣妾
得報可而拜一官爵攜印綬以誇示于族類保守其封
疆以比諸漢宋之為開而黷武閉而損威或致勞民傷
財之怨與夫失地退守之辱者其得其失為何如也國
初至今二百五十年所矣在寧畨有土酋怕兀他從月
魯帖木兒之亂而總兵徐凱定之在越嶲有土官嶺鳯
起及黒骨夷阿弓凹乞之亂而總兵劉顯定之所聞大
征不過此兩者其他畫地而守聚族而居納租税飭郵
傳未嘗輒敢尤而效之夫以將不必忠武南康神䇿也
以戰不必七縱七擒殺獲數萬人之衆也而安堵之日
多蠢動之日少以比諸唐蜀之今日服之明日復反長
吏遭執縛之慘内地受剥膚之虞者其久其暫又為何
如也獨此數年間漸不馴于漢法而勾引乎生蕃或跳
梁于冕山所或嘯聚乎鄧家灣或利濟站之圍而觧散
復合或梅子堡之役而殺戮相當近者南闗之烽火且
逼近于大將軍鎭西之梗塞且垂涎乎大渡河亦可謂
猖獗之甚滋蔓而難圖者矣以故羽書之告急無虚日
孤軍之待援如湯火而煩下執事者憂也生請先言時
勢之難易今昔之不同也而後及于剿撫戰守之機宜
可乎何謂難夫蜀以國事付諸葛出將入相惟其任之
調兵調食如出一手又且積蓄數年民豐用足而後及
于師旅今不能也既當倉卒之時又多掣肘之患矣武
侯征而服之用其豪帥出其軍資不留兵不糧運但使
夷漢粗安專心北伐未嘗再一渡瀘今亦不能也軍民
與之錯處行旅出于其途矣何謂易在唐之時六詔合
而為一南詔又與吐蕃合而為一動輒數十萬衆勢若
常山之蛇彼聲東以擊西我救此則失彼而今無是也
南詔隷於滇中吐蕃隔乎松茂若風馬牛之不相及矣
李晟之捷特將邠隴范陽兵五千直自卭崍闗追擊之
于大渡河韋臯之捷先斷吐蕃為二且借資于異牟尋
之兵五千而今無是也如雲之士卒在前天險之瀘河
在後我操必勝之勢矣是故蜀漢之所易者而我之所
難也李唐之所難者而我之所易也其時勢之不同如
此以今日論之非戰不能解圍矣非𠞰不能以讋服矣
以他日論之非撫不足為結局矣非守不足為長䇿矣
然𠞰之與撫可互用也貴因乎時戰之與守必兼資也
貴乗乎勢此固智者能言之耳而𠞰之首務在動兵曰
鵰𠞰曰大征多寡則相懸矣其實有可以相通者何則
漢河平之嵗西南夷嘗相攻矣遣太中大夫張匡持節
往解之不從命乃刻木像漢使立道旁射之杜欽説大
將軍王鳯曰蠻夷輕易漢使不憚國威恐議者巽耎復
守和解則彼得收獵其衆狂犯守尉逺藏濕暑毒草之
地雖有孫吳賁育若入水火往心焦没智勇無所施宜
隂勅旁郡守尉練士馬大司農預召穀積要害處選任
職太守往以秋涼時入誅其王侯尤不軌者而後可定
諸葛武侯之南征也别遣馬忠伐䍧柯李恢向南中而
後渡濾生虜孟獲是當其時雖無大征鵰剿之説然必
練士馬積糧穀相時而入分道而進其功乃可成也盖
非大征則兵食不能厚非鵰𠞰則智勇無所施愚所謂
可相通而用者也而戰之先資在饋餉曰主餉曰客餉
彼此易推諉矣其實為闕一不可者何則蜀建興之嵗
都督張翼用法嚴激夷帥叛丞相亮以㕘軍馬忠代翼
令還其人檄召謂翼宜速即罪翼曰吾臨戰塲代人未
至當運糧積糓為滅賊之資豈可以黜退之故而廢公
家之務乎于是統攝不懈代到乃發忠因其資破賊唐
之舊制嵗杪運内粟以贍嶲州起嘉眉道陽山江而達
渡乃分餉諸戍常以盛夏之地苦瘴毒輦夫多死後改
命轉卭雅粟以十月為漕始先夏而至以佐陽山之運
不涉炎月逺民乃安是當其時雖無主餉客餉之説然
必自實于内接濟乎外有灌輸之功而無偏倚之患其
戍始可飽也盖非主餉則恐道絶非客餉則恐中枯愚
所謂實闕一不可者也撫之之説益州刺史張喬常用
之矣越嶲夷封離反殺長吏焚掠百姓骸骨委積千里
無人喬遣從事楊竦與戰斬首三萬餘級獲生口千五
百人資財四千餘萬悉以賞將士封離等惶怖詣竦乞
降竦厚加慰納其餘三十六種皆來降附竦因奏長吏
姦猾侵犯蠻夷者九十人皆減死由此觀之非誅渠帥
之黠惡者與吏士之貪殘者不能聽吾撫也守之之道
西川節度使李徳裕嘗用之矣朝廷命徳裕修清溪闗
以斷南詔入冦之路徳裕曰通蠻細路至多不可塞惟
重兵鎮守可保無虞但黎雅以來得萬人精加訓練則
蠻不敢動矣乃請甲人于安定弓人河中弩人浙西器
械犀利又率戸二百取一人習戰緩則農急則戰謂之
雄邊子弟以制大渡河清溪闗之阻且謂傍人建言者
盖由禍不在身望人責一狀留入堂案他日敗事不可
令臣獨當國憲朝廷皆從其請徳裕乃練士卒葺堡障
積糧儲以備邊蜀人粗安其後李師望請移理卭州于
是聲勢不相及南詔復騷動遂入成都由此觀之非臨
河之區為屯田之計不能壯吾守也或曰若子之説則
師之不可已矣然兵非難而餉為難目前之餉固難久
後之餉尤難若必増兵以守之則不㡬嵗嵗而増餉乎
曰建南前者無兵也尺籍之士以五萬計不為不多矣
一士一田無待取給于外矣今所存者不能十分之一
士豈盡失伍乎田豈盡抛荒乎無乃强半實債帥之腹
而入豪强之手乎亦無乃所以資冦兵而齎盜糧乎則
簡稽而重訓練之胡可已也増募之兵以四千計亦不
為少矣游擊材官各以若干隷之矣今用命者不能十
分之一豈衆寡不敵乎豈前後牽掣乎無乃貪餌而動
失虎豹在山之勢乎亦無乃望風而遁乏鷙鳥必擊之
威乎是責成而嚴賞罰之胡可已也此在大渡河以南
者言也河北富林至于黎州非所稱笮闗沈黎之地乎
漢置兩部都尉一治旄牛主外羌一治青衣主漢民唐
李賛皇實屯萬人于雅黎盖重之矣今僅僅一㳺戎提
兵不滿五百且控制天全六畨地于河以外不暇指顧
無乃太疎乎盖欲援建昌先問越嶲欲援越嶲先問黎
州此必然之勢也文武將吏如閫司之簽書威茂之驗
糧官皆高坐無事若加以職銜常駐此地練兵理餉造
舟治具與雅黎分兩翼與越嶲相表裏有急赴援聲息
易通一二日間羽檄竟達成都矣且二十年前全蜀無
民兵也大征之後各以其州縣之繁簡為召募之相稱
嵗約糜餉十數萬矣播之役割而代彼戍者盖三分之
一今播享太平十餘年可分其半于黎成都之免戍西
邊者移其戍于黎合之可得客兵三千矣而黎雅之地
亦自有軍也自有屯也恐名存而實亡者亦不下于建
南所以簡稽而訓練之責成而賞罰之者亦當以建南
為例可得主兵數千矣又合而計之則贊皇之萬人其
庶㡬乎雖然此善後之慮而永逺之圖也若夫目前將
士已渡濾矣衝鋒陷敵之功非有投石超距之勇者不
能搗巢入穴之險非其游兵間道之竒者不能總之與
其以少而嘗敵也不如厚集于河南北之間與其驅市
人而用之也不如預講乎坐作進止之法若夫見可而進
相機而動雖呼吸不能喻其神煙雲不能喻其變矣豈
搦三寸管作紙上陳言所能逆料哉
　
　
　
　
　
　
　蜀中廣記卷三十四
欽定四庫全書
　蜀中廣記卷三十五
　　　　　　　　　　　　明　曹學佺　撰
　邊防記第五
　　上川南道
　　　黎州
水經注曰江水自筰道與濛溪分至蜀郡臨卭縣與布
僕水合布僕自徼外成都西沈黎郡來按沉黎即筰道
寰宇記云夷人於大水之上置藤為橋謂之筰也蜀
記周赧王三十年誅蜀侯綰置守蜀守張若因取筰及
其江南地史記筰都古西南夷自越嶲以東北君長以
十數筰都最大秦時常為郡縣至漢興而罷自唐䝉使
畧通夜郎而卭筰之君請為内臣及漢誅且蘭卭君并
殺筰侯乃置筰都縣註漢書曰旄牛縣嵗貢旄牛尾以
為節旄也元鼎六年以為沉黎郡至天漢四年并蜀為
兩部置兩都尉一居旄牛主徼外夷一居青衣主漢人
後漢永平中益州刺史梁國朱輔慷慨有大畧宣示漢
徳威懷逺夷自汶山以西前代正朔所不加白狼槃木
唐叢等百餘國户百三十餘萬口六百萬以上舉種奉
貢稱臣僕輔上疏曰臣聞詩云彼徂者岐有夷之行傳
曰岐道雖僻而人不逺詩人誦詠以為符驗今白狼王
唐叢等慕化歸義作詩三章路經卭來大山零高坂峭
危峻險百倍岐道繦負老㓜若歸慈母逺夷之語辭意
難正草木異種鳥獸殊類有犍為郡掾田恭與之習狎
頗曉其言臣輙令訊其風俗譯其辭語今遣從事史李
陵與恭護送詣闕并上其樂詩昔在聖帝舞四夷之樂
今之所上庶備其一帝嘉之事下史官錄其歌焉逺夷
樂徳歌詩曰大漢是治與天合意吏譯平端不從我來
聞風向化所見奇異多賜繒布甘美酒食昌樂内飛屈
申悉備蠻夷貧薄無所報嗣願主長壽子孫昌熾逺夷
慕徳歌詩曰蠻夷所處日入之部慕義向化歸日出主
聖徳深恩與人富厚冬多霜雪夏多和雨寒溫時適部
人多有涉危歴險不逺萬里去俗歸徳心歸慈母逺夷
懐徳歌曰荒服之外土地燒埆食肉衣皮不見鹽穀吏
譯傳風大漢安樂擕負歸仁觸冐險峽高山岐峻縁崖
磻石木薄發家百宿到洛父子同賜懐抱匹帛傳告種
人長願臣僕肅宗初輔坐事免是時郡尉府舎皆有雕
飾畵山神海靈奇禽異獸以眩燿之夷人益畏憚焉和
帝永元十二年旄牛徼外白狼樓薄蠻夷王唐繒等遂
率種人十七萬口歸義内屬詔賜金印紫綬小豪錢帛
各有差安帝永初元年蜀郡三襄種夷與徼外汙衍種
并兵三千餘人反叛攻蠶陵城殺長吏二年青衣道夷邑
長令田與徼外三種夷二十一萬口賫黄金旄牛毦舉
土内屬安帝増令田爵號為奉通邑君廷光二年春旄
牛夷叛攻零闗殺長吏益州刺史張喬與西部都尉擊
破之于是分置蜀郡屬國都尉領四縣如太守桓帝永
壽二年蜀郡夷叛殺畧吏民延熹二年蜀郡三襄夷
冦蠶陵殺長吏四年犍為屬國夷冦郡界益州刺史山
昱擊破之斬首千四百級餘皆解散靈帝時以蜀郡蜀
國為漢嘉郡　十六國春秋曰李雄有蜀置沉黎漢源
二郡周地圖記天和初破羌夷得此土因立黎州及沉
黎縣矣寰宇記云隋開皇改黎州為登州煬帝初廢州
併其地入臨卭郡唐置南登州大足元年割漢源飛越
二縣及嶲州之陽山縣置黎州神龍三年廢開元三年
又置天寳元年改為洪源郡乾元元年復為黎州領羈
縻五十五州僖宗又置永平軍宋復為黎州繼陞平陽
軍節度領漢源通望二縣治在漢源通志云元屬吐蕃
等處宣慰司國初洪武八年省漢源縣改為黎州長官
司十一年陞安撫司并置大渡河守禦千戸所𨽻四川
都司屬上川南道　元和志曰黎州之地闗沬若而徼
䍧柯處越嶲卭蜀之中樊柔直侯寳堂記云全蜀五十
餘州沉黎為襟喉地以南隣六詔而西接吐蕃也　後
漢書筰都夷其人披髪左袵言語多好譬類居處畧與
汶山夷同土出長年神藥仙人山圖所居也蜀郡記曰
諸山夷獠子娠七月生生時必臨水兒出便投水中浮
則取養沉乃棄之按沉黎之名或取此而樂子正以為
黒水所經矣宋史黎州諸俗尚鬼以主祭者為鬼主其
酋長號曰都鬼主　宋郡守余授朱纓堂記蠻商越駔
氊裘椎髻交錯于闤闠中寰宇記蕃部蠻夷混雜之地
元無市肆每漢人與蕃人博易不使見錢漢用綢絹茶
布蕃部用紅椒鹽馬之類　志云國初安撫副使馬芍
徳築沉黎城今司治也沉黎驛在其北二里而漢唐宋
之黎州則理在漢源縣今廢為鎮去司南二十五里
寰宇記云漢源縣漢沉黎縣地宋立郡于此隋仁壽四
年置縣以大川之源為名長安四年巡察使殷祚奏置
黎州後刺史宋乾微奏廢入雅州開元三年又置黎州
以縣來屬按此即舊黎州也　方輿勝覽云黎城中有
漢越嶲太守任貴蜀漢姜維趙雲馬忠諸祠又有玉淵
書院宋開禧初知縣薛紱建志云廢漢源縣東有唐三
王墓唐史卭黎間有三蠻王使伺南詔卒葬于此盖恭
化王劉志遼和義王郝全信遂寧王楊清逺也北夢𤨏
言卭黎之間有淺蠻焉世襲王號曰劉王楊王郝王嵗
支西川衣賜三千金俾偵雲南動靜雲南亦資其覘成
都盈虚恒持兩端而求利焉遇元戎下車即率界上酋
長詣府庭號曰㕘元戎不察自謂威恵所致其來㕘必
潛稟于都押衙以候可否或元戎慰撫稍至乖方即敎
其紛紜于時帥臣多文儒不欲生事都押衙席其利亦
要姑息故蠻夷得以憑凌無忌王建始鎮蜀絶其舊賜
斬都押衙山行章以徇卭峽之南不立一堠不戍一卒
十年不敢犯境末年命大將許存征徼外蠻為三王洩
漏軍機于是召而斬之時號英斷邊患屹然矣　勝覽
云州治静鎮堂𢎞敞䆳深為郡之冠冕左右有藏春留
香二亭及思仙臺圖經云昔人有駕牛採樵入䝉秦山
見二老人奕棋其人繫牛坐斧而觀局未終老人謂曰
非汝久留之所樵者起而斧柯已爛牛已枯矣詩云思
仙亭上望䝉秦此間昔有避秦人不應棋罷却歸去再
見桃花且問津　勝覽云郡圃東湖方廣十丈架橋其
中芙蓉萬蓋錦鱗千尾橋上有喚魚亭又云州宅之白
雲泉從白塔谷前取水穴城東以入始以槽承之分於
四大井焉藜㕔在小㕔東隅世傳唐三藏師遊西域經
行值藜杖于地曰他日州治在此果如師言杖成株高
五十尺圍九尺天聖間回祿人取其枝以接他枝矣有
梵音水亦云三藏至此持梵音而水湧出故名水色如
米瀋而甘在今治南半舍　按𤣥奘西域記取經由涼州
出塞似未入蜀而三藏者乃僧之通稱也孫光憲𤨏言
云唐咸通中有天竺三藏僧經過成都曉五天胡語通
大小乘經律論以北天竺與雲南接境欲假途而還為
蜀察事者識之縶于成都府其得所記朝廷功第文字
盖曾入内通塲者或即其人耶　今治西有揺香亭在
兵馬司外荼醿芙蓉之勝甲于内地有海棠池在城南
三十里昔時太守賓僚燕賞之地沿地植海棠花爛熳
如錦也　輿地紀勝云黎州初設茶馬買馬兩務成都
則市于文黎珍叙等州號川馬五代王建大閲于星宿
山官馬八千私馬四千建起家騎士有國之後于文黎
雅茂等州市胡馬十年之間逺及兹數按通畧韓億知
益州移永康鬻馬塲于黎州境上以灌茂地接蕃部嵗
來互市覘我西川故徙于此舊載在川南以今度之與
大渡河相近但今市馬者由川北之中江縣而轉販入
黎雅其時勢與事不同如此　志云聖鐘山下有古城
昔人于山中聞鐘聲及五色光掘之而得巨鐘故曰聖
鐘山城即古黎州城也又云古黎州城在大渡河外按
元和志南唐以來徙治大渡河内而水源在城外韋臯
始築今城東西南三面隣絶澗惟北面稍平地多井泉
與諸城鎮戍烽火相通誠西南之險要矣　志云韋臯
所築土城國初安慶侯即故址砌為石城今大渡河守
禦千户所是也在司治西北隅　大渡河源出吐蕃經
黎州城南九十里東注嘉定入於江臨河有大渡巡檢
司戍之隋大渡縣設焉今廢為鎮若唐之大渡縣則接
蘆山縣界　方輿云唐時大渡之戌一不守則黎雅卭
嘉成都皆擾宋初建隆三年王全斌平蜀以圖來上議
者欲因兵威復越嶲藝祖以玉斧畫此河曰外此吾不
有也于是為黎之極邊昔時河道平廣可通漕船自玉
斧畫後河之中流忽陷下五六十丈水至此澎湃如瀑
從空而落舂撞號怒波濤洶湧船筏不通名為噎口殆
天設險以限中外也父老云舊有寨將欲載杉木板由
陽山入嘉定貿易以數片試之板至噎口為水所舂沒
湏臾片片自沫水浮出蠻人聞之益不敢窺伺矣　寰宇
記云大渡河在通望縣南一十五里自吐蕃界經雅州
諸部落至當州東流入縣界志云廢通望縣在司治東
南九十里其北有羅目溪水入峨眉有通望山自大渡
河南與衆山相連入嶲州按通望本漢旄牛縣地在大
渡河北漢水西今有古旄牛城在俗呼為牛頭城語訛
也隋大業二年改為陽山縣因縣南朝陽山為名矣志
又云大渡鎮西有陽山廢縣唐初屬登州後屬黎州也
　十道志云隋仁壽四年罷大渡鎮置登州大業二年
廢登州又立陽山鎮唐武徳元年改置陽山縣屬登州
貞觀二年割屬嶲州開元初改為登臺縣貞元五年十
月劍南節度使韋臯遣將王有道等與東蠻兩林苴那
時勿鄧夢衝等帥兵於故嶲州臺登北谷大破吐蕃青
海獵城二節度殺其大兵馬使乞臧遮遮悉多楊朱斬
首二千餘級其投崖谷赴水死者不可勝數生擒籠官
四十五人收獲器械一萬餘事馬牛羊一萬餘頭疋遮
遮者吐蕃驍勇者也或云尚結贊之子頻為邊患自其
死也官軍所攻城柵無不降下蕃衆日却數年間盡復
嶲州之境貞元十三年五月十七日吐蕃於劍南山馬
嶺三處開路分軍下營僅經一月進軍逼臺登城嶲州
刺史豐高任率領諸軍將士并東蠻子弟合勢接戰自
朝至午大破犬戎生擒大籠官七人陣上殺獲三百人
餘被刀箭者不可勝紀收獲馬畜五百餘頭匹器械二
千餘事太和六年李徳裕復修卭崍闗移嶲州於臺登
城以扞蠻夷　華陽國志云臺登縣有孫水一曰白沙
江入馬湖水水經註孫水出臺高縣即臺登縣也南流
逕卭都縣又南至㑹無入若水　志云孫水俗謂之長
河天全長河西以在孫水之西也九州要記曰臺登縣
有奴諾川鸚鵡山黒水之間若水出其下即黄帝子昌
意降居處水經曰若水出蜀郡旄牛徼外東南至故闗
酈善長注曰按山海經南海之内黒水之間有樹名曰
若木有若水出焉又云灰野之山有樹焉青葉赤華厥
名若木生崑崙山西附西極也淮南子曰若木在建木
西木有十華其光照下地故屈原離騷天問曰羲和未
陽若華何光是也然若水之生非一所黒水之間厥木
所植水出其下故亦受其穪焉若水沿流間闗蜀土黄
帝長子昌意徳劣不足紹承大位降居斯水為諸侯娶
蜀山氏女生顓頊於其野有聖徳二十登帝位承少皥
金官之政以水徳膺厯矣　水經注又云大度水出徼
外至旄牛道南流入于若水又逕越嶲大筰縣入繩山
海經曰巴遂之山繩水出焉東南流分為二其一枝東
逕廣柔縣注於江其一南逕旄牛道至大筰與若水合
自下亦通謂之繩水矣　寰宇記云廢飛越縣本沉黎
之地唐儀鳳四年分漢源於飛越水置縣屬雅州大足
元年屬黎州按志飛越山下有唐時三琱城即三交城
也疑即古飛越縣矣又云唐飛越縣在舊縣西北百里
飛越山下其山兩面接羌夷為沉黎西境要害之所
方輿云漢水發源自飛越嶺寰宇記云漢水在漢源縣
西百二十里從和姑鎮山谷中經飛越縣界至通望縣
合大渡河不通舟船每至春冬有瘴氣中人為瘧疾
志云漢水俗呼流沙河源出越山流經司南二里東入
于江　方輿云廢琉璃城在大渡河南太和五年節度
使李徳裕築以蠻界琉璃溪為名也贊皇又築伏義城
以制大渡清溪之險按今司南九十里有古清溪闗乃
韋臯所鑿以通好南詔者自此出卭部經姚州而入雲
南謂之南路在唐為重鎮焉五代孫樵云田在賔將軍刺
嚴道三年能條悉南蠻亊為樵言曰巴蜀西通于戎南
逼于蠻宜其有以制之者當廣徳建中間西戎飲馬于
岷江其衆如蟻前鋒魁徤皆擐五蜀之甲持倍尋之㦸
徐呼按步且戰且進蜀遇鬭如植横堵羅戈如林發矢
如蝱皆拆刅吞鏃不能斃一戎而况䧟其陣乎然其戎
兵踐吾地日深而疫死者日衆即自度不能留亦輙引
去故蜀人為之語曰西戎尚可南蠻殘我自南康公鑿
清溪道以和羣蠻俾由蜀而貢又擇羣蠻子弟聚于錦
城使習書算業就輙去復以他繼如此垂五十年不絶
其來則其學於蜀者不啻千百故其國人皆習知巴蜀
土風山川要害文皇帝三年南蠻果能大入成都門其
三門四日而旋其所剽掠自成都以南越嶲以北八百
里之間民畜為空加以敗卒貧民持兵羣聚因緣刼殺
官不能禁由是西蜀十六州至今為病自是以來羣蠻
常有屠蜀之心居則息畜聚粟動則練兵講武而又俾
其習於蜀者伺連帥之間隙察兵賦之虗實或聞蜀之
細民苦於重征且將啓之以幸非常吾不知羣蠻此舉
大劍以南為國家所有乎每嵗發卒以戍南者皆成都
頑民飽稻飫豕十九如瓠雖知鉦鼓之數不習山川之
險吾嘗伺其來朔風正嚴緩步坦途日次一舍固已呀
然汙矣而況歴重阻即嚴程束甲而趨㧞㦸而鬬耶加
之為將者刻薄以自入餽餫者縱吏以䑕竊縣官當給
帛則以苦而易良當賑粟則以砂而易粒如此則邊卒
將怨望之不暇又安能殊死而力戰乎此巴蜀所以為憂
也樵曰誠如將軍言茍為國家計者孰若詔嚴道沉黎
越嶲三城太守俾度其要害按其壁壘得自募卒以守
之且兵籍於郡則易為役卒出於邊則習其險而又各
於其部繕相美地分卒為屯春夏則耕蠶以資其衣食
秋冬則嚴壁以俟其冦虜連帥即能督之嵗遣廉白吏
視其卒之有無劾其守之不法者以聞如此則縣官無
餽餫之費奸吏無因緣之盜兵足食給卒胥無怨於將
軍則如之何田將軍曰如此何患遂書以記之按予議
撤威茂戍軍聽其自募實本此䇿而日後有求復者讀
是書庶幾瞭然矣寰宇記云諸葛武侯祠在州城北
三里志云州北三里有武侯城侯築故壘壕塹猶存紹
興中重建侯祠名天威廟又作二室以祀唐韋臯李徳
裕二節使　碑目云黎州西林寺壁間題云回道人日
行一千五百里謁全菴上人不遇而去志云陶道人得
道處在司東北百里獅子山按道人黎州卒盖知龍妖
者詳見畵苑　方輿勝覽云州東十里蘭若寺前有龍
池方廣十數丈池上有龍祠水中有枯楂三株隠然如龍
狀觸之則暴風卒雨變於俄頃嵗旱取湫立應按志
有渥洼池在州之蠻部内池産龍馬其前後之田高腴
可耕疑即此處矣又有馬跑泉相傳肉齒和尚乗白馬
至一山馬渴跑地泉為之湧人稱其地為和尚山云勝
覽以為山在州東南百里與峨眉瓦屋號為三乘山常
現五色毫光也　志云司治五里有卭徠山言卭筰之
人入蜀從此山而來也亦界山矣漢書作郲華陽國志
作崍水經作來開路記作萊其說不同方輿勝覽距州
七十里卭崍闗昔有楊氏婦造閣其上傍有閣道碑水
經注云漢武元封四年以蜀郡西部卭筰縣理旄牛道
天漢四年置都尉主外羌在卭來山表自蜀西渡卭筰
其至嶮有弄棟八渡之難楊母閣路之岨是也　漢書
王陽為益州刺史行部至卭崍九折坂歎曰奉先人遺
體奈何數乘此險後以病去及王尊為刺史至其坂問
吏曰此非王陽所畏道耶吏對曰是尊叱其馭曰驅之
王陽為孝子王尊為忠臣今有祠在山下又有叱馭橋
在司境内太守李石為碑記云九折坂峻絶造天曲廻
九折乃得度其巔九夏凝氷冬絶行迹也　志云卭崍山
靈應將軍洞不知何神有錦文巨蛇蟄其中人恒見之
按九折坂地里諸書以為在百丈驛想必後人移置近
界矣　勝覽云笋筤山在州西北五十餘里有前筤後
筤以山多笋故名春時州人百十為羣入山斸取紹興
間始立笋租以贍學嵗收緡錢八十千土人名為錢筤
山　勝覽又云白崖山在州西北二百五十里山外即
生畨界嶮峻不通人跡志云在西北二十里山之右有
風穴如井不知淺深穴口四圍津津如汗間有氣出騰
空如白雲須臾風起怒號如雷里人見雲即知風氣散
則風定細則風小盛則風猛窒其穴風雖少而民多瘴
開之風如故而瘴亦衰山之北又有穴大如車輪俯而
入其中空濶數十步泉聲琮琤石體凝結其幽致不可
名狀俗呼仙人洞即此　張華博物志云蜀南沉黎髙
山中有物似猴長七尺能人行名曰玃路見婦人輙盜
之入穴俗呼為夜义穴西蕃部落最畏之按寰宇記謂
在漢源縣境或即卭崍山中耶記又謂山峽有一石洞
壁間有夜又像土人祠之號穿崖將軍洞按在今慶歴
鄉　唐李義府奉使招諭有懐贈同行人詩云逺遊冒
險阻深入勞存諭春去辭國門秋還在邊戍軒車行未
返節序催難駐陌上悲轉蓬園中想芳樹蜀山自紛紏
岷水恒奔注臨泛多苦懷登攀寡歡趣永夕飛淫雨崇
朝蒸毒霧不求綏嶺桃寧美卭鄉蒟白狼行欲静驄
馬何常驅願接軺斾塵聨翩來北騖宋知郡余授詩絶
塞卭崍外偏城越嶲東山含初夏雪林偃夕陽風提刑
李師錫詩窮冬按部極西陲鳥道盤空積雪迷報國憂
民寧憚逺萬重山裡到沉黎　寰宇記唐乾元中黎州
所統五十五州皆徼外生獠羈縻而已其名曰羅巖州
索古州秦上州輙榮州劇川州合欽州下蓬州栢坡州博
盧州明川州胣䏢州蓬矢州大渡州米川州木屬州河
東州諾筰州甫嵐州昌明州歸化州象川州藂夏州和
良州和都州附樹州東川州上貴州滑川州北川州古
川州甫蕚州北地州蒼榮州野川州卭陳州貴林州護
川州牒琮州浪彌州郎郭州上欽州時蓬州儼馬州撅
查州卭川州護卭州脚川州開望州上蓬州北蓬州剥
重州久護州瑤劍州明昌州按只五十四州少一州承
舊唐書之誤也時代已逺或鞠為邱墟或荒為部落或
為闗堡别名皆不可攷　經畧志曰黎雅諸夷即天全
六畨諸部散居二州之間者宋時屢為邊患孝宗乾道
四年威州保寜縣探知風流等部欲入抄掠知縣張文
禮閉絶蛇浴山路不許來徃蕃從蛇浴嶺後斫生路至
村攘刼宣撫司委知永康軍李繁等討之蕃部來降十
一月砂平蕃首高志良至碉門互市與居民鬭山鷓不
勝乃詣寨官喻炳陳訴炳决責之志良啣恨去明年正
月來攻碉門制置司遣李俊禦之兵未至志良已有悔
意欲償還所燒廬舍更以錢贖罪守臣不能身任其事
付之兵官兵官既欲邀功而喻炳亦覬報怨遂潛入砂
平焚其屋廬蕃人初皆潛伏官軍乘勢虜掠蕃鳴角聚
衆以出遂失利蕃人追至榮經蘆山而還乾道九年青
羌吐蕃奴兒結等坐黎州負其馬價侵掠安靜寨推官
黎商老等禦之敗死安撫司委鈐轄李彦堅徃援始赴
州悔罪買馬如故十一月復犯安靜至大小壩殺虜軍民
千餘黎州守邵降年及通判吕宜之招卭部川蠻兵併
力擊之乃遁淳熙二年五月奴兒結等同元人漢人詣
州州犒之然以互市久不得通方怨望而白水寨將王
文才又與婚姻誘之搶掠知黎州陸東之計梟文才于
市我明於黎州設安撫司天全六蕃設招討司蓋以夷
治夷之意也自洪武至今邊方以靜雅州所屬與招討
夷人或時有爭訟者蓋境土相連勢使然耳　四夷考
云洪武初黎州長官司土舎馬芍徳征討有功加陞安
撫司以芍徳為安撫副使萬厯十九年副使馬祥無後
其妻瞿氏掌司事取瞿姓子撫之將有他志祥姓土舍
應龍居松坪遂興兵攻城取印畨衆因而乘㑹剽刼于
時㕘將吳文傑方有征東之役移師剿平之二十四年奏
將該司降為土千户所安撫降為千户於司南三十里
大田山壩立千户所俟應龍之子新受承襲司署改為
黎雅遊擊府上七枝編為民户屬大渡河千户所當差
下七枝仍舊屬松坪馬氏約束焉大抵司東三十里為
天冲山險絶無路止通樵採而已唐古木碑所云沉黎
界上山林參天嵐霧晦日者也西二十里為黒崖闗闗
外係本司管轄上七枝等夷又一路由椒子岡至泠磧
寨直抵長河則為大西天烏思藏進貢路南去大渡河
可八十里中立文武銷瘴香樹黒石流沙等堡直抵瀘河
近河有避瘴山夏秋之交境多嵐瘴飛鳶羣集至立冬
前瘴已乃飛去土人避瘴恒以鳶為候故名銷瘴山也
東南則安撫所轄下七枝熟夷之界其名曰落凶曰吽
哄曰沙罵曰俺立曰母姑曰阿輝曰他他又自炒米城
以抵松坪寨連接峨眉凡三百六十里高山峻坂宻樹
深箐為安撫族人居之按九州志黎州石樓之地多長
松不生雜木即松坪寨是也志云司南百里臨大渡河
有韋臯所築要衝城俗呼沙米寨亦作炒米城矣
　　　峨眉
峨眉縣邊隣松坪木𤓰大小赤口等處原設六鄉西南
二面臨夷三十里至高橋十里至土地闗二十里至龍
池塲二十里至大圍闗及中鎮巡檢司五里至鐵索橋
五里至射箭下坪三里至射箭上坪此縣之舊界也
坪外八里至黒龍溪四里至虎皮岡始分兩岐右路由
上馬勝溪至金口厰為卭部司新附籍之民名歸化鄉
有陽化堡設焉由金口厰二十里至楠木園五十里至
天池八十里至萬家石三十里至松坪則黎州土舍馬
應龍所居矣左路由下馬勝溪至古金寺渡中鎮河有
中鎮巡檢戍之又十七里而至太平墩墩又兩岐右路
過楊村行百里乃至玀􁋄玀􁋄亦新附夷種也左路上
蠻鬼岡岡勢險峻樹木叢雜入冬徂春煙霧不收雨雪
層積即夷人亦鮮踪跡又十五里至空木即永寜墩八
里乃至栖雞坪今築平夷堡處城池候館咸備焉由栖
雞五里至泠溪二十里至熱水河十里至四百囤又二
十五里而至西河設有鎮逺墩過墩四十里為殺馬溪
懸崖峭壁中逼河流人過此者兩頭牽索緣索而步至
下山處名為溜馬漕又五十里則木𤓰夷種之巢穴也
木𤓰有二有小木𤓰旁通西赤口去煖歹只二日過木
𤓰橋頭稍前十里為大木𤓰即今三枝降夷處所一枝
凶𤓰一枝匪𤓰一枝卜特𤓰過大木𤓰五十里為利濟
山極高峻與大涼山相接又五十里至大赤口口外則
馬湖之地矣(原闕/)之先分自大赤口凡十二枝膩乃卜
特其最著者世居西河屬馬湖土官安氏鈐轄自改流
日諸𤓰叛入卭部歸嶺氏其地自西河至大小赤口涼
山雪山等處周圍蟠據北連建越西接嘉峨南通馬湖
窟穴蹊徑四藏而八達焉嘉靖末諸𤓰畜牧蕃盛心懷
内擾卭部長官嶺栢已不能馭及死其妻馬氏為政膩
乃虐栢等叛出涼山㑹同西河匪𤓰白禄出沙坪於是
嘉峨犍為一帶鄰邊居民不能安枕建昌上下南三道
督卭部發兵至茜雞坪截殺之我師未集潛從泠溪而
渡直搗茜雞坐制我死命而𤓰鋒於是益熾矣乃議大
征分為建越馬湖中鎮三路而進直搗巢穴𤓰始惶駭
請降㰱血自誓不復反主將檄令各推酋長納貢罷兵
於是凶𤓰推牛撒為長匪𤓰推阿書為長卜特推阿魁
為長愿各約束其部落永作屬夷嵗貢良馬三匹匹輸
三金峨眉縣為進之十三枝𤓰夷積聚虚實牛多不過
六七十頭馬四五十匹羊二三百隻耳嵗費官兵糧餉
三千二百五十兩有奇恢復侵占田地自七盤子至米
麻嶺共四千八百六十四畝嵗徴租可四百四十七石
有畸説者謂其常圖恢復云
　　　雅州
禹貢和夷底績雅安志云和水在州南四十里源出蠻
界羅巖州而入平羌江圖經云和川路在嚴道縣界西
去吐蕃大渡河五日程從大渡河西郭至吐蕃松城四
日程羌蠻混雜連山接野鳥道蟠空不知里數　寰宇
記云雅州管和川夏陽等羈縻四十六州其首曰羅巖
州去當道四百八十里曰當馬三井東鋒名配鉗恭斜
恭畵重羅林籠羊林波林燒龍蓬索古敢川驚川蝸眉
木燭百坡以上十八州去雅州近者四百餘里逺者不
及五百里去羅巖自一里至六十里為極惟當馬去羅
巖二百里焉　曰當品嚴城中川鉗矢昌磊鉗并百頗
會野以上八州去雅州近者二百六十里逺者六百三
十里去白坡近者三里逺者六十里　曰當仁推海作
重禍林諾筰金林平恭布嵐欠馬羅蓬以上十州去雅
州近者五百七十里逺者六百二十五里去㑹野近者
三里逺者六十里通羅巖共三十七州和川路之界也
其次曰論川州去當道五百八十里曰逺南州去讓川
州二十五里至州五百六十里卑盧州去䕫龍州二十里
至州五百六十里䕫龍州去卑盧州二十里至州五百
六十里耀川州去金川州一十五里至州五百六十里
金川州去耀川州一十五里至州五百六十五里東嘉
梁州去金川州二十里至州五百六十里西嘉梁州去
東嘉梁州一十五里至州五百六十五里通論川共九
州夏陽路之界也　寰宇記云貞元中吐蕃七部落來
降界近雅州因安置於和川等路其名曰吐蕃籠官楊
矣蓬貴東君等部落六十人在蠻宿川安置吐蕃業城
首領籠官劉矣本等部落在本部安置吐蕃㑹野首領
籠官髙萬唐等部落在本部安置吐蕃逋租城首領籠官馬
東煎等部落在夏陽路安置吐蕃國師馬定得并籠官馬德
唐等部落在欠馬州安置吐蕃嘉梁州降户首領籠官劉定
等部落在夏陽路安置吐蕃嵬籠城首領鑠羅莽酒等部落
在和川路安置按宋史雅州西山路蠻有部落四十六唐以來皆
為羈縻州太平興國初首領馬令膜等來貢并上唐朝勅
書告身凡七通咸賜冠帶其首領授以官　上南志云雅州
通西番路有三曰靈闗碉門始陽也而碉門最為要害按靈
闗鎮在盧山縣北八十二里蜀都賦廓靈闗而為門是矣四
夷攷云碉門等處安撫司元時設在雅州尋改吐蕃宣慰使
司國初宣慰余思聰王徳貴歸附始降司為州又碉門
百戸所設近天全六番之界所有茶課司以平互市之
官也　志云始陽山在蘆山縣東十里俗呼羅繩山寰
宇記以為䝉山西魏置始陽縣於此楊用修云史記西
南夷傳自巂以東北君長以十數斯筰都最大注斯及
筰都二國名也徙音斯相如難蜀文略斯榆謂斯與楪榆
也此斯即南西夷之徙玉篇作□注狄國夏為防風氏
周為髳漢之賨叟地在蜀之邊也　圖經盧山縣新安
鄉五百餘家獠種也其婦人娠七月而産置兒向水中
浮者取養沉者棄之千百無一沉者長則拔去上齒加
狗牙各以為華飾今有四牙長於猪牙而唇高者别是
一種能食人無長齒者不能食人俗信妖巫擊銅鼓以
祈禱焉　土夷考云榮經縣界懸厓棧道之間有雜道
長官司及飛越廟縣西北有紫眼夷編氓殆半里其地
名紫眼闗與西畨相接廣可四十里袤百里自甕溪飛
水小路直透冷磧畨以上闗堡大渡河官軍戍之東西
峻嶺中流一河大壩筒車等五姓夷結茆以居五姓各
立老人有訟不立公庭惟聽老人處分而已然賦税亦
不後時盖為茶商㨗徑有利存焉正西萬里乾河直通
碉門則天全招討之地矣　陳子昻諫雅州討生羌書
將仕郎守麟臺正字臣陳子昻昧死上言竊聞道路云
國家欲開蜀山自雅州道入討生羌因以襲擊吐蕃執
事者不審圖其利害遂廢梁鳳巴蜒兵以徇之臣愚以
為西蜀之禍自此結矣臣聞亂生必由怨起雅州邊羌
自有國以來未嘗一日為盜無罪受戮其怨必甚怨甚
懼誅必蜂駭西山西山盜起則蜀之邊邑不得不連兵
備守兵久不解則蜀之禍搆矣臣聞吐蕃桀黠之虜君
長相信而多姦謀自敢抗天誅以來向十二餘載大戰
則大勝小戰則小勝未嘗敗一隊亡一矢國家徃以薛
仁貴郭待封為虣武之將屠十萬衆於大非之川一甲
不歸又以李敬𤣥劉審禮為廟廊之宰辱十八萬衆於
青海之澤身為囚虜是時精甲勇士勢如雷雲然竟不
能擒一戎馘一醜至今而闗隴為空今乃欲以李處一
為將驅顦顇之兵將襲吐蕃臣竊憂之而為此㓂所笑且
夫事有求利而得害者則蜀昔時而通中國秦恵王欲
帝天下而并諸侯以為不兼賨不取蜀勢未可舉乃用
張儀計飾美人譎金牛因間以啖蜀侯果貪其利使五
丁力士鑿山通谷棧褒斜置道於秦自是險阻不闗山
谷不閉張儀躡踵乘便縱兵大破之蜀侯誅賨邑滅至
今蜀為中州是貪利而亡此徃事也臣聞吐蕃黠㓂愛
蜀之珍富欲盜之已有日矣然其勢不能舉者徒以山
川阻絶瘴隘不通此其所以頓餓狼之喙而不能竊食也
今國家乃亂邊羌開隘道使其收奔亡之種為嚮導是
以借冦兵而為賊除道舉全蜀以遺之此危道也蜀西
南一都㑹國家之寳庫天下珍貨聚出其中又人富粟
多順江而下可以兼濟中國今執事者乃圖僥倖之利
悉以委身西羌得西羌地不足以稼穡財不足以富國
徒殺無辜之衆以傷陛下之仁糜費隨之無益聖徳又
恐僥倖之利未可圖也夫蜀之所寳恃險者也人之所
安無役者也今乃開其險役其人險開則便冦人役則
傷財臣恐未見羌戎已有姦盜在其中矣徃者益州長史
李崇真將圖此奸利傳檄稱吐蕃欲冦松州遂使國家
盛軍以待之轉餉以備之未二三年巴蜀二十餘州騷
然大弊竟不見吐蕃之面而崇真贓錢已計巨萬矣蜀
人殘破幾不堪命此之近事猶在人口陛下所親知意
者必有姦臣欲圖此利復以生羌為計者哉且蜀人尫
劣不習兵戰一虜持矛百人不敢當又山川阻曠去中
夏精兵處逺今國家若擊西羌掩吐蕃遂能破滅其國
奴虜其人使其君長係首北闕計亦可矣若不到如此
臣方見蜀之邊陲不守而為羌夷所横暴昔辛有見被
髮而祭伊川者以為不出百年此其為戎乎臣恐不及
百年而蜀為戎也
　　　天全六畨招討使司
古氏羌之地晉以前無聞焉宋齊梁土豪迭相雄長名
屬益州西魏為始陽縣地屬䝉山郡後周因之隋初郡
廢屬雅州唐為羈縻州𨽻雅州都督府總志云五代王
孟之間有高曩閣藏楊夾失朶只見二首歸附始置碉
門黎雅長河西魚通寜逺六軍民安撫司宋𨽻雅州元
憲宗時復置六安宣撫司屬吐蕃等處宣慰司後改六
畨招討司又分置天全招討司國初併天全六畨招討
使司𨽻四川都司　其地東西廣百九十里袤二百一
十里東至雅州界五十里西至長河西司百四十里謂
之乾溪南至榮經縣界六十里北至靈闗道及董卜韓
胡百五十里去成都五百四十里為南詔之咽喉轄部
落凡六曰馬村蘓村金村楊村隴東村西碉村或謂六
畨之名始此非五代碉門黎雅等六名也　上南志云
洪武六年詔西夷酋長至京授職賜印因俗為治立都
指揮使司二曰烏思藏曰朶甘指揮使司一隴荅衛也
宣慰司三朶甘及董卜韓胡長河西魚通寜逺也招討
司六萬户府四及别思寨安撫司木瓦都指揮葛剌湯
千户諸部落是為三十六種以時朝貢焉　志云天全
招討司設在碉門城即元之碉門安撫司也中有碉門
百户所屬雅州千户設在正副二招討及朶甘宣慰界
渡河以西又有真官招討司及魚通安撫泠磧十八寨
為三十六種畨夷出入之路　志又云司治有諸葛武
侯廟治東二十里有臥龍山相傳武侯征孟獲駐宿其
上又十里有泉從石龍口噴出謂之龍泉其源發大悲
寺内寺在司東四十里又十里則多功山也昔大禹疏
鑿以通峽水故名志又有鎮西山姜維伯約駐師其下
在司東二百十里又二十里有女城山相傳楊招討家
女將守此壘石為城尚存又有𤣥□白厓皆出聖燈芝
草𤣥□高峻清絶在東南八十里白厓矗立如雪在司
南里餘近白厓又有玉壘窮冬積雪土人以玉堡呼之
圖經自長河西至董卜寨二百餘里皆遶雪山而行路
由打箭爐而進有哈日寺在烏思藏中元世祖欲郡縣
六畨之地以吐蕃僧八思巴為大寳法王帝師領之嗣
者數世其弟子賜號司空司徒國公佩金章玉印前後
相望大寳法王而下有大乘法王闡敎王闡化王護敎
王護法王通謂之烏思藏六畨也以其地連天竺有大
西天小西天之域焉雪山盡處有大鐵圍山山有法佛
徳行剌麻等寺　游梁雜紀云烏思藏所産細畵泥金
水幅佛像銅渡金佛像金塔舍利各色足力麻鐵力麻
氆氌左髻犀角珊瑚唵叭其貢道由董卜韓胡長河西
朶甘思之境自雅州入京大乘大寳二法王差僧徒闡
化闡敎補敎贊善進之　志云天全男不習工藝婦不
事紡績惟以耕種為業畨漢淆居碉房絶嶺治化漸摩
禮義日生　元段平章夫人高招討女也能詞賦其勸
段氏効順息兵一章見詞話中國朝𢎞治間招討高崧
妻楊氏楊顯昭女二十而寡始終不易志詔旌其門又
碉門百夫長姜珏女適於王佐生一女適高昻母子二
人俱早寡從一不變人稱雙節之家盖姜氏女七嵗時
隨母赴京奏茶課因進為宫人七日不樂召其母賞鈔
令引還鄉即適王佐者閨壼節義可謂盛矣惟是二氏
當替襲之期徃徃告訐申勘動煩郡邑由嫡庶之分不
明也如滇之土官宗枝冊貯自藩司則無此事
　
　
　蜀中廣記卷三十五
欽定四庫全書
　蜀中廣記卷三十六
　　　　　　　　　　　　明　曹學佺　撰
　邊防記第六
　　下川南道
叙馬瀘道開府馬湖綂轄叙瀘二衞烏䝉烏撒東川鎮
雄永寧等府司㕘將一員駐劄永寧遊擊一員駐劄建
武寔左右之但永寧者兼貴州迤西等處地方故稱川
貴㕘將云漢書西南夷傳唐䝉至夜郎夜郎旁小邑貪
漢繒帛以為漢道險終不能有也乃且聴䝉約還報以
為犍為郡治道自僰道至牂牁水經若水又東北至犍
為朱提縣西瀘江水酈道元曰朱提山名也應劭曰在
縣西南以氏焉犍為屬國也在郡南千八百許里建安
二十年立朱提郡郡治縣故城郡西南二百里得所綰
堂琅縣西北行上髙山羊腸繩屈八十餘里或攀木而
升或繩索相牽而上緣陟者若將階天又有牛叩頭馬
摶頰坂其艱險如此也　舊志唐置晏髙筠定連蕯鞏
等十四州𨽻戎州都督府唐末廢四州存十州宋神宗
時十州夷内附𨽻瀘川郡前晏髙等州皆在焉元置戎
髙鞏筠連四州𨽻叙州宣撫司至元十三年宣撫使昝
順招諭酋長得蘭紐得貢卧等率衆歸附因設大壩總
管府得蘭紐授都總管得貢卧充同知其羅星長官
以黎川同知李奇為之上下羅計二千户俱得姓者為
之　輿地志曰叙州三路蠻西北曰董蠻正西曰石門
部東南曰南廣蠻董蠻在馬湖江右僰侯國也其酋董
氏南廣蠻在慶符縣石門蕃部與監洮土羌接唐興播
等卞二州之地其人精悍善戰鬭自馬湖南廣諸族皆
畏之葢古浪稽魯望諸部也　志云宋大觀中夷酋羅
永順楊光榮李世恭等各以地内屬詔建滋純祥三州
在慶符縣西元史四十六囤蠻夷所領豕蛾夷地在慶
符南唐定州之支江縣也其長官司在髙縣西三十里
落騷鄉文獻通考云獠蠻不辨姓氏所生男女長㓜次
第呼之其丈夫稱阿謨阿改婦人阿夷阿等之類今稍
從漢俗易為羅楊等姓依樹積土以居其上名曰杆欄
杆欄大小隨其家之口數杆欄即夷之榔盤也制畧如
樓門由側闢構梯以上即為祭所餘則以寢焉又云夷
有姓氏男織班布纒頭衣裳俱如華製行纒以班布為
之女綰髮為髻纒以班帶簮纒用銀兩耳各穿兩孔上貫
釵下貫環富者疊貫之衣尚左袵下著桶裙間以組綵
長覆膝下初娶不論物采惟通媒妁殺牛豕以為禮即
引歸惟老死後方大索婚價飲食喜啖蝌蚪又云僰有
姓氏用白練纒頭衣尚青碧背領袂緣俱刺文繡裳袴
覆滕亦織班帶以為行纒嘗佩雙刀善使勁弩女綰髪
撮髻飾以簮壓衫之前後左右文繡㶷爛長裙細褶膝
以下亦刺文繡行纒雜以青紫出則著單履性淫婚則
論財喪則戚隣咸聚撾鼓作樂至夜男女雜遝自有畨
書卜日不同于中國　李京雲南志云白人者漢武帝
開僰道通西南夷道戎州舊縣是也今轉為白人矣白
人語著衣曰衣衣吃飯曰烟羮茹樵棌曰折薪帛曰羃
酒曰尊鞍䩞曰悼泥墻曰塼垣男女首戴次工製如中
原漁人蒲笠差大編竹為之覆以黒氊親舊雖乆别無
拜跪唯取工以為次男女披氊椎髻婦人不施脂粉酥澤
其髪以青紗分編繞首盤繫裹以攅頂黒巾耳金環象
牙纒臂衣繡方幅以半身細氊為上服處子孀婦出入
無禁居屋多為回簷如殿制食貴生如猪羊雞魚皆生
鹽之和以蒜泥而食每嵗以臘月二十四日祀祖如中
州上冢之禮六月二十四日通夕以髙竿縳火炬照天
小兒各持松明火相燒為戲謂之驅禳　又云土獠蠻
在叙川南烏䝉北皆是男子及十四五則左右擊去兩
齒然後婚娶猪牛同室而居無匕筯手摶飯而食之踏
髙橇上下山坂如奔鹿婦人跣足髙髻樺皮為冠耳墜
大雙環衣黒布衣項帯鑞牌以為飾出入林麓望之宛
如猿猱人死則以棺木盛之置于千仞巔崖之上以先
墮者為吉山田薄少刀耕火種所收稻榖懸於草棚之
下日旋搗而食多以採荔枝販茶為業云　唐書戎州都
督府羈縻州九十有二宋初見寰宇記者合叙瀘只載四十
餘州而已他不可攷樂子正曰羈縻諸州除没落雲南蠻界一
十五州其餘雖有名額元無城邑散在山峒不常其居撫之
難馴擾之易動其為刺史父子相繼無子即以其黨有可者公
舉之或因春秋有軍設則追集赴州著夏人衣服却歸山峒
椎髻跣足或披氊或衣皮從蠻夷風俗無税賦以供官每年
使司須有優賞不拘文法今並存之要知古跡而已　悦州在
戎州南二百十七里管縣六甘泉青賔臨川悦木夷口胡璠
　移州在州西南五百八十七里管縣三移當領河湯
陵　扶徳州唐開元十八年七月割入在東南四百五
十七里領縣三扶徳宋水牱隂　筠州在四百一十七
里管縣八鹽水筠山羅余臨居澄瀾臨崑唐川尋源
連州在州西南四百餘里筠州析出管縣六當為都寧
邏遊羅龍加平清坎　鞏州儀鳯二年開山洞置天寳
元年改為因忠郡乾元元年復為鞏州在南三百十里
領縣五哆樓比邱都善播郎婆婆按即珙縣地鞏州者
今之羅星渡哆樓者今在城之髙樓坊婆婆今江安縣
界之婆婆村比邱今之九塞播郎今貴州界之安靜長
官司都善一名都壇今名梅得此本志所載也　宋州
領縣四户六十九牱龍牱支宋水盧吾輸納半税按髙
縣西五十里有宋水　南州在州西五百三十五里盈
州析出管縣三播政百榮洪瀘　徳州在州南五百六十
四里管縣二羅連萬崖　為州在南四百九十里管縣
二扶僧羅　洛州在南四百二十七里管縣四臨津賓
夷葱藥曾口　志州在西四百五十六里管縣四浮萍
雞惟夷賓河西　盈州在南五百六十七里管縣四盈
州塗賽播陵施燕　獻州在南六百六里管縣七名闕
　武昌州在南一千二百一十七里管縣七洪武羅虹
琅林夷郎來賓羅新綺婆婆　景州在南三百九十六
里管縣七名闕　播狼州在南二百八十七里管縣三
播勝從顔順化右十七州唐時𨽻戎州南廣溪洞獠
協州在州西南八百里天寶中因雲南離叛被破今移
置在西南四百九十三里管縣二名缺　靖州在西南
五百一十里管縣二靖川分協　曲州在西南九百里
天寶中因雲南破移在開邊縣界去縣一百二十七里
管縣二朱提唐興　播陵州在南五百七十七里管縣
二名缺　鉗州在西南四百五十七里元無縣從開邊
縣析出　哥靈州在西南一千四百里管縣三名缺
切騎州在西南一千一百里管縣四栁池奏祿縻託通
識　品州在西南二千三百九十五里管縣三八秤松
花牧口　從州在西南二千六百四十二里管縣六茫
化昆池武安羅林梯山南寧　碾衞州在西南九百九
十七里管縣三名缺　涪州牱違州俱歸馬湖右十二
州管縣三十七唐時在石門路並無税賦供輸相承在
圖經上標名額耳石門今叙州之慶符縣也　長寧州
領縣四户三十八婆員婆居青盧羅門　淯州乆視元
年置領縣二户一十五新定固城　髙州領縣三户二
十一牱巴移甫徙西按長寧㳙州俱長寧地髙州今之
髙縣也　晏州儀鳯三年開生獠置天寶元年改為羅
陽郡乾元元年復為晏州領縣七戸七十七思峨牱隂
新賓扶來哆崗羅陽思晏按興文縣有晏峯即思晏縣
也七縣今為砦矣　定州領縣二戸一十六支江扶徳
按筠連有定川溪舊州治在溪南　薩州儀鳯二年招
生獠置天寶元年改為黄池郡乾元元年復為薩州領
縣三枝江黄池按珙縣圖有薩州即上下羅計納州儀
鳯二年間山洞置天寶元年改為都寧郡乾元元年復
為納州領縣七戸百六十八羅圍播羅施陽羅當羅藍
都寧羅掌邊徼溪洞輸納半税按珙縣有都寧驛與建
武相近　奉州儀鳯二年置領縣三戸三十九牱里牱
巴蓬羅按宋史奉州乃瀘州部西南邊夷　思峨州天
授元年置領縣二戸三十七多溪洛溪按瀘州憲綱有
思峨洞已上供輸㳙井鹽紫竹也　藍州儀鳯二年置
領縣一胡茂　順州載初二年置領縣四戸五十九曲
水順山靈巖來猿以上輸納半税能州大定元年置領
縣二曲水丼泉　浙州儀鳯二年置領縣四浙源越賓
洛川鱗山以上連接黔府生蠻承前不輸税右十三州
唐時𨽻瀘州
　　　建武千户所
春秋僰侯故地漢為西南夷部叛服不常諸葛武侯征
撫之置銅鼔埋鎮諸山稍就帖然唐儀鳯間開拓夷徼
於本部置晏州羅陽郡領七縣宋熙寧間晏州儀夷獻
地𨽻瀘州郡政和間夷卜籠謀叛據五斗壩後據九絲
天險號九絲山都掌元至正間本部歸附陞為戎州綂
轄水都四鄉山都六鄉本朝改州為縣𨽻叙州府水都
則陽順陰逆山都則猖獗日甚先後凡十有二征俱弗
克萬厯元年剿平之用兵九閲月告成事始改戎縣為
興文水都震懼悉歸編户於山都六鄉適中處建武寧
城拓地五百餘里東至永寧宣撫太平長官司八十里
西至珙縣百五十里南至鎮雄府安靜長官司八十里
北至叙府長定縣百五十里設鎮守總兵安邊同知坐
營守備及建武守禦千户所環四山而翠連雲貴襟三
水而清派叙瀘招集流移建學育才夷風丕變矣萬厯
丙申丁酉間虜酋火落赤率其部入冦松潘乃移總戎
之西改設遊擊於建武兵亦移入松而所存無幾焉
武寧蠻好著芒心接離名曰苧綏嘗以稻記年月葬時
以笄向天謂之刺北斗相傳盤瓠初死置於樹以笄刺
之下其後為象臨本志云平蠻城即九絲城壁立萬仭
周圍三十餘里上有九崗四水極廣可以播種僅通一
徑鳥道真天險也去鎮一十五里為左榜山今立頭腰
尾三堡墩矣　大壩總管府元至元十三年蠻夷宣撫
使昝順遣官招諭戎州酋長得蘭紐得貢卧率歛蠻民
歸附十七年朝見遂設大壩總管府得蘭紐授都總管
得貢卧充同知其羅星長官以黎州同知李奇為之上
羅計夷酋得賴阿當以至元十三年歸順授上羅計蠻
夷千户下羅計夷酋得顔箇以至元十三年歸順授下
羅計蠻夷千戸
　　　馬湖府
寰宇記戎州都督更有羈縻州五按即今之馬湖屬也
其在唐或𨽻戎州或𨽻石門路　馴州在戎州西北七
百三十三里管縣五馴祿天池方陀羅藏播騁　騁州
在西一千三十三里領縣二斛木羅相　浪州在西一
千三百四十三里貞元十三年五月十七日西川節度
使韋臯奏置管縣五名缺右三州在馬湖江　滈州在
南九百一十二里管縣三拱平掃空羅空　牱違州在
南九百三里管縣三牱連羅名新戍右二州在石門路
　土夷攷云馬湖即牂牁地也舊有馴浪騁滈牱違五
州屬焉髙州在府東南百里外屬叙州府猶有故址可
㝷而馴浪騁之在西南者計三千里外與建昌卭部相
連漫無所考牱違州亦府西界總之昔為羈縻而已國
初安濟歸附授土知府五傳至安鰲而叛改流官為𢎞
治九年詳靖邊錄中仍以泥溪沐川平夷蠻夷四長司𨽻
之泥溪平夷皆王姓蠻夷文姓沐川悦姓也環而星列
于外萬厯十七年始設屛山縣附郭焉東界叙府百一
十里西界建昌千二百里南界烏䝉百四十里北界犍
為二百里　水經注曰鄨縣故犍為郡治也縣有犍山
晉建興元年置平夷郡有鄨水出鄨邑西不狼山東與
温水合温水一曰煖水出犍為符縣而南入鄨水鄨亦
出符縣南與温水㑹闞駰謂之闞水俱南入鄨邑鄨水
於其縣而東注于延水延水又與漢水合出犍為漢陽
道王莽之新通也按鄨縣半屬平夷地矣　土夷考云
泥溪傍府而居其東西北三面連接烏䝉與玀􁋄雜處
所受田賦與華民一體奉征調可得夷兵三百人受寧
戎巡檢司約束　平夷地土最狹錯於泥溪蠻夷之中
相去各四十里東去泥溪三十里有書樓峯我朝薛文
清公瑄父為平夷司吏目隨任讀書於此　蠻夷司民
少夷多故以名司其夷種有四山龍源青岡黄郎磨坡
等處與建昌烏䝉沙罵接運有征調可得夷兵千設有
檜溪烟溪三堡及龍源巡檢司防守去司治二十里有
水海舊有龍生於水中馬湖得名本此　沐川司東界
宜賓北界犍為南界泥平蠻三司西抵建昌越巂卭部
安邊㕔守備司皆其轄内地故最廣田土亦饒而民狡
好訟離府可三百里過此自西迄北大凉山以外盡皆
夷地文法所不能盡拘耳　安邊㕔在新鄉鎮即賴因
鄉也東接犍為南接本府各二百里西接建昌千三百
里北接大涼山五百里十六年馬湖改流于此建城垣
設安邊同知一員駐劄其間又于烟草峯設守備司以
資彈壓北有水池為後營南有大河壩為前營中有兩
河為中營三營官兵約千四百四十餘人以成犄角之
勢葢于諸夷所出没處扼其吭而守之也其水池一帶
則界老鶯山大河壩一帶則界大涼山雷坡黄郎等處則
界分水嶺庶㡬西陲一雄鎮云
　　　瀘州衛
洪武初調陜西長安衞軍征雲南回使駐守濾州成化
初以都掌之亂遷于宋江渡按在州南百里城週三百
丈去衞南一舍有洞歸堡兩舍有定逺堡三舍有太平
堡東南百里有水峽堡北五十里有江門堡百三十里
有太州堡西北百六十里有三層堡又二十里有渠壩
堡其地東連羅羅羿子北抵九支挫州西通長戎九姓馬
湖建昌南接東川芒部烏䝉烏撒葢西南夷要害之防
也本志東抵永寧衞西至九姓長官司各十里南至太
平長官司五十里北至納谿縣界四十里轄左右中前
四千户所
　　　烏䝉軍民府
古為竇地甸漢為牂牁郡地唐時烏蠻仲牟由之裔曰
阿綂者始遷於此地甸至十一世孫烏䝉始强號烏䝉
部宋時封阿杓為烏䝉王元初歸附至元間置烏䝉路
𨽻烏撒烏䝉等處宣慰司其時李京景山為宣慰副使
兼管軍萬户即著雲南志略者元末彼土有阿普者仕
為總管洪武初招集隣酋效順於是改宣慰司為軍民
府用阿普為土知府設流官通判經厯照磨各一員𨽻
四川布政司屬川南道編户一里而已其人有羅羅夷
人土獠三種錯雜而居男子年十四五則擊去左右兩
齒乃娶出入佩刀相見以去㡌為禮架木為棚以居東
西廣五百一十五里南北袤七百六十里東至烏撒府
界二十五里西至建昌衞界四百九十里南至東川府
界百三十里北至叙州府界六百三十里至成都千三
百里　志云銕爐山在治東三里以形似名涼山在西
百里髙廣千㝷絶頂平曠蠻人避暑之地也雪山有積
雪春夏方消在府西百三十里其西南有撒由河源出
淨山北流與龍洞河合龍洞河在司東北一舍源出石
洞中以為洞者有龍金沙江在西南二百里外源出吐
蕃流入府界與馬湖江合　志又云夷語以五為我以
横為未東二十里即我未山有五峯横列故名　以平
坦為朴窩東南一舍有朴窩葢四望平坦也　以相對
為博特東南十五里有博特山以與府山相對也　以
陡峻為撒途東北八十里一山峻絶故曰撒途山
　　　東川軍民府
古東川甸烏蠻仲牟由之裔罵彈得之改曰那札那夷屬
南詔䝉世隆置東川郡後烏蠻閟畔彊盛自號畔部元
初置萬户府至元中改為閟畔部軍官後改為東川府
𨽻烏撒烏䝉等處宣慰司洪武初仲牟由之裔祿氏設
姑歸附仍授為東川土知府𨽻雲南布政司十六年改
為東川軍民府添流官通判經厯照磨各一員立營長
六頭目九管攝其間𨽻四川布政司屬川南道編户一
里　元志云東川有烏蠻白蠻僰人羅羅四種烏蠻富
而强白蠻貧而弱居多版屋俗尚戰爭類土蕃之風僰
羅通詔之夷人而羅即㸑也性勁而悍摘鬚束髪於頂
覆以白布尖巾衣以氊履以革僰人椎髻披氊戴氊笠
用氊裹其脛躡皮履以貿易為業　東西廣四百二十
里南北袤三百七十里東至烏撒界百二十里西至㑹
川界三百里南至雲南尋甸府界二百二十里北至烏
䝉界百五十里至成都千四十里志云府治在萬額山下山
形上濶下鋭如猪治内有大石如牛卧叩之有聲夷人以為
石鼓也治南有白婆山山頂有四時泉西五十里納雄山夜静
時聞人聲以為神也歲五榖熟必於此告成焉　東川大
王祠䝉氏所建絳雲弄山之神也山髙峻可百里上有十
二峯下臨金沙江在府西南二百里一名烏龍山　金沙
江一名納夷又名黑水源出雲南武定府下流入濟慮郡夷
人鑿木為槽以渡此水牛欄江在治東南三舍源出尋
甸軍民府下流合金沙江江濶水急夷人用藤索横江貫
以木筩過者縳身筩上遊索以濟　土夷攷云嘉靖中土
官禄信長子天恩死天恩妻阿福自掌府事季子天寵以
弟當繼襲有妻設豸與目把私通弑天寵而與阿福爭印
妯娌自相攻殺頗稱多事焉蓋府雖𨽻于蜀川而城郭衙
舍設在滇黔之中道路嶮巇兵馬素强以是為□鷔云
　　　烏撒軍民府
舊名巴凡兀姑後名的巴甸唐時烏蠻之裔孫曰烏㱔
者居此至阿䝉始得巴的甸其東西又有芒部阿晟二
部皆他酋所據宋時烏㱔之後曰折怒者始并其地號
烏撒部元至元中始内附置烏撒路招討司尋改為軍
民總管府又改軍民宣撫司後改烏撒烏䝉等處宣慰
司元末四川分省右丞那者以其地來歸於是烏撒軍
民府以那者知府事𨽻雲南布政司十六年改𨽻四川
設官與烏䝉東川同今土官安氏其裔也　經畧志云
烏撒府編户二里耳而富盛甲於諸夷積累日深有可
慮者其産有刺竹及猿山崖險阨襟帶二湖羊腸小徑
十倍蜀道也　圖經云烏撒之地東西廣四百四十里
南北袤三百五里東至播州宣慰司界二百五十里西
至烏䝉府界百九十里南至雲南霑益州界九十五里
北至芒部府界二百一十里至成都千二百五十里
志云七星闗在府東南百七十里元馮福可詩㸃蒼何
蒼蒼環如西洱河百年雨露恩詎敢煩天戈轅門振烏
撒衣帶踰牂牁巨險久已夷故關尚坡陀云胡七星名
亦復垂不磨　又云東門之外石駝闗有石如槖駝立
闗下又云有老鴉闗善欲闗俱在府東三百里貴州畢
節衛人戍之　志又云東南三里有大隱山東北百四
十里有烏門山兩崖相對如門然東二百里有翠屏山
元何𢎞佐翠屛山詩云俗山如俗人過眼不相揖踞鞍
無好詩羈愁拍胸臆行行見翠屛景意兩相適烟蘿羃
青黛崖嶂剷蒼壁雲霞油然生杉檜森以立鳴禽遞清
響飛泉散珠吸我疑有幽人巖居喜深宻朝飱紫霞英
暮㗖香松實　又云東南百七十里有石洞洞容百餘
人窮處又得石竇遊者以炬不知逺近而出　盤江在
治西百五十里流入叙州養馬川在治東百四十里夷
人牧馬之處一名墅馬川治西一舍有七渡河南三舍
有可渡河西南百十里有九十九渡水
　　　鎮雄軍民府
通志云古為屈流大雄甸昔烏蠻之裔阿綂與其子芒
布居此池其後昌盛因祖名號芒布部宋置西南番部
都大巡檢司元至元中置芒布路𨽻烏撒烏䝉宣慰司
入木朝改為芒部府初𨽻雲南洪武中陞為芒部軍民
府隷四川布政司屬川南道　𢎞治間土官隴慰先娶
水西女冲中生子曰慶與夀繼娶烏撒女冲叔生姦子
隴政既而讐殺水西則為隴夀之助烏撒則為隴政之
黨嘉靖三年慰死嫡子夀繼職庶子政謀夀殺之都御
史王軌奏調官兵擒政及其嫂支祿繫獄死奏改流鎮
雄府設經厯照磨教授各一人立懐徳長官司於却佐
威信長官司於母響歸化長官司於夷良安静長官司
於落角以重慶府通判程洸為試知府明年洸方募民
占種夷田於是水西乗機勾引隴夀之党沙保為亂沙
保者故水西媵奴也與夀部下阿得獅子吼等破府城
逐洸刼其印川貴㑹奏動三省官兵勦之沙保詐稱已
死主者弗察誤以捷聞各陞賞有差七年沙保等復聚
冦掠奏聞㑹議土官土舍或爭襲或讐殺興師問罪甫
定之後建議者即欲改設流官及流官再設而土夷隨
叛殺人奪地比昔尤甚葢作惡者不過一二人今乃以
一二人之惡而遂致改易一府一州拂其本心違其約
信所謂犯衆怒也是以屢勦屢亂而兵革卒無寧日合
無凡有土官惡逆被顯戮者通拘所部頭目令其自保
應立力足以制服夷衆之人或土官之子孫弟姪族人
俱為衆所推服者於是議以隴勝為知府為聘永寧宣
撫奢爵女奢氏為妻更名隴安授女官知府安擒獻沙
保地方頗寧安死子隴清襲清生子來鳯早卒次子來
龍尚幼生母奢氏更名隴髙䕶印撫子而隴清妻者氏
與之爭自把各私所好仇殺二年委官勘處令二婦同
掌兵戈始息及後者氏耄而來龍妻祿氏再贅水西安
堯臣盤據其地印為携去隴不絶如綫萬厯戊申年以
永寧之役堯臣發兵助惡始驅之去而蜀中欲立阿克
黔中欲立普徳相持良乆者氏恐一旦填溝壑乃兩廢
之差官㑹勘以夷漢目把所共願立者為主于是始易
阿破為土知府而堯臣不敢復垂涎矣　圖經云芒布
部廣袤二百七十里東南俱抵烏撒不及三十年以阿
赫關為界西至烏䝉界二百四十里北至珙縣二百二
十里以樂安山為界至成都可千里司北百八十里勿
食料溪源出樂安山也司南二十里外苴斗河源出六
丈箐經七星闗其山川險阨地勢﨑嶇左峙綽忸右繞
硌砌其風俗勁而愚朴而野男業耕稼婦絶粉黛崇信
巫鬼其土産有石𤓰樹生蓏堅如石能已心痛志云芒
部司西南有䑕街其俗夷人毎遇子日則交易於此
又云夷語以首為烏以立為通司北五里烏通山如人翹
首而立故名　以清氣為綽忸司東二十綽忸山有爽
氣也　以松為託以沙石為諾司西南二百里外託諾
河岸側多松栢沙石故名　又有硌砌雄山見通釋
　　　永寧宣撫司
通志云晉置永寧縣屬雲南郡宋及周隋因之唐改置
藺州屬益州宋初州廢為江安合江二縣之境後設永
寧路遷至馬口崖漁漕溪側元因之領筠連州騰川縣
𨽻四川行省尋改軍民宣撫司明玉珍改設永寧鎮邊
都元帥府仍設宣撫司國朝洪武中宣撫使祿照歸附
改為永寜長官司割筠連屬叙州後仍陞宣撫司屬川
南道司治舊在馬口崖即宋乾徳所改也開熈間遷於
界首國初土官禄照因蠻夷千户所舊址遷焉環城皆
山疊翠如屛紅崖鎮北漁溪横南亦山水之滙也　唐
書天寶載伐南詔由西路進起瀘州泝永寧走赤水達
曲靖古味縣也設郵傳自元始志云普市驛在司東五
十里摩尼驛在南九十里為赤水驛又四十里為阿永驛
赤水有衛普市摩尼有千户所皆屬黔　土夷攷云衛西
至納谿縣南至鎮雄府各四百里北至合江縣百六十
里東至播州界二百五十里職官宣撫仍舊加設土官
同知一人流官經厯教授税課局遞運所大使各一人
并九姓太平二長官司編户七里其風俗刻木為信巢
居箐寨不事啇賈惟務農業垂髻跣足懸帶弓弩巴蜀
耆舊志云永寧即古寧州極西南有閩濮鳩獠僄越躶
身毒之民土地沃腴黄金光珠琥珀翡翠孔雀犀象蠺
桑綿絹綵帛文繡又有貊獸食鐡猩猩能言其血可以
染朱罽有大竹名濮竹節相去一丈受一斛許　志云
赤水河源出芒部水腦澗流經司東南遶赤水衛衛東
二十里有雪山窮冬積雪夏至方消　沽溪在司南半
舍源出蠻界流入漁漕溪溪在九姓司東馬口崖下
司北有海漫山延袤八十餘里起伏不絶如海之汗漫
故名西北兩舍有髙瀑自山頂飛來如疋練也西南一
山圓瑩如珠曰西珠山有仙婆墓在西山烏降山下銅
鼓溪崖相傳有女子名滿者有道行及笄不字能前知
吉凶卒葬于此　九姓長官司唐宋以前俱蠻地元立
夷民羅黨九人為總把至元初稱為九姓羅氏黨蠻夷
長官千户國初改九姓長官司編户五里　初宣撫奢效
忠名其妻曰世綂妾曰世續而無子取親枝崇禮者撫
之萬厯十九年世續鴆崇禮據印自官又養水西安彊
臣妻弟阿利為子世綂争之兵連禍結且二十餘年後
以崇禮之弟崇明嗣其官追印畀之而印實為安堯臣
携之鎮雄矣三十五年都司僉書張神武質世續于庭
而印不可得遂拘繫之惡目閻宗傳等請兵水西來襲
永寧城中有備不得志而移禍于摩尼普市二所焚刼
殆盡摩普乃屬黔省怨蜀甚而大中丞喬公惡堯臣之
黨惡也動大兵以驅之詳見鎮雄下藺局亦從此結矣
　
　
　
　
　
　
　
　
　
　蜀中廣記卷三十六
欽定四庫全書
　蜀中廣記卷三十七
　　　　　　　　　　　　明　曹學佺　撰
　邉防記第七
　　上川東
遵義道開府夜郎與總戎同城而居近以建南有事大
將軍移鎮以游擊一員代其他材官將領各有差嵗抽
通省民兵五千名歛其食餉而已説者謂蕩平既乆當
以播供播勿煩内地為也然盈庭不决則任事之難耳
漢書南夷君長以十數夜郎最大在蜀郡徼外其國臨
將牁江江廣數里出畨禺城下按戰國時楚頃襄王將
莊蹻從沅水伐夜郎君至且蘭㭬船于岸而步戰既滅
夜郎國因留王滇池以且蘭有㭬船牂牁處乃改其名
為牂牱牂牱繫船筏也武帝時使唐䝉通夜郎國於是以
夜郎旁小邑立犍為郡戍轉相饟數嵗士罷餓離暑濕
死者甚衆西南夷又數反發兵興擊耗費無功帝患之
使公孫𢎞往視問焉還言其不便乃且罷獨置南夷兩
縣一都尉元狩元年張騫言使大夏時見蜀布卭竹杖
問所從來曰從東南身毒國可數千里得蜀賈人市或
聞卭西可二千里有身毒國于是乃令王然于柏始昌
等間出西南夷往身毒國至滇道皆為昆明所閉莫能
通身毒及南越反上使發南夷兵且蘭君小邑乃與其
衆反漢發巴蜀校尉擊破之遂平南夷為䍧牱郡夜郎
侯始倚南越南越滅恐懼遂入朝封為夜郎王昭帝始
元元年䍧牱談子同並等二十四邑凡三萬餘人皆反
遣水衡都尉發蜀郡犍為兵擊䍧牱大破之後始繒葉
榆人復反鉤町侯亡波率其人擊之有功漢立亡波為
鉤町王至成帝和平中夜郎王興鉤町王禹漏卧侯俞
更舉兵相攻䍧牱太守請發兵誅興等漢以道逺不可
擊遣太中大夫張匡持節和解並不從杜欽説王鳯曰
匡使和解蠻夷王侯不從不憚國威其效可見恐議者
選愞復守和解太守察動靜有變迺以聞如此則復曠
一時王侯得收獵其衆申固其謀黨助衆多各不勝忿
必相殄滅自知罪成狂犯守尉逺藏濕暑毒草之地雖
有孫呉將賁育士若入水火往必焦没智勇亡所設施
屯田守之費不可勝量宜因其罪惡未成不疑國家加
誅陰勅旁郡守尉練士馬大司農先調糓積要害處選
任職太守以秋涼時入誅其王侯尤不軌者即以為不
毛之地亡用之人信不勞中國宜罷郡放棄其人絶其
王侯勿復通如以先帝所立累世之功不可隳壊亦因
宜其萌芽早斷絶之及已成形然後興師則萬姓被害
矣鳯于是薦陳立為䍧牱太守至䍧牱乃從吏數十人
出行縣召興興將數千人往立數責因㫁興頭出曉其
衆皆釋兵降興子邪務收餘兵迫脇旁二十二邑反立
又擊平之　華陽國志元鼎二年開䍧牱郡屬縣十七
戸六萬及晉屬縣四户五千而已公孫述時三蜀大姓
龍傳尹董氏與䍧牱功曹謝暹保郡聞世祖在河北使
使由畨禺江出朝貢世祖嘉之號為義郎按遵義之名
始此方輿云遵義軍俗以射獵伐山為業信巫鬼重謡
祝好詛盟外癡内黠安土重舊凡交易刻木為書契結
繩以為數其桀黠能言議屈服種人者謂之耆老其婚
婣以銅器氊刀弩矢為禮其燕樂以銅鑼鼓横笛歌舞
為樂其所居無城池之固架木為閣聨竹為壁開忩出
箭以備不虞出入佩刀弩自衛至與華人交易畧無侵
犯有禮義之風凡賓客聚㑹酋長以漢為貴其民端龎
淳固以耕殖為業天資忠順悉慕華風矣　寰宇記云
西南諸夷漢䍧牱郡地唐置費珍莊琰播郎䍧夷等州
按播州之名始此其地北距充州百五十里東距辰州
二千四百里南距交州千五百里西距昆明九百里無
城郭散居村落土熱多霖雨稻粟皆再熟無徭役隋大
業末首領謝龍羽據其地勝兵數萬人四夷述云䍧牱
蠻姓謝氏舊臣中國世為本土牧守隋末大亂遂絶唐
武徳二年其酋領謝龍羽遣使朝賀授䍧州刺史封夜
郎公勝兵戰士數萬于是列其地為䍧州屬黔中羈縻
後為正郡　寰宇記云䍧州轄三縣曰建安即州理曰
賓化曰新興其地與播州同唐書武徳二年立充州因
是置播䍧等郡梁氏十道志云開元初猶有此郡後之
郡國記錄乃無此名寰宇又云充州䍧牱都尉居之縣
有梓潼底水思王思渝厯代史云充州在䍧州北百十
里開元二十五年其酋趙君道來朝王建僣偽不通中
國首領五姓龍方張石羅而龍氏最大後唐天成二年
䍧牱清州刺史宋朝化等來朝其後孟知祥據西川復
不通乾徳三年平孟昶五年知西南夷南寧州蕃落使
龍彦瑫等遂來貢詔授瑫歸徳將軍南寧州刺史蕃落
使開寶四年瑫卒子漢瑭嗣詔襲父職太平興國五年
夷王龍瓊琚遣子并諸州蠻七百四十四人以方物名
馬來貢雍熈二年夷王龍漢濬自稱權南寧州事兼蕃
落使遣䍧牱諸州酋長來獻方物名馬并上蜀孟氏所
給符印授漢璿歸徳將軍南寧州刺史其後夷王龍漢
興龍漢􁧴相繼遣使貢方物授􁧴寧逺大將軍封歸化王
景徳四年西南蠻羅甕井都指揮使顔士龍等來貢士龍
種落遐阻未嘗來朝今始至詔館餼賜予如高溪　播州志
云唐末南詔陷播州太原人楊端應募復之遂有其地四傳至
楊眙無子維時宋益州刺史楊延昭之子充使廣西與眙通
譜以其子貴遷後之從狄青南征楊文廣即延昭之孫也
在播州者傳至粲而益大鑑乃其裔云　四夷述云東謝
蠻渠帥姓謝氏南蠻别種在黔州之西數百里地方千里有
酋長即謝元深也其一族不能女自云高姓不可下嫁唐
貞觀三年元深入朝冠烏熊皮冠若今之旄頭以金絡
額披毛帔韋皮行縢而著履時中書侍郎顔師古奏言昔
周武王天下太平逺國歸欵太史乃集其事為王㑹篇今
萬國來朝至如此輩章服實可圖寫今請撰王㑹圖詔從
之開其地為應州𨽻黔州都督府南謝首領謝疆與西謝
蠻憐接與元深俱來朝拜為南夀州刺史後改為莊州是
也其地宜五榖無文字刻木為契散則山谷倚樹為巢居
無賦税之事皆自為生業刀劎不離其身男女椎髻以緋
束之後垂向下冠熊皮披猛獸革南接守宫獠西連夷
子北至白蠻按南夀州即分䍧牱所者或云楚威王時
有莊蹻將甲士二萬人入䍧牱故取莊為州名開元十
道記有此郡額後之志錄并廢元領縣八皆貞觀以來
相次建置永徽以後併省其名曰石牛南陽輕水多樂
樂安石城新安賓化　四夷述又云西趙蠻在東謝之
南并南蠻别種其界山洞深阻莫知里數南北十八日
行東西二十三日行趙氏代為酋長有萬餘戸自古不
臣中國唐貞觀三年遣使入朝至二十一年于此置明
州其地東至夷子西至昆明南至西洱河土俗與東謝
同唐史貞元十三年西南蕃大首領正議大夫檢校蠻
州長史繼襲蠻州刺史資陽郡開國公宋鼎左右大首
領朝散大夫前檢校卭州刺史謝汕右大首領繼襲攝
蠻州巴江縣令宋萬傳界首子弟大首領朝散大夫䍧
牱錄事叅軍謝文經黔中經界招討觀察使王礎奏前
件刺史建中三年一度來朝賀貢方物自後不令隨例
入朝今年懇訴稱與䍧牱同被聲教獨此排擯自慚恥
謹隨䍧牱等朝賀伏乞特賜優諭兼同䍧牱刺史等授
官其䍧牱蠻兩州户口殷盛人力强大鄰側諸畨悉皆
敬憚請比二州每三年一度朝賀仍依䍧牱例輪還差
定以才幹位望為衆所推者充之勅㫖宋鼎已改官訖
餘並依奏　寰宇記曰唐時黔州都督府管播州下五
十三州曰南寧州本清溪鎮唐末置在黔州西南二十九
日行從南寧州至羅殿王部落八日行與雲南接界曰
充州曰琰州曰犍州曰莊州曰明州曰䍧州曰矩州曰
清州凡九州毎年朝貢曰牱州襲州峩州蠻州邦州鶴
州勞州羲州福州鼔州儒州鸞州令州郝州普寧州總
州郍州勲州功州敦州侯州晃州茂龍州整州懸州樂
善州契州添州延州雙城州訓州卿州撫水州思源州
逸州殷州南平州盧州姜州稜州鴻州和武州暉州亮
州凡四十四州洞内羈縻而已　土夷考云東至偏橋
衛南至養龍坑楚黔二省界西至瀘州合江縣北至重
慶府綦江縣俱川省界此今之播州也明興楊鑑率衆
歸附以其地為播州宣慰司授鑑宣慰使領播州餘慶
白泥容山真州重安六長官司草塘黄平甕水三安撫
司自鑑至相十世矣嘉靖十七年楊相父子爭職議勘
相不敢入播客死水西萬厯元年楊應龍襲職即相之
子也世有逆徳應龍淫殺無忌初黄平草塘白泥餘慶
重安五司凡承襲表箋須宣慰司印文乃達往往索賄
無厭此釁端所由起又其地有七姓之民應龍寄以腹
心七姓又藉龍為奇貨縻費金錢累巨萬乆之龍覺其
欺乃稍稍收其權遂交讐怨七姓叩閽鳴寃且反噬龍
矣應龍娶妻張氏失寵其族弟瑞龍聘田氏應龍强委
禽焉萬厯十五年田氏生子方彌月與應龍在室共語
族弟繼龍偶入戸遁去應龍見而立斬之田氏曰妾非
張何例視我應龍怒曰我不殺此奴今效尤耶乃立殺
張首併剮張之母等張闔族奏應龍殺妻併妻母兄弟
等命下川貴勘處應龍初亦抗拒不出已聞議撫乃俛
首出聴勘勘龍革任罰贖金四萬免死㑹朝鮮告急應
龍計以征倭贖前愆朝廷可其奏遂得解網然疑畏日
甚進退維谷二十三年應龍子以贖金未完死渝州獄
中應龍率蠻兵駈僧千餘至發喪二十六年托獻大木
所過無不殘滅朝議應龍雖經勘問皆務姑息非鎮攝
蠻夷之策於是天子赫然震怒命將興師大集三省之
兵猛將謀臣星聚雲合而又特遣總制侍郎邢玠徃臨
之貴州支可大撫湖廣江鐸撫偏橋李化龍總督川貴
湖廣之師㑹軍重慶府二十七年正月進兵六月初六
日破海龍囤二十一日俘入重慶死于途事平剖播為
二四川遵義府屬三縣一州貴州平越府屬四縣一州
改流設官詳平播全書中　土夷攷又云播州長官司
治附郭長官王姓其地左抵永安驛右抵海龍囤間雜
楊氏腹裏播事訌長官王積祿甘為應龍死黨亦其勢
不得不爾今多屬遵義縣夷漢民各半　餘慶長官司
在司南百六十里元至正間毛岊從宣慰楊加禛征蠻
有功授校尉本部長官後改為餘慶州俾毛氏世為土
知州本朝仍為長官司其地接連播州七牌苖巢左抵
湄潭右抵雍水上達烏江下至岑黄於播最近楊氏不
靖毛匪寧宇焉蕩平後改餘慶縣屬貴州平越府　白
泥長官司在司東南三百里宋景定中楊萬從征入播
蠻有功授白泥長官元改為白泥州本朝復改長官司
其地上抵草塘下抵偏橋鎮逺帶其左黄平列其右土
田濶饒士馬强健實甲諸司與楊氏不睦七姓之一也
　容山長官司在司東三百二十里長官張姓其地界
湖貴間於八司中獨為外服溪山荒曠土田鹵瘠中國
商販不到其人以獵射為生以刼殺為業自嘉靖間為
臻洞苗所殘破數十年來民夷□鷔土田荒蕪長官不
能治也舊有湄潭驛蕩平後改湄潭縣屬貴州平越府
　真州長官司今改真安州詳見名勝　重安長官司
在司東南四百里宋元黄平府地國初頭目張佛保招
撫苗蠻有功授正長官馮鐸從宣撫楊鑑征麻哈有功
授副長官多生苗去播最逺原屬黄平故知有黄平不
知有播圖經其地東至宣化司界北至楊義司界各二
十里南至凱里司界十里西至清平縣界五里　草塘
安撫司在司東二百二十里介甕水黄平之間其地環
江土饒裕頗有華風宋咸淳間有雲南貴者商賈入滇
因邊警投楊宣慰邦憲為頭目元世祖時雲貴孫邦佐
有戰功授都匀軍民府知府始有草塘地國初宋顯威
從楊鑑歸附改授安撫其地東至黄平司椒溪暖水界
西至髙平甕水二司界南至平越衛界北至播州楊梅
浪于界　黄平安撫司在司東南三百里舊為黄平府
實楊鎮子孫世守之元世祖時黄平蠻叛楊宣慰漢英
討平其將羅季明功多遂以土授羅氏改𨽻播州洪武
初羅鏞從楊鑑歸附授黄平安撫其地廣饒險固有城
垣足據扼雲貴之門戸為諸司之襟帶葢西南一要境
舊設通判一員摠轄諸司又設千户所駐劄司城聴通
判調用城中夷漢雜處昔楊酋不道首與為難者也其
地東至湖廣偏橋衛五十里西至貴州平越衛南至清
平衛各三十里北至白泥司界百五十里蕩平改黄平
州　甕水安撫司在司東一百二十里宋紹興間開設
長官猶姓景定中進士猶道明播人葢其族也洪武初
猶恭歸附授安撫宻邇于播亦與楊酋交惡其地東至
播四牌界二十里西至黄灘闗十五里南至水西界二
十里北至麻子水界二十里蕩平改甕安縣屬平越府
　
　
　
　
　
　
　
　
　蜀中廣記卷三十七
欽定四庫全書
　蜀中廣記卷三十八
　　　　　　　　　　　　明　曹學佺　撰
　邊防記第八
　　上川東
　　　南平　平茶　邑梅　酉陽
史記髙帝為漢王發夷人還伐三秦秦地既定乃遣還
巴中復其渠帥羅朴昝鄂度夕龔七姓不輸租税餘戸
乃嵗入錢口四十宋史渝州蠻者古板楯七姓蠻唐之
南平獠也其地西南接烏蠻昆明哥蠻大小播州部族
數十居之治平中熟夷李光吉梁秀等三族據其地各
有衆數千家間以威勢脅誘漢戸有不從者屠之没入
土田往往投充客戸謂之納身税賦皆里胥代償藏匿
亡命數以其徒偽為生獠刼掠邊民官軍追捕輒遁去
習以為常宻賂黠民覘守令動靜稍築城堡繕器甲逺
近患之熈寧三年轉運使孫固判官張詵使兵馬使馮
儀弁簡杜安行圖之以禍福因進兵復賓化砦平蕩三
族以其地賦民凡得租三萬五千石絲綿一萬六千兩
以賓化砦為隆化縣𨽻涪州建榮懿扶歡兩砦其外銅
佛壩者𨽻渝州南川縣地皆膏腴自光吉等平他部族
據有之朝廷因補其土人王才進充巡檢委之控扼才
進死部族無所綂數出盜邊朝廷命熊本討平之建為
南平軍以渝州南川涪州隆化𨽻焉　渝州志云黔涪
徼外有西南夷部漢䍧牱郡唐南寧州䍧牱昆明東謝
南謝西趙充州諸蠻相為聨屬宋初以來有龍蕃方蕃
張蕃石蕃羅蕃者號五姓蕃皆常奉職貢受爵命治平
四年十二月知靜蠻軍蕃落使守天聖大王龍異閣等
入見詔以異閣為武寧將軍其屬二百四十一人各授
將軍及郎將熈寧元年有方異□三年有張漢興各以
方物來獻授異□靜蠻軍漢興捍蠻軍並節度使六年
龍蕃羅蕃方蕃石蕃八百九十人入覲貢丹砂氊馬賜
袍帶錢帛有差其後比嵗繼來龍蕃衆至四百人往返
萬里神宗憫其勤詔五姓蕃五歲聴一貢人有定數無
輒增及别立首領以息公私之擾命宋敏求編次諸國
貢奉錄客省四方館撰儀皆著為式元豐中張蕃乞添
貢奉人至三百詔不許故事以七十人為額不許七年
西南程蕃乞貢方物願依五姓蕃例注籍從之元祐二
年西南石蕃石以定等齎表自稱西平州武聖軍禮部
言元豐著令以五年一貢為限今年限未及詔特令入貢
五年八年紹聖四年龍蕃皆貢方物龍氏於諸姓為最
大其貢奉尤頻數使者但衣布袍至假伶人之衣入見
葢實貧陋所兾者恩賞而已元符二年又有牟為蕃入
貢詔以進奉人韋公憂憂市公利等為郎將諸蕃部族
數十獨五姓最著程氏韋氏比附五姓號西南七蕃云
　　　酉陽宣撫司
隋圖經集語云黔中是武陵郡酉陽也按漢酉陽在今
溪州大鄉界與黔州約相去千餘里今之三亭縣西百
九十餘里别有酉陽城乃劉蜀所置非漢之酉陽也貞
觀地志言劉蜀所置酉陽為漢酉陽葢誤認漢涪陵之
地也　寰宇記云酉陽古蠻夷地春秋屬楚地秦昭王
取之𨽻黔中郡漢以酉陽縣地置武陵郡尋置䍧牱郡
呉分置黔陽郡隋以縣屬巴東郡唐武徳初徙縣治務
川四年招慰司冉安昌以務川當䍧牱要路須置郡以
撫之復於縣理置務州領務川涪川扶陽三縣至貞觀
元年以廢夷州之伏逺寜夷思義髙富明陽丹川六縣
廢思州之丹陽城樂感化恩王多田五縣來屬其年省
思義明陽丹川五縣二年又省丹陽一縣四年改務州
為思州以界内思卭水為名其年以涪川扶陽二縣八
年又以多田城陽二縣俱割入費州又廢感化縣十年
又以髙富縣割入黔州十一年又省伏逺縣但領務川
思王寧夷三縣開元四年又以州東立思卭縣二十五
年割寧夷縣夷州天寶元年改為寧夷郡乾元元年復
為思州黄巢之亂酉陽蠻叛駙馬冉人才征之有功留
守其地五代時中國無主冉氏遂據之按志宋正和六
年復于務川縣置思州領縣三酉陽𨽻焉復陞為州知
州冉守忠善於撫字酉人懐之元季冉氏世知本州明
玉珍僣據以酉陽州為沿邊溪洞軍民宣慰司國朝洪
武初冉如彪納土歸附仍為酉陽州後陞為酉陽宣撫
司令冉氏子孫世襲領石耶洞長官司永樂中改𨽻重
慶府建立學校俾漸華習三年入覲十年大造略比諸
郡縣　志云司西北百八十里酉陽山入黔江縣界郡
國志云小酉山入龍標界即王昌齡謫處也水經注云
酉水北岸有□陽縣許慎曰温水南入□葢鄨水以下
津流注之通稱故縣受名焉西鄉溪口在遷陵縣故城
上五十里左合酉水酉水又東際其故城北又東逕酉
陽故縣南而東出也兩縣相去水道可四百許里於酉
陽合志云司東南九十里三江山江源出酉陽與小溪
㑹合平茶水東注辰州大江　其地廣袤七百里東至
保靖宣撫司界西至彭水縣界南至平茶長官司及思
南沿河界各三百里北至大田軍民千户所界四百里
當思南之要衝接荆湘之邊境山磎阻深易為憑藉古
號難治人分三種曰犵獠曰冉家曰南客暖則捕獵山
林寒則散處巖穴借貸以刻木為契婚姻則累世為親
編戸十三里其屬有九溪十八洞蠻惟是九江後溪西
南一帶近為鎮筸苗殘破境土日削莫克恢復常告急
于我焉　石耶長官司酉陽屬地也先朝自宋楊昌安
者竊據其地昌安太原楊業之裔宣和間征伐有功蠻
人畏服因世為石耶土知府洪武初楊金隆歸附改立
長官司設長官二員皆楊氏世職别設流官吏目一員
主其租税附庸酉陽覲貢不親至京師人織斑布以為
衣佩長刀而捕獵編戸二里鎮蠻洞而帶五溪連黔彭
而接荆楚東至石凱子界西至平茶司界南至邑梅沙
子凹北至酉陽石閑囤與鎮筸苗密邇地勢孤懸不減
于二酉也　志云石耶人呼石版為巴□治南一里巴
□山言此山多版石也又二里有石崖土人呼為密那
厓厓下有洞世傳有道人修行其中每以餅餌獻遊者
在洞中猶見熟麵持出洞外則石矣
　　　平茶長官司
秦屬黔中郡三國屬呉為黔陽縣地隋屬巴東郡唐武
德初屬思州天寶間屬寧夷郡五代䧟于番宋政和間
始得其地置平茶洞元初改溶江芝子平茶等處長官
司𨽻思州安撫司以其地授楊大雷為土知府洪武間
楊抵剛歸附改授長官司𨽻酉陽宣撫後改𨽻渝州覲
貢賦税大畧與酉陽同編户三里所屬有五種夷言語
侏離性好捕獵火炕焙榖野麻緝布巫禱治病歌唱送
殯號為南客　其地廣袤一百二十里東至石耶長官
司界一十里西至貴州烏羅長官司界一十里南至銅
仁府界一百里北至酉陽宣撫司界五十里以二酉為
籓籬石耶為襟帶也　志云治南諸葛洞相傳武侯征
九溪蠻信宿洞中石床存焉又云侯於洞中以一握粟
秣馬化為石粟至今神之西三十里白歲山髙聳挿天
土人言此山白則有年積雪為白也山之水一流入東
南名哨溪以溪聲如鳴哨一流入西南為滿溪以其水
常溢不流治北有髙秀山丹崖翠壁如畫圖土夷攷所
謂地多秀山聳挿翠雲者矣其人驍悍善戰萬厯初年
馬湖之役長官楊光祖之功為多
　　　邑梅長官司
宋末太原楊光甫據其地元改為拂鄉洞以楊氏為土
知府明玉珍僣據改為邑梅沿邊洞軍民府洪武初楊
金奉歸附立為長官司編戸五里初𨽻酉陽永樂初改
𨽻渝州　其地廣九十里袤三百三十里東至湖鎮溪
千戸所界七十里西至貴州烏羅長官司界二十里南
至平頭著可長官司界一百里北至酉陽宣撫司界一
百三十里其人語異蠻音衣穿斑布用木浪槽為臼而
舂稻粱􁏏苦蒿水代鹽而鮓宿肉婚婣以牛隻為等疾
病以巫祝為醫競私鬬昧公義雖有勇敢徒以偕亂然
不能禁筸苗之蠺食也　志云司西南六里夀山林木
叢茂屹立層漢蒼烟翠靄四時不凋東三里黄牛山相
傳土官楊四舟髙殿始自烏羅過此見土地膏腴宜耕
稼因喜椎黄牛以享衆故名司南八里有韭山昔人遺
韭于山顛因蕃衍生韭長丈餘四時皆有土民米食之
西北二十里凱歌河行者至此必謳而渡俗呼凱過河
河干有凱子寨焉
　
　
　
　
　
　
　
　
　
　
　蜀中廣記卷三十八
欽定四庫全書
　蜀中廣記卷三十九
　　　　　　　　　　　　明　曹學佺　撰
　邉防記第九
　　下川東道
　　　石砫宣撫司
秦屬黔中郡漢置䍧牱郡晉析為夜郎郡寰宇記夜郎郡
有且蘭縣漢武時使發南夷兵征南越且蘭不從乃反漢發巴
蜀校尉擊破之遂平南夷以為䍧牱郡樂史註云今涪州之義泉
郡也後周於石砫地置施州唐改為清江郡方輿勝覽施州
東晉末旦兀誕竄太陽蠻中築城臨施水號施王城子孫
襲王至後周保定初平之以其地置施州而清江郡𨽻焉州
乃施王之餘址故以為名尋改為亭州又改為庸州又為清
江郡恭帝復置施州土夷攷唐改施州為清江郡宋改清
江為南賔縣按唐武徳二年分浦州武寧縣西界置南賔縣
屬忠州也武寧今改巡檢司在司北百里外　志云司
東北百四十里有山形如張葢俗曰石凉傘即石幢之
説也按寰宇記䍧州有建安縣漢䍧牱郡也有髙連石
門四十九頭木𤓰諸山有古䍧牱郡城華陽國志云䍧
牱郡上當天井故多雨潦今有古城在郡西即漢天復
之時所保於此有石潼關華陽國志云且蘭縣西南有
地名石潼闗柱蒲闗漢書亦云䍧牱郡有柱蒲闗石砫
之名本此　志云司治南百五十里大峯門山兩崖壁
立中通行人有古壘按方輿勝覽東門山在歌羅寨西
北五十里東即夜郎故地古來夷夏分界入貢之門戸
也又云竹主祠在歌羅寨西北五十里東門山崇寧間
賜靈恵廟額歌羅寨本夜郎縣唐置珍州乾徳四年蠻
酋珍州刺史田景遷内附納土以酉江為界自是酉江
以北所謂夜郎縣故地盡入施州矣竹王即夜郎侯也
勝覽又云施州驛北有馬公泉未詳志云司西北二百
里外有馬頭山山頂有馬黄廟祝馬伏波黄山谷處葢
山谷入黔州安置取道施州故人慕而祠之　其封域
東至黔江縣界二百里西至酆都縣界南至武隆縣界
各百七十里北至忠州界百二十里編戸三里其民悍
而好鬭兵馬稱强間有所調遣輙踴躍趨赴輿地紀勝
云施之地雖雜夷落猶近華風故鄉音則蠻夷巴漢言
語相混其山岡砂石不通牛犂唯伐木燒畬以種五榖
隆冬可單盛夏可裌矣　方輿考云施州蠻者䕫路徼
外熟夷葢唐彭水蠻也咸平中施蠻嘗入冦詔以鹽與
之且許其以粟轉易蠻大悦自是不為邉患後因饑又
以金銀倍實直質于官易粟官不能禁熈寧六年詔施
州蠻以金銀質來者估實值加七年不贖則變易之著
為令熊本經制淯井事蠻酋田現等内附施黔比近蠻
子弟精悍戰鬭趫捷朝廷嘗團結為義勝軍其後瀘州
淯井石泉蠻叛皆獲其用　夣溪筆談忠萬間夷人祥
符中嘗冦掠邉臣務懐來使人招其酋長祿之以劵粟
自後有效而為之者不得已又以劵招之其間紛爭者
至有自陳其人纔殺掠人遂得一劵凡殺兵民倍之互
相計較為冦甚者則受多劵熈寧中㑹之前後凡計四
百餘劵子孫相承世世不絶因其為盜悉誅鋤之罷其
舊劵一切不與自是夷人畏服不復犯塞　渝州志云
宋景定中蠻酋大蟲馬什用同向士壁率師大敗元兵
繼平九溪洞夷授鎮國上將軍領銅牌鐵印石砫安撫
司大使世守其土元改石砫軍民府尋陞安撫使司後
以生夷作亂為定虎什用獲受賞改陞石砫宣撫使司
明玉珍僣據時為先納牌印授石砫安撫司國朝洪武
七年克復安撫使馬克用出降次年陞石砫宣撫管轄
土民世襲𨽻重慶嘉靖四十二年改𨽻䕫州　土夷考
云施州忠路安撫司本石砫馬氏姻戚因争邉界搆殺
不休葢馬氏内不和於妻子外不睦於族人讐殺訐奏
動尋干戈非一日矣近又與其同知陳思虞訐奏繫䕫
獄中未結　經畧志云重䕫二府所轄播酉石砫等土
司及黔江武隆彭水忠涪建始奉節巫山雲萬等十州
縣皆稱關徼與湖廣施州衛所轄散毛施南唐崖忠路
忠建忠孝容美等土司之地鷄鳴相聞犬牙交制𢎞治
元年於達州設兵備副使綂轄重䕫黔江等地及湖廣
瞿塘施州等衛所正徳間藍鄢作亂調各土司征勦因
而覘知蜀道險易居民村落不時出没行刼施衛官旗
貪其子女財帛之遺相與表裏為姦違例婚媾故諸夷
得逞焉嘉靖十年於黔江千戸所散毛宣撫司中界設
立老膺等三闗五堡二十年川湖㑹題設九永守備官
一員於施衛駐劄俾其約束兩省徼上夷司川湖守廵
得胥節制之　北史後周恭帝二年巴西人譙淹扇動
羣蠻以附梁蠻帥向鎮侯向白虎等應之向五子王又
攻䧟信州田烏度田唐等抄斷江路文子榮復據荆州
之政陽郡自稱仁州刺史并隣州刺史蒲微亦舉兵逆
命詔田弘賀若敦潘和李遷哲等討破之周武成初文
州蠻叛州軍討定之尋而冉令賢向五子王等又攻䧟
白帝殺開府楊長華遂相率作亂前後遣開府元契趙
剛等總兵出討雖頗翦其族類而元惡未除天和元年
詔開府陸騰督王亮司馬裔等討之騰水陸俱進次于
湯口先遣喻之而令賢方增浚城池嚴設扞禦遣其長
子西藜次子南王領其支屬於江南險要之地置立十
城遠結涔陽蠻為其聲援令賢率其卒固守水邏城騰
乃總集將帥謀進趣咸欲先取水邏然後經畧江南騰
言於衆曰令賢内恃水邏金湯之險外託涔陽輔車之
援兼復資糧充實器械精新以我懸軍攻其嚴壘脫一
戰不剋更成其氣不如頓軍湯口先取江南剪其毛羽
然後遊軍水邏此制勝之計也衆皆然之乃遣開府王
亮率衆渡江旬日攻拔其八城凶黨奔散獲賊帥冉承
公并生口三千人降其部衆一千戸遂簡募驍勇數道
分攻水邏路經石壁城險峻四面壁立故以名焉唯有
一小路緣梯而上蠻蜑以為峭絶非兵衆所行騰被甲
先登衆軍繼進備經危阻累日乃得舊路且騰先任隆
州總管雅知其路蠻帥冉伯犂冉安西與令賢有隙騰
乃招誘伯犂等結為父子又多遺錢帛伯犂等悦遂為
鄉導水邏側又有石勝城者亦是險要令賢使其兄龍
真據之騰又密告龍真云若平水邏使其代令賢處之
龍真大悦遣其子詣騰乃厚加禮接賜以金帛蠻貪利
既深仍請立効乃謂騰曰欲翻所據城恐人力寡少騰
許以三百兵助之既而遣二千人銜枚夜進龍真力不
能禦遂平石勝城晨至水邏蠻衆大潰斬首萬餘級令
賢遁走而獲之司馬裔又别下其二十餘城獲蠻帥并
三公等騰乃積其骸骨於水邏城側為京觀後蠻蜑望
見輙大哭自此狼戾之心輟矣時向五子王據石墨城
令其子寳勝據雙城水邏平後頻遣喻之而五子王猶不
從命騰又遣王亮屯牢坪司馬裔屯雙城以圖之騰慮
雙城孤峭攻未可拔賊若委城遁散又難追討乃令諸
軍周廻立柵遏其走路賊乃大駭於是縱兵擊破之禽
五子王於石墨獲寶勝於雙城悉斬諸向首領生禽萬
餘口信州舊居白帝騰更於昭烈故宫城南八陣之北
臨江岸築城移置信州又以巫縣信陵秭歸並築城置
防以為襟帶焉天和六年蠻渠冉祖憙冉龍驤又反詔
大將軍趙閻討平之自此羣蠻懼息不復為冦
　
　
　
　
　
　
　
　
　
　
　
　
　
　蜀中廣記卷三十九
欽定四庫全書
　蜀中廣記卷四十
　　　　　　　　　　　　明　曹學佺　撰
　邉防記第十
　　川北
　　　板楯蠻
華陽國志秦昭襄王時白虎為害自秦蜀巴漢患之秦
王乃重募國中有能煞虎者邑萬家金帛稱之於是夷
朐䏰廖仲藥何射虎秦精等乃作白竹弩於髙樓上射
虎巾頭三節白虎常從羣虎瞋恚盡摶煞羣虎大呴而
死秦王嘉之曰虎厯四郡害千二百人一朝患除功莫
大焉欲如要王嫌其夷人乃刻石為盟要復夷人頃田
不租十妻不筭傷人者論煞人者顧死倓錢盟曰秦犯
夷輸黄龍一雙夷犯秦輸清酒一鍾夷人安之漢興與
閬中范目從髙祖定秦有功髙祖因復之專以射白虎
為事戸歲出賨錢口四十故世號白虎復夷一曰板楯
蠻今所謂弜頭虎子者也順桓之世板楯數反太守蜀
郡趙温恩信降服於是宕渠出九穗之禾朐䏰有連理
之木光和二年板楯復叛攻害三蜀漢中州郡連年苦
之遣御史中丞蕭瑗督益州兵討之連年不克天子欲
大出軍時征役疲弊問益州計曹考以計畧益州計曹
椽程包對曰板楯七姓以射白虎為業立功先漢本為
義民後除徭役但出賨錢口嵗四十其人勇敢能戰昔羌
數入漢中郡縣破壊不絶若線後得板楯來虜彌盡號
為神兵羌人畏忌傳語種輩勿復南行後建寧二年羌
復入漢牧守遑遑復賴板楯破之若微板楯則蜀漢之
民為左衽矣前車騎將軍馮緄南征雖授丹陽精兵亦
倚板楯近益州之亂朱龜以并凉勁卒討伐無功太守
李顒以板楯平之忠功如此本無惡心長吏鄉亭更賦
至重僕役過於奴婢箠楚隆於囚虜至乃嫁妻賣子或
自剄割陳寃州郡牧守不理去闕庭遥逺不能自聞含
怨呼天叩心窮谷愁於賦役困乎刑酷邑役相聚以致
叛戾非有深謀至計僣號不軌但選明能牧守益其資
榖安便賞募從其利隟自然安集不煩征伐也昔中郎
將尹就伐羌擾動益部百姓諺云㓂來尚可尹將殺我
就徵還後羌自破退如臣愚見權之遣軍不如任之州
郡天子從之遣太守曹謙宣詔降赦一朝清戢按此蠻
北道巴渠間常有之　寰宇記云漢末天下亂自巴西
之宕渠遷于漢中楊車坂抄掠行旅號為楊車巴魏武
剋漢中李特祖將五百家歸之魏武又遷于略陽北復
號之為巴氐也　後漢書云板楯蠻其在黔中五溪長
沙間則為盤瓠之後其在峽中巴梁間則為廩君之後
按杜光庭錄異記李特字元休廩君之後昔武落鍾離
山崩有石穴二所一赤如丹一黑如漆有人出於赤穴
者名務相姓巴氏有出於黒穴者凡四姓皥氏焚氏栢
氏鄭氏五姓偕出争長於是務相約以劍刺穴能著者
為廩君四姓莫著而務相之劍懸焉又以土為船雕畫
之而浮水中曰若其船浮者為廩君務相船又獨浮於
是遂稱廩君乗其土船將其徒卒當夷水而下至於鹽
陽鹽水神女子止廩君曰此魚鹽所有地又廣大與君
俱生可止無行廩君曰我當為君求廩地不能止也鹽
神夜從廩君宿旦輙去為飛蟲諸神皆從其飛蔽日廩
君欲殺之不可别又不知天地東西如此者十日廩君
即以青縷遺鹽神曰嬰此宜之與汝俱生不宜將去汝
鹽神受而嬰之廩君至碭石上望膺有青縷者跪而射
之中鹽神鹽神死群神與俱飛者皆去天乃開𤣥廩君
復乗土船下及夷城夷城石岸曲泉水亦曲望之如穴
狀廩君歎曰我新從穴中出今又入此奈何岸即為摧
廣三丈餘階級相承廩君登之岸上有平石長五尺方
一丈廩君休其上投䇿計算皆著石焉因立城其旁而
居之其後種類遂繁秦并天下以為黔中郡薄賦歛之
嵗出錢四十萬巴人呼賦為賨因謂之賨人也王維送
李梓州詩賨女輸橦布本此獠葢南蠻之别種初出自
梁邑之間自漢中達于卭筰川洞之間所在皆有俗多
不辨姓氏又無名字往往推一酋帥為主亦不能逺相
綂攝父死則子繼若中國之貴族也獠王各有鼔角一
雙使其子弟自吹擊之按蜀本無獠李勢時諸獠始出
巴西渠川廣漢陽安資中犍為梓潼山谷間十餘萬落
攻破郡縣為益州大患自桓元子破蜀之後力不能制
又蜀人東流山險之地多空獠遂挾山傍谷與夏人參
居近者頗輸租賦在深山者仍不為編戸至梁武帝梁
益二州嵗嵗伐獠以自禆潤公私頗藉為利後魏正始
初梁將夏侯道遷舉漢中附魏魏遣尚書邢巒為梁益
二州刺史以鎮之其後以梁益二州控攝險逺乃立巴
州以綂諸獠後以巴酋帥嚴始興為刺史又立隆城鎮
管獠二十萬戸所謂北獠是也嵗輸租布魏明帝孝昌
中據城叛梁益二州遣將討之攻䧟巴州執始興斬之
後梁益入梁自此又屬梁矣後周武帝平梁益之後令
所在撫慰其與華人雜居者亦頗從賦役然天性暴亂
旋致擾動每嵗命隨近州鎮出兵討之獲其人以充賤
𨽻謂之壓獠焉復有商旅往來亦資以為貨公卿逮於
民庶之家有獠口者多矣然其種類滋蔓保據巖壑依
林走險若履平地性又無知殆同禽獸諸夷之中最難
以道義招懐也依樹積木以居其上名曰干欄干欄小
大隨其家口之數好相殺害多仇怨不敢逺行性同禽
獸至于忿怨父子不相避惟手有兵刃者先殺之若殺
其父走避于外求得一狗以謝其母然後敢歸毋得狗
謝不復嫌恨若報怨相攻擊必殺而食之遞相刼掠不
避親戚賣猪狗而已亡失兒女一哭便止親戚比隣指
授相賣避賣者啼呌不服逃竄避之乃將買人捕逐若
亡叛獲便縳之但經縳者即服為賤𨽻不敢更稱良矣
執楯持矛不識弓矢用竹為簧羣聚鼓之以為音節能
為細布色至鮮凈大狗一頭買一生口性尤畏鬼鬼所
殺之人美鬚髯者必剥其面皮籠之于竹及燥號之曰
鬼鼓舞祀之以求福利俗尚淫祀至有賣其昆季妻拏
盡者乃自賣以供祭焉鑄銅為器大口寛腹名曰銅㸑
甚薄且輕易于熟食酉陽襍俎獠婦七月生子死則豎
棺埋之木耳夷舊牢西好鹿角為器其死則屈而燒之
埋耳後小骨類人黑如漆小寒則梧沙自處但出其面
焉續博物志曰寧國論云蜀中本無獠晉末李雄之亂
山谷洞中壤壤而出轉轉漸大自為夫婦而益多夫土
乾則生蚤地濕則生蚊積榖則生蠧腐肉則生蛆蛆化
為蠅蠅又自生蛆蛆又自生蠅豈有窮乎
　
　
　
　
　
　
　
　
　蜀中廣記卷四十
欽定四庫全書
　蜀中廣記卷四十一
　　　　　　　　　　　　明　曹學佺　撰
　人物記第一
　　川西道屬
　　　成都龍安二府
　　　周
萇𢎞資中人事劉文公為其屬大夫孔子嘗問樂焉敬
王元年王居狄泉謂之東王時南宫極震𢎞謂文公曰
君其勉之先君之功可濟也周之亡也其三川震今西
王之大臣亦震是天棄之矣東王必克初晉趙氏范氏
不相能而范氏劉氏世為婚姻萇𢎞事劉文公故周與
范氏二十八年趙鞅以為討於是周人殺𢎞以謝之藏
其血於地三年化為碧　按封禪書曰萇𢎞以方事周
靈王時諸侯莫來朝周周力少𢎞乃明鬼神之事設射
貍首貍首者諸侯之不來也𢎞乃依物怪欲以致之諸
侯不從而晉人怒遂執殺萇𢎞
　　　西漢
雍齒什邡人初從趙王後從楚王素窘辱髙祖晩乃從
漢戰滎陽京索俱有大功而髙祖終憾之不寘天下既
平上大封功臣其未封者日夜争功不決上在雒陽南
宫從複道望見諸將往往相與沙中偶語上曰此何語
留侯曰不知乎此謀反耳上曰天下屬安定何故反留
侯曰陛下起布衣以此屬取天下今為天子而所封者
皆蕭曹故人與所親愛所誅者皆生平仇怨今軍吏計
功以天下不足徧封此輩畏陛下不能盡封又見疑平
生過失故相聚謀反耳上乃憂曰為之柰何留侯曰上
生平所愠羣臣所共知誰最甚者上曰莫如雍齒與我
故怨又數窘辱我我欲殺之為其功多故不忍留侯曰
今急封雍齒以示羣臣羣臣見雍齒封人人自堅矣上
乃封雍齒什邡侯而急趣丞相御史大夫定功行封羣臣
以什邡侯封賜宴罷酒皆喜曰雍齒尚侯我屬無患矣
張寛字叔文成都人景帝時文翁為蜀郡守遣寛詣博
士東受七經還以敎授於是蜀學比齊魯武帝時寛從
郊甘泉泰畤過橋見一女子裸浴川中乳長七尺帝使
問之言後七車知我適得寛車對曰天有乳星主祭祀
不齋潔則見女形帝乃感悟以為揚州刺史世稱為七
車張
嚴遵字君平綿竹人性至孝澹泊寡欲明經博古尤精
於易文章𢎞贍以著述為事不就徴辟杜陵李强為益
州刺史謂遵弟子揚雄曰吾真得君平矣雄曰君但可
見不能屈也强不以為然至州修禮交遵遵始見之强
服其清髙竟不敢屈遵隱於成都卜肆有問卜者即知
其人心術之隱隨其所問引之忠孝仁義日閲得百錢
足具朝暮餔即垂簾焚香静坐注老子周易以此為常
初博望侯張騫使大夏窮河源歸舟中載一大石以示
君平君平咄嗟良久曰去年八月有客星犯牛女意者
其君乎此織女支機石也博望侯曰然吾窮河源至一
處見女子織錦丈夫牽牛吾問此何地女子答曰此非
人間也何以到此因指一石曰吾以此石寄汝舟上汝
還以問蜀人嚴君平必為汝道其詳君平曰吾怪去年
客星入牛女乃汝乗槎已到日月之旁矣遂相與詫異
人乃始知成都卜肆中者非常人也年九十卒揚雄稱
之曰不慕夷即由矣不作茍見不治茍得久幽而不改
其操雖隨和何以加諸
司馬相如字長卿成都人少時好讀書學擊劒其親名
之曰犬子讀藺相如傳慕其為人乃更名相如以貲為
郎事孝景帝為武騎常侍非其好也會景帝不好辭賦
是時梁孝王來朝從游説之士齊人鄒陽淮隂枚乗吳
莊忌之徒相如見而悦之因病免游梁梁孝王命與諸
生同舍相如得與諸子居數嵗乃著子虛之賦孝王卒
相如歸家貧無以自業素與臨卭令王吉善吉曰長卿
久宦遊不遂而來過我於是相如往舍都亭臨卭令謬
為恭敬日往朝相如相如初尚見之後稱病使使者謝
吉吉乃愈益謹肅臨卭多富人而卓王孫至有家僮八
百人程鄭至數百人二人乃相謂曰令有貴客為具召
之并召令令既至卓氏客以百數至日中謁司馬長卿
長卿謝病不能往臨卭令不敢嘗食自往迎相如相如
不得已强往一坐盡傾酒酣臨卭令前奏琴曰竊聞長
卿好之願以自娱相如辭謝鼓一再行是時卓王孫有
女文君新寡好音故相如謬與令相重以琴心挑之相
如之在臨卭從車騎雍容閒雅甚都及飲卓氏弄琴文
君竊從戸牖窺之心恱而好之恐不得當也既罷酒相
如乃使人厚賜文君侍者通殷勤文君夜亡奔相如相
如乃與馳歸家徒四壁立卓王孫大怒曰女至不才我
不忍殺不分一錢也或諫王孫王孫終不聽文君久在
成都相如病甚文君曰長卿苐俱如臨卭從昆弟假貸
猶足為生何至自苦如此相如與俱之臨卭盡賣其車
騎買一酒舍酤酒而命文君當壚相如身着犢鼻褌與
保傭雜作滌器於市中卓王孫聞而恥之為杜門不出
昆弟諸公更為王孫言曰有一男兩女所不足者非財
也今文君已失身於司馬長卿長卿故倦遊雖貧其人
材足依也且又令客獨柰何相辱如此卓王孫不得已
分與文君僮百人錢百萬及其嫁時衣被財物文君乃
與相如歸成都買田宅為富人居久之蜀人楊得意為
狗監侍上上讀子虚賦而善之曰朕不得與此人同時
哉楊得意曰臣邑人司馬相如為此賦上驚乃召問相
如相如曰有是然此乃諸侯之事未足觀也請為天子
遊獵之賦上令尚書給筆札賦奏天子以為郎相如為
郎數嵗㑹唐䝉使蜀言夜郎可通即發巴蜀吏卒千人通
夜郎僰中又多為發轉漕萬餘人用軍興法誅其渠帥
蜀民大驚恐上聞之使相如責唐䝉因諭告巴蜀民以
非上意相如還報唐䝉已略通夜郎因通西南夷道䝉
發巴蜀廣漢卒數萬人治道二嵗道不成士卒多物故
費以巨萬計蜀民及漢用事者多言其不便是時卭笮
之君長聞南夷與漢通得賞賜多多欲願為内臣妾請
吏比南夷天子問相如相如曰卭笮冉駹近蜀道亦易
通秦時常通為郡縣至漢興而罷今誠復通為置郡縣
愈於南夷天子以為然乃拜相如為中郎將建節往副
使王然於壼充國吕越人馳四乗之傳因巴蜀吏幣物
以賂西南夷相如至蜀蜀太守以下郊迎縣令負弩矢
先驅蜀人以為寵於是卓王孫臨卭諸公皆因門下獻
牛酒以交驩卓王孫喟然而嘆自以為得使女尚司馬
長卿晩而厚分與其女財與男等司馬長卿使略定西
南夷卭笮冉駹斯榆之君皆請為内臣除邊闗邊闗益
斥西至沬若水南至牂牁為徼通靈山道橋孫水以通
卭都還報天子天子大說後有人上書言相如出使時
受金免官居嵗餘復召為郎相如口吃而善著書常有
消渇疾自與卓氏婚饒於財故其仕宦未嘗肯與公卿
國家之事每稱病閒居不慕官爵相如既病免家居茂
陵天子曰司馬相如病甚可往從悉取其書於是使諫
大夫所忠往而相如已死問其妻曰長卿固未嘗有書
也時時著書人又取去然長卿未死時為一卷書曰有
使者來以此奏之所忠得書奏於天子其書言封禪事
天子異之相如卒後五嵗而封禪他所著若遺平陵侯
書與五公子相難草木篇俱未之采采其尤著於公卿
者
王褒字子淵資中人宣帝時故事講論六藝羣書博盡
竒異之好徴能為詞賦髙才如劉向張子僑華龍栁褒
等待詔金馬門神爵五鳳之間天下殷富數有􁧣應上
頗作歌欲興協律之事益州刺史王襄欲宣風化於衆
庶聞褒有俊才請與相見使褒作中和樂職宣布詩選
童子令依鹿鳴之聲習而歌之其時汜鄉侯何武等學
成歌太學中轉而上聞宣帝召武等歌之皆賜帛謂曰
此盛徳之事吾何足以當之褒既為刺史作頌又為之
傳益州刺史奏褒有軼才上乃徴褒既至詔為聖主得
賢臣頌上命與張子僑併待詔金馬門數從至獵所所
幸宫館輒為歌頌第其髙下以差賜帛議者多以為淫
靡不急上曰不有博奕者乎為之猶賢乎已辭賦大者
與古詩同義小者辯麗可喜尚有仁義諷諭鳥獸草木
多聞之觀比之博奕逺矣頃之擢為諫大夫其後太子
體不安苦忽忽善忘不樂詔使褒等皆之太子宫虞侍
太子朝夕誦讀竒文及所自作疾平乃歸太子喜褒所
造甘泉賦及洞簫頌諸篇命後宫貴人左右皆誦讀之
後方士言益州有金馬碧雞之寳可祭祀而致也宣帝
使褒往祠道病卒上閔惜之
何武字君公郫人宣帝時天下和平瑞應屢至益州刺
史使王褒頌漢徳作為詩歌命諸童子共習歌之武與
焉習成起至京師歌於太學上聞之召至宣室聽其歌
大悦賜武等帛詣博士受業治易以射策甲科為郎與
翟方進相友後又舉賢良方正對策為諫大夫厯揚州
刺史奏劾長吏必先露章服罪即除之不服乃奏抵罪
九江太守戴聖治行多不法武欲劾之聖懼自免後為
博士毁武於朝廷武不校而聖子藏盜事發繫廬江聖
自以子必死武平心決之得脱聖慙服武每奏事至京
聖未嘗不造門謝恩初武為郡吏時太守何壽知武有
宰相器甚厚之後壽為大司農其兄子為廬江長史時
武奏事在京壽為具密召武弟顯及武故人酒酣以兄
子示之曰廬江長史材能駑下不為何公識拔柰何顯
等亟言之武曰刺史職在進善退惡不可有私也嵗終
畢竟使廬江太守舉之而終不受親識居間也綏和元
年始為御史大夫成帝改御史大夫為大司空以武為
之封汜鄉侯食邑千戸武為人仁厚好進士奬拔人之
善為楚内史厚二龔為沛郡守厚兩唐為司隸進辛慶
忌此數人顯於世者何侯力也武為九卿時奏言宜置
三公官乂與翟方進奏罷刺史更置州牧俱中時弊其
功名比薛宣而才稍不及經術正直則過之武在朝不
黨王氏與新都侯莽意相左平帝立誅董賢太后詔舉
可大司馬者大司徒孔光以下皆舉莽而武獨舉左將
軍公孫祿祿武嘗言外戚秉政幾危社稷親疏相間為
國計便故武舉祿而祿亦舉武太后疑其黨竟用莽為
大司馬莽諷有司劾武祿二人皆免就國莽竟誣武以
謀反武自殺天下寃之
何霸字翁君司空武兄也為郡戸曹刺史王尊將之官
移諸郡不得遣迎太守惟霸白宜往太守遣霸尊大怒
霸對曰太守遣霸非脩敬也以去京師久遲知朝廷起
居耳尊遽下車持節對之因竒霸容止辟為别駕舉秀
才為屬國中郎將霸兄弟五人皆有名
楊宣字君緯什邡人少受學於楚國王子張天文圖緯
於河内鄭子侯師事楊翁叔能暢鳥言長於災異敎授
弟子以百數成帝徴拜諫大夫帝無嗣宣上封事勸宜
以定陶恭王子為太子帝從之出宣為交州牧太子即
位為哀帝拜河内太守徴太倉令上宜封周公孔子後
帝從之封周公孫相如為褒魯侯孔子後孔均為褒成
侯又薦遼東王綱瑯琊徐吉太原郭越楚國龔勝等宜
讃隆時雍平帝時命持節為講學大夫與劉歆共校書
居攝中卒門生河南李吉廣漢嚴象趙翹等皆作大儒
王延世字長叔資中人建始五年河決東郡案圖緯當
有能循禹之功在資陽求之正得延世徴拜河堤謁者
治河以竹落長四丈大九圍夾小船載小石治之三十
六日堤防成帝嘉之改年曰河平封延世闗内侯賜黄
金百斤
李𢎞字仲元成都人隱居不仕徳行淳備鄉人化之揚
子雲作法言亟稱以為夷惠之儔蜀有富人見子雲貧
載米百石餉之求入其名法言中子雲拒之曰吾所稱
乃李仲元嚴君平輩君自謂操修可得同乎其人黙黙
而退
揚雄字子雲郫人少好學不為章句訓詁通而已博覽
無所不見為人簡易佚蕩口吃不能劇談黙而好深沉
之思清静無為少嗜慾不修㢘隅以徼名當世家産不
過十金空乏無儋石之儲晏如也顧常好詞賦每有作
嘗擬司馬相如以為式又怪屈原文過相如至不容作
離騷自投江而死悲其文葢未嘗不流涕以為君子得
時則大行不得時則龍蛇遇不遇命也何必湛身哉乃
作書往往摭離騷文而反之自岷山投諸江流以弔屈
原年四十始至京師大司馬王音竒其文雅召以為門
下史薦雄待詔嵗餘奏羽獵賦遷侍郎給事黄門與王
莽劉歆比肩哀帝之初又與董賢同官當成哀平間莽
賢皆為三公權傾人主所薦無不拔擢而雄三世不徙
官及莽簒位談説之士用符命稱功徳獲封爵者甚衆
雄獨不侯以耆老久㳄轉為大夫好古樂道欲求文章
成名於後世以為經莫大於易故作太𤣥傳莫大於論
語作法言史篇莫善於蒼頡作訓纂箴莫善於虞箴作
州箴賦莫深於離騷反而廣之辭莫麗於相如作四賦
皆斟酌其本相與依倣而馳騁云王莽時劉歆甄豐皆
為上公莽既以符命自立欲絶其源以神前事而豐子
尋歆子棻復獻之莽誅豐父子投棻四裔辭所連及便
收不請時雄校書天祿閣上治獄使者來欲收雄雄恐
不能自免乃從閣上自投下幾死莽聞之問故乃劉棻
嘗從雄學作竒字雄不知情有詔勿問京師為之語曰
惟寂寞自投閣爰清浄作符命雄家素貧嗜酒人希至
其門時有好事者載酒餚從游學而鉅鹿侯芭常從雄
居受其太𤣥法言焉劉歆亦嘗觀之謂雄曰空自苦耳
今學者有利祿然尚不能明易又如𤣥何吾恐後人用
覆醬瓿也雄笑而不言年七十一天鳳五年卒侯芭為
起墳喪之三年
禽堅字孟由成都人父信使越嶲為夷所得傳賣厯十
一種去時堅方姙六月生母更嫁堅長乃鬻力傭賃得
碧珠以贖父一至漢中三出徼外周旋萬里經六年冒
瘴毒狼虎至夷中得父相見悲感夷人哀之即將父歸
迎母共養州郡嘉之辟從事列上東觀太守王商追贈
孝㢘令李苾為立碑銘祠之
劉寵字世信綿竹人明公羊春秋上計闕下除成都令
政教明肅是時諸縣難治乃換寵為郫令又換郪安漢
皆著績遷牂牁太守一馬之官居郡九年乗之而還
羅衍字伯紀成都人也為述郎説述尚書解文卿鄭文
伯使諫述降漢為子孫福解鄭從之述怒閉二子於薄
室六年二子守志不回遂幽死卒衍察孝㢘徴博士
王皓字子離王嘉字公卿俱江原人平帝時皓為美陽
令嘉為郎王莽簒位俱棄官西歸及公孫稱帝遣使徴
皓嘉恐其不至先繫皓妻子使人謂曰速裝妻子可全
對曰犬馬猶識主況於人乎遂自剄以首付使者述怒
誅其妻子嘉聞之嘆曰吾後之哉亦對使者伏劒死述
慙貰其孥皓子廣丁難逃匿述敗州郡察舉皆不往曰
吾不能復仇敢當世榮利耶終身不出稱為髙士
侯剛字直孟章明字公孺俱繁人事平帝為郎王莽簒
位剛佯狂負木升闕號哭莽使人諭以天命剛曰漢承
堯緒其祚無窮今乃簒之豈天意乎吾寧蹈仁義而死
耳莽遂殺之章明亦自刎曰吾不忍以一身事二主也
光武帝表其義烈並歸葬之
　　　東漢
郭賀字喬卿雒人初為太守黄幸戸曹幸與漢中太守
李榮俱被徴賀勸幸星行詣詔獄自歸免榮稽留詔殺
之由是顯名太守蔡茂命為主簿表賀明律令厯荆州
刺史明帝南巡善其治徴河南尹卒賜錢三十萬
楊終字子山成都人年十三已能作雷賦通屈原七諫
章初為郡小吏太守竒其才遣詣京師受業習春秋顯
宗時徴詣蘭臺拜校書郎建初元年大旱榖貴終以為
廣陵楚淮陽濟南之獄徙者萬數又遠屯絶域吏民怨
曠乃上疏曰臣聞善善及子孫惡惡止其身百王常典
不易之道也秦政酷烈違牾天心一人有罪延及三族
髙祖平亂約法三章太宗至仁除去收孥萬姓廓然䝉
被更生澤及昆蟲功垂萬世陛下聖明徳被四表今以
比年久旱災疫未息躬自菲薄廣訪失得三代之隆無
以加焉竊按春秋水旱之變皆應暴急惠不下流自永
平以來仍連大獄有司窮考轉相牽引掠拷寃濫家屬
徙邊加以北征匈奴西開三十六國頻年服役轉輸煩
費又逺屯伊吾樓蘭車師戊巳民懷土思怨結邊域傳
曰安土重居謂之衆庶昔殷人迫遷洛邑且猶怨望何
況去中土之肥饒寄不毛之荒極乎願陛下留念省察
以濟元元書奏帝從之聽還徙者悉罷邊屯終又言宣
帝博徴羣儒論定五經於石渠閣方今天下少事學者得
成其業而章句之徒破壞大體宜如石渠故事永為世
則
王阜字世公成都人也太守第五倫察舉孝㢘為重泉
令有鸞鳥集於文學十餘日遷益州太守神馬出滇池
河甘露降白烏見民懷之如父母
任末字叔本繁人少習齊詩遊京師教授十餘年友人
董奉徳於洛陽病亡末乃躬推鹿車載奉徳喪致其墓
所由是知名郡辟功曹辭以病後奔師喪於道物故臨
命勅兄子造曰必致我尸於師門使死而有知魂靈不
慙
張霸字伯饒成都人年數嵗而孝讓雖出入飲食自然
合禮鄉人號為曾子七嵗通春秋復欲進餘經父母曰
汝小未能也霸曰我饒為之故字曰饒後就長水校尉
樊鯈受嚴氏公羊春秋遂博覽五經諸生孫林劉固段
著等慕之各市宅其旁以就學焉永元中為㑹稽太守
表用郡人處士顧奉公孫松等並著名稱其餘有業行
者皆見擢用郡中争勵志節習經者以千數道路但聞
誦聲霸始到越賊未解郡界不寧乃移書開購明用信
賞賊遂束手歸附不煩士卒之力童謠曰棄我㦸捐我
矛盜賊盡吏皆休視事三年謂掾史曰太守起自孤生
致位郡守葢日中則移月滿則虧老氏有言知足不辱
遂上病卒年七十遺勅諸子曰昔延州使齊子死嬴博
因坎路側遂以葬焉今蜀道阻逺不宜歸塋可止此葬
足藏髪齒而已務遵速朽副我本心人生一世但當畏
敬於人若不善加已直為受之諸子承命葬於河南梁
縣將作大匠翟酺等與諸門人追錄本行諡曰文霸妻
司馬氏雒陽人既將諸子還蜀及疾革亦遺勅曰舜葬
蒼梧二妃不從汝父葬洛吾自葬蜀各行其志耳時人
服其達諡曰敬霸中子楷
張楷字公超亦通嚴氏春秋古文尚書門徒常百人賓
客慕之父黨夙儒偕造門焉車馬填街徒從無所止黄
門及貴戚之家皆起倉巷㳄以候過客往來之利楷輒
避之家貧無以為業嘗乗驢車至縣賣藥足給食輒還
鄉里司隸舉茂才除長陵令不至官隱居𢎞農山中學
者隨之所居成市華隂山南遂有公超市五府連辟舉
賢良方正皆不就漢安元年順帝特下詔告河南尹曰
故長陵令張楷行慕原憲操擬夷齊輕貴樂賤竄跡幽
□髙志確然獨拔羣倫前此徴命盤桓未至將主者翫
習於常優賢不足所以難歟郡特以禮發遣楷復告疾
不到性好道術能作五里霧闗西人裴優亦能作三里
霧自以不如楷從學之楷避不肯見桓帝即位優遂行
霧作賊事覺被考優言從楷學術楷亦從坐繫廷尉詔
獄積二十年恒諷經籍作尚書注後以事無騐見原還
家建和二年詔安車備禮聘之辭以篤疾不行年七十
卒於家
李尤字伯仁雒人少以文章顯和帝時侍中賈逵薦尤
有相如揚雄之風召詣東觀作辟雍徳陽諸觀賦懷戎
頌百二十銘政事七篇善之拜蘭臺令史稍遷諫大夫
安帝時受詔與謁者僕射劉珍等共撰漢記後帝廢太
子為濟隂王尤上書諫争順帝立遷安樂相卒尤同邑
李勝字茂通亦有文才為東觀郎著詩誄論頌數十篇
賈栩字元集什邡人雒孟伯元為父復仇聞祤名往投
之雒縣追伯元祤相嘆曰士以義遇我豈可倍哉然雒
縣必移什邡負我君乃自殺李勝言之以方虞卿魯之
朱家
姜詩字士遊雒人事母至孝母欲江水及鯉魚膾又不
能獨食須隣母共之詩嘗供備子汲江溺死秘言遣學
不使母知於是有涌泉出於舍側等江水之香朝朝出
鯉魚二頭供二母膳其泉灌田六頃施及比隣公孫述
平後東精為賊掠害不敢入詩里時大荒餓精致米肉
與詩詩埋之永平三年察孝㢘明帝詔曰大孝入朝凡
諸所舉孝㢘一切平之除江陽符長所居鄉皆為之立
祠妻龎行同郡龎盛女也孝順尤篤母好飲江水江去
舍六七里妻常泝流而汲後值風不時得還母渴詩責
而遣之妻乃寄止隣舍晝夜紡績市珍羞使隣母以意
自遺其姑如是者久之姑怪問隣母隣母具對姑感慙
呼還
董鈞字文伯資中人習慶氏禮事大鴻臚王臨元始中
舉明經遷廩犧令病去官建武中舉孝㢘辟司徒府鈞
博通古今數言政事永平中為博士時草創五郊祭祀
及宗廟威儀禮樂章服輒令鈞叅議多見從用當世稱
為通儒累遷五官中郎將常教授門生百餘人後坐事
左轉騎都尉年七十餘卒
杜撫資中人少師事薛漢治五經教授門徒千人撫沉
静樂道舉動必以禮後為東平王蒼所辟及蒼就國掾
史皆自劾歸而撫為大夫不忍去蒼聞賜車馬財物遣
之所著詩題約義通學者傳之
段恭字節英雒人少周流七十餘郡求師受學經三十
年馮翊駱異孫泰山彦之章渤海紀叔陽遂明天文二
卷東平虞叔雅學絶髙當世遂遊於蜀恭以朋友禮待
之後為上計掾會有司劾太尉龎㕘兼舉茂才孝㢘㕘
性忠正亮直為貴戚所擯以恚發病逺近稱寃恭抗疏
表㕘忠直不當以讒佞傷毁忠正帝悟即日召西曹掾
問疾尋羊酒慰勞㕘忠
朱倉字雲卿什邡人受學於蜀郡張寧飡豆飲水以諷
誦同業憐其貧資給米肉不受著河洛解辟郡功曹每
察孝㢘羞以碌碌詣公府試輒不就以諷詠自終
王渙字稚子新都人父順安定太守渙少好俠尚氣力
數通剽輕少年晩而改節敦儒學習尚書通律令畧舉
大義為太守陳寵功曹當職割斷不避豪右寵風聲大
行入為大司農和帝問曰在郡何以為理寵頓首謝曰
臣任功曹王渙以簡賢選能主簿鐔顯拾遺補闕臣奉
宣詔書而已帝大悅由此顯名州舉茂才除温令縣多
姦猾積為人患渙以方畧討擊悉誅之境内清夷商人
露宿於道其有放牛者輒云以屬稚子終無侵犯在温
三年遷兖州刺史繩正部郡風威肅然後坐考妖言不
實論免嵗餘拜侍御史永元十五年從駕南廵還為洛
陽令以平正居身得寛猛之宜其寃嫌久訟厯政所不
斷法理所難平者莫不曲盡情詐壓塞羣疑又能以譎
數發摘姦伏京師稱嘆以為渙有神算元興元年病卒
百姓匝道嘆嗟男女老壯皆相與賦斂致奠醊以千數
渙喪西歸道經𢎞農民庶皆設槃按於路吏問其故云
常持米到洛為卒司所鈔恒亡其半自王君在事不見
侵枉故來報恩立祠安陽亭西每祀輒絃歌而薦之
鐔顯字子誦郪人蔡弓字子騫雒人兩人共學冬則侍
親春行受業顯見知於太守陳寵厯豫州刺史光祿大
夫弓為廬江太守徴拜郎
寗叔字茂泰廣漢人與友人張昌共受業太學昌為河
南大豪吕條所殺叔為報仇殺條自拘河南獄順帝義
而赦之
張鉗字子安廣漢人師事犍為謝裒裒死負土成墳裒
子為人所殺鉗復其仇自拘武陽獄㑹赦免
段翳字元章新都人明經術妙占未來常告大渡津口
曰某日當有諸生二人荷擔問翳舍處者幸為告之後
竟如其言又有人從冀州來學積年以精究翳術辭去
翳為筒作書封頭與之告曰有急發之至葭萌争津吏
撾從者頭諸生發筒筒中有書曰到葭萌争津破頭以
膏裹之生乃喟然知不及翳還更精學翳常隱匿不使
人知門人皆號夫子
翟酺字子超雒人四世傳詩酺少事段翳好老子尤善
圖緯天文厯算以報舊讐當徙日南亡於長安為卜相
工後牧羊凉州遇赦還仕郡徴拜議郎遷侍中時尚書
有缺詔將大夫六百石以上試對政事天文道術以髙
第者補之酺對第一拜尚書時安帝始親政事追感祖
母宋貴人悉封其家又元舅耿寳及皇后兄弟閻顯等
並用威權酺疏諫其畧曰伏惟陛下應天履阼厯值中
興當建太平之功而未聞致化之道葢逺者難明請以
近事徴之昔竇鄧之寵傾動四方兼官重紱盈金積貨
至使議弄神器改更社稷豈不以勢尊威廣致斯患乎
及其破壞頭䫙墮地願為孤豚豈可得哉夫致貴無漸
失必暴受爵非道殃必疾今外戚寵幸功均造化漢元
以來未有等比陛下誠仁恩周洽以親九族然祿去公
室政移私門覆車重乗寧無摧折而朝臣在位莫肯正
議翕翕訾訾更相佐附臣恐威權外假歸之良難虎翼
一奮卒不可制故孔子曰吐珠於澤誰能不含老子稱
國之利器不可以示人此最安危之極戒社稷之深計
也夫儉徳之恭政存約節故文帝愛百金於露臺飾帳
帷於皂囊至倉榖腐而不食錢貫朽而不可校今自初
政以來日月未久費用賞賜已不可筭斂天下之財積
無功之家帑藏殫盡民力凋傷卒有不虞復當重賦百
姓怨叛既生危亂可待也自去年以來災譴頻數地坼
山移髙崖為谷修身恐懼則轉禍為福輕慢天戒則其
害彌深願陛下親自勞䘏研精致思勉求忠貞之臣誅
逺佞謟之黨損玉堂之盛尊天爵之重割情欲之懽罷
晏私之好帝王圖籍陳列左右心存亡國所以失之鑒
觀興王所以得之庶災害可息豐年可招矣書奏不省
而外戚寵臣咸畏惡之延光三年出為酒泉太守叛羌
千餘騎從燉煌來鈔郡界酺赴擊斬首九百級羌衆㡬
盡威名大震遷京兆尹順帝即位拜光祿大夫遷將作
大匠損省經用嵗息四五千萬屢因災異多所匡正由
是權貴共誣酺及尚書令髙堂芝等交通屬託坐減死
歸家
杜真字孟宗綿竹人少有孝行習易春秋誦百萬言兄
事翟酺酺被誣劾繫獄真上章救之笞六百竟免酺難
乃以漢道衰微因散家財以施宗族公車累辟不應
王忳字少林新都人遊學京師見客舍一書生疾困愍
而視之書生謂忳曰我當到洛陽而被病命在須臾腰
下有金十斤願以相贈死後乞藏體骨未及問姓名而
命絶忳即鬻一斤營其殯葬餘金悉置棺下人無知者
歸數年縣署忳大度亭長初到之日有馬馳入亭中而
止其日大風飄一繡被復墮忳前即言於縣縣以歸忳
忳後乗馬到雒縣馬遂奔走牽忳入它舍主人見之喜
曰今禽盜矣問忳所由得馬忳具説其狀并及繡被主
人悵然良久乃曰被墮旋風與馬俱亡卿何隂徳而致
此二物忳自念有葬書生事因説之并道書生形貌及
埋金之處主人大驚號曰是我子也姓金名彦前往京
師不知所在何意卿乃葬之大恩久不報天以此彰卿
徳耳忳悉以被馬還之主人不取因告新都令假忳休
息自與俱迎子喪餘金俱存忳由是顯名仕郡功曹州
治中從事舉茂才除郿令到官至斄亭亭長曰亭有鬼
數殺過客不可宿也忳曰徳除不祥何鬼之避即入亭
止宿夜中聞有女子稱寃之聲忳囑曰有何枉狀可前
求理女子曰無衣不敢進忳便投衣與之女子乃前訴
曰妾夫為涪令之官過宿此亭亭長無狀枉殺妾家十
餘口埋在樓下悉取財貨忳問亭長姓名女子曰即今
門下遊徼者也忳曰汝何故數殺過客對曰妾不得白
日自訴每夜陳寃客輒眼不見應不勝感恚故殺之忳
曰當為汝理此寃勿復殺人因解衣於地忽然不見明
旦召游徼詰問具服即收繫及同謀十餘人殺之遣吏
送其喪歸鄉里
楊厚字仲桓新都人祖春卿父統皆有著作母與前妻
子博不相安厚年九嵗思令和親乃托疾不言不食母
知其㫖瞿然改意恩養加篤博仕至光祿大夫厚少學
統業精力思述初安帝永初二年太白入北斗洛陽大
水朝廷以問統統對年老耳目不明子厚曉讀圖書粗
識其意鄧太后使中常侍承制問之厚對以為諸王子
多在京師容有非常宜亟發遣各還本國太后從之星
尋滅不見又尅水退期日皆如所言除為中郎太后特
引見問以圖䜟不合免歸習業犍為不應州郡三公命
永建二年順帝特徴詔告郡縣督促發遣厚不得已行
到長安以病自上因陳漢三百五十年之戹宜蠲法改
憲之道及消伏灾異凡五事制書褒述有詔太醫致藥
大官賜羊酒及至拜議郎三遷為侍中特蒙引見訪以
政事四年厚上言今夏必盛寒當有疾疫蝗蟲之害是
嵗果六州大蝗疫氣流行後又連上西北二方有兵氣
宜備邊冦車駕臨當西廵感厚言而止大將軍梁冀威
權傾朝遣弟侍御史不疑以車馬珍玩致遺於厚欲與
相見厚不答固稱病求退帝許之賜車馬錢帛歸家修
黄老教授門生上名錄者三千餘人年八十三卒策書
弔祭鄉人諡曰文父
張壽字伯禧涪人少給縣丞楊放家放為梁賊所得壽
求之積六年始知其生存乃賣家鹽井得三十萬市馬
五疋往贖放道為羌所刼掠盡凡往三年計道逺不可
得數乃单身詣虜涕泣自説虜哀其屢來遣放隨還郡
召為中候詔書除巫尉以身佩印所有財物與三弟復
為郡掾章平賦役嵗出三百五十萬徙五官掾卒
李餘涪人父早世兄夷殺人亡命母慎當死餘年十三
問人曰兄弟相代能免母否人曰趣得一人耳餘乃詣
吏乞代母死吏以其年小不許餘因自死吏以白令令
哀傷言郡郡上尚書天子與以財葬圖畵府庭
趙戒字志伯成都人父定以遊俠稱順桓帝時戒厯司
徒太尉登時進屢居公輔免憂患於無妄之世告歸於
蜀薨於家諡曰文侯子典
趙典字仲經父戒為太尉桓帝立以定策封厨亭侯典
少篤善隱約建和初四府表薦徴拜議郎侍講禁内再
遷為侍中時帝欲廣開鴻池典諫曰鴻池汎溉已且百
頃猶復増而深之非所崇唐虞之約已遵孝文之愛人
也帝納其言而止父卒襲封出為𢎞農太守轉右扶風
又轉大鴻臚與頴川李膺齊名列於八俊時恩澤諸侯
以無勞受封羣臣莫敢諫典獨奏曰夫無功而賞勞者
不勸上忝下辱亂象干度且髙祖之誓非功臣不封宜
一切削免爵土以存舊典帝不從頃之轉太僕遷太常
朝廷每有灾異疑擬輒諮問之典據經正對無所曲折
每得賞賜輒分與諸生之貧者後以諫争違㫖免官就
國公卿復表典篤學博聞宜備國師㑹病卒使者弔祠
諡曰獻侯典兄子謙謙弟温相繼為三公
趙謙字彦信初平元年代黄琬為太尉獻帝遷都長安
以謙行車騎將軍事為前置復為司𨽻校尉車師王侍
子為董卓所愛數犯法謙收殺之卓大怒殺都官從事
而素敬憚謙故不加罪轉為前將軍遣擊白波賊有功
封郫侯李傕殺司徒王允復代允為司徒數月病免拜
尚書令卒諡曰忠侯
趙温字子柔順桓之世為巴郡太守於時板楯數反温
到郡以恩信降服之百姓樂業於是巖渠出九穗之禾
朐忍有連理之木遷京兆丞嘆曰大丈夫當雄飛安能
雌伏遂棄官去遭嵗大饑散家糧以賑窮餓所活萬餘
人獻帝西遷都以侍中同輿輦至長安封江南亭侯代
楊彪為司空免頃之復為司徒録尚書事時李傕與郭
汜相攻傕遂虜掠禁省劫帝幸北塢外内隔絶傕素疑
温不與已乃内温於塢中又欲移乗輿於黄白城温與
傕書切責曰公前托為董公報讐然寔屠䧟王城殺戮
大臣天下不可家見而戸説也今與郭汜争睚皆之隙
以成千鈞之讐人在塗炭各不聊生朝廷仍下明詔欲
令和解上命不行威澤日損而復欲移轉乗輿更幸非
所此誠老夫所不逹也於易一為過再為涉三而弗改
滅其頂凶不如早共和解引軍還屯上安萬乗下全人
民豈不幸甚傕大怒欲遣人殺温董卓從弟應温故掾
也諫之數日乃獲免温從車駕都許建安十三年以辟
司空曹操子丕為掾操怒奏温辟忠臣子弟選舉不實
免官卒年七十二初文侯與李固胡廣議立清河王蒜
而梁冀欲立蠡吾侯文侯從之使李固枉死君子以為
卓傕之惡甚於梁冀謙摩卓之牙温弄傕之爪雖逼權
勢以道訓陳賢其祖逺矣
何英字叔俊郫人學通經緯著漢徳春秋十五卷孫汶
字景由亦深於學初徴上日食盜賊起有効為謁者京
師旱請雨即澍遷犍為屬國著世務論三十篇卒
楊由字哀侯成都人為太守㢘范文學范稱能治由言
當有賊發頃之廣柔羌反冦殺長姚超鄉人冷豐齎酒
候之偵客未内由為知多少又言人當致果其色赤黄
果有送甘橘者大將軍竇憲從太守索雲氣圖由諫莫
與尋憲受誅其明如此著書十篇而卒
任昉字文始成都人初為葉令治奸賊七十餘人遷梁
相尚書令清身檢下大將軍梁冀憚之出為魏郡徙平
原嵗出租稅百萬冀誅復入為尚書令司𨽻校尉遷大
司農卒弟愷徐州刺史亦有治名昉父循字伯度為長
沙太守得其父時為五官事在精通也
趙旂字子鸞資中人初臨甘陵𢎞農郡甚善治民徴尚
書遷司𨽻校尉時梁冀子弟放縱旂以法繩之不敢為
非京師肅清桴皷不鳴
栁宗字伯騫成都人初結九友共學號九子及為州郡
右職務在進賢拔致求次方張叔遼王仲曾殷智孫等
終至牧守州里為諺曰得黄金一笥不如為伯騫所議
舉茂才為陽夏太守
楊凖字伯邳漢安縣人初為郡守太尉李固薦凖累世
忠直拜尚書太傅陳蕃表為河東入為尚書令奏書治
南陽太守曹麻潁川太守曹騰濟南太守孫訓等子弟
依託形勢淫縱徴廷尉治罪訓梁冀婦家子也於是憚
之又薦朱禹盛精滕延為尚書陸稠為郡守皆名士桓
帝即位拜河南尹遷司𨽻校尉冀叔父梁忠為執金吾
不朝正初劾奏之朝士服其公亮徙將作大匠
常洽字茂尼江原人自荆州刺史遷京兆尹侍中長水
校尉以兵衞大駕西幸傕等作難常扶天子為傕所害
楊珏字仲桓成都人羅衡字仲伯郫縣人俱師事徴士
何萇初珏為茂陵令治化浹洽徙西城閬中令號時名
宰衡為萬年令路不拾遺人家牛馬皆繫道邊曰屬羅
公三府争辟拜廣漢長二縣皆為立祠
陳湛字小伯成都人厯數縣令民皆懷之州辟治中從
事廣漢太守遣子詣州修歡交使君欲納湛諫不可失
羔羊義使君從之後有言州郡私交者考之無得乃明
也
任安字定祖綿竹人少遊太學受孟氏易兼通數經又
從同郡楊厚學圖䜟究極其術時人稱曰欲知仲桓問
任安又曰居今行古任定祖學終還家教授察孝㢘及
茂才太尉再辟除博士公車徴皆稱疾不就州牧劉焉
表薦之時王塗隔塞詔命竟不至年七十九卒於家弟
子杜微何宗杜瓊皆知名仕至卿佐
董扶字茂安綿竹人少遊太學與鄉人任安同事楊厚
學圖䜟還家講授弟子自逺而至前後宰府十辟公車
三徴再舉賢良方正博士有道皆稱疾不就靈帝時大
將軍何進薦扶徴拜侍中甚見器重扶私謂太常劉焉
曰京師將亂益州分野有天子氣焉信之遂求為益州
牧扶亦求為蜀郡屬國都尉相與入蜀去後一嵗己巳
天下大亂乃棄官還家年八十二卒後劉氏稱帝於蜀
皆如扶言諸葛亮問廣漢秦宓以董任所長宓曰董扶
褒秋毫之善貶纖芥之惡任安記人之善忘人之過
折象字伯式雒人其先張江為武威太守封南陽折侯
因氏焉父國為鬱林太守徙廣漢有貲財二億奴姬八
百人象㓜有仁心不殺昆蟲不折萌芽能通京氏易好
黄老言事東平虞叔雅以道教授門人時人為諺曰折
氏客誰朱雲卿段節英中有佃子趙仲平但説天文論
五經及國卒感多藏厚亡之義盡散金帛資産周施親
疎或諫象曰君三男兩女孫息盈前當增益産業何為
坐自单竭乎象曰昔鬭子文有言我乃逃禍非避富也
吾門戸殖財日久盈滿之咎道家所忌今世將衰子又
不才不仁而富謂之不幸牆隙而髙其壊必疾也智者
聞之咸服焉自知亡日召賓客九族飲食辭訣忽然而
終
諒輔字漢儒新都人仕郡為五官掾時夏大旱太守自
出祈禱山川連旬不雨輔乃自庭中慷慨祝曰輔為股
肱不能進諫納忠薦賢退惡和調隂陽承順天意致令
天地否隔萬物焦枯百姓喁喁無所訴告咎盡在輔今
郡太守改服責已為民祈福精誠懇到未有感徹輔今
敢自祈請若至日中不雨乞以身塞無狀於是積薪柴
聚茭茆以自環搆火其旁將自焚焉未及日中天雲晦
合須臾㴻雨一郡霑足世以此稱其至誠
朱普字伯禽廣都人為郡功曹刺史壬冀與太守有隙
訐劾之逮普詣新都獄掠笞連月肌肉臭腐以證太守
無罪垂死勅其子曰我死載喪詣闕使天子知我心事
得請普以烈聞
韓揆字伯彦綿竹人為縣主簿㑹黄巾賊至揆扶縣令
錡裒避入草中裒遣揆求隱翳處未還裒為賊所得見
害揆殯殮葬訖乃詣從事賈龍求兵討賊賊破揆嘆曰
本以報令君而茍自活非忠臣也遂自殺
左喬雲綿竹人少為左通養子通坐任徒徒逃吏欲破
通臏喬雲時年十三喟然憤怒以鋭刀殺吏解通將走
令初聞以為壯士及知小兒為之流涕
景毅字文堅漠州人靈帝時為侍御史李膺以黨錮見
捕毅子顧為膺門徒未有錄牒不逮於譴毅慨然曰本
謂膺賢遣子師之豈可以漏名脱籍茍安而已遂自表
免歸
王商字文表廣漢人博學多聞州牧劉璋辟為治中試
守蜀郡太守荆州牧劉表大儒南陽宋仲子逺慕其名
皆與交好許文休稱商中夏王景興輩也商勸璋攬竒
拔俊甚善匡捄薦致名士安漢趙韙及陳實盛先墊江
龔楊趙敏黎景閬中王澹江州孟彪皆至右職又為嚴
李立祠正諸祀典在官一十年卒
何宗字彦英郫人師事廣漢任安學問精博先主定益
州辟為從事祭酒多所獻替族人何祗字君肅與之齊
名初犍為揚洪為太守李嚴功曹去郡數年以為蜀郡
嚴在官祗為洪門下書佐去郡數年以為廣漢洪猶在
官是以西土咸服諸葛亮之能攬拔秀異也祗徙犍為
太守卒
王累新都人州牧劉璋遣法正迎先主主簿黄權諫不
納累為從事乃自刎於州門以明其不可
鄭度綿竹人先主自葭萌南攻度説州牧劉璋曰左將
軍懸軍襲我野榖是資今急驅巴西梓潼之民自涪水
以南一切燒除野榖固壘待之彼請戰不許久無所資
不過百日必當回矣璋不納
李仁字徳賢涪人益部多貴今文而不崇章句仁知其
不博乃遊學荆州從司馬徳操宋仲予受古學以修文
自終
　　　三國
彭羕字永年廣漢人姿性驕傲多所輕忽惟敬同郡秦
宓子勅薦之於太守許靖羕仕州不過書佐後又為衆
人所謗毁州牧劉璋髠鉗羕為徒𨽻㑹先主入蜀泝流
北行羕欲納説先主乃往見龎統統與羕非故人又適
有賓客羕徑上統床卧謂統曰須客罷當與卿善談統
客既罷往就羕坐羕又先責統食然後共語因留信宿
至於經月統大善之而法正宿自知羕遂並致之先主
先主亦已為竒數令羕宣傳軍事指授諸將奉使稱意
識遇日加成都既定先主領益州牧拔羕為治中從事
羕起徒步一朝處州人之上形色囂然自矜得遇滋甚
諸葛亮雖外接侍羕而内不能善屢密言先主羕心大
志廣難可保安先主既敬信亮加察羕行事意以稍疎
左遷羕為江陽太守羕聞當逺出私情不悦往詣馬超
超問羕曰卿才具秀拔主公相待至重謂卿當與孔明
孝直諸人齊足並驅寧當外授小郡失人本望乎羕曰
老革荒悖不復道耶又謂超曰卿為其外我為其内天
下不足定也超羈旅歸國常懷危懼聞羕言大驚黙然
不應羕退具表羕詞於是收羕付有司羕於獄中與諸
葛亮書曰僕昔有事於諸侯以為曹操暴虐孫權無道
振威闇弱其惟主公有霸王之器可與興業致治故乃
翻然有輕舉之志㑹公來西僕因法孝直自衒鬻龎統
斟酌其間遂得詣公於葭萌指掌而談論治世之務講
霸王之義建取益州之策公亦宿慮明定即相然賛遂
舉事焉僕於故州不免凡庸憂於罪罔得遭風雲激矢
之中求君得君志行名顯從布衣之中擢為國士盜竊
茂才分子之厚誰復過此曾一朝狂悖自求葅醢為不
忠不義之鬼乎先民有言左手據天下之圖右手刎咽
喉愚夫不為也況僕頗别菽麥者哉所以有怨望意者
不自度量茍以為首興事業而有投江陽之論不解主
公之意意卒感激頗以被酒侻失老語此僕之下愚薄
慮所致主公實未老也且夫立業豈左老少西伯九十
寧有衰志負我慈父罪有百死至於内外之言欲使孟
起立功北州戮力主公共討曹操耳寧敢有他志耶孟
起説之是也但不分别其間痛人心耳昔每與龎統共
相誓約庶託足下末蹤盡心於主公之業追名古人載
勲竹帛統不幸而死僕敗以取禍自我蹈之將復誰怨
足下當世伊吕也宜善與主公計事濟其大猷天明地
察神祇有靈復何言哉貴使足下明僕本心耳行矣努
力自愛自愛羕竟誅死時年三十七
秦宓字子勅綿竹人少有才學州郡辟命輒稱疾不往
劉璋時宓同郡王商為治中從事與宓書曰貧賤困苦
亦何時可以終身卞和衒玉以耀世宜一來與州尊相
見宓荅書曰昔堯優許由非不𢎞也洗其兩耳楚聘莊
周非不廣也執竿不顧易曰確乎其不可拔夫何衒之
有且以國君之賢子為良輔不以是時建蕭張之策未
足為智也僕幸暴背於隴畆之中誦顔氏之簞瓢詠原
憲之蓬戸時翺翔於林澤與沮溺之等儔聽𤣥猿之悲
吟察鶴鳴於九臯安身為樂無憂為福處空虚之名居
不靈之龜知我者希則我貴矣斯乃僕得意之秋也何
困苦之戚焉後商為嚴君平李𢎞立祠宓與書曰疾病
伏匿甫知足下為嚴李立祠可謂厚黨勤類者也觀嚴
文章冠冒天下由夷逸操山嶽不移使揚子不嘆固自
昭明如李仲元不遭法言令名必淪其無虎豹之文故
也可謂攀龍附鳳者矣如楊子雲潜心著述有補於世
泥蟠不滓行叅聖師於今海内談咏厥辭邦有斯人以
耀四遠怪子替兹不立祠堂蜀本無學士文翁遣相如
東受七經還教吏民於是蜀學比於齊魯故地里志曰
文翁倡其教相如為之師漢家得士盛於其世仲舒之
徒不逹封禪相如制其禮夫能制禮造樂移風易俗非
禮所秩有益於世者乎雖有王孫之累猶孔子大齊桓
之霸公羊賢叔術之讓僕亦善長卿之化宜立祠堂速
定其銘先是李權從宓借戰國策宓曰戰國縱横用之
何為權曰仲尼嚴平㑹聚衆書以成春秋指歸之文故
海以合流為大君子以博識為𢎞宓報曰書非史記周
圖仲尼不采道非虚無自然嚴平不演海以受淤嵗一
蕩清君子博識非禮不視今戰國反覆儀秦之術殺人
自生亡人自存經之所疾故孔子發憤作春秋大乎居
正復制孝經廣陳徳行杜漸防萌預有所抑是老氏絶
禍未萌豈不信邪成湯大聖覩野魚而有獵逐之失定
公賢者見女樂而棄朝事若此輩類焉可勝陳道家法
曰不見可欲使心不亂是故天地貞觀日月貞明其直
如矢君子所履洪範記災發於言貌何戰國之譎權乎
哉或謂宓曰足下欲自比於巢許四皓何故揚文藻見
瓌穎乎宓荅曰僕文不能盡言言不能盡意何文藻之
有揚昔孔子三見哀公言成七卷事葢有不可嘿嘿也
接輿行且歌論家以光篇漁父咏滄浪賢者以耀章此
二人者非有欲於時者也夫虎生而文炳鳳生而五色
豈以五采自飾畫哉天性自然也葢河洛由文興六經
由文起君子懿文徳采藻其何傷以僕之愚猶恥革子
成之誤況賢於已者乎先主既定益州廣漢太守夏侯
纂請宓為師友祭酒領五官掾稱曰仲父宓稱疾卧在
茅舍纂將功曹古朴主簿王普厨膳即宓第晏談宓卧
如故纂問朴曰至於貴州養生之具實絶餘州矣不知
士人何如餘州也朴對曰乃自先漢以來其爵位者或
不如餘州耳至於著作為世師式不負於餘州也嚴君
平見黄老作指歸揚雄見易作太𤣥見論語作法言司
馬相如為武帝制封禪之文於今天下所共聞也纂曰
仲父何如宓以簿擊頰曰願明府勿以仲父之言假於
小草民請為明府陳其本紀蜀有汶阜之山江出其腹
帝以㑹昌神以建福故能沃野千里淮濟四瀆江為其
首此其一也禹生石紐今之汶山郡是也昔堯遭洪水
鯀所不治禹疏江決河東注於海為民除害生民以來
功莫先者此其二也天地布治房心決政參伐參伐則
益州分野三皇乗祗車出谷口今之斜谷是也此便鄙
州之阡陌明府以雅意論之何若天下乎於是纂逡巡
無以復荅益州辟宓為從事祭酒先主既稱尊號將東
征吳宓陳天時必無其利坐下獄幽閉然後貸出建興
二年丞相亮領益州牧選宓迎為别駕尋拜左中郎將
長水校尉吳遣使張溫來聘百官往餞衆人皆集而宓
未往亮累遣使促之溫曰彼何人也亮曰益州學士也
既至溫問曰君學乎宓曰五尺童子皆學何必小人溫
復問曰天有頭乎宓曰有之溫曰在何方也宓曰在西
方詩曰乃眷西顧以此推之頭在西方溫曰天有耳乎
宓曰天處髙而聽卑詩云鶴鳴九臯聲聞於天若其無
耳何以聽之溫曰天有足乎宓曰有詩云天步艱難之
子不猶若其無足何以步之溫曰天有姓乎宓曰有溫
曰何姓宓曰姓劉溫曰何以知之荅曰天子姓劉故以
此知之溫曰日生於東乎宓曰雖生於東而没於西荅
問如響應聲而出於是溫大敬服宓之文辯皆此類也
遷大司農四年卒初宓見帝系之文五帝皆同一族宓
辯其不然之本又論皇帝王霸養龍之説甚有通理譙
允南少時數往諮訪記錄其言於春秋然否論文多故
不載
杜瓊字伯瑜成都人少受學於任安先主定益州以瓊
為議曹從事後主踐祚拜諫議大夫遷大鴻臚太常為
人静黙少言闔門自守不與世事蔣琬費褘等皆器重
之瓊精于術學初不視天文有所論説後進譙周常問
其意瓊曰欲明此術甚難須當身視識其形色不可信
人也晨夜苦劇然後知之復憂漏泄不如不知是以不
復視也周因問曰昔周徴君以為當塗髙者魏也其義
何居瓊荅曰魏闕名也當塗而髙聖人取類而言耳又
問周曰寧復有所怪耶周曰未逹也瓊又曰古者名官
職不言曹始自漢以來名官盡言曹吏言屬曹卒言侍
曹此殆天意也瓊年八十餘卒著韓詩章句十餘萬言
張裔字君嗣成都人治公羊春秋博涉史漢汝南許文
休入蜀謂裔幹理敏㨗中夏鍾元常之倫也劉璋時舉
孝㢘為魚復長還州署從事領帳下司馬張飛自荆州
由墊江入璋授裔兵拒於徳陽陌下軍敗還成都為璋
奉使詣先主先主許以禮其君而安其人也蜀平先主
以裔為巴郡太守還為司金中郎將典作農戰之器先
是益州郡殺太守正昻耆率雍闓恩信著於南土使命
周旋逺通孫權乃以裔為益州太守徑往至郡闓遂趦
趄不賓假鬼教曰張府君如瓠壺外雖澤而内實麤不
足殺令縛與吳於是遂送裔於權會先主薨諸葛亮遣
鄧芝使吳亮令芝言㳄可從權請裔裔自至吳數年流
徙伏匿未之知也故許芝遣裔裔臨發權乃引見問曰
蜀卓氏寡女亡奔司馬相如貴土風俗何乃爾乎裔對
曰愚以為卓氏之女猶賢於買臣之妻權又謂裔曰君
還必用事西朝終不作田父於閭里也將何以報我對
曰裔負罪而歸將委命有司若䝉徼倖得全首領五十
以前父母之年也自此以後大王之賜也權言笑懽悦
有器裔之色裔出閣即便就船倍道兼行權果追之裔
已入永安界數十里追者不能及既至丞相亮以為㕘
軍署府事又領益州治中從事亮出駐漢中裔以射聲
校尉領留府長史常稱曰公賞不遺逺罰不阿近爵不
可以無功取刑不可以貴勢免此賢愚之所以僉忘其
身者也明年北詣亮諮事送者數百車乗盈路裔還書
與所親曰近者涉道晝夜接賓不得寧息人自敬丞相
長史男子張君嗣附之疲倦欲死其談啁流速皆此類
也少與犍為楊恭友善恭早死遺孤未數嵗裔迎留與
分屋而居事恭母如母恭之子長大為之娶婦買田宅
産業使立門戸撫恤故舊振贍衰宗行義甚至加輔漢
將軍長史如故建興八年卒
李福字孫徳涪人先主初為成都令建興九年遷巴西
太守後為江州都督揚武將軍入為尚書僕射封平陽
亭侯延熈初以前監軍司馬福同郡梓潼文恭仲寳亦
以才幹為牧亮治中從事丞相叅軍常璩讃曰孫徳果
鋭作劉幹臣
李譔字欽仲涪人少傳父仁業又從尹黙學自五經四
部百家諸子無不該覽加博好伎藝筭術卜數醫藥弓
弩機械之巧皆致思焉始為州書佐尚書令史延熈元
年後主立為太子以譔為庶子遷為僕射轉中散大夫
右中郎將猶侍太子太子愛其多知甚悦之然體輕脱
好戲啁故世不能重也著古文易尚書毛詩三禮左氏
傳太𤣥指歸皆依凖賈馬異於鄭𤣥與王氏殊隔初不
見其述而意歸多同景耀中卒
尹黙字思潛涪人少與李仁俱受學司馬徽宋忠等博
通五經精専左氏自劉歆條例鄭衆賈逵父子陳元方
服䖍注説咸畧誦述不復按本先主定益州以為勸學
從事及立太子以黙為僕射以左氏傳授後主後主踐
阼拜諫議大夫丞相亮駐漢中請為祭酒亮卒還成都
拜太中大夫卒子宗傳其業為博士
杜微字國輔涪人少受學於廣漢任安劉璋辟為從事
以疾去官及先主定蜀微常稱聾閉門不出建興二年
丞相亮領益州牧選迎皆妙簡舊徳以微為主簿微固
辭轝而致之既至微自陳謝亮以微不聞人語於坐上
與書曰服聞徳行饑渴厯時清濁異流無縁咨覯王元
泰李伯仁王文儀楊季休丁君幹李永南兄弟文仲寳
等每歎髙志未見如舊猥以空虚統領貴州徳薄任重
慘慘憂慮朝廷主公今年始十八天姿仁敏愛徳下士
天下之人思慕漢室欲與君因天順民輔此明主以隆
季興之功著名於竹帛也以謂賢愚不相為謀故自割
絶守勞而已不圖自屈也微自乞老病求歸亮又與書
曰曹丕簒弑自立為帝是猶土龍芻狗之有名也欲與
羣賢因其邪偽以正道滅之怪君未有相誨便欲求還
於山野丕又大興勞役以向吳楚今因多務且以閉境
勤農育養民物並治甲兵以待其挫然後伐之可使兵
不戰民不勞而天下定也君但當以徳輔時耳不責君
軍事何為汲汲欲求去乎其敬微如此拜為諌議大夫
以從其志
常播字文平江原人建興中為縣功曹縣長被誣逋没
官榖當論重罪播詣獄争辯受數千杖肌骨潰爛更厯
三獄幽閉二年終無異詞事遂解縣長得釋
王嗣字承宗資中人舉孝㢘為汶山太守加安逺將軍
綏集羌胡雖素桀惡者皆來降大將軍姜維每出北征
輒出馬牛羊及軍糧乃遷嗣鎮軍仍領郡後從維北征
為流矢所傷卒戎狄皆㑹葬號呼涕泣隨之凡見嗣子
孫皆若見其骨肉云
　　　晉
任熈字伯逺成都人治毛詩京易博通五經事親至孝
察孝㢘除南鄭令復授梓潼令辭疾告歸勸農力穡居
室致給循訓闔門内則可法開門待賓傾懷下士客無
長㓜必有供贍太康中除越嶲䕶軍不往徴給事中終
以疾辭而蜀守令每至官為之修謁嵗致羊酒即家拜
朱提太守固讓不之官熈好述作詩誄論難文皆燦艷
年六十九卒子蕃涪陵太守蕃子廸字叔孤少與巴西
龔壯齊名而學業過之
壽良字文淑成都人少與犍為張徴費緝齊名良治春
秋三傳貫通五經澡身貞素厯官始平太守治政著稱
從扶風轉秦國内史溫令李宓表薦武帝以良為公朝
英特二州之望云
栁隱字休然成都人少與同郡杜禛栁伸齊名隱直誠
篤亮交友居厚逹於從政數從大將軍姜維征伐為牙
門將巴郡太守騎都尉遷漢中黄金圍督及鍾㑹伐蜀
入漢川圍伐多下惟隱堅壁不動後主既降以手令勅
隱乃詣會晉文帝聞而義之咸熈元年内移河東拜議
郎武帝即位以為西河太守在官三年乞還蜀卒於家
杜禛在蜀為凉益二州都督栁伸在蜀為度支入晉並
舉秀才
何隨字季業漢司空武之後世有名徳徴聘入官隨治
韓詩歐陽尚書研精文緯通星厯郡命功曹州辟從事
光祿郎中主事除安漢令蜀亡去官時土饑荒所在無
榖送吏行乏取道旁民芋隨以綿繫其處使足芋直民
視芋見綿知必何安漢乃持綿追還之終不受及晉踐
阼臺召不詣除河間王郎中不就居貧固儉弊衣蔬食
晝耕夕讀鄉族饋遺一切不納目不視色口不語利著
譚言十篇論道徳仁義常有屠牽猪過隨門者猪索斷
失之强認隨圂中猪隨便牽猪與之屠人出門尋得其
所亡猪謝隨還猪遂以丐之家有竹園人盜其笋隨行
見之恐盜者覺怖走竹中傷其手足挈屐徐步而歸太
康中即家拜江陽太守民思其政卒於官長子觀字巨
忠清公淑慎知名州里察孝㢘除平西長史會張昌亂
荆州從黨西上郡守無不降下至江陽平西將軍羅尚
表觀安逺䕶軍討賊平之遷巴郡太守㑹病卒
何攀字惠興漢何武弟潁川太守顯後也仕州為主簿
屬刺史皇甫晏為牙門張𢎞所害誣以大逆時攀寔丁
母憂遂詣揚州拜表證晏不反故晏寃理得伸王濬為
益州辟攀别駕濬謀伐吳遣攀奉表詣臺口陳事機詔
再引見乃令張華與攀籌量進討之宜兼遣攀過羊祜
面陳伐吳之策攀善于將命帝善之詔攀㕘濬軍事及
孫皓降濬而王渾恚于後機欲攻濬攀勸濬送皓與渾
由是事解濬入拜輔國為司馬封闗内侯攀轉滎陽令上
便宜十事甚得名稱除廷尉平時廷尉卿以攀蜀士輕
之及共斷疑獄卿始歎服轉散騎侍郎楊駿執政多樹
親屬大開封賞欲以恩澤自衞攀以為非乃與共立議
奏之帝不納後以預誅駿功封西城侯邑萬戸賜絹萬
疋弟逢平鄉侯兄子逵闗内侯固讓所封戸及絹之半
餘所受者分給中外宗親畧不入已後為揚州刺史遷
大司農轉兖州刺史鷹揚將軍固讓不就太常成燦左
將軍卞粹勸攀蒞職中詔又加切厲攀竟稱疾不起及
趙王倫簒位遣使召攀更稱疾篤倫怒將誅之不得已
扶赴召卒于洛陽時年五十八攀居心平允蒞官整肅
愛樂人物敦儒貴材為梁益二州中正引致遺滯巴西
陳夀閻義犍為費立皆西州名士並被鄉所謗干清議
十餘年攀申明屈直咸免寃濫雖居顯職家甚貧素無
妻媵伎樂惟以固窮濟乏為事子璋嗣有父風
王長文字徳叡廣漢郪人父顒字伯元犍為太守長文
天姿聰警髙暢敏識治五經博通羣籍弱冠州三辟書
佐丁時興衰託疾歸家大同後郡功曹察孝㢘不就遂
陽愚嘗着綘衣綘㡌牽猪過市中乞人與語偽不聞常
騎牛周旋郡守至詣門修敬至閭走出請終不還刺史
淮南胡羆辟從事祭酒卧在治羆出板舉秀才長文陽
發狂疾步擔走出門羆累遣教請還終不顧還家養母
獨講學著無名子十二篇依則論語又著通經四篇亦
有卦名擬易𤣥以為春秋三傳傳經不同每生訟議乃
據經摭傳著春秋三傳十二篇又撰約禮記除煩舉要
凡十篇皆行於時長文才鑒清妙㲹愛廣納放蕩濶逹
不以細宜㢘分為意亦不好臧否人物故時人愛而敬
之以母欲祿養咸寧中領蜀郡太守郫有孝子羅偶事
親至孝二親將亡時病不能食肉終身不食肉郡察孝
㢘長文追為立表以旌之宰府辟三司及撫軍大將軍
王濬累辟不詣濬薨以故州將軍弔祭元康初試守江
原令縣收盜賊長文引見誘慰時適臘晦皆遣歸家獄
先有繫囚亦遣之謂曰教化不厚使汝等如此長吏之
過也蜡節慶析歸就汝上下善相懽樂過節來還當為
思他理羣吏惶遽争請不許尋有赦令無不感恩所宥
人輒不為惡曰不敢負王君將喪去官民思其政大將
軍梁王肜及諸府並辟長文曰吾從其先命者遂應肜
招為從事中書郎諸王公卿慕其名咸與之交賈氏之
誅從肜有功封闗内侯再為中書郎愍懷太子死於許
下博士中書論虞祔之禮長文議虞祭宜還東宫以繼
太子者為主配食於潁川府君皆施行除洛陽令長文
見肜曰主者不庶幾奏長文為洛陽令肜笑荅曰卿乃
不庶幾非主者也固辭不拜聞益州亂以通經筮得老
蠶縁枯桑之卦歎曰桑無葉蠶以卒也吾蜀人殄於是
矣拜蜀郡太守暴卒時年六十四
李毅字允剛廣漢人祖父朝字偉南州别駕從事父旦
字欽宗光祿郎中主事毅少散逹不治素檢年二十餘
乃詣郡文學受業通詩禮訓詁為學主事太守𢎞農王
濬臨學講試問祭酒姬艷曰學中有可成進幾百人艷
對曰可有百人濬怒曰童冠八百而成者百人教少何
為毅對曰如艷之言明府之教盛於孔氏不為少也濬
竒之命為主簿濬嘗夢得三口刀云人以未益之手持
不得以問郡丞與縣吏莫能知毅對曰吉祥也三刀者
州字而益之禾持不得禾旁失者秩字明府秩當至益
州濬笑曰如卿言當相以為秀才張𢎞殺益州刺史皇
甫晏誣奏晏反毅白濬曰皇甫侯起自諸生位極方州
反當何求且廣漢與成都密邇而統梁州者衿益州之
領須防若今日也益州有禍乃此郡之憂加張𢎞小豎
衆所不與宜時赴討濬欲先上後行毅曰大夫出疆茍
利社稷専之為賢何況殺主賊急當不拘常宜濬從之
發兵與牙門蒲泰等共討𢎞斬之詔書遷濬益州刺史
毅復為州主簿别駕舉秀才及濬伐吳與何攀並為㕘
軍吳平封闗内侯除隴西䕶軍以疾去官徙繁令遷雲
南太守濬臨薨上表後武帝思濬勲問毅所在徙犍為
使持節南夷校尉久之犍為民毛詵李叡與朱提民李
孟共逐太守杜俊雍約以叛衆數萬毅討破之斬詵孟
首叡走依五茶夷亦叛晉朝復置寧州以毅為刺史加
龍驤將軍封成都縣侯夷遂大反破没郡縣攻圍州城
中原亂而李雄寇蜀救援不至疾病薨於窮城懷帝嘉
其忠節追贈少府諡曰威侯毅性通博居情雅厚賑䘏
寒貧篤於故舊人咸愛歸之但好談啁徳重猶少從弟
苾字叔平少修身砥厲名行數諫毅宜自矜嚴毅笑應
之曰吾小來不治名素終杖旄節故可至九卿卿清儉
履道卒不失成都令也時毅始受南夷而苾厯城令果
作成都遷犍為太守位官不及毅毅子釗以父任為謁
者除壽林侯相不就為尚書外兵郎自表赴難至䍧牱
夷斷道不得進經年以寧州城中無榖父疾病未知吉
凶不食榖惟茹草迨及奔喪官至朱提越嶲太守西夷
校尉毅女秀適漢嘉太守新都王載有才智父亡後州
文武推領州事二載晏然
髙玩字伯珍成都人少受學於太常杜瓊術藝微妙博
聞强識清尚簡素少與李苾齊名官位相比大同後察
孝㢘除曲陽令单車之縣移檄縣綱紀不使遣迎以明
三才徴為太史令送者亦不出界朝廷稱之方論大用
會卒
杜軫字超宗成都人父雄為雒令軫少事譙周博涉經
書州辟不就為郡功曹史鄧艾至成都軫白太守曰今
大將軍來征必除舊布新明府宜避之此全福之道也
太守乃出艾果遣其㕘軍牽𢎞自之郡問前守何在軫
正色對曰前守逹去就之機輒自出官舍以俟君子𢎞
器之命復為功曹軫固辭察孝㢘除建寧令道以徳政
風化大行夷夏悦服秩滿將歸羣蠻追送賂遺甚多軫
一無所受去如初至入除池陽令為雍州十一郡最百
姓生為立祠得罪者無怨言屢徙尚書郎博聞廣涉奏
議論駁多見施用時涪人李驤亦為尚書郎與軫齊名
每有論議朝廷莫能踰之號蜀有二郎軫後拜犍為太
守甚有聲譽當遷會病卒年五十一子毗字長基州舉
秀才遷尚書郎㕘太傅軍事及洛陽覆没毗渡江王敦
表為益州刺史與宜都太守栁純共圖白帝杜弢遣軍
要之遂遇害毗弟秀字彦頴為羅尚主簿為氐賊李驤
所得欲用為司馬不從見害毗次子歆舉秀才軫弟烈
舉孝㢘厯牛鞞安陽令所居有異績遷衡陽太守軫亡
因自表兄子㓜弱求去官詔轉犍為太守烈弟良舉秀
才除新都令遷涪陵太守本州大中正
常騫字季慎江原人治毛詩三禮清尚知名封闗内侯
以晉政衰固辭去官性泛愛敬友宗族當官修理恕以
撫物州鄉以為儀範
常寛字泰恭騫之族弟治毛詩三禮春秋尚書尤躭大
易博涉史傳而謙虚清素郡命功曹及察孝㢘皆不就
州辟主簿刺史羅尚舉秀才為侍御史除繁令以蜀將
喪去官湘川亂乃南入交州鳩合經籍研精著述元帝
踐祚嘉其徳行潔白拜武平太守民悦其政在官三年
去職卒於交州子長生字彭祖亦有學行州主簿資中
令治中從事早亡
常朂字修業江原人祖父員䍧牱永昌太守父髙廟令
從父閎漢中廣漢太守朂少與閎子忌齊名安貧樂
道志篤墳典治毛詩尚書涉治羣籍多所通覽州命辟
從事入為光祿郎中主事入為尚書左遷郎郡請迎為
功曹時州將董軍政置從事職興刑獄以朂清亮復為
督軍治訟平當還察孝㢘除郫令政簡不煩魏征西將
軍鄧艾伐蜀破諸葛瞻於綿竹威振西土諸縣長吏或
望風降下或委官奔走朂獨率吏民固城拒守後主檄
令乃詣艾故郫榖帛全完刺史袁邵嘉其志節辟為主
簿朂善儀容翔集動為表觀言論壯烈州里重之然交
友惟賢不交下已者汎愛之恩猶不足云
常忌字茂通蜀謁者黄門侍郎喪親以致孝聞察孝㢘
為郎使吳稱職厯長水㕘軍什邡雒令大同後刺史邵
坐治城被徴忌詣洛陳訴逺國初附君民始結不宜解
易又表修治城池居安思危邊將常職事皆中情晉文
帝時為相國辟忌舍人武帝踐阼拜騎都尉除河内令
州名為難治忌挫折豪勢風教大行縣有姦梗殺兄者
羣黨蔽匿前令莫得忌皆窮治入為州都方議為郡守
會卒忌為人信道任數不從下人故為貴勢所不善是
以作詩著論先攻已短臨喪與樂歡哀俱至為士類所
稱忌友人廣漢叚宗仲亦有學行蜀時官與忌比袁邵
為主簿與忌共理郡事文帝善之梁州辟别駕從事舉
秀才相遷官至雲南建寧太守
司馬勝之字興先綿竹人學通毛詩三禮清尚虚素不
事榮利為郡功曹厯新繁令徴為散騎侍郎以宗室禮
之終以疾辭即家拜漢嘉太守固讓不之官閒居清静
謙卑自牧訓化鄉閭以恭敬為先
王化字伯逺王商子也治毛詩三禮春秋公羊傳察孝
㢘為樂涫令縣近邊塞值冦反化率吏民積榖堅守重
圍孤絶七年伺冦怠惰出軍擊之民得野掠大軍至冦
退以功封闗内侯遷朱提太守轉梓潼皆有稱績為人
謹重言論方雅臧否允衷州里服其誠亮弟振字仲逺
亦有徳望為巴東太守少弟崇
崇字㓜逺學業淵博雅性洪粹蜀時為東觀郎入晉官
至上庸蜀郡太守著蜀書與陳壽頗不同
元常江原人廣都令常長女適廣漢便敬賔早亾元常
無子養賔族子父母欲嫁之廼祝刀誓志而死
靡常仲山女適成都殷仲孫家遭疫氣死亡惟靡常在
年十八收葬諸喪養遺生子立美成家
公乗會妻廣都張氏女也夫早亡無子姑及兄弟欲改
嫁之張誓不許而言之不止乃斷髮割耳養會族子事
姑終身
廣柔長郫姚超二女姚妣饒未許嫁隨父在官值九種
夷反殺超獲二女欲使牧羊二女誓不辱乃以衣連腰
自沉水中死見夢告兄慰曰姊妹之喪當以某日至溉
下慰寤哀愕果如夢日得喪郡縣圖象府庭
紀常常侍常洽女趙侯夫人也父遇害在長安二兄皆
先殁遣父門生瞿登張順迎喪時冦賊蜂起晝夜悲哀
順登得將喪無恙還時人皆以紀常精誠所感
正流廣漢李元女楊文妻也適文有一男一女而文殁
以織履為業父欲改嫁之乃自沉水中扶救始免太守
五方為之圖象
敬楊涪人郭孟妻楊文之女也始生失母八嵗父被(闕/)
盛所殺敬楊無宗親依外祖鄭氏年十七適孟孟與盛
有舊盛數往來孟家敬楊泣謂孟曰惡讐未報未嘗一
日忘恐卒狂惑益君禍患君宜疎之孟以告盛盛不納
漢安元年盛至孟家敬楊以大杖打殺盛將自殺孟止
之與俱逃涪令出追聞其故而止安慰二門㑹赦得免
義舊狄道長姜穆女綿竹司馬雅妻也既許婚父坐事
徙朔方雅就婚死僱人送其喪尋父母死朔方義舊獨
與弟孤居十年士大夫求終不肯乃上疏自訟求還鄉
里天子愍悼下朔方使送遂下詔書定律令女已許嫁
不得從父母徙
紀配廣漢殷氏女廖伯妻也年十六適伯伯早亡配有
美色慮人求己作詩三章自誓而求者猶衆父母將許
乃斷指明情養子猛終義太守薛鴻圖象府庭
彭非廣漢王輔妻也王和新都人便敬妻也李進娥郪
人馬季宰妻也輔早亡叔父欲改嫁非乃詣太守五方
截髮自誓敬亦早亡和養孤守義蜀郡何玉因媒介求
之兄曉喻以公族可憑和恚割其一耳季宰亦早亡父
母欲改嫁進娥亦剪髮自誓各養子以終其義
相烏徳陽人袁稚妻也十五適稚二十稚亡無子父母
欲改嫁之便自殺袁福亦徳陽人王上妻也有二子上
以喪親過哀死福哀感終身父母欲改嫁之遂自殺
汝敦妻某敦兄弟共居有父母時財㛐心欲得妻勸送
二兄敦盡讓田宅奴婢與兄自出居後敦耕得金一器
妻復勸送二兄夫妻共往㛐性吝嗇謂欲借貸甚不悦
及見金踊躍兄感悟即出妻讓財還弟弟不受相讓積
年後並察孝㢘世為冠族
涪杜季女者巴郡虞顯妻也年十八適顯顯亡無子季
欲改嫁與同縣楊上慈曰受命虞氏虞氏早亡妾之不
幸當生事賢姑死就養成室存亡等但欲在終養亡不
有恨願不易圗季知不可告而奪也乃密謀與强逼迫
之慈縊而死
叔紀霸女孫也適廣漢王尊至有賢訓事姑以禮生子
商海内名士廣漢周幹古朴彭勰漢中祝龜為作頌曰
少則為家之孝女長則為家之賢婦老則為子之慈親
終温且惠秉心塞淵宜諡曰化明惠母
昭儀新繁張氏女廣漢朱叔賢妻也賢為郡督郵建安
十九年劉先主圍劉璋於成都賢坐謀外降璋以昭儀
配兵將見逼昭儀自殺三軍莫不哀嘆
趙媛姜資中盛道妻建安五年道坐罪夫婦閉獄子翔
方五嵗姜謂道曰官有常刑君不得免矣妾在何益君
門戸君可同翔亡命妾代君死可得繼君宗廟道依違
數日姜苦勸之遂解脱給衣糧使去姜代為應對度道
走逺乃告吏自殺後遇赦父子得還道雖仕宦終不更
娶
貢羅郫羅倩女景竒妻也竒早亡無子父愍其年壯以
許同郡何詩貢羅白書誓父不還家父使詩白州州告
縣逼遣之羅乃訴州刺史髙而許之
玹何郫何氏女成都趙憲妻也憲早亡無子父母欲改
嫁之何恚憤自幽不食句日而死郡縣為立石
貞玦字瓊玉牛鞞程氏女張惟妻也年十九適惟未期
惟亡無子養兄悦子供養舅姑夙夜不怠資中王冲欲
娶玦玦叔父肱荅以女志不可奪冲為太守李嚴督郵
嚴記縣遣孝義掾奉羔雁宣太守命聘之玦乃自投水
捄援不死後太守蘇髙為立表蜀郡太守遣仁恕掾論
曰貞玦太守章陵劉威又為作頌故稱述也
　蜀中廣記卷四十一
欽定四庫全書
　蜀中廣記卷四十二
　　　　　　　　　　　　明　曹學佺　撰
　人物記第二
　　川西道下
　　　成都龍安二府
　　　六朝
何妥字棲鳳本西城人父細脚胡通商入蜀家郫縣遂
為郫人妥少機警八嵗遊國子學助敎顧良戯之曰汝
姓何是荷葉之荷為河水之河妥應聲荅曰先生姓顧
是眷顧之顧為新故之故衆咸異之十七以伎巧事湘
東王後知其聰明召為誦書左右時蘭陵蕭眘亦有雋
才住青楊巷妥住白楊頭時人為之語曰世有兩雋白
楊何妥青楊蕭眘其見美如此江陵平入周仕為太學
博士宣帝初欲立五后問儒者辛彦之對曰后與天子
匹體齊尊不宜有五妥駁曰帝嚳四妃舜又二妃亦何
常數由是封襄城縣男文帝受禪除國子博士加通直
散騎常侍進爵為公妥性勁急有口才好是非人物納
言蘇威嘗言於上曰臣先人每誡臣云惟讀孝經一卷
足可立身經國何用多為上亦然之妥進曰蘇威所學
非止孝經厥父若信有此言威不從訓是其不孝若無
此言面欺陛下是其不誠不誠不孝何以事君且夫子
又云不讀詩無以言不讀禮無以立豈容蘇綽敎子獨
反聖人之訓乎威大衘之二年威定考文學妥更相訶
詆於是與威有隙其後上令妥考定鍾律妥又上表大
畧言尚正聲放姦聲具錄三調四舞曲名又製歌辭如
别其有聲曲流宕不可以陳於殿庭者亦悉附之於後
書奏别勅太常取妥節度於是作清平瑟三調聲又作
八佾鞞鐸巾拂四舞先是太常所傳宗廟雅樂厯數十
年惟作大吕廢黄鍾妥又以深乖古意乃奏請用黄鍾
詔下公卿議從之俄而子蔚為秘書郎有罪當刑上哀
之減死論自後恩禮漸薄六年出為隴州刺史時有負
笈遊學者妥皆為講說敎授之又為刺史箴勒于州門
外在位三年以疾請還尋為國子祭酒卒諡曰肅
羅研字深微成都人有文學為梁益州刺史鄧元起屬
吏㑹蕭元藻以私憾殺元起而誣以反研詣闕訟寃上
贈元起征西將軍後刺史蕭恢聞其名辟為别駕時羣
盜大起或嘲之曰蜀人貪禍樂亂一至於此對曰蜀川
積弊實非一朝今百家為村有食者不過數家而窮迫
之人十有八九束縛之吏旬有二三貪亂樂禍無足怪
者若家畜五母鷄二母彘牀有百錢布被甑有數升麥
飯雖蘇張巧説於前韓白接館於後將不能使一夫為
盜況貪亂乎後為散騎常侍
衞文昇資中人山獠作亂文昇單騎造其營諭以利害
渠帥感悦解兵而去前後歸附十餘萬上大恱以為蓬
州總管
　　　唐
朱桃椎新繁人澹泊絶俗被裘曳索人莫能測其所為
長史竇軌見之遺以衣服鹿幘麂鞾逼署鄉正委之地
不肯服更結廬山中夏則臝冬緝木皮葉自蔽贈遺無
所受嘗織十芒屨置道上見者曰居士屨也為鬻米茗
置於其處各自取去終不與人接其為屨草柔細環結
促宻人争躡之髙士㢘為長史備禮以請降階與語不
荅瞪視而去士㢘拜曰祭酒其欲我以無事治蜀耶乃
簡科條薄賦歛清静以綏其民蜀郡大治每遣人存問
桃椎輒走林間自匿
李白字太白興聖皇帝九世孫其先人隋末以罪徙西
域神龍初遁還客于巴西白之生母夢長庚星流入于
腹廼生白於彰明縣因以白名之十嵗通詩書既長隱
岷山州舉有道不應蘇頲為益州刺史見白異之曰是
子天才特英少益以學可比相如然喜縱横術擊劒為
任俠輕財好施更客任城與孔巢父韓凖裴政崔叔明
陶沔居徂徠山號竹溪六逸天寳初南入㑹稽與吳筠
善筠被召故白亦至長安往見賀知章知章見其文歎
曰子謫仙人也言於𤣥宗論當世事奏頌一篇帝賜食
親為調羮有詔供奉翰林白猶與其徒醉於市帝坐沉
香亭子意有所感欲得白為樂章召入而白已醉左右
以水頮其面稍解援筆成文婉麗精切無留思帝愛其
才數燕見白常侍帝醉使髙力士脱鞾士素貴倨太子
呼為兄諸王公稱為翁而白以厮役視之甚以為恥摘
其詩語以激怒楊貴妃帝欲官白妃輒沮止白自知不
為親近所容益傲放不自修與賀知章李適之汝陽王
璡崔宗之蘇晉張旭焦遂為酒中八仙人懇求還山帝
賜金放還白浮遊四方嘗乗舟與崔宗之自采石至金
陵着宫錦袍坐舟中旁若無人安祿山反轉側宿松匡
廬間永王璘辟為府僚佐未幾永王起兵白逃還彭澤
璘敗當誅初白遊并州一見郭子儀而竒之謂必能立
葢世功子儀犯法當死白營救得免至是子儀以百口
保白不反且請解官贖白罪有詔長流夜郎會赦還潯
陽又為仇人所搆繫獄時宋若思將吴兵三千赴河南
道潯陽訪白聞其在獄釋其囚而辟之以為㕘謀未幾
辭職往依當塗令宗人李陽冰代宗立召為右拾遺而
白已卒年六十餘白晩好黄老度牛渚溪至姑孰恱謝
家青山欲終而宅焉及卒葬東麓元和末宣歙觀察使
范傳正往祭其冢禁樵採又訪公後裔惟二孫女已嫁
為鄉氓妻范召入見進止仍有風範因泣曰先祖志在
青山欲與謝𤣥暉為隣頃葬東麓非其意也傳正為改
葬之立碑焉欲以二女改妻仕族女曰孤窮失身命也
再改則非人倫何以見先人于地下傳正歎息久之
沈如琢崇慶人性至孝母嘗患消渇非時思食桑椹遍
求不得宅東桑忽生椹採以奉母疾遂愈後母亡毁瘠
廬墓有白鶴來棲墓上天寳二年旌其門
王先成彭州軍士景福元年王建圍彭州急先成度建
諸將惟王宗侃最賢因往說之宗侃以白建建大恱遂
解圍民得歸業先成後為刺史
孫逢吉成都人博學尤善毛詩孟蜀時為國子博士檢
校刻石經于蜀學同郡林罕亦擅文學著說文三十篇
目曰林氏小說附刻于學宫
　　　宋
羅處約字思純華陽人宋初登第知吳縣與長洲令王
禹偁相唱酬傳誦蘇杭間後並召赴闕太宗試其文以
為著作郎直史館㑹有詔求讜言處約因論三司之制
非古請依六典舊儀以錢刀粟帛筦𣙜度文之事分任
二十四司可以集事不然則金部倉部安知儲廩帑藏
之盈虚司田司川孰知屯役河渠之逺近有名無實積
久生弊況就三司之中更復分置僚屬則愈為失真故
莫若復尚書都省故事之為便也久之受詔巡撫荆州
路淳化中卒卒後蘇易簡王禹偁集其文十卷題曰東
觀集
梁鼎字凝正華陽人太平興國八年進士累遷殿中丞
通判歙州徙知吉州以强幹特賜緋魚犀帶記其名於
御屛淳化中上言今之知州即古之刺史治狀顯著者
朝廷不知方畧蔑聞者任用如故大失勸懲之理浸成
茍且之風請詔有司申明考績之法庶幾官得其人而
民受其賜咸平四年以兵部員外郎知制誥賜金紫是
時三司嚴督逋負有久被留繫者上命鼎按籍詳定多
所蠲免踰月拜右諌議大夫度攴使以議鹽法與西北
諸轉運使相戾遂中飛語罷度支使守本官景徳初知
三班院通進銀臺司兼門下封駁事出知鳳翔以居憂
哭泣傷目求判西京留司御史臺鼎為人磊落尚氣節
居官峻厲名稱甚茂好學攻篆籕八分著隱書三卷史
論二十篇學古詩五十篇
王永華陽人為右補闕吳越納土永受命往均賦悉除
無名之算太宗詰其多弛永曰使新附之民蒙天子仁
恩臣即得罪死不恨矣太宗大恱永孫罕
王罕字師言以䕃知宜興縣縣多湖田嵗訴水者多不
以實罕以暇時履畝圖其髙下及訴至按圖驗之皆不
能欺時范仲淹在潤州奏下其法于諸州西方用兵每
科箭羽於東南富室積貯逐利羽價湧騰罕乃下令官
自積以輸軍實民但出錢佐費遂不為患累遷戸部判
官受詔修太宗别廟中貴人遂因慮材更造罕不聽但
飾其丹漆易一楹省緡錢十餘萬出為廣東轉運使儂
智髙入冦罕適行部潮州歸至惠州惠之惡少年方謀
乘機為盜罕因令邑尉増弓手二千人三老發里民為
兵各二百人有方畧之士許以官秩金帛使為甲首久
之無有應者㑹有羣盜攘奪婦人釵珥罕悉捕斬以徇
曰此皆三老發為兵而不肯行者耳於是里民皆恐得
兵六百餘人尉部弓手亦至數百遂大振向之惡少年
皆𨽻行伍亡敢動乃簡卒三千方舟建旂順流而下至
廣登㟁營于東門智髙相去三十餘步竟不敢犯罕徐
開門而入賊遂解去是時南道斷絶罕上事不得通而
提㸃刑獄鮑軻乃遁處南雄數具奏及賊平軻受賞罕
謫監信州酒稅尋復西路轉運使或傳智髙不死而儂
宗旦復據險聚衆罕乃呼宗旦子日新諭之曰汝父内
為交趾所仇外為邊將希賞之餌何不擇利而為之於
是父子俱降徙知潭州為政務適人情不加刑威而剖
斷如神監司上其治狀勅書褒諭賜絹三百疋以光祿
寺卿卒兄子琪珪珪少孤敎養於罕及貴罕與之書每
以盛滿為戒云
王琪字君玉少善詩歌以進士起家調江都主簿上時
務十二事仁宗嘉之除館閣校勘集賢校理嘗侍晏太
清樓帝命諸臣作山水石歌琪以稱㫖褒賞通判舒州
會嵗饑請賑未報琪遽發公租以身任之不敢累守也
累遷龍圖閣待制出知江寧府先有兇徒數縱火為姦
利託以鬼神人不敢救琪乃作賞捕之法盡得而誅之
火患遂息官終判太常寺以禮部侍郎致仕琪性孤介
不與時合數臨東南名鎮政尚簡静每疾俗吏飾厨傳
以沽名卒以待客濶畧致謗然終不恤也卒塟真州詔
真揚二州發卒䕶窆葢異數云
王珪字禹玉琪從弟也弱嵗竒警琪讀其賦而歎曰騏
驥初生已有千里之志但蘭筋未就耳以進士甲科累
官直集賢院接伴契丹使先是北使入見必以盛服至
是乃欲便服紿云衣冠在後乗珪命取授之使者愧謝
進翰林學士先是三聖並侑南郊而温成廟享太室珪
言三后並配所以致孝也而凟乎享帝後宫有廟所以
廣恩也而僣乎享親於是専以太祖侑于郊而改温成
廟為祠殿嘉祐立皇子召珪作詔珪曰此大事也非面
授㫖不可明日請對而後草詔歐陽修聞而歎曰真學
士也英宗立當撰先帝諡珪言古者賤不誄貴幼不誄
長故天子稱天以誄之制諡于郊若云受之於天者近
制惟詞臣撰議庶僚不得㕘聞頗違稱天之議請令兩
制共議從之濮王追崇之禮珪議宜稱皇伯三夫人改
稱大國執政不可其後三夫人之稱卒如初議熙寧三
年拜㕘知政事遂至入相
陳克成成都人雍熙進士及第真宗時刑部郎中詞學
典贍性曠逹善談謔勢利澹然臨終自為墓誌
李建中成都人太宗時進士累官太常博士表陳時政
終判太府寺建中性簡静恬於榮利善書札篆𨽻
句中正華陽人孟蜀時舉進士歸宋補曹州錄事㕘軍中
正精於字學古文篆𨽻行草無所不工太宗時嘗獻八體
書召授著作佐郎直史館詔詳定篇韻及雍熙廣韻
郝逢成都人幼好學不以寒餒為憂咸平中蜀亂賊求
書生授官不從者戮逢詞氣不屈賊怒引出斬之臨刑
三問終不改操賊乃釋之
任玠成都人通五經緯候音律琴奕丹青皆得其妙真
宗召試學士院玠撰詩一千二百韻以進賜進士授汝
州團練推官玠具野服捧告身詣登聞鼔院納還而歸
李定郫縣人好古力學志不願仕養二親以孝聞累舉
孝㢘不就日以詩酒為樂自號虚舟子蜀中累值兵火
經籍不完天禧中詔天下收集書籍定率先投牒監中
羣書多出其家
彭乗字利建華陽人進士及第嘗與同年生登相國寺
閣乗獨西望悵然曰親老矣安敢舍晨昏之奉而圖一
身之榮乎翌日奏乞侍養西歸久之以薦試館閣校勘
固辭還家後厯秘書丞集賢校理懇求便親得知普州
蜀人守鄉郡自乗始官終翰林學士仁宗嘗召乗諭曰
卿先朝舊臣久補外未嘗自言何耶對曰臣生孤逺自
量其分耳帝嘉之及乗病勅醫診視賜以珍劑卒賜白
金三百兩乗質重寡言不事生業聚書萬餘卷皆手自
刋校蜀中所傳書多出於乗晩嵗厯典贊命而文辭少
工先是開寳間成都羅居通塟母廬墓有甘露芝草之
祥大中祥符間資州黄徳輿躬自負土以葬其親甘露
湧於墳側及乗塟父亦有甘露降於墓栢人以為孝感
云
范鎮字景仁華陽人少有異才澹於名利薛奎守蜀一
見愛之館于府舍俾與子弟講學鎮益自謙退每步行
趨府踰年人不知其為帥客也及還朝載以俱有問奎
入蜀何所得奎曰得一偉人當以文學名世宋庠兄弟
見其文自謂弗及與為布衣交舉進士禮部奏名第一
故事殿廷過三人則首禮部選者必越次抗聲自陳率
得寘上列吳育歐陽修號稱耿介亦從衆鎮獨不然同
列屢趣之不為動至第七十九人乃從呼出應退就列
無一言廷中皆異之自是舊風遂革調西安主簿西京
留守宋綬延置國子監為東監直講召試學士院當得
館閣校理而主司妄以為失韵補校勘人為憤鬱而鎮
處之晏然遷起居舍人知諫院上言周以冡宰制國用
唐以宰相判度支今中書主民樞宻主兵三司主財各
不相知財已匱樞宻益兵無窮民已困三司取財不已
請使二府通知兵民大計與三司同制國用為便契丹
使至虚聲示强大臣益募兵以塞責鎮言備天下者莫
如寛天下之民夫兵所以衞民而殘民養兵臣恐異日
之憂不在四夷而在冗兵與窮民矣仁宗天性寛仁言
事者競為激訐以要譽鎮獨務引大體非闗朝廷安危
生民利病則皆不論陳執中為相鎮論其無學術及執
中嬖妻笞殺侍婢御史劾奏欲逐去之鎮言方今隂陽
不和財匱民困盜賊滋熾犴獄充斥執中當任其咎御
史捨大責細乃欲以一婢逐宰相非所以明等級辨堂
陛也文彦博富弼入相詔百官郊迎鎮曰陛下用两人
為相舉朝皆謂得人然禁兩制不得詣宰相居第百官
不得間見是不推之以至誠也願罷郊迎除謁禁則于
御臣之術為兩得矣仁宗在位三十五年未有繼嗣嘉
祐初暴得疾中外寒心莫敢先言鎮獨奮然請擇近屬
置之左右與圖天下事疏奏文彦博訊其何不謀于執
政鎮曰若謀而不可是豈得以中輟乎章屢上不報執
政以其希名干進鎮貽以書曰凡天象見變當有急兵
鎮不死職當死亂兵此乃擇死之時耳又何顧於希名
干進之嫌哉及疏下中書鎮又言曰陛下得臣疏不以
留中而以付中書是欲大臣奉行也而大臣畏避設辭
拒臣者恐行之而陛下中變耳夫中變之禍不過一死
國本不立萬一有如天象所告急兵之變死且有罪願
以臣章示大臣使其自擇死所尋除鎮兼侍御史鎮固
辭執政諭之曰今者間言已入為之甚難鎮曰論事者
當以是非不以難易若論今日難於前日則安知異日
不難於今日乎鎮見上面陳者三上章者十九鬚髮為
白朝廷知不能奪乃罷知諫院改集賢院修撰同修起
居注遂知制誥鎮雖解言職然每因事未嘗不申前議
及英宗既立詔議追尊濮王典禮而鎮所議與兩制臺
諫不合復詔禮部檢詳時鎮方判太常寺即率其屬上
言曰漢宣帝于昭帝為孫光武于平帝為祖其父容可
稱皇考議者猶非之謂其以小宗合大宗之統也今陛
下既以仁宗為考又加于濮王則其失豈特漢二帝之
比哉凡稱帝若考若寢廟者皆非是執政責之曰今方
檢詳何遽列上鎮曰有司得詔不敢稽留而即以聞者
乃其職也奈何更以為罪乎神宗時鎮為翰林學士兼
侍讀通政銀臺司會王安石改常平為青苗鎮言常平
之法起于盛漢最為近古而青苗行於唐之衰世不足
為法且陛下疾富民之多取而少取之此正百步五十
步之喻耳今有兩人坐市貿易一人故下其直以相傾
則人皆惡之矣豈可以朝廷而行市道之所惡乎韓琦
極論新法之害詔送條例司疏駁李常乞罷青苗詔令
分析鎮皆封還詔五下鎮執如初司馬光辭樞宻副使
詔許之鎮亦封還帝乃以詔直付光不由門下鎮又薦
蘇軾孔文仲不見用遂請解銀臺且云今之言青苗見
効者不過嵗得什百萬緡然此什百萬緡者非出於天
非出於地非出於建議者之家也葢一出於民耳民猶
魚也財猶水也養民而盡其財譬猶養魚而盡其水也
疏凡五上多指斥王安石安石大怒自草制極詆之以
戸部侍郎致仕鎮得請告因以表謝其畧曰願陛下集
羣議為耳目以除壅蔽之奸任老成為腹心以養和平
之福天下聞而壯之蘇軾乃往賀曰公雖退而名益重
矣鎮愀然曰君子言聽計從消患於未萌使天下隂受
其賜無智名無勇功斯可矣若使天下受其害而吾享
其名吾何心哉哲宗立韓維上言鎮在仁宗時首建發
儲之議因拜端明殿學士且欲以為門下侍郎鎮固辭
改提舉崇福宫以銀青光祿大夫再致仕累封蜀郡公
年八十一卒贈金紫光祿大夫諡忠文鎮生平與司馬
光相得甚驩議論如出一口宋之嵗取士減任子及甄
别宗室之賢者以補外官皆鎮之本議鎮清白坦夷
遇人以誠而恭儉慎黙不言人過臨大節決大議色和
而語莊常欲繼之以死每奏補恩澤先宗族而後子孫
兄鎡卒于隴城鎮聞其有遺腹子在外遂徒步求之於
兩蜀者二年既得而驗之曰吾兄胸有四乳是兒亦必
然已而果四乳乃名曰伯常鎮少學於鄉人龎直温直
温子昉卒京師鎮娶其女為孫婦養其妻子終身鎮之
學本六經口不道佛老申韓之説而契丹髙麗咸誦其
文少嘗作長嘯却敵騎賦晩年使遼遼人相目曰此長
嘯公也後每使者至遼必問蜀公安否
范百祿字子功鎮兄鍇之子舉進士第又舉才識兼茂
科治平間水災大臣方議濮禮百祿對策曰昔漢哀尊
共皇而河南潁川大水孝安尊徳皇而京師郡國二十
九大水葢大宗隆小宗殺宗廟重私祀輕禮也若宜殺
而隆宜輕而重是悖先王之禮禮悖則人心失而天意
暌變異所由以起也熙寧中舉為御史辭不就提㸃川
東利梓路刑獄熊本禆將賈昌言欲殺降夷為功百祿
諭之不聽仍往諭本本矍然檄止乃尋召知諫院是時
方行實法許告匿戸百祿諫曰許人告訐人將為仇然
則禮義㢘恥之風衰矣累遷吏部侍郎都水王孝先議
回河故道吕大防意向之命百祿行視百祿以東流髙
仰而河勢順下必不可回即馳奏所以然之狀且取神
宗詔令勿塞故道者併上之大防猶謂大河東流中國
之險限今塘濼既壞界河淤淺河且北注矣百祿曰塘
濼有限寇之名而無禦冦之實借使河徙而北敵始有
下流之憂乃吾之利也況先帝明詔柰何動揺事乃止
俄兼侍讀進翰林學士為帝言分别邪正之目凡導人
主以某事者為公正某事者為奸邪以類相反二十餘
條願槩斯事以觀其情以龍圖閣學士知開封府勤於
民事獄無繫囚僚吏欲以圄空聞上百祿曰千里之畿
無一人之獄此至尊之仁非尹功也不許越數月拜中
書侍郎是嵗郊祀議合祭天地禮官以昊天有成命為
言百祿曰分祭者三代之禮也成命所誦祀天配地均
歌此詩是猶春夏祈榖而歌噫嘻亦豈為一祭哉争久
不決質于帝前宰相曰百祿之言禮經也今日之用權
制也陛下始郊見宜以並祀為恭於是乃合祭熙河范
育言阿里骨酷暴且病温溪心八族皆思内附可以計
納百祿曰中國以信撫四夷阿里骨未有過而温溪心
虚實未可知無釁而動非策也又請進築納迷三城百
祿曰是皆良田為必争之地若賊騎時出我何以畊雖
欲棄之為費已甚帝皆從之卒贈銀青光祿大夫子祖
述
范祖述以䕃知鞏縣縣有南山水為患祖述導之入洛
遂得安流文彦博稱其能再知台州奏罷黄柑葛簟之
貢主管西京御史臺㑹靖康之難避地汝州汝州守趙
子櫟邀與共守募兵完城為必死之計於是旁郡皆䧟
惟汝得全
范祖禹字淳父一字夢得祖禹將産母夢一偉丈夫入
寢室自稱漢將軍鄧禹遂以為名祖禹少孤撫育於叔
祖鎮因而自傷每嵗時親朋慶集輒慘怛若無所容閉
門讀書不預人事登進士甲科從司馬光編資治通鑑
於洛凡十五年不事進取書成光薦為秘書省正字時
王安石作相其弟安國與祖禹友善每諭以安石愛重
之意祖禹終不往謁富弼致仕居洛杜門謝客獨厚祖
禹接待無間及疾篤授以秘疏大抵極論安石誤國及
新法之害弼卒祖禹上之神宗時累官著作郎兼侍講
哲宗既立祖禹上疏宣仁后其畧曰即吉方始服御一
新皇帝聖性未定覩儉則儉覩奢則奢所以訓導成徳
動宜有法又以有詔夏暑罷館因復上言今日之學與
不學乃係他日之治亂且凡人之進學莫切於少時今
聖質日長數年之後恐不能如今日之専竊為陛下惜
也久之召拜諫議大夫上書太皇太后乞以天下之勤
勞萬民之疾苦羣臣之邪正政事之得失開導上心使
異日衆説不得惑小人不得進蔡確既得罪朝議欲加
逺竄祖禹言自乾興以來不竄逐大臣者六十餘年矣
一旦行之流傳四方無不震恐確去相已久朝廷多非
其黨間有偏見異論者若一切以為黨確去之則刑罰
失中人情不安也是時大臣欲于新舊法中有所創立
祖禹以為既察王安石之法為非但當復祖宗之舊不
當兩用新舊而兼存之以壞紀綱又言監司付以一路
守臣付以一州令宰付以一縣皆與天子分土而治不
可不擇祖宗嘗有考課之法専察諸路監司置簿於中
書以稽其要今宜使吏部取當為州者條别功狀以上
三省三省召而察之以㳄表用至縣官則令監司考課
終嵗之後較其優劣以為黜陟時聞禁中覔乳嫗祖禹
以帝年十四非近女色之時疏勸進徳愛身又乞宣仁
太后保䕶上躬既而太后諭祖禹以外議虚傳祖禹復
上疏其畧曰凡事言於未然則誠為過及其已然則言
之何及願陛下寧受未然之言勿使臣等有無及之悔
迨宣仁太后殂中外洶洶是時祖禹為翰林學士乃奏
其畧曰先后有大功於天下有大徳於生靈然羣小怨
恨亦不為少必將有以改先帝之政逐先帝之臣為離
間者不可不察也且先后因天下人心之變而更化既
改其法則作法之人上負先帝下負萬民天下之所讐
疾而欲去之者也惟陛下辨析是非深拒邪說其有以
奸言惑衆者付之典刑以警羣慝則帖然無事矣此輩
既誤先帝又誤陛下天下之事豈堪小人再破壞耶他
日又言先后以大公至正為心罷安石惠卿所造新法
而行祖宗舊政故社稷危而復安人心離而復合乃至
遼主亦戒其臣曰中國復行仁宗之政矣外夷之情如
此中國之人心可知小人之情専為利則不便於公専
為邪則不便於正専好動故不便於静惟陛下痛心疾
首以為刻骨之戒上不報忽有㫖召内臣十餘人祖禹
言陛下親政以來四海傾耳未聞訪一賢臣而所召者
乃先内侍必謂陛下私於近習望即追改因請對其畧
曰自王安石吕惠卿造立新法悉變祖宗之政多引小
人以誤國又用兵開邊結怨外夷賴先帝覺悟罷逐兩
人而所用羣小已布中外不可復去民皆愁痛嗟怨比
屋思亂賴陛下與先太后起而收之天下之民如解倒
懸惟是向所斥逐之人妄意陛下不以修改法度為是
如得至左右必進奸言萬一過聽而復用之臣恐國家
自此陵遲不復振矣又論熙寧元豐間宦官李憲王中
正宋用臣輩用事為國歛怨而所召十人中有兩人乃
憲與中正之子其子既入其父必且復入願陛下念之
是時已興紹述之意將有復相章惇之兆祖禹力言其
害不聽遂請外乃以龍圖閣學士知陜州言者追論其
修實錄詆誣并諫覔乳嫗事貶武安軍節度副使連安
置昭永賀賔而卒祖禹平生不言人過至遇事則别白
是非不少假借在邇英守經據正獻納尤多嘗講尚書
至内作色荒六語拱手再誦却立云願陛下留聽每進
講必開列古義㕘之時事言簡而當義理明白燦然成
文蘇軾稱為講官第一
楊繪字元素綿竹人少竒警讀書五行俱下登進士上
第以集賢校理為開封府推官剖決如流仁宗愛其才
欲置之侍從執政以其年少不用再遷知興元府守藏
吏告以縑被盜竊繪視其迹即呼戲猴者詰於庭為盜
者猴耳府中以為神在郡獄無繫囚神宗時厯知諫院
㑹詔遣内侍王中正李舜舉等使陜西繪言陛下新即
位陜西之使不遣館閣臺省之士而遣中人何以示天
下曾公亮請以其子判登聞鼔院以所厚曾鞏為史官
繪劾奏公亮持國名器視如已物帝為寢其命繪亦罷
諫職改兼侍讀繪因滕甫固辭帝詔甫曰繪迹孤逺立
朝寡援而不畏强禦知無不為朕固信之篤矣今日之
除葢以難與宰相並立於輕重之間故令少避耳卿其
諭朕意繪曰諫官不得其言則去耳經筵豈姑息之地
乎卒不拜未閲月復知諫院擢翰林學士御史中丞是
時王安石用事賢人多謝去繪言老成人不可不惜當
今舊臣多引疾求去者陛下可不思其故乎及行免役
法繪陳其十害安石命曾布疏其説詔繪分析繪執意
愈切遂罷為侍讀學士官終天章閣待制再知杭州卒
繪為吏敏而强常主愛利而疏曠以是見廢然表裏洞
逹一出於誠為文立就有集八十卷
何郯字聖從仁壽人以進士為殿中侍御史言事無所
避帝曰古有碎首諫者卿能之乎郯曰古者君不從諫
則臣有碎首今陛下納諫如流臣何敢掠美而歸過君
父帝欣然納之時詔羣臣陳左右朋邪中外險詐久而
無所得郯請閲視其是否因言曰誠以待物則物必應
之以誠誠與疑治亂之本也一臣詐而疑衆臣一士詐
而疑衆士且擇官者宰相之職也今用一吏則疑其從
私故細務或勞於親決分閫者將帥之任也今専一事
則疑其異圖故多端而加羈制博訪者大臣之體也今
見一士則疑其請託相先後者士之常也今進其類則
疑為朋黨君臣交疑而欲天下無否塞之患不可得矣
都知王守忠以造祭器之勞遷景福殿使給兩使留後
俸郯言守忠内官勞薄賞重今雖不授留後而先給其
祿既得其祿必得其官若又從之則何求不可既又詔
許如正班守忠遂移閣門欲綴本品坐宴郯又言祖宗
之制未有内臣坐殿上者守忠乃不敢赴帝以郯不阿
權勢擢知雜事御史郯徧厯三院皆有直聲以母老求
西歸加直龍圖閣知漢州將行上疏言張堯佐縁后宫
之親叨竊外庭又將處以二府若此命一出言官必死
争之罷堯佐則傷恩黜言官則累徳臣謂莫如富貴堯
佐而不假之以權如李用和可也於是遂罷堯佐宣徽
之命進郯集賢殿修撰知梓州還判銀臺司㑹唐介出
荆南勑過門下郯封還之介遂復留諫院治平末得罪
神宗詔郯提舉成都玉局觀從臣外祠自此始遂以尚
書右丞致仕
梅摯字公儀新繁人以進士通判蘇州屬兩浙嵗饑官
貸種食已而督償頗急摯言於上曰借貸本以行惠而
急於督償是反困之耳於是詔緩輸期累遷侍御史時
李用和以帝舅除宣徽使加同中書門下平章事摯上
言不宜以名器濫授無功又言張堯佐以宫掖進用上
累聖德又奏減資政殿學士員請召待制官同議及復
百官轉對所陳皆切時務帝謂大臣曰梅摯言事有體
以為諫議大夫摯性淳静不為矯厲之行政績如其為
人敭厯中外數十年而家無餘財
李大臨字才元華陽人登進士第為絳州推官杜衍文
彦博厯薦為秘閣校理仁宗嘗遣使賜館閣書至大臨
家以貧無皂𨽻身自秣馬使者還奏帝曰真㢘士也神
宗雅知其名擢知起居注進知制誥言青苗法不便於
民王安石大怒㑹李定除御史大臨與宋敏求蘇頌相
繼封還詞命而大臨詞更切直帝以去嵗有詔臺官不
拘官職奏舉為諭大臨等又言故事臺官必以員外郎
博士近制但不限此耳非謂選人亦許之也定以初等
職官超朝籍列臺憲此國朝所未有倖門一開名器有
限安得人人滿其意哉帝復詔諭數四而大臨等固争
不已乃以屢革詔命皆歸班大臨出知汝州後加集賢
殿修撰天章閣待制致仕大臨清整有守論辯識大體
與敏求蘇頌並稱熙寧三舍人云
張俞字少愚郫人俊偉有大志遊學四方屢舉不第寳
元初上書言邊事請使契丹令外夷相攻以完中國之
勢其論甚壯用使者薦為秘書郎願以授其父顯忠而
隱於家時文彦博治蜀為治青城山白雲谿于杜光庭
故居以處之俞有至性丁内艱鹽酪不入於口所持栁
杖更再期忽生枝葉遂植墓側後至合抱詔書凡六召
皆不應每有山水之興雖數千里輒攜家往遊遂浮湘
沅觀浙江升羅浮入九疑買石載鶴以歸閉門著書未
就而卒妻蒲氏名芝賢而能文為之誄曰髙視往古哲
士實殷施及秦漢餘烈氛氲挺生英傑卓爾逸羣孰謂
今世亦有其人其人伊何白雲隱居嘗曰丈夫處世不
偶仕非其志祿不可茍營營末途非吾所守吾生有涯
少寔多艱窮亦自固困亦不顛不貴人爵知命樂天脱
簮散髮眠雲聽泉有峯千仞有溪數曲廣成遺址吳興
髙躅疏不通徑依雲架屋麋鹿同羣晝遊夜宿嶺月破
雲秋霖洒竹清意何窮真心自得放言遣慮何榮何辱
孟春感疾閉戸不出豈期遂往英標永隔抒詞哽噎揮
涕汍瀾人誰無死惜乎才賢
王景字仰山郫人按古今集記淳化咸平中景以積行
純孝稱於鄉里號王孝子父母嘗病革割股以進翌日
瘳及父母没哀毁過制負土成墳結廬其側有甘露降
于竹栢鳥雀啣果鹿馴擾其廬李順之亂郫人團結以
自守順後益熾下令集向團結者留縣西福寺毋得輒
出將盡殺之孝子適役于縣度衆皆且不免夜啟闗縱
令逃去數千人賴以活孫君拙曾孫師愈𤣥孫隙侯臣
六世孫□七世孫宋皆登進士第乾道五年己丑夏六
月乙未孝子之墓石復産紫芝一本人以為仁孝之報
張唐英字次功新津人少好讀書經嵗不知肉味進士
及第翰林學士孫抃得其所著正議五十篇以為馬周
魏元忠不足多薦賢良方正不就調糓城令縣治有圃
取息甚厚前令以此致富唐英至悉以種栁凡千餘株
作栁亭其中英宗初繼大統唐英即上謹始書云為人
後者為子他日必有引漢定陶故事以惑宸聽者願杜
其漸既而濮議果起神宗即位知其人擢殿中侍御史
入對帝問卿何尚衣綠唐英曰向固已得回授臣父矣
帝嘉其孝賜五品服唐英論宗室祿多費鉅宜以服為
差殺但薦王安石經術道徳宜在左右不免有失人之
累未㡬卒唐英有史才嘗著仁宗政要宋名臣傳蜀檮
杌行於世
吕陶字元鈞成都人少善屬文年十三時蔣堂守蜀大
集蜀士因出陶文以示之曰此賈誼才也於是一座大
驚名震蜀中堂一日與陶共讀寺碑酒闌命陶書之不
謬一字登進士第以唐介薦應熙寧制科是時王安石
行新法陶對策數其過及奏安石讀卷未半神色頗沮
神宗覺之使馮京竟讀稱其言有理司馬光范鎮喜謂
陶曰自安石用事吾輩言不復効不意君及於此陶雖
入等僅得通判蜀州遷知彭州李杞蒲宗閔𣙜茶騷擾
陶言川蜀産茶不及東南什一諸路通商而兩川獨禁
且茶園本是税地出租賦供衣食非解鹽進礬之比今
乃立法太嚴取息太重使良民罔䧟刑辟非陛下仁民
愛物之意宗閔怒劾其阻法責監淮南酒税元祐初擢
侍御史疏逐蔡確韓縝張璪章惇以清朝廷㑹議行差
役陶言新舊二法須裁量得中遂詔陶定議極其精宻
民以為便朱光庭劾奏蘇軾策館職題目陶言議者皆
謂軾嘗戲薄程頤光庭乃頤門人故為報怨夫欲加軾
罪何所不可必指其策問以為譏謗恐朋黨之禍自此
起矣由是兩置不問累遷左諫議知梓州入為起居舍
人大臣上殿有乞屛左右及史官者陶曰屏左右已不
可況史官乎大臣奏事而史官不得聞是私言耳不足
為令官終集賢院學士知陳州卒
宇文昌齡字伯修雙流人以進士甲科累官太常少卿
詔議郊祀合祭論者不一昌齡曰天地之數以卑髙則
異位以禮制則異宜以樂舞則異數至於衣服之章器
用之具日至之時皆有辨而不亂夫祀者自實以感于
虚自有以通于無必以類應類以氣合氣然後可以得
其親可以冀其格今祭地於圜丘以氣則非所合以類
則非所應而求髙厚之來享不亦難乎後竟用其議徽
宗立為戸部侍郎舊制陜西餽芻糧于邊令内郡轉給
為民病昌齡建言止輸某州而令量取道里費以助邊
糴從之嵗損糴價五百萬公私便之後以戸部侍郎知
青杭越三州卒于官詔為封傳護歸官給塟費子常
宇文常字權可政和末知黎州有上書乞於大渡河外
置城邑以便互市者詔以訪常常言孟氏入朝太祖觀
蜀地圖以玉斧畫大渡為界曰此外吾不有也是以至
今無西南夷之患今若建城邑於河外敵情自此擕貳
邉隙開矣尋改提舉成都茶馬先是崇觀間提舉官變
壞熙豐之法嵗以所入進羡餘由是吏縁為奸市馬十
一二且負其直夷人皆怨常盡革其弊馬遂溢額累進
秘閣修撰中大夫卒
宇文之邵字公南綿竹人舉進士為曲水令㑹神宗即
位求直言之邵乃上疏其畧曰千里之郡有利未必興
有害未必除者郡制之也前日赦令在公逋負一切蠲
除而有司操之愈急督之愈甚使上澤不下流而民益
困如擇賢才以為三司之官稍假郡縣以權則民瘼除
矣然後監番棸蹶楀之盛以保安外戚考常棣角弓之
義以親睦九族興墜典拔淹滯逺夸毘來忠讜凡所建
置必與大臣共議以廣其善號令威福則専制之如此
則太平可拱而致也疏奏不報乃喟然歎曰吾不可仕
矣遂以太子中允歸年未四十自强於學不易其志司
馬光曰吾聞志不行視祿位如錙銖道不同視富貴如
土芥者今於之邵見之范鎮亦曰之邵位下而言髙學
富而行篤少我二十一嵗而先我掛冠使我歉然
成都箍桶翁者不知其名氏伊川先生侍父太中公見
其挾冊箍桶於成都就視之則易也因問未濟男之窮
曰三陽皆失位也遂質所疑酬荅如響問其姓名不告
而去後伊川因袁滋問易荅曰易學在蜀又嘗見賣醬
者於眉卭間與語大有所得皆蜀之隱君子也
鄭少微華陽人字明舉元祐中進士是時蘇軾知貢舉
得少微與古郫楊天惠隆州李新號為三雋少微宣和
間論時政坐廢貧無田宅寓居金繩院十五年不屈其
志學益古文益工後徙居臨卭自號木雁居士官至朝
請郎有集行世李新字元應為資州司錄嘗作墨竹賦
為東坡所賞又同時安陽有劉涇字巨濟王安石重其
儁才薦於朝厯官國子監丞元符末上書召對除職方
郎中卒涇為文竒怪往往為人排斥躓而不伸葢黄庭
堅之友
杜翊世華陽人紹聖進士通判懷逺軍靖康初夏人入
寇奄至城下翊世與知軍劉銓率衆守禦謀徙妻子於
長安妻張氏曰寧同死此及城䧟賊脅使降翊世瞋目
叱之舉家皆投烈熖中死事聞贈朝議大夫表其所居
曰忠義坊
陳佑仁壽人熙寧進士官至右司諫劾論章惇蔡京郝
隨鄧洵武之罪忤㫖出判滁州後入元祐黨籍同時資
陽人茍簡與弟聳同聲對策排斥奸佞為蔡京所殺
申積中成都人申起之子在襁褓中楊繪乞為子稍長
知出申氏絶口不言年十九登進士第事繪盡孝及繪
卒有二男一女積中為之畢其婚嫁始歸本姓蜀人以
純孝稱之翰林學士許光凝守成都以其事薦於朝召
赴京師擢提舉永興軍事道卒詔官其一子
宇文虚中字叔通華陽人大觀三年進士累遷中書舍
人宣和間蔡攸童貫引女真夾攻契丹以虚中為㕘議
官虚中上書其畧以為邊圉無應敵之具府庫無數月
之儲且中國與契丹講和已踰百年今不羈縻封殖為
我籓籬而遠踰海外引强悍之女真以為隣域女真藉
百勝之威持卞莊兩鬬之計引兵入境臣恐中國之禍
未有寧息之期矣復建十一策二十議皆不報及斡里
雅布尼堪迫太原帝始大悔命虚中草詔罪已遂以為資
政殿學士軍前宣諭使檄招熙河帥姚古秦鳳帥种師
道赴汴京應援金騎至城下為馬忠所敗西路稍通師
道姚古及他鎮西兵並逹汴城虚中亦馳歸收合散卒
以便宜起致仕官李邈統領於汴河㑹姚平仲刼金營
失利西兵俱潰金人復引兵至城下虚中縋而入欽宗
乃遣見金使王芮持書議和虚中冒鋒刃進至敵營露
坐風埃自已至申金人注矢露刃周匝圍繞久乃得見
康王次日侍王至金幕見二太子者至暮遣人隨虚中
入城要越王與李邦彦等及金銀驢馬之類又欲御筆
書定三鎮界至明日虚中復往從康王還除簽書樞宻
院事自是又三往金人固要三鎮虚中泣下不言金帥
色變虚中曰太宗殿在太原上皇祖陵在保州詎忍割
棄於是乃解兵北去金兵既解言者遂劾虚中議和之
罪罷知青州尋落職竄韶州二年復資政殿大學士為
祈請使副以楊可輔尋又以劉誨為通問使副以王貺
時二帝皆辱於北庭矣明年春金人并遣歸虚中曰奉
命北來祈請二帝二帝未還義不敢還於是虚中獨留
久之遂佯仕金號為國師因宻結東北之士䧟於金者
金人不覺也金人每欲南侵虚中輒言江南荒僻而費
財勞人得之不足以富國於是中國頗得數年無擾皆
虚中之力朝廷知之詔存恤其家仍命其子師瑗添差
本路判官然秦檜恐虚中沮撓和議悉遣其家入金以
牽制之虚中在金竟以謀反與老㓜百口同日焚死淳
熙間贈開府儀同三司謚肅愍廟號仁勇以其族孫紹
節為師瑗後
宇文紹節字挺臣初以嗣祖䕃補官後登進士第累官
寳謨閣待制知廬州時韓侂胄方議用兵紹節至郡修
築古城剏造砦栅専為固圉之計或譛于侂胄紹節但
為城守無益用兵侂胄貽書讓之紹節報曰公有復仇
之志而無其畧有開邊之害而無其利不量國力浪為
進取是計非所敢知侂胄得書乃以李爽知廬州召紹
節為兵部侍郎知鎮江及吳曦據蜀趣召紹節西討紹
節至闕乃請以宻㫖授曦隨軍轉運安丙丙果奉㫖誅
曦乃以紹節權兵部尚書尋除端明殿學士簽書樞宻
院事嘉定間卒上嗟悼為之改日朝享贈少師謚忠惠
何㮚字文縝仙井人與兄棠弟榘俱有時名號為三鳳
㮚政和五年進士第一累官御史中丞論王黼姦邪専
横十五罪相繼七章并及其黨胡年胡益等皆罷㮚亦
出知秦州欽宗復召累進尚書右丞中書侍郎㑹王雲
使金還言金人怒割三鎮之緩於是百官議從其請㮚
曰三鎮國之根本奈何棄之且金人變詐莫測即割而
與之亦安能保其不來乎因請建四道總管使統軍入
援兵既響應而唐恪耿南仲等信其和議亟檄止之俄
而金兵長驅至城下帝方罷恪拜㮚尚書左僕射始復
三省舊制然而四總管已奉檄散去金人至遂無一卒
守河時康王在河北信使不通㮚建議請以為元帥宻
草詔藁上之乃以康王充天下兵馬大元帥陳遘兵馬元
帥汪伯彦宗澤副元帥無何京城失守㮚以宰相從幸
金營遂留不遣㮚仰天大慟不食而死年三十九髙宗
立累贈大學士官其孫七人
黄哲華陽人崇寧進士累遷宗正寺少卿金人䧟都城
索玉牒哲貯以陶器坎地而藏以是得完髙宗即位被
㫖迎玉牒及幸維揚哲言宜幸金陵為朝論所沮除國
子祭酒金人冦淮車駕倉卒渡江莫有扈從者哲獨朝
服乗馬以隨金追執不屈而死
吳革字義夫華陽人少好學喜談兵再試禮部不中乃
從涇原軍以秉義郎幹辦經畧司公事金人深入革帥
兵解遼州之圍已而出使尼堪軍庭揖不拜因責其貪
利敗約尼堪少屈授書使歸欽宗問割地利害對曰金
人有吞噬之意願悉起闗中士馬赴都為備詔以為武
功大夫閣門宣賛舍人持節諭陜西行至朱僊聞金人
犯京師復還與張叔夜同入城陳事宜皆不聽上皇后
妃太子出郊革白孫傅乞留不得乃與傅謀於啓聖僧
院置賑濟局募士民就食一日之間至者萬計隂以軍
法部勒將攻金營久之遷於同文館所合已數萬多兩
河驍悍既而有立張邦昌之議革謀先誅范瓊輩謀已
定先期二日有班直甲士數百人排闥入言邦昌將受
冊並亟起事革不逆其詐遂被甲上馬至咸豐門四面
皆瓊黨紿革入帳執之脅以從逆革罵之極口引頸受
刃其麾下百人皆死
張浚字德逺綿竹人以進士靖康初為太常簿張邦昌
僣立逃入太學中聞髙宗即位馳赴南京除御營使司
㕘贊公事浚度金人必來而廟堂殊不為備力言之宰
相黄潜善汪伯彦皆笑其過計建炎三年金人南侵車
駕幸錢塘留浚於吳門節制是時潰兵數萬所至剽掠
浚招集甫定㑹苗傅劉正彦作亂赦書至平江浚命守
臣湯東野勿宣因與東野及提刑趙哲謀起兵討賊時
傳等以承宣使張俊為秦鳳總管浚知俊純實可謀即
邀與計事因遣人齎蠟書約建康節制吕頥浩劉光世
引兵來㑹而命俊分其兵扼吳江上疏請復辟及韓世
忠舟師抵常熟浚因大犒俊與世忠軍而告之曰聞賊
以重賞購浚首若浚此舉違天悖人汝可取浚頭不然
有一退縮者悉以軍法從事於是遂令世忠兵急趨秀
州據糧道以俟大軍傅等以書招浚浚報曰建炎皇帝
不聞失徳一旦遜位豈所宜聞傳得書大恐乃遣重兵
扼臨平亟除俊世忠節度使而誣浚欲危社稷安置栁
州俊與世忠拒不受會吕頥浩劉光世兵踵至浚乃傳
檄中外率諸軍繼進傅等憂恐不知所出於是宰相朱
勝非遂率百官請復辟髙宗御筆除張浚知樞宻院事
浚進次臨平傅正彦戰敗脱遁浚與頥浩等入見伏地
涕泣待罪髙宗問勞再三解所服玉帶賜浚正彦走閩
中命世忠追縳與其黨皆伏誅初浚在秀州夜坐警備
甚嚴忽有客至前出一紙懷中曰此苗劉募賊公者賞
格也然僕河北人頗讀書知逆順豈以身為賊用第見
公為備不嚴恐有後來者耳浚下執其手問姓名不告
而去浚翌日斬一死囚徇於衆曰此苗劉刺客也浚嘗
識其狀貌物色之終不遇云浚謂中興當始闗陜嘗恐
金人入陜窺蜀蜀若失守則順流而下東南必不可保
矣遂詔以浚為川陜宣撫處置使浚與沿江襄漢守臣
議儲蓄以待臨幸浚請任陜蜀事置幕府於秦川别遣
大臣與韓世忠鎮淮東令吕頤浩扈蹕來武昌復以張
俊劉光世與秦川相首尾議既定浚行未及武昌而頤
浩旋變初議浚既扺興元金人已取鄜延諸將莫肯相
援浚出行闗陜訪問風俗罷斥姦贜以捜攬豪傑為先
務時金人雖北歸而金帥烏珠猶在淮西浚懼其復擾
東南遂合五路之兵恢復永寧以牽制之金人果恐急
調烏珠入援大戰於富平涇原帥劉錡身率將士薄敵
陣殺獲頗衆㑹環慶趙哲擅離所部將校望塵驚遁諸
軍皆潰浚斬哲以徇退保興州命吳玠聚兵扼險於鳳
翔之和尚原大散闗以斷來路孫渥賈世芳等聚兵於
階成鳳三州以固蜀口乃上書待罪帝手詔慰勉紹興
元年金將烏嚕攻和尚原吳玠乗險擊之金人大敗而
走烏珠合兵再至玠與弟邀擊大破之僅以身免詔拜
浚少保定國軍節度使浚在闗陜三年西北遺民歸附
日衆且以形勢牽制東南江淮亦賴以安既而詔遣王
似副浚浚遂求解兵柄且奏似非將帥才不可任宰相
吕頤浩不悦而朱勝非以宿憾毁浚詔浚赴行在御史
中丞辛炳復率同列劾浚浚遂以本官提舉洞霄宫浚
既去國猶慮金人釋川陜之兵必有并力東南之意時
朝廷乗浚去方欲講和浚乃上疏言狀未幾金人果入
寇髙宗思浚言策免勝非乃召浚除知樞宻院事浚既
受命即日赴江上視師時烏珠擁兵十萬於揚州約日
渡江决戰浚長驅召韓世忠張俊劉光世議事將士見浚
勇氣十倍浚既部分諸將身留鎮江節度世忠因遣麾
下王愈詣烏珠且言張樞宻已在鎮江烏珠曰張樞宻
貶嶺南何得在此愈出浚文書示之烏珠色變是夕遂
遁紹興五年除浚尚書右僕射同中書門下平章事兼
知樞宻院事趙鼎除左僕射與浚同心輔治時湖南巨
寇據洞庭屢攻不克浚恐滋蔓為害請以兵事盡付岳
飛行至醴陵因釋死囚數百給以文書使招諸砦囚皆
驩呼而往遂降賊衆二十餘萬湖湘悉平浚遂奏遣岳
飛屯荆襄以圖中原乃自鄂岳轉淮東㑹議防秋之宜
七年浚以酈瓊叛引咎求去遂以觀文殿大學士提舉
太平興國宫未幾臺諫交詆乃落職永州居住九年復
除資政殿大學士知福州兼福建安撫大使初福建海
道通山東浚造海舟千艘將為直指山東計先是嘗用
岳飛計以蠟九入偽齊地間劉豫豫果為金人所疑而
廢浚遂欲待其敗盟因權制變大功可集後金遣使以
詔諭江南為名浚五上疏争之十年金果敗盟復取河
南浚欲以海舟𢷬山東而秦檜方主和議遂除浚檢校
少傅崇信軍節度使充萬夀觀使免奉朝請十一年封
和國公十六年浚極論時事秦檜大怒令臺諫論劾以
特進提舉江州太平興國宫居連州徙永州秦檜憾之
不已欲以大逆誣之檜死乃免紹興三十一年金主擁
衆百萬大入中外震動進浚觀文殿大學士判建康府
是時敵兵方焚采石炎熖漲天長江無一舟敢北行者
浚至岳陽買小舟冒風雪而進李顯忠兵屯沙上浚前
犒之一軍見浚以為從天而下至建康即請乗輿臨幸
二十二年車駕幸建康浚迎拜道左衞士見浚無不以
手加額孝宗即位除浚少傅進封魏國公翰林學士史
浩議城𤓰州采石浚謂不守兩淮而守江干是示敵以
削弱怠戰守之氣不若先城泗州及浩㕘知政事凡浚
所規畫浩必沮之隆興元年除樞宻使都督建昌等府
軍馬時金將富察圖們及知泗州周仁屯虹縣都督蕭
琦屯靈壁將為南攻之計浚欲及其未發制之乃奏遣
李顯忠出濠州趨靈壁邵宏淵入泗趨虹縣而浚自往
臨之顯忠至靈壁敗蕭琦宏淵圍虹縣降圖們周仁乗
勝進克宿州中原震動孝宗手書勞之以為十年來無
此克㨗浚以盛夏人疲召顯忠等還㑹金帥赫舍哩志
寕率兵至宿州與戰南兵少不利忽諜報敵兵大至顯
忠夜引歸浚即上疏待罪而主和議者遂因毁之有詔
降授特進更為江淮宣撫使尋復都督金帥移書索四
郡及嵗幣不然以農隙治兵浚言金强則來弱則止不
在和與不和時秦檜之黨湯思退為右相急於求和遂
遣盧仲賢持書報金許之浚争不能得未幾召浚入見
力陳和議之失孝宗為止誓書而令通書官胡昉楊由
義往喻以四郡不可割不然當還使人罷和議因拜浚
尚書右僕射兼中書門下平章事都樞宻使都督如故
二年議進幸建康俄詔浚行視江淮時浚所招山東淮
南北忠義之士以實建康鎮江萬弩營所招淮南北士
及江西羣盜陳敏統之以守泗州凡要害之地皆築城
堡其可因水為險者積水為瀆増置江淮戰艦諸軍器
械俱備時金人屯重兵於河南及聞浚來皆撤兵去淮
北來歸者不絶山東豪傑悉願受節度又諭契丹約為
内應金人益懼湯思退乃令王之望盛毁守備不足恃
令尹穡論罷督府㕘謀官又論浚費國不貲浚遂固乞
致仕從之行至餘干得疾卒孝宗震悼輟朝發哀加贈
太師諡忠獻浚少有大志自為熙河幕官即遍行邊壘
以觀山川形勢咨訪守邊舊法及軍陣方畧之宜以故
悉知邊事本末所著有易解及雜説詩書禮春秋解文
集十卷奏議二十卷子二曰栻曰杓
張栻字敬夫自少頴悟父浚即敎以仁義忠孝之實以
䕃除直秘閣孝宗初浚開府治兵栻以軍事入奏因進
言曰陛下上念祖宗讎恥下憫中原塗炭而思有以振
之者此天理之所存也願益加省察而稽古親賢以自
輔則功可成而因循之弊可革矣孝宗異之遂定君臣
之契累官吏部兼權起居郎時宰方謂金國衰弱建議
往責陵寢上以問栻栻曰國家比年水旱民貧日甚兵
弱財匱官吏誕謾不足倚輔正使彼實可圖臣懼我之
未足以圖彼也因出奏疏大要謂當下哀痛之詔明復
仇之義顯絶金人不與通使然後修徳立政用賢養民
選將練兵通内修外攘進戰退守以為一事上為歎息
謂前此未聞此論時史正志為發運使以均輸為名盡
奪州縣財賦栻以為言上謂其取之於諸郡非取之於
民栻曰州郡財賦大抵無餘若取之不已而經用有闕
不過巧立名色以取之民耳上矍然閲其實果如栻言
即詔罷之以栻兼侍講冀得時與晤語知閣門使張説
除簽書樞宻院使栻夜草疏極諫其不可旦詣朝堂質
責宰相虞允文曰宦官領州自京輔始近習執政自相
公始允文慚憤不堪疏入上感悟寢命出栻知袁州家
居數年復起經畧安撫廣南孝宗聞栻治行除秘閣修
撰知江陵府恩威並茂劾奏信陽守劉大辨不報遂求
去詔以右文殿修撰提舉武夷山冲祐觀病且死猶手
書勸上親君子逺小人卒年四十八無子以從子炤為
後
張杓字定叟用父䕃通判嚴州以能稱浙西使者薦所
部吏而不及杓孝宗特令再薦召對差知袁州改知衢
州㑹兄栻卒請祠以營喪事遷浙西督理荒政劾奏執
政姻黨閉糴帝奬其不畏强禦厯進徽猷閣學士知襄
陽府寧宗嗣位㑹歸正人陳應祥忠義人党琪等謀襲
均州報至杓不為動徐部分掩捕斬為首者二人盡釋
其黨厯進端明殿學士知建康以疾乞歸杓天資髙爽
吏材敏給事無凝滯隨宜變通所至以治辦稱子忠純
忠恕
張忠恕字行父以祖任入京府幕時韓侂胄權勢熏灼
奪民間已許嫁女忠恕白尹歸其父母尹不能難嘉定
間知寧國府夏旱請於朝得米十萬餘石忠恕核戸口
計嵗月嚴戒諸邑諭大家發藏助賑與常平使者議不
合遂以言去主管冲祐觀起厯戸部郎中理宗即位忠
恕移書史彌逺請行三年喪既而宰相率百僚請太母
同聽政忠恕復遺書彌逺謂英宗以疾仁哲以㓜母后
垂簾有不容己惟欽聖出於勉强務從抑損今吾君長
矣若姑援以請此亦中策耳寳慶初忠恕上封事一言
天變所係不宜委之分野二言先帝之喪甫經練祭雖
朝臣一帶之微不復有凶吉之别則是三年降而為朞
況人主執喪於内而羣工之服無異常日是有父子而
無君臣也三言太母方卻垂簾之請而慶夀前期陛下
吉服稱觴播為詩什非所以表儀天下四請預定大婚
恐俚説乗間而入五言陛下於濟王不留京師徙之外
郡不擇牧守混之民居一夫奮呼闔城風靡尋雖弭患
莫副初心當於此時急下哀詔痛自引咎優崇恤典選
立嗣子六言直言正論皆指為好名歸過則自今言者
望風見疑此危國之鴆毒非今日所宜有七言當今名
流搜羅未廣遺才尚多況邇來取人以名節為矯激以
忠讜為迂疎以介潔為不通以寛厚為無用以趣辦為
强敏以拱黙為靖共以迎合為適時以操切為任事是
正士不遇小人見親八言士習日異民生益艱第宅之
麗聲妓之美服用之侈餽遺之珍向來宗戚奄宦猶或
問見今縉紳大夫殆過之公家之財視為己物薦舉獄
訟軍伎吏役僧道富民凡可以得賄者無所不為疏入
朝紳傳誦自知不為時所容力請外補遂以直秘閣知
贑州罷去
趙逵字莊叔資州人紹興二十一年對策當帝意擢第
一時秦檜意不在逵即罷知舉王曮授逵簽書劍南東
川帝兩問檜趙逵安在乃除校書郎既就職未嘗私謁
檜愈恨一日檜諷逵以携家就祿許助百金又遣所親
申前言諷之往謝逵終不答檜滋怒欲擠之未及而死
帝乃遷逵著作佐郎嘗命引見上殿迎謂之曰自卿登
第後大臣阻格久不見卿秦檜日薦士未嘗一語及卿
以此知卿不附權貴始終皆朕自擢天子門生也詔充
普安郡王府教授嘗講漢書至戾太子事王曰於斯時
也斬江充自歸於武帝何如逵曰此非臣子所為王意
葢有所在也俄除中書舍人登第六年而當内外制者
南渡之後未見其兩逵有疾帝命國醫王繼先診視不
治卒帝嘗稱逵文章似蘇軾因目之小東坡有棲雲樓
集三十卷
蘇雲卿廣漢人少與張徳逺為布衣交紹興間出蜀居
於豫章東湖結廬獨居鄰曲皆愛敬之稱曰蘇翁不知
其名身長七尺美鬚髯寡言笑布褐草履終嵗不易披
荆畚礫為圃藝植耘芟培壅皆有法度雖隆暑極寒土
焦草凍圃不絶蔬而味佳於他圃又不貳價市鬻者利
倍而售速先期輸直夜織履堅紉過革舄人争貿之以
餽逺以故薪米不乏溉園之隙閉門髙卧或危坐終日
人莫測也張浚為相宻訪所在因馳書幣屬豫章帥及
漕使令親造廬必為致之非折簡能屈也帥漕宻遣物
色獨有灌園蘇翁而無雲卿乃屛騎從更服為遊士入
其圃翁運鋤不顧進而揖之乃延入室土銼竹几地無
纖塵案上有西漢書一冊二客恍若自失黙計必為雲
卿既而汲泉煮茗意稍欵洽遂扣其鄉里徐曰廣漢客
曰張徳逺廣漢人翁當識之曰然客又問徳逺何如人
曰賢人也第長於知君子短於知小人徳有餘而才不
足因問徳逺今何官客曰今朝廷起張公欲了此事翁
曰政恐未便了得二客起而言曰張公命某等致公共
濟大業因出書幣致几上雲卿鼻間隱隱作聲若自咎
嘆者二客力請辭不可期以詰朝上謁旦遣使迎候則
扄戸閴然排闥入則書幣不啟而翁已遁矣帥漕復命
浚撫几嘆息恨其求之不早乃作箴以識之曰雲卿風
節髙于傅霖子期與之共濟當今水潜山杳邈不可尋
弗力弗早余罪曷鍼
孫松夀郫人紹興進士剛方㢘潔不求人知環堵蕭然
居官決事多用經術嘗守漢嘉甚有恵愛范成大薦於
朝固召不起趙雄在樞府言其賢詔轉一官賜三品服
趙汝愚復奏松夀掛冠勇退内行素飭除直秘閣不就
年九十餘卒蜀人號為牧齋先生
虞允文字彬甫仁夀人六嵗徧誦九經七嵗能屬文紹
興二十三年登進士第厯禮部郎官累言金必敗盟願
豫備禦及金使賀生辰傳金主悖嫚語於是乃議舉兵
遣成閔將禁衞五萬禦褒漢上流允文曰兵來不除道
敵為虚聲欲以分我兵戍成其出淮奸謀耳朝廷竟遣
之既而金主自將號百萬自渦口渡淮先是劉錡措置
淮東王權措置淮西及至權棄淮東錡亦回揚州乃以
葉義問督江淮軍允文㕘謀軍事金主率大軍臨采石
而别以兵争𤓰州朝命成閔代錡李顯忠代權義問被
㫖命允文往蕪湖趣顯忠交權軍且犒師采石時權軍
猶在采石允文至權已去顯忠未來敵騎充斥我師星
散允文謂坐待顯忠則誤國事遂立召諸將勉以忠義
曰金帛誥命皆在此以待有功時敵兵實四十萬馬倍
之而宋軍纔一萬八千允文乃令諸將列大陣勿動分
戈船為五其二並東西岸亮麾數百艘絶江而來瞬息
抵南岸者七十艘直搏我軍少郤允文入陣中撫時俊
背曰汝膽聞四方立陣後則兒女子耳俊即揮雙刀出
士殊死戰中流官軍以海鰍衝敵舟皆沉然金人半死
半戰日暮未退適有潰卒自光州至允文授以旗皷從
山後湧出敵疑援兵至始遁允文又命勁弓尾射之遂
大敗僵尸四千餘殺萬戸二人千戸五人及生女真五
百餘人其不死於江者亮盡驅殺之允文曰敵雖敗明
日必復來夜半部分諸將分海舟縋上流别遣兵截楊
林口明日敵果至因夾擊之焚其舟三百始遁去亮遂
自焚龍舟鳳車斬梁漢臣及造舟者二人乃趣𤓰州漢
臣者敎亮濟江者也顯忠至自蕪湖允文語之曰敵入
揚州必與𤓰州兵合京口無備我當往於是顯忠分李
俸兵萬五千往京口葉義問亦命楊存中將五千人來
㑹時楊存中成閔邵洪淵諸軍皆聚不下二十萬金亮
在𤓰州聞李道由海道入膠西成閔諸軍方順流而下
乃還揚州約諸將三日濟江否則盡殺之諸將謀曰進
有渰殺之禍退有驅殺之憂奈何於是遂共弑亮亮既
死敵乃遣使議和上因召允文入對慰藉嘉嘆詔遣措
置兩淮允文至鎮江奏三策不報明年詔允文充川陜
宣慰使允文至蜀與大將吳璘經畧中原璘進取鳳翔
復鞏州㑹朝議官軍進討東不可過寳鷄北不可過徳
順且欲用忠義人守新服州郡官兵退守蜀口允文争
之不得吳璘遂歸河池時史浩㕘大政欲盡棄陜西允
文連上十五疏諌勿棄不聽乃以允文為顯謨閣直學
士知䕫州隆興元年允文入對上問及棄地允文以笏
畫地陳其利害上曰史浩誤朕尋除兵部尚書湖北京
西制置使時湯思退又欲棄唐鄧海泗允文五疏力争
不得乞致仕猶請勿棄四州詔以顯謨閣學士知平江
府已而金兵復至上方悔不用允文言乃起允文端明
殿學士累拜㕘知政事兼樞宻院使尋罷政西歸復召
為樞宻院使兼㕘知政事及吳璘卒乃以允文代之拜
資政殿大學士四川宣撫使仍知樞宻院允文過郢奏
築篁鷹山過襄陽奏收府城至蜀事無不舉乾道五年
拜右僕射同中書門下平章事兼樞宻院使允文多薦
名士籍人才為三等有所見聞即記之號材館錄御史
蕭之敏劾論允文允文上章待罪太上皇謂上曰采石
之功之敏在何許於是上出之敏且製詩書扇以留允
文允文因言之敏端方請召歸以開言路上謂其言寛
厚命書之時政記㑹選諫官允文以李彦頴林光朝王
質三人皆鯁亮薦之不報而曾覿薦一人即賜第擢諫
議大夫允文與右丞相梁克家争之不從允文乃求去
授少保武安軍節度使四川宣撫使封雍國公上御正
衙酌酒賦詩以遣之且賜家廟祭器淳熙元年卒後四
年上幸白石大閲見軍皆少壯謂輔臣曰此虞允文行
沙汰之效也詔進允文太傅諡忠肅允文所著有詩文
十卷經筵春秋講義三卷奏議二十二卷内外志十五
卷行於世注唐書五代史藏家
胡晉臣字子逺蜀州人紹興二十七年進士厯著作佐
郎嘗極論近倖上覽奏色動晉臣口陳甚悉天威稍霽
俄手詔下中書問近倖姓名晉臣至中書執政詰之晉
臣曰近習招權丞相豈有不知即條其大者以聞上感
悟由是近習嚴憚晉臣以親老求外補出知漢州累遷
侍御史朱熹除兵部郎中以病足未供職侍郎林栗劾
熹傲慢晉臣上疏留熹排栗物論歸之光宗時除㕘知
政事兼同知樞宻院事上自南郊後久不御朝晉臣與
丞相留正同心輔政中外帖然其所奏陳以温凊定省
為先㳄及親君子逺小人抑僥倖消朋黨啟沃剴切人
無知者卒於官贈資政殿大學士諡文清
李舜臣字子思井研人紹興末張浚視師江淮舜臣應
詔上書言乗輿不出無以定大計宜從幸武昌又言江
東六朝皆嘗取勝北方但不肯乗機以争天下宜為今
日殷監因著江東勝後鑑十篇上之乾道二年登進士
是時舜臣對策論金人世仇無可和之義宰輔大臣不
當以奉行文字為職業考官惡之遂屈下第累遷知饒
州徳興縣為治以風化為先而除其煩苛時詣學宫為
諸生講説皆稱之曰蜀先生遷宗正寺主簿舜臣於書
無所不窺尤精於易著易本傳二十三篇又著羣經義
八卷書小傳四卷文集三十卷家塾編㳄論語五卷鏤
玉餘功錄二卷子心傳道傳性傳以性傳官二府贈太
師崇國公
李心傳字微之慶元元年薦於鄉既下第絶意不復應
舉閉戸著書晩因崔與之許奕魏了翁之薦制置司敦
遣至闕下為史館校勘賜進士出身専修中興四朝帝
紀尋遷著作佐郎踵修十三朝㑹要端平三年為工部
侍郎以言事奉祠卒心傳有史才然常重川蜀而薄東
南之士故其褒貶或有不當所著有髙宗繫年錄學易
編誦詩訓春秋考禮辨讀史考舊聞證誤朝野襍記道
命錄西陲泰定錄辨南遷錄又有詩文一百卷
李道傳字貫之少讀河南程氏書玩索義理至㤀寢食
寧宗時登進士厯蓬州教授吳曦反脅之使從道傳以
義折之竟棄官歸曦平詔進官二等厯兵部郎官出知
果州卒詔特轉一官致仕諡文節
趙之禮字安道資縣人少有逺識意氣豁如好義樂施
尊賢睦族後孫雄貴累封少傅薛鄭齊三國公
趙雄字温叔隆興元年省試第一以虞允文薦乾道五
年召見便殿孝宗大竒之即日手詔除正字因極論恢
復請復置恢復局日夜講磨條其事具合上意累除中
書舍人雄自選人入館至此未滿嵗也時金將起河南
之役盡以諸陵梓宫歸於我上使雄賀生辰因止奉遷
陵寢及正受書辭雄已見金主争辯數四其臣屢呵止
雄辭益力卒得請乃已金人謂之龍鬬淳熙二年厯拜
右丞相每進見必言二帝在沙漠未嘗離口紹興帥張
津獻羡餘四十萬緍雄乞降㫖下紹興以其錢為民代
和糴及買身丁折錢之半使取諸民者民復得之也久
之雄乞外乃以觀文殿大學士知江陵府江陵無險可
恃雄乃請城城成而民不告擾光宗將受禪召雄雄上
萬言書陳修身齊家及正朝廷之道詔授武寧軍節度
使開府儀同三司衞國公卒贈少師諡文定雄為相獨
不喜張栻每與虞允文沮抑之是時資縣有李石以文
學稱於蜀厯秉麾節亦不為雄所喜其意見不同如此
雄有方舟集七十卷
楊滙成都人杜門委巷著書賦詩人無知者邵伯温為
部使薦其學行甚髙清節甚苦不報及卒學者私諡為
静恭先生
李蘩字清叔晉原人登進士為隆州判官攝綿州嵗祲
蘩以賤價糴義倉粟而以其錢貸下戸又聽民以茅秸
易米作粥及楮衣親衣食之活十萬人明年又饑卭蜀
彭漢成都盜賊蠭起獨綿安堵移利州提刑兼提舉常
平嵗凶先事發廩蠲租所活百七十萬人遷倉部郎中
總四川財賦軍馬錢糧是時四川嵗糴軍糧名為和糴
實科於民蘩奏變科糴為官糴貴賤視時不虧毫釐之
價出納視量不取圭撮之盈乃陳利民十事前後三年
蘩上奏疏十有三而上降詔難問者八訖如其議於是
民皆樂與官為市而軍餉坐給田里始知有生之樂莫
不繪像祠之擢蘩守大府少卿卒詔特與蘩恩外官其
一子以旌其能蘩著書十八種有桃溪集一百卷行世
劉光祖字徳修陽安人少以外祖賈暉恩補官後登進
士上言人主自將危道也陛下躬擐甲胄閒馭毬馬一
旦有警豈能親率六師以戰乎光宗時為禮部郎官時
侍御史闕上謂宰相留正曰郎官中有其人正曰得非
劉光祖乎曰是已久在朕心矣光祖既為侍御史劾罷
戸部尚書葉翥大府卿沈揆因言比年以來士大夫不
慕㢘静而慕奔競不尊名節而尊爵位不樂公正而樂
軟美不敬君子而敬庸人良由前輩老成零落殆盡後
生晩進議論無所依據幸詔大臣僉舉朝野所共屬賢
愚所同敬者一二十人㕘錯立朝國勢自壯臣雖終嵗
無所奏糾固亦未至曠官今日之患在於不封殖人才
臺諫但有摧殘廟堂初無培養臣處當言之地豈以排
擊為能哉寧宗即位累官司農少卿是時韓侂胄寖擅
威福光祖疏論其姦及朱熹以直言與祠光祖上言漢
武帝之於汲黯唐太宗之於魏徴仁宗之於唐介皆蹔
怒旋悔況熹明先聖之道又非三臣之比今一旦無故
而去之可乎臣非助熹乃助陛下耳再疏不聽出為湖
南運判不就改主管玉局觀及韓侂胄擅朝目士大夫
為偽學光祖撰涪州學記及之於是諫官張釡指為謗
訕奪職及侂冑誅累升顯謨閣學士卒進華文閣學士
諡文節
陳咸仁夀人富於文學遇事機敏登淳熙進士累官利
州路轉運判官吳曦反咸不受偽命自髠其髮事聞遷
朝請大夫司農卿以寳謨閣待制致仕
支漸資州人年七十持母喪既葬廬墓側負土成墳蓬
首垢面哀毁瘠甚白蛇貍兎馴擾其旁白雀白烏日集
壠木五色雀萬餘回翔悲鳴若助哀者鄉人句文鼎自
娶婦即與父母離居及見漸至行因自悔責號慟而歸
孝養盡志是時簡州亦有鄧宗古塟父自培土成墳因
廬其側晨夕慟哭甘露降於墓木
牟子才字存叜井研人少從父客陳咸學咸張樂大宴
子才閉戸讀書若不聞長學於魏了翁及朱熹門人李
方子嘉定十六年舉進士李心傳修史舉子才自助擢
史館校勘厯著作郎兼崇政殿説書隨書奏陳舉朝誦
其疏以為有徳之言故事早講則講讀官皆在晩講獨
説書一人宰相不欲子才獨講進言廼移晩講於早於
是子才不得専對俄以子才兼直舍人院而蕭泰來亦
遷起居郎子才恥與同列七疏力辭上為出泰來子才
亦請去不已上終不允又以本官兼侍講李伯玉以劾
泰來降官已逾年舍人不敢行詞子才曰故事文書行
不過百刻即為美詞書行上以謫詞用褒語詔更之子
才不奉詔丞相又道上意子才曰腕可斷耳詞不可改
賈似道以海舟之㨗有詔奬諭子才當屬草但述軍容
之盛而不言其功且語多戒勑似道不樂吳子聰以女
兄為女冠得幸子聰因之得知閣門子才繳還不為書
行帝再諭之終不奉詔未幾子才辭去帝留之不可乃
以集英殿修撰知太平州郡中大治召權工部侍郎進
禮部侍郎時賈似道入相自以四方無虞肆意極樂子
才極言晏安之為鴆毒且及朝政闕失擢權禮部尚書
度宗立尤雅敬子才言必稱先生久之以資政殿學士
致仕子才天性孝友嘗過吉安見童子文天祥知為國
器所薦士皆死節臣及卒家無餘財賣帶以葬所著有
存齋集四朝史稿
許奕字成子簡州人初以父任入仕寧宗親擢進士第
一厯起居舍人遣使金金人久聞奕名禮迓甚恭乃卒
行成還奏奕因奏和不可恃宜葺紀綱練將卒使屈伸
進退之權常在於我權禮部侍郎兼侍講㑹諫官王居
安傅伯成以言事去奕力争之後又因災異申言曰比
年上下以言為諱諫官無故而去者再矣以言名官且
不得盡況疏逺者乎夏旱求直言奕謂當以實意行實
政不當徒以責償於禱祠之間蝗至都城方講捕祭然
則不至輦下終不以為災乎奕嘗攝兼侍讀每講至古
今治亂必㕘言時事陛下設遇若此當何以處之拱黙
移時俟帝凝思乃徐竟其説帝曰如此則經筵不徒設
矣遷吏部侍郎久之以言不用遂求補外乃加顯謨閣
待制知瀘州安丙新立大功讒忌日聞宰相錢象祖出
謗書以問奕奕喟然嘆曰士不愛一死而困於多口亦
可悲也奕願以百口保之適宇文紹節宣撫京湖還曰
僕亦願以百口信許公之言於是異論乃息後以寳謨
閣直學士提舉崇福宫進顯謨閣學士致仕卒贈通議
大夫奕天性孝友送死恤孤恩禮備至精籕篆𨽻書所
著有毛詩説論語尚書周禮講意及奏議雜文數十卷
子彪孫為四川制置司㕘謀官景定二年劉整叛召彪
孫草降文以潼川一道獻於元彪孫辭其使者曰吾之
腕可斷吾之筆必不可書閉門與家人俱仰藥而死
宋徳之字正仲蜀州人以應舉擢開禧二年外省第一
厯武學博士嘗論八陣之象本乎八卦皆動物也竒正
之變相生不窮知此乃可致勝遷編修樞宻院時數有
災變徳之疏七事皆當時至切之患又曰今敵未動而
輕變祖宗舊制命武臣帥邊以自遺患是時吳曦在西
郵皇甫斌在襄漢郭倪李爽在西淮故徳之以為慮及
徳之出知閬州吳曦果叛徳之乃託跌足以避偽命事
平擢本路提刑徳之不俟代徑用觀察使印領事為制
帥安丙劾奏降一官厯兵部郎官時朝論有疑安丙意
丞相以問徳之徳之曰蜀無安丙則朝廷無蜀人有大
功不敢以私嫌廢公議以此忤丞相意見罷安丙聞之
曰丙不知正仲正仲乃知丙負正仲矣乃請昏於徳之
徳之曰吾為天下公論非為安公也竟不許再起知眉
州監特奏召試得疾卒
楊巨源字子淵成都人倜儻有大志善騎射涉獵諸子
百家之言應進士武舉皆不中劉光世見而異之薦其
總領錢糧陳曄舉以右職監興州合江贍軍倉吳曦叛
巨源隂有討賊之志乃結義士三百人給其錢糧游奕
軍統領張林隊將朱邦寧皆驍勇而見忌於曦者巨源
皆與締結㑹曦以安丙為丞相長史丙稱疾不出眉州
程夢錫宻以巨源之謀告丙丙大喜即因夢錫延見巨
源於卧所號哭與議是時李好義好問亦結李貴楊君
玉李坤辰數十人坤辰又邀巨源與好義㑹巨源通好
義於丙謀既定好義遂合其徒入偽宫巨源先假詔文
持詔乗馬自稱使者入内戸曦啓戸欲走李貴執殺之
丙奏功於朝以巨源第一詔補承事郎俄詔巨源轉朝
奉郎與通判差遣四川宣撫司㕘議官先是有詔奬諭
誅叛言不及巨源巨源疑有蔽其功者遂懷怨望以啟
謝丙曰飛矢以下聊城深慕魯仲連之髙誼解印而去
彭澤庶㡬陶靖節之清風又遣人叙功於朝而從興元
都統彭輅乞書貽韓侂胄輅陽許而隂以白丙且言巨
源與其徒謀作亂遂因羅織其罪丙乃令輅收巨源殺
之于途而以自縊聞其後有成忠郎李珙者作巨源傳
投匭以訟其寃乃賜巨源廟曰褒忠諡忠愍
鄧若水字正仲井研人博學攻文吳曦叛州縣莫敢抗
若水為布衣憤甚將殺縣令起兵討之夜刲鷄盟其僕
曰明日謁令我顧汝即殺之至期三顧不發乃歸仗劒
如武興欲手刃曦道聞曦死始還登嘉定十三年進士
對策極論史彌逺之姦彌逺將寘之罪不果理宗即位
若水上封事曰史彌逺不利濟王之立夜矯先帝詔奉
迎陛下曽未半年濟王竟不幸於湖州揆以春秋之法
非弑乎非簒乎非攘奪乎為陛下計莫若遵泰伯之至
徳伯夷之清名季子之髙節而後陛下之本心明於天
下此上策也自古人君之權鮮有不自廢立之際而盡
失之今宣繪薛極彌遠之肺腑也王愈其耳目也盛章
李知孝其鷹犬也馮榯其爪牙也陛下若不除此數凶
非惟不足以弭謗亦未可必安其位此所謂收大權以
固大位策之㳄也書具制置司不敢奏郤還之而罷嘉
熙間召為太學博士復上數千言其畧曰寧宗不豫彌
逺急欲成其詐此其心豈復願先帝之生哉先帝不得
正其終陛下不得正其始臣請發塜斲棺取其尸而斬
之以謝在天之靈往年臣嘗上書請禪位近屬以洗不
義之汚無路自逹今其書尚在昧死以聞將對前一日
丞相喬行簡聞之大駭翌日出若水通判寧國府若水
怏怏而還遂不復仕隱太湖之洞庭山後歸蜀居山中
盜夜刼之若水危坐不動盜擊其首流血被面亦不動
乃舍去若水為學務躬行恥為空言嘗作木主大書曰
自古以來忠臣孝子義夫節婦之位嵗時祀之有子因
世亂築山砦以兵衞鄉井砦破舉家遇害
楊震仲字革父成都人淳熙二年進士厯興元府通判
權大安軍吳曦叛馳檄招之震仲辭疾不行時軍敎授
史㳄秦亦被檄謀於震仲震仲曰敎授非城郭臣且有
母在未可死脱去為宜因囑㳄秦曰吾死以疋絹纒身
歛以小棺足矣既而曦趣震仲行震仲乃飲毒死㳄秦
如其言歛之自震仲死蜀之義士感慨奮發始協謀誅
逆及曦伏誅贈震仲朝奉大夫直寳謨閣錄其二子表
其里曰義榮後又賜廟曰旌忠諡節毅史㳄秦者眉山
人登進士第曦召之甚遽乃以毒藥傅兩目比至目益
腫母年髙而賢命家人以訃聞曦乃聽㳄秦還曦誅改
秩至合州太守
王翊字公輔郫人寳慶元年進士吳曦招之入幕及曦
叛抗節不拜為陳大義曦怒囚翊欲烹之曦誅得免嘉
熙元年制置使丁黼辟為㕘議官翊先遣其家歸鄉里
為文訣先墓誓以死報國及北兵至黼戰死兵入公署
見翊朝服危坐問為誰曰小官臨難而不能救可速殺
我又問何以不走曰願與此城俱亡北兵曰忠臣也戒
勿殺翊乃赴井死後其家出尸井中衣冠儼然
楊應詢郫縣人厯定州真定大名副都總管所至皆有
政績卒諡康理其後資陽有張方字義立慶元進士厯
利䕫成都提刑兼四川制置使以母老辭還㢘明剛介
見義必為有亨泉遺稿一百卷是時江油張珖淳熙中
自湖北副漕擢刺劒州視郡如家視民如子所至皆以
治行見稱簡州趙全叔累官華文閣待制知興元府厯
仕久以名宦聞所著有易傳論語説孟子講義奏議北
征錄酬倡韻纂漢書筆記後漢纂通灌縣鮮大年令綿
竹存心公恕不為豪猾所撓凡有廢墜前人所不敢為
者悉為之
郭瓉内江人字直聲隨父宦寓安陸元符末應詔上書
慷慨言天下事不報後為汝陽令金人犯蔡瓉朝服坐
㕔㦸手大罵與二子俱死同時成都有白如璧博覽羣
書隱居不仕北兵至入山中不食而死
陳堂前者雒縣王氏女節行為鄉人所敬但呼曰堂前
猶私家之尊其母也堂前年十八歸同郡陳安節嵗餘
夫卒既葬其夫事舅姑治家皆有法舅姑安之訓子日
新入太學又卒二孫曰綱曰紱咸篤學初堂前夫卒舅
姑無生事夫妹尚㓜堂前敎育之及笄以厚禮遣嫁姑
舅亡妹求分財産堂前盡遺室中所有無吝色不五年
妹所得皆罄堂前又為買田置屋撫育諸甥無異己子
親屬貧不能自存者收養婚嫁至三四十人自後宗族
無慮百數子孫遵遺訓五世同居並以孝友儒業著聞
乾道九年詔旌門閭
師氏彭縣右正言驥之女適范孝純建炎初還蜀至方
城遇賊孝純被害執師氏欲私之師罵曰我中朝言官
女豈受賊辱宜速殺我賊遂害之
喻氏二女者彭縣喻舜俞女也舜俞客死京師二女無
所依至廣都依其姑髙節著名御史行部聞之嘉嘆為
擇壻歸之
黎賢婦者雙流宇文邦彦妻居貧讀書畧通大義手自
編抄以相其夫督勵諸子粹中者厯詞掖有名
張氏羅江士人女其母楊氏寡居親黨有婚㑹母女偕
往其典庫雍乙者從行先歸死于庫提刑張文饒疑楊
有姦殺乙以滅口命石泉軍劾治囚逮其女考掠無實
吏乃掘地為坑縛母子其内旁列熾火間以水沃之絶
而復蘇者屢辭終不服一日女謂獄吏曰我不勝苦將
死願一見母而絶吏憐而許之既見謂母曰母以清潔
奈何受此汚辱女今訟寃於天言終而絶於是石泉地
震三日有聲如雷天雨雪屋瓦皆落勘官李志寧疑其
獄乃禱於天俄而假寐恍有猿墜前驚寤因自念殺人
者豈袁姓乎有門卒忽言張氏饋食之夫曰袁大明日
袁至使吏執之遽曰吾憐之久矣願就死吾適盜庫金
㑹雍歸遂殺之楊乃得免郡牓其居曰孝感坊
　　　元
張□灌縣人僑寓江右從金華王栢學六經語孟以及
周程張朱之言靡不潜心至元中行臺中丞吳曼慶延
至江寧逺近翕然尊而師之稱曰導江先生所著有經
説及文集行於世
虞汲仁夀人為黄岡尉與吳澂友善澂稱其文清而醇
是時蜀中起兵族人多有被俘於京者汲遂懷貲入京
贖十餘口以歸家益貧晩稍起為教授以翰林編修致
仕二子曰集曰槃
虞集天性孝友𢎞才博學累遷奎章閣學士日取經史
中切於心徳治道者陳進經筵凡承顧問必隨事規諫
一時大典冊皆出其手其論薦人才必先器識平生為
文萬餘篇有道園學古錄行於世卒贈仁夀公謚文清
虞槃性方正少與兄從吳澂遊嘗著非非國語時稱其
有識詩書春秋各有論著累官湘鄉州判官有巫稱神
降其身州長吏莫不厚禮待之槃召巫並其黨繩之以
法人僉服其明
趙世延成都人其先本䝉古族父為元帥鎮蜀因家成
都世延究心儒者體用之學擢御史劾奏僧格不法及
發伊克圖贓巨萬於是權貴一時歛迹厯四川㢘訪使
是時官軍驕横多抑良民為奴莫敢誰何世延痛加懲
治其弊遂革㑹朝命阿固台討八百媳婦世延上書言
蠻夷宜在羈縻不必重煩天討章再上從之召為御史
中丞劾罷丞相特們徳爾進大都留守乞外拜四川行
省平章仁宗崩特們徳爾復相逮世延至京下獄廹令
自裁世延不為動拜珠為言其寃文宗詔釋之仍拜中
書平章監修經世大典封魯國公還成都卒諡文忠子
伯䕫州路總管死於囊嘉章之難贈蜀郡公諡忠愍
馮文舉什邡人初舉鄉試授漢州學正㑹逹嚕噶齊宴
僚屬以一手奉酒文舉不受拂衣去官後復登第厯雲
南儒學提舉明玉珍攻雲南文舉謂其妻曰我元進士
䝉厚恩今軍至有死無貳汝光州馬中丞子孫其能從
乎馬氏曰官人既死生亦何益遂焚香北拜皆自縊而
死
楊氏者仁夀虞汲之妻在室時博通羣書尤精於春秋
及適汲生子集值宋末兵亂汲擕家居嶺外無書可讀
楊氏口授集論孟左氏傳歐蘇文比還始得刻本則已
盡讀諸經通大義矣後集以文名皆楊氏内訓之
費氏灌縣人至正丁酉青軍入蜀肆行剽掠費乃泣曰
父母深恩分毫未報今不幸而罹賊害不如死也遂自
縊
　
　
　
　
　
　
　
　
　
　
　
　
　蜀中廣記卷四十二
欽定四庫全書
　蜀中廣記卷四十三
　　　　　　　　　　　　明　曹學佺　撰
　人物記第三
　　川南道
　　　周
尹吉甫江陽人仕為卿士成康既沒周室寖衰八世而
厲王暴虐周人逐之出居于彘玁狁内侵逼近京邑王
崩子宣王靖即位命吉甫帥師伐之有功而歸詩人作
歌以叙其事宣王所以勵精圖治修文武之舊業諸侯
復宗周者吉甫匡正調䕶之力也後宣王倦勤頗疏黄
髪命仲山甫城齊意在逺之吉甫作蒸民之詩以送其
行見大雅
伯竒者吉甫之子有賢行性至孝㓜而失母繼母妬之
譖于吉甫吉甫大怒欲殺伯竒裸其衣冠而逐之於是
伯竒編水荷而衣採楟花而食朝而履霜自傷無罪見
逐乃援琴而歌履霜之操曲終投河而死其屍逆流上
至嚴道九折坂之曲於是土人哀之相與葬於其處而
祠祀焉後吉甫知其寃乃築思子之臺而出其後妻
　　　西漢
林閭字公儒臨卭人善古學古者天子有輶車之使自
漢興以來劉向之徒但聞其官不詳其職惟閭與嚴君
平知之曰此使考八方之風雅通九州之異同主海内
之音韻使人主居髙堂知天下風俗也楊雄聞而師之
因作方言閭隱遯世莫聞也
陳立字少遷臨卭人成帝時牂牁有亂王鳯薦立為太
守克平禍亂徙巴郡又徙天水皆為天下最帝賜黄金
四十斤入為左衛䕶軍
楊莾字翁君武陽人辟犍為功曹刺史王尊當之州移
書諸郡不得遣迎惟犍為遣莾尊大怒莾前對曰使君
不使奉迎謙也太守承迎敬也謙敬上下之節不可廢
也尊乃悦請辟别駕舉茂才官至揚州刺史
趙敦字建侯武陽人初爲新都令三司及大將軍梁冀累辟終不
詣而冀辟書不絶後冀自殺使者監守不使人吊問敦
獨往吊祭訖自拘有司天子赦之
隗相字叔通僰道人事毋至孝母欲飲江中正流相冬
夏汲之一朝忽生横石於正流中時以為孝感所致哀
帝世察孝平帝世為郎
呉順字叔和僰道人事母至孝赤烏巢其門甘露降其
户察孝亷為永昌太守
任永字君業犍為僰道人長厯數王莽時托目青盲公
孫述據蜀累徴不詣子溺井中死見而不言婢滛于前
而不怒及述平乃曰世適平目即明婢乃自殺光武徴
之以年老不詣
朱遵字孝仲武陽人公孫述僭號遵為犍為郡功曹領
軍拒戰於六水門衆小不敵乃埋車輪絆馬必死為述
所殺光武嘉之追贈復漢將軍郡縣為立祠
費貽字奉君南安人也公孫述時漆身為厲𦍕狂避世
述破為合浦守蜀中歌之曰節義至仁費奉君不仕亂
世不避惡名修身於蜀紀名亦足後世爲大族
趙松字君橋武陽人爲童子數咨問費貽貽當公孫述時陽
狂避世松宻與周旋終不露之述平舉茂才爲上黨太守
李磬字文寺嚴道人也為長章表主簿旄牛夷叛入攻
縣表倉卒走鋒刃交至磬傾身捍表謂賊曰乞殺我活
我君賊乃殺之表得免太守嘉之圖象府庭
　　　東漢
張晧字叔明武陽人六世祖良髙帝時封留矦晧少游
學京師永元中歸仕州郡辟大將軍鄧隲府五遷至尚
書僕射職事八年出為彭城相永寧元年徵拜廷尉晧
雖非法家而留心刑斷數與尚書辯正疑獄多以詳當
見從時安帝廢皇太子為濟隂王晧與太常桓焉太僕
來厯廷争之不能得退而上疏曰昔賊臣江充造搆讒
逆至今戾園興兵終及禍亂後壼闗三老一言上乃覺
悟雖追前失悔之何逮今皇太子春秋方始十嵗未見
保傅九德之義宜簡賢輔就成聖質書奏不省及順帝
即位拜晧司空在事多所薦達天下稱其推士時清河
趙騰上言灾變譏刺朝政章下有司收騰繋考所引黨
軰八十餘人皆以誹謗當伏重法晧上疏諌曰臣聞堯
舜立敢諌之鼔三王樹誹謗之木春秋採善書惡聖主
不惡芻蕘騰等雖干上犯法所言本欲盡忠正諌如當
誅戮天下杜口塞諌争之源非所以昭德示後也帝乃
悟減騰死罪一等餘皆司寇四年以隂陽不和䇿免陽
嘉元年復為廷尉其年卒官時年八十三遣使者弔祭
賜葬地於河南縣子綱
張綱字文紀少明經學雖為公子而厲布衣之節舉孝
亷不就司徒辟髙第為御史時順帝委縱宦官有識危
心綱常感激慨然嘆曰穢惡滿朝不能奮身出命歸國
家之難雖生吾不愿也退而上書曰詩曰不愆不忘率
由舊章大漢初隆及中興之世文明二帝德化尤盛觀
其為理易循易見但恭儉守節約身尚德而已中官常
侍不過兩人近倖賞賜裁滿數金惜費重人故家給人
足夷狄聞中國優富任信道德所以姦謀自消而和氣
感應頃者以來不遵舊典無功小人皆有官爵冨之驕
之而復害之非愛人重器承天順道者也伏願陛下少
留聖思割損左右以奉天心書奏不省漢安元年選遣八
使狥行風俗皆耆儒知名多厯顯位唯綱年少官次最
微餘人受命之部而綱獨埋其車輪於洛陽都亭曰豺
狼當路安問狐狸遂奏曰大將軍冀河南尹不疑蒙外
戚之援荷國厚恩以芻蕘之資居阿衡之任不能敷揚
五教翼讚日月而專為封豕長蛇肆其貪叨甘心好貨
縱恣無底多樹謟諛以害忠良誠天威所不赦大辟所
宜加也謹條其無君之心十五事斯皆臣子所切齒者
書御京師震竦時冀妹為皇后内寵方盛諸梁姻族滿
朝帝雖知綱言直終不忍用時廣陵賊張嬰等衆數萬
人殺刺史二千石宼亂揚徐間積十餘年朝廷不能討
冀乃諷尚書以綱為廣陵太守因欲以事中之前遣郡
守率多求兵馬綱獨請單車之職旣到乃將吏卒十餘
人徑造嬰壘以慰安之求得與長老相見申示國恩嬰
初大驚旣見綱誠信乃出拜謁綱延置上坐問所疾苦
乃譬之曰前後二千石多肆貪暴故致公等懷憤相聚
二千石信有罪矣然為之者又非義也今主上仁聖欲
以文德服叛故遣太守思以爵禄相榮不願以刑罰相
加今誠轉禍為福之時也若聞義不服天子赫然震怒
荆揚兖豫大兵雲合豈不危乎若不料強弱非明也弃
善取惡非智也去順效逆非忠也身絶血嗣非孝也背
正從邪非直也見義不為非勇也六者成敗之幾利害
所從公其深計之嬰聞泣下曰荒裔愚人不能自通朝
廷不堪侵枉遂復相聚偷生若魚遊釡中喘息湏㬰間
矣今聞明府之言乃嬰等更生之晨也旣陷不義實恐
投兵之日不免拏戮綱約之以天地誓之以日月嬰深
感悟乃辭還營明日將所部萬餘人與妻子面縛歸降
綱乃单車入嬰壘大㑹置酒為樂散遣部衆任從所之
親為卜居宅相田疇子弟欲為吏者皆引召之人情悦
服南州晏然朝廷論功當封梁冀遏絶乃止天子嘉美
徵欲擢用綱而嬰等上書乞留乃許之綱在郡一年年
三十六卒百姓老㓜相携詣府赴哀者不可勝數綱自
被病吏人咸為祠祀祈福皆言千秋萬嵗何時復見此
君張嬰等五百餘人制服行喪送到犍為負土成墳詔
曰故廣陵太守張綱大臣之苗剖符統務正身𨗳下班
宣德信降集劇賊張嬰萬人息干戈之役濟黎庶之困
未升顯爵不幸早卒嬰等縗杖若喪考妣朕甚愍焉拜
綱子續為郎中
楊渙字孟文武陽人也以清秀博厯臺郎相稍遷尚書
中郎司𨽻校尉甚有嘉聲美稱
陽姬武陽人生自寒微父坐事閉獄是時楊渙為尚書
郎告歸郡縣敬重之姬為處女乃遮道扣渙馬訟父罪
言辭慷慨涕泣渙異之為告郡縣出其父因為子文方
聘之後文方為漢中太守以趙宣為賢將察孝亷函封
未定病卒姬秘不發䘮先遣孝亷上道乃發䘮宣得進
姬之力也
孝女叔先雄者犍為人也父泥和永建初為縣功曹縣
長遣泥和拜檄謁巴郡太守乗船堕湍水物故尸喪不
歸雄感念怨痛號泣晝夜心不圖存常有自沈之計所
生男女二人並數嵗雄乃各作囊盛珠環以繫兒數為
訣别之辭家人毎防閑之經百許日後稍懈雄乃乗小
船於父墮處慟哭遂自投水死弟賢其夕夢雄告之曰
却後六日當共父同出至期伺之果與父相持浮于江
上郡縣表言為雄立碑圖象其形進揚武陽楊氏女大
匠廣漢王堂長子愽妻也愽後母有母儀之德進揚則
其教為行閨門雍穆䍧柯太守李禕家亦假係毎不和
歎恨徒冨貴學問不及愽家也
助陳臨卭陳氏女犍為楊鳯珪妻也鳯珪亡養遺生子
守節兄弟必欲改嫁乃引刀割咽宗族駭之幾死遂全
其義
周度僰道人也相登妻十九登亡中牟令呉厚因人求
之斷髪以誓志後人猶欲求之乃割其鼻養子早亡其
妻在亦年十九遂俱守世感歎婦姑之貞專其節操也
曹敬姬南安人也周紀之妻十七出適十九紀亾遺生
子元餘服闋父母以許孫賓詒母病迎還知之自投水
人赴之氣已絶一日一夜乃蘇息送依紀弟居訓導元
餘號為女學士年九十卒
黄帛僰道人張貞妻也貞受易於韓子方去家二十里
船覆死貞弟求喪經月不得帛乃自往沒處躬訪不得
遂自投水中大小驚睨積十四日持夫手浮出時人為
語曰符有先絡僰道帛求其夫天下無有其偶縣長韓
子冉嘉之召帛子幸之為縣股肱
韓姜僰道人尹仲譲妻也二十譲亾服除資中董臺因
從事王為表弟求姜不許臺門生左習王蘇以為姜可
奪教姜家言母病迎還韓氏因逼成婚姜聞故自殺太
守巴郡龔楊哀之殺習蘇以報姜死
謝姬南安人武陽儀成妻也成死以已年壮無子將塟
乃預作殯殮具毒藥湏夫棺入墓拊棺吞藥而死遂同
塟縣以表郡郡言州州上尚書天子咨嗟下書毎大赦
賜家帛四疋蜀榖二石
　　　三國
伍梁字德山南安人也儒學雅尚州選迎牧諸葛為功
曹遷五官中郎將常璩贊曰德山躭學德以光時
楊洪字季休武陽人先主定蜀太守李嚴命為功曹嚴欲徙
郡治舎洪固諫不聽遂辭請退嚴復薦洪為蜀郡從事
先主争漢中急書發兵軍師諸葛亮以問洪洪曰漢中
乃益州咽㗋存亾之機㑹若無漢中則無蜀矣此家門
之禍也方今之事男子當戰女子當運發兵何疑時蜀
郡太守法正從先主北行亮於是表洪領蜀郡太守衆
事皆辦遂使卽眞頃之轉為益州治中從事先主既稱
尊號征呉不克還駐永安漢嘉太守黄元素為諸葛亮
所不善聞先主疾病懼有後患舉郡反燒臨卭城時亮
東行省疾成都單虚是以元益無所憚洪即啓太子遣
其親兵使將軍陳曶鄭綽討元衆議元若不能圍成都
當由越嶲據南中洪曰元素性凶暴無他㤙信何能辦
此不過乗水東下詣主上平安面縛歸死如其有異奔
呉求活耳勑曶綽但於南安峡口遮即便得矣曶綽承
洪言果生獲元建興元年賜爵闗内矦復為蜀郡太守
忠節將軍後為越騎校尉領郡如故五年丞相亮北征
漢中欲用張裔為留府長史問洪何如洪對曰裔天姿
明察長於治劇才誠堪之然性不公平恐不可專任不
如留向朗朗情偽差少裔隨從目下效其器能於事兩
善初裔少與洪親善裔流放在呉洪臨蜀郡裔子郁給
郡吏㣲過受罰不特原假裔後還聞之深以為恨與洪
情好有損及洪見亮出至裔許具説所言裔答洪曰公
留我了矣明府不能止時人或疑洪意自欲作長史或
疑洪知裔自嫌不願裔處職典後事也後裔與司鹽校
尉岑述不和至於忿恨亮與裔書曰君昔在栢下營壞
吾之用心食不知味後流迸南海相為悲嘆寢不安席
及其來還委付大任同奨王室自以為與君古之石交
也石交之道舉讐以相益割骨肉以相明猶不相謝也
况吾但委噫于元儉而君不能忍邪論者由是明洪無
私洪少不好學問而忠清欵亮憂公如家事繼母至孝
六年卒官
費詩字公舉南安人先主領益州牧以詩為督軍從事
出為䍧牱太守還為州前部司馬先主為漢中王遣詩
拜闗侯為前將軍侯聞黄忠為後將軍怒曰大丈夫終
不與老兵同列不肯受拜詩謂侯曰夫立王業者所用
非一昔蕭曹與髙祖少小親舊而陳韓亾命後至論其
班列韓最居上未聞蕭曹以此為怨今漢王以一時之
功隆崇於漢室然意之輕重寧當與君侯齊乎且王與
君侯譬猶一體同休等戚禍福共之愚謂君侯不宜計
官號之髙下爵祿之多少為意也僕一介之使銜命之
人君侯不受拜如是便還但相為惜此舉動恐有後悔
耳侯大感悟遽即受拜後羣臣意欲推漢中王稱尊號
詩上疏曰殿下以曹操父子偪主篡位故乃覊旅萬里
糾合士衆將以討賊今大敵未克而先自立恐人心疑
惑昔髙祖與楚約先破秦者王及屠咸陽獲子嬰猶懷
推讓况今殿下未出門庭便欲自立耶愚臣誠不為殿
下取也由是忤㫖左遷部永昌從事建興三年隨丞相
亮南征歸至漢陽降人李鴻來詣亮見鴻時蒋琬與詩
在坐鴻曰閒過孟逹許適見王冲從南來言往者達之
去就明公切齒欲誅達妻子賴先主不聽耳達言諸葛
亮見顧有本末終不爾也盡不信冲言委仰明公無復
已已亮謂琬詩曰還都當有書與子度相聞詩進曰孟
達小子昔事振威不忠後又背叛先主反覆之人何足
與書邪亮黙然不答亮欲誘逹以為外援竟與逹書蒋
琬秉政以詩為諌議大夫卒于家
張翼字伯恭武陽人髙祖司空晧曽祖廣陵太守綱皆
有名迹先主定益州翼為書佐累遷至廣漢蜀郡太守
建興九年為庲降都督綏南中郎將翼性持法嚴不得
殊俗歡心耆率劉胄背叛作亂翼舉兵討胄胄未破㑹
被徵當還羣下咸以為宜便馳騎即罪翼曰不然吾以
蠻夷蠢動不稱職故還耳然代人未至吾方臨戰場當
運糧積榖為滅賊資豈可以黜退之故而廢公家之務
乎於是統攝不懈代到為發馬忠因其成基以破殄胄
丞相亮聞而善之亮出武功以翼為前軍都督領扶風
太守亮卒拜前領軍追論討劉胄功賜爵闗内矦延熙
元年入為尚書稍遷督建威假節進封都亭侯征西大
將軍十八年與衛將軍姜維俱還成都維議復出軍唯
翼庭争以為國小民勞不宜黷武維不聽將翼等行進
翼位鎮南大將軍維至狄道大破魏雍州刺史王經經
衆死於洮水者以萬計翼曰可止矣不宜復進進或毁
此大功維大怒曰為蛇畫足維竟圍經於狄道城不能
克自翼見異論維心與翼不善然常牽率同行翼亦不
得已而往景耀二年遷左車騎將軍領冀州刺史六年
與維咸在劔閣共詣降鍾㑹于涪明年正月隨㑹至成
都為亂兵所殺
楊戲字文然武陽人少與巴西程祁巴郡楊汰蜀郡張
表並知名丞相亮深識之戲年二十餘從州書佐為督
軍從事職典刑獄論法决疑號為平當府辟為屬主簿
亮卒為尚書右選部郎刺史蒋琬請為治中從事史琬
以大將軍開府又辟為東曹掾遷南中郎參軍副貳庲
降都督領建寧太守有疾徵還成都拜䕶軍監軍出領
梓潼太守入為射聲校尉所在清約不煩延熙二十年
隨大將軍姜維出軍漢中戲素心不服維酒後言笑毎
有傲弄之辭維外寛内忌竟不能堪軍還有司承㫖奏
戲免為庶人後景耀四年卒戲性簡惰未嘗以甘言加
人過情接物書符指事希有盈紙然篤於舊故居誠存
厚與巴西韓儼黎韜童㓜相親厚後儼痼疾癈頓韜無
行見捐戲經紀振䘏恩好如初又時人謂譙周無當世
才少歸敬者唯戲重之嘗稱曰吾等後世終自不如此
長兒也有識者以此貴戲戲以延熙四年著季漢輔臣
贊
王謀字元泰漢嘉人有容止操行劉璋時為巴郡太守
先主定益州以為别駕及為漢中王謀為(缺/)府賜爵闗
内侯遷太常後大將軍蒋琬問張休曰漢嘉前軰有王
元泰今誰繼者休對曰至於元泰州里無繼况鄙郡乎
其見重如此
衛繼字子業嚴道人兄弟五人繼父為縣功曹縣長張
君無子乞繼為子繼敏逹夙成學識通博而兄弟四人
各無堪當世者父恒言已之將衰張明府將盛也㑹法
禁以異姓為後故為復衛氏累官奉車都尉大尚書鍾
㑹之亂遇害成都
　　　晉
李宓字令伯武陽人祖父光朱提太守父早亡母何更
行宓養于祖母治春秋左氏傳博覽五經多所通涉機
警辯㨗辭義響起事祖母以孝聞宓在蜀漢時本州辟
從事尚書郎大將軍主簿太子洗馬奉使聘呉呉主問
蜀馬多少對曰官用有餘民間自足呉主與羣臣泛談
謂寧為人弟宓曰願為人兄問何故曰養親之日長呉
王稱善蜀平後鄧艾請為主簿致書欲與相見不往武
帝立徵為太子洗馬詔書屢下郡縣逼遣宓上表陳情
乞養祖母武帝覽表嘉其誠款賜奴婢二人下郡縣供
其祖母奉膳及祖母卒服終從尚書郎為河内温縣令
教化嚴明初中山諸王毎過温縣必責求供給吏民患
之及宓至中山上牋諸王引漢髙祖過沛賓禮老㓜桑
梓之供一無煩擾伏惟明王孝思惟則動識先戒本國
望風式歌且舞誅求之辟所未聞命自後諸王不敢有
煩而貴勢憚其公直宓去官為州大中正宓性方直不
曲意勢位後失荀勗張華㫖左遷漢中太守帝命朝官
餞之酒酣賦詩以詞涉譏諷為有司所奏罷官諸王多
以為寃子賜
李賜字宗碩宓之長子少善屬文嘗作𤣥鳥賦詞義甚
美辟州别駕舉秀才未行而卒弟興字雋石亦富文才
刺史羅尚辟為别駕及尚為李雄所攻使興詣鎮南將
軍劉宏求救兵宏許之宏聞興有文學因至諸葛孔明
隆中觀其故宅立碣表閭命興為文又立碣於羊叔子
峴山皆興之筆
楊邠字岐之武陽人少好學志古澡厲名行累官汶山
太守值夷復讐徙廣漢永嘉初進衡陽内史遇流民叛
亂攻沒長沙湘東邠輒救助賊衆轉盛遂破郡城獲邠
欲以為主邠不許賊晝夜執守邠候其少怠夜急走收
其餘衆軍重欲投湘州刺史荀眺共圖進取㑹眺降賊
邠孤軍固城賊攻圍之勢死不移遂卒城中事聞贈淮
南内史
楊稷武陽人泰始初為交趾太守平九真鬰林日南四
郡斬呉交州刺史劉俊大將軍修則武帝方授交州㑹
孫皓遣大將軍薛珝陶璜十萬人來攻被圍凡八月救
援不至遂為珝璜所獲嘔血而死追贈交州刺史
侯馥字世明江陽人察孝亷寧州刺史王遜表馥為江
陽太守李雄征東大將軍李恭己在江陽舉衆來攻馥
衆寡不敵為恭所獲送雄雄必欲屈之使馥同郡人張
迎喻曉馥怒罵迎曰吾等國亾不能存大難不能死低
睂海内何面目相見也且王寧州以吾有桑梓之恥故
遣吾討義受命之日實忘寝食但牽揣不及為他所先
當滅身以謝不及冀上不負日月下不愧王侯吾豈茍
生如卿兒女之人乎迎還白雄雄義而赦之
費立字建熙南安人學義冲邃𤣥静沈黙察孝亷王國
中尉王年少好輕行游觀立常正色匡諌出為成都令
以性公亮入為州大中正歴益梁寧三州都督兼尚書
封闗内侯
　　　南北朝
任果字静鸞南安人也世為方隅豪族仕于江左祖安
東伯父褒各為蜀中郡守刺史果性勇决志在立功西
魏廢帝元年率所部來附周太祖宇文泰嘉其逺至待
以優禮果因面陳取蜀之䇿即授大將軍儀同三司封
南安縣公邑一千户及尉遲逈以益州未下復令果乗
傳歸南安率鄉兵二千人從逈征蜀尋授驃騎大將軍
開府儀同三司蕭紀遣趙㧞扈等率衆三萬來援成都
果從大軍擊破之及成都平除始州刺史在任未久果
請入朝太祖許之以其方隅首望早立忠節乃進爵安
樂郡公賜以鐡劵聽世相傳襲並賜路車駟馬及儀衛
等以光寵之後爲刺客所害年五十六
　　唐
先汪合江人七嵗日誦萬言貞元中舉神童為本縣令
尋退居安樂山以九經教授弟子
梁震卭州人僖宗時登進士第見天下亂乃不授官還
蜀過荆州為節度使髙季昌所留欲奏為判官恥之去
則又恐及禍遂稱唐進士以終身季昌資其謀稱曰先
軰是時唐荘宗滅梁威震天下季昌懼欲自入朝問于
震震曰沙陀虎狼之國也其志欲削平海内乆矣公乃
自投虎口耶唐主雖英特然非永世之器不乆其國必
亂公但保境恤民無失事大之禮彼已驕縱不過十年
事當反覆矣季昌不從及至唐羣臣屢勸留之季昌行
賂於嬖倖乃得歸見震握手泣曰不聽先生言幾不相
見遂繕城積粟為戰守之備季昌死子從誨立以兄事
震省刑薄歛境内乂安震曰先王待我以布衣交以嗣
王屬我今王能自立吾不復事人矣遂築室土州自稱
荆臺處士以夀終
蘇祐刺史蘇味道之後家于眉山自少極力問學頴悟
過人嘗至成都遇一道士有異術謂之曰吾能變化百
物將以授子祐固辭道士笑曰是果有以過人矣子果
以施予顯名果子序讀書通大義為詩逹志教子澹渙
洵皆有成
楊義方眉山人舉進士仕蜀長於詩自以其才過唐羅
隠云
　蜀中廣記卷四十三
欽定四庫全書
　蜀中廣記卷四十四
　　　　　　　　　　　　明　曹學佺　撰
　人物記第四
　　川北道
　　　西漢
范目閬中人果毅多方略髙帝既滅秦為漢王王巴蜀
目知帝必有天下説帝為募發賨民要與共定秦目有
恩信賨人從之秦地既定封目為長安建章鄉侯帝將
討闗中賨民皆思歸帝嘉其功而重傷其意遂聽還巴
詔目曰富貴不歸故鄉如衣繡夜行耳徙封閬中慈鄉
侯目固辭乃封渡沔縣侯故世謂三秦亡范三侯也目
於是復民羅朴昝鄂度夕龔七姓不供租賦
紀信西充人髙祖王漢中信從定三秦有功拜將軍髙
祖與楚相持滎陽欲取敖倉粟乃築甬道屬之河軍得
無乏項王惡之侵奪甬道漢軍食盡楚軍晝夜攻圍城
將䧟信曰事急矣臣請誑楚漢王不忍信強取漢王袍
服著之王泣羣臣皆泣遂行乗王車黄屋左纛遣人前
語曰漢兵食盡王出降楚軍皆呼萬嵗開東門出楚軍
盡往東城觀漢王漢王得從數十騎自西開門出而逸
去楚人焚信死
紀通者張晏以為紀信之子城晉灼曰紀信焚死不見
其後功臣表云紀信之子城以將軍從擊破秦入漢定
三秦戰好畤死子通襲封㐮平侯太尉周勃誅諸吕欲
入北軍不得入紀通尚符節乃令持節矯内勃北軍
洛下閎閬中人武帝時應聘定太初厯常氏巴志曰其
德操仁義文學政幹若洛下閎任文公等皆播名立事
言行表世者也
譙隆閬中人為上林令諫沮武帝廣苑囿仕至侍中子
𤣥
譙𤣥字君黄少好學能説易春秋仕於州郡成帝永始
二年有日食之災乃詔舉敦樸遜譲有行義者各一人
州舉𤣥詣公車對䇿髙第拜議郎帝始作期門數為㣲
行立趙飛燕為皇后專寵懷忌皇太子多横夭折𤣥上
書諫曰臣聞王者承天繼宗統極保業延祚莫急𦙍嗣
故易有幹蠱之義詩詠衆多之福今陛下聖嗣未立天
下屬望而不惟社稷之計專念㣲行之事愛幸用於所
惑曲意留於非正竊聞後宫皇太子産而不育臣聞之
怛然痛心傷剝竊懷憂國不忘須臾夫警衛不修則患
生非常忽有醉酒狂夫分爭道路既無尊嚴之儀豈識
上下之别此為冦讐起於轂下而賊亂發於左右也願
陛下念天下之至重愛金玉之身均九女之施存無窮
之福天下幸甚時數有災異𤣥輒陳其變既不省納故
乆稽郎官後遷太常丞以弟服去職平帝元始元年日
食又詔公卿舉敦朴直言大鴻臚左咸舉𤣥詣公車對
䇿復拜議郎遷中㪚大夫四年選明逹政事能班化風
俗者八人時並舉𤣥為繡衣使者持節與太僕任惲等
分行天下觀覽風俗所至專行誅賞事未及終而王莽
居攝𤣥於是縱使者車變易姓名間竄歸家因以隱遁
後公孫述僣號於蜀連聘不詣述乃遣使者備禮徵之
若𤣥不肯起便賜以毒藥太守乃自齎璽書至𤣥廬曰
君髙節已著朝廷垂意誠不宜復辭自招凶禍𤣥仰天
歎曰唐堯大聖許由恥仕周武至徳伯夷守餓彼獨何
人我亦何人保志全髙死亦奚恨遂受毒藥𤣥子瑛泣
血叩首於太守曰方今國家東有嚴敵兵師四出國用
軍資或不常充足愿奉家錢千萬以贖父死太守為請
述許之𤣥遂隱藏田野終述之世時兵戈累年莫能修
尚學業𤣥獨訓諸子勤習經書建武十一年卒明年天
下平定𤣥弟慶以狀詣闕自陳光武美之䇿詔本郡祠
以中牢勑所在還𤣥家錢子瑛善説易以授顯宗為北
宫衛士令
文齊一名瀕字子竒梓潼人孝平末為益州太守造開
稻田民咸頼之公孫述時拒郡不服述拘其妻子以公
侯招之不應乃遣使由交趾貢獻河北述平世祖封成
義侯南中咸為立祠
李業字巨游梓潼人少有操介習魯詩師博士許晃元
始中舉明經除為郎㑹王莽居攝業以病去官杜門不
應州郡之命太守劉咸強召之業乃載病詣門咸怒出
教曰賢者不避害譬猶彀弩射市薄命者先死聞業名
稱故欲與之為治而反托疾乎令詣獄養病欲殺之客
有説咸曰趙殺鳴犢孔子臨河而逝未聞求賢而脇以
牢獄者也咸乃出之因舉方正王莽以業為酒士病不
之官遂隱藏山谷絶匿名迹終莽之世及公孫述僣號
素聞業賢徵之欲以為博士固疾不起數年述乃使大
鴻臚尹融持毒酒以刼業若起則受公侯之位不起賜
之以藥融譬㫖曰方今天下分崩孰知是非而以區區
之身試於不測之淵乎朝廷貪慕名德曠官缺位于今
七年四時珍御不以忘君宜上奉知己下為子孫身名
俱全不亦優乎今數年不起猜疑冦心凶禍立加非計
之得者也業乃嘆曰危國不入亂國不居親於其身為
不善者義所不從君子見危授命何乃誘以髙位重餌
哉融見業辭志不屈復曰宜呼室家計之業曰大丈夫
斷之於心乆矣何妻子之為遂飲毒而死述聞業死大
驚又恥有殺賢之名乃遣使弔祠賻贈百匹子翬逃辭
不受蜀平光武下詔表其閭圖畵形象翬建武中察孝
廉為遂乆令
馮信字季誠郪人郡三察孝亷州舉茂才公府十辟公
車再徵不赴公孫述時託目青盲侍婢姦其前佯為不
覺述亡以年老不出
　　　東漢
楊仁字文義閬中人習韓詩仕郡為功曹舉孝廉除郎
太常上仁經中博士仁自以年未五十不應舊科上府
譲選顯宗特詔補北宫衛士令引見問當世政迹仁對
以寛和任賢抑黜驕戚為先又上便宜十二事帝嘉之
賜以縑錢帝崩諸馬貴盛各爭欲入宫仁被甲持㦸嚴
勒門衛莫聽輕進者肅宗既立諸馬共譛仁刻俊帝知
其忠愈善之拜什邡令寛恵為政勸課掾史弟子悉令
就學其有通明經術者顯之右署或貢之朝由是義學
大興墾田千餘頃行兄喪去官後辟司徒桓虞府掾同
僚有宋章者貪奢不法仁終不與交言同席時人畏其
節後為閬中令卒於官
景鸞字漢伯梓潼人少隨師學經渉七州之地能理齊
詩施氏易兼受河洛圖緯作易説及詩解文句兼取河
洛以類相從名為交集又撰内外記號曰禮畧又抄風
角雜書列其占驗作興道一篇及作月令章句凡所著
述五十餘萬言數上書陳災異及弭救之術朝廷不省
其後州郡辟命一切不受終于布衣
鄭純字長伯郪人為益州西部都尉處地金銀琥珀犀
象翠羽所出作此官者皆富及十世純獨清廉毫毛不
犯夷漢歌歎表聞三司及京師貴重多薦美之明帝嘉
之乃改西部為永昌郡以純為太守在官十年卒列畵
頌東觀
王堂字敬伯郪人初舉光禄茂才遷榖城令治有名迹
永初中西𦍑冦巴郡為民患詔書遣中郎將尹就攻討
連年不尅三府舉堂治劇拜巴郡太守堂馳兵赴賊斬
虜千餘級巴庸清静舉孝子嚴永隱士黄錯及張璊陳
髦吏民生為立祠刺史張喬表其治能遷右扶風安帝
西廵阿母王聖中常侍江京等並請屬於堂堂不為用
掾史固諫之堂曰吾蒙國恩豈可為權寵阿意以死守
之即日遣家屬歸閉閣上病果有誣奏堂者㑹帝崩京
等悉誅堂以守正見稱永建二年徴入為將作大匠四
年坐公事左轉議郎復拜魯相政存簡一至數年無辭
訟遷汝南太守捜才禮士不茍自專乃教掾史曰古人
勞於求賢逸於任使故能化清於上事緝於下其憲章
朝右簡覈才職委功曹陳蕃匡政理務拾遺補闕任主
簿應嗣庶循名責實察言觀效焉自是委誠求當不復
妄有辭教郡内稱治時大將軍梁商及尚書令袁湯以
求屬不行並恨之後廬江賊迸入弋陽界堂勒兵追討
即便奔㪚而商湯猶因此風州奏堂在任無警免歸家
年八十六卒遺令薄歛瓦棺以葬子穉清行不仕曽孫
商益州牧劉焉以為蜀郡太守有治聲
王稚字叔起堂㓜子也屢拒孝亷公府十五辟公車徵
及授二千石太常終不詣年八十一卒門人錄其本行
謚曰憲父癸未詔書以安車聘請㑹已亡
陳禪字紀山安漢人仕郡功曹舉善黜惡遂為邦内所
畏察孝廉州辟治中從事時刺史為人所上受納贓賂
禪當傳考他無所齎但持喪斂之具而已及至笞掠無
算五毒畢加禪神意自若辭對無變事遂㪚釋車騎将
軍鄧隲聞其名而辟焉舉茂才時漢中蠻夷反以禪為
漢中太守賊素聞其名即時降服遷左馮翊入拜諌議
大夫永寧元年西南夷撣國王獻樂及幻人能吐火自
攴解易牛馬頭明年元㑹作之於庭安帝與羣臣共觀
大竒之禪獨離席舉手大言曰夾谷之㑹齊作侏儒之
樂仲尼誅之又曰放鄭聲逺佞人帝王之庭不宜設外
裔之伎尚書陳忠劾奏禪曰古者合歡之樂舞於堂四
夷之樂陳於門故詩云以雅以南韎任朱離今撣國越
流沙踰縣渡萬里貢獻非鄭衛之聲佞人之比而禪廷
訕朝政請劾禪下獄有詔勿收左轉為𤣥莵候城障尉
詔敢不之官上妻子從者名禪既行朝廷多訟之㑹北
匈奴入遼東追拜禪遼東太守胡憚其威強退還數百
里禪不加兵但使吏卒往曉慰之單于懷服遺以胡中
珍貨而去及鄧隲誅廢禪以故吏免復為車騎將軍閻
顯長史順帝即位遷司𨽻校尉明年卒于官子澄有清
名官至漢中太守禪曽孫寳亦剛壮有祖風為州别駕
從事
馮煥宕渠人安帝時為幽州刺史疾忌奸惡數致其罪
建元元年怨者乃詐作璽書譴責煥賜以歐刀又下遼
東都尉使速行刑煥欲自殺子緄疑詔文有異止煥使
以事自上煥乃上書自訟果詐者所為㑹煥病死獄中
帝愍之賜錢千萬
馮緄字鴻卿少學春秋司馬兵法家富好施賑赴窮急
為鄉里所歸初舉孝亷七遷為廣漢屬國都尉徵拜御
史中丞順帝末年以緄持節督揚州諸郡軍事與中郎
將滕撫擊破羣賊遷隴西太守後鮮卑㓂邊以緄為遼
東太守曉諭降集虜皆弭㪚徵拜京兆尹轉司𨽻校尉
所在立威刑遷廷尉太常時長沙蠻冦益陽屯聚積乆
至延熹五年衆轉盛而零陵蠻賊復反應之合二萬餘
人攻燒城郭殺傷長吏又武陵蠻夷悉反冦掠江陵間
荆州刺史劉度南郡太守李肅並奔走荆南皆沒於是
拜緄為車騎將軍將兵十餘萬討之時天下饑饉帑藏
虚盡毎出征伐常減公卿奉禄假王侯租賦前後所遣
將帥宦官輒陷以折耗軍資往往抵罪緄性烈直不行
賄賂懼為所中乃上疏曰勢得容姦伯夷可疑茍曰無
猜盗跖可信願請中常侍一人監軍財費尚書朱穆奏
緄以財自嫌失大臣之節有詔勿劾緄軍至長沙賊聞
悉詣營道乞降進擊武陵蠻夷斬首四千餘級受降十
餘萬人荆州平定詔書賜錢一億固譲不受振旅還京
推功於從事中郎應奉薦以為司𨽻校尉而上書乞骸
骨朝廷不許監軍使者張厰承宦官㫖奏緄將傅婢二
人戎服自隨又輒於江陵刻石紀功請下吏案理尚書
令黄雋奏議以為罪無正法不合致紏㑹長沙賊復起
攻桂陽武陵緄遂䇿免頃之拜將作大匠轉河南尹上
言舊典中官子弟不得為牧人職帝不納復為廷尉時
山陽太守單遷以罪繫獄緄考致其死遷故車騎將軍
單超之弟中官相黨遂共誹章誣緄坐與司𨽻校尉李
膺大司農劉祐俱輸左校應奉上疏理緄等得免後拜
屯騎校尉復為廷尉卒于官緄弟允清白有孝行能理
尚書善推歩之術拜降虜校尉終于家
馮顥字叔宰郪人少師事楊仲植及蜀郡張光超後又
事東平虞叔雅初為謁者威儀濟濟為成都令時太守
京兆劉宣法令不壹顥奏治之相地開稻田百頃實户
口萬八千立文學生徒至八百人遷越嶲太守所在著
稱為梁冀所不善冀風州追之隱居作易章句及刺奢
説修黄老恬然終日
羊朞字仲魚郪人父為交州刺史卒官朞迎喪不取官
舎一物郡三察孝廉公府辟州别駕皆不應太守尹奉
棄刑名行禮樂請為功曹刺史必欲借朞自佐不得已
為别駕
王祐字平仲郪人少與雒縣張浮齊名不應州郡之命
撰三子五篇及卒東觀郎李勝為作誄比之顔子列畵
學宫
楊充字盛國梓潼人少好學求師遂業受古學於扶風
馬季長吕叔公南陽朱明叔頴川白仲職精究七經其
朋友則頴川荀慈明李元禮京兆羅叔景漢陽孫子夏
山陽王叔茂皆海内名士還以教授州里常言圖緯空
説去事希略疑非聖不以為教察孝亷為郎卒
冦祺字宰朝梓潼人與邑子侯蔓俱學凉州蔓後為勃
海王象所殺祺仗劒至象家值象病象謝曰君子不掩
人無備安有為友報讐而殺病人也祺乃還乆之復往
殺象由是察孝廉為㶚陵令濟隂相
季姜梓潼文氏女將作大匠廣漢王敬伯夫人也少讀
詩禮敬伯前夫人有子博女紀流二人季姜生康稚芝
女始示凡前後八子撫育恩愛親繼若一堂祖母性嚴
子孫雖見官二千石猶杖之婦跪受罰於堂下堂厯五
郡祖母隨之官後以年老不願逺鄉里姜亦常侍左右
紀流出適分己侍婢給之博好寫書姜手為作表於是
内門紀化動行推譲博妻犍為楊進及博子遵婦蜀郡
張叔紀服姑之教皆有賢訓號之三異堂亡姜勅康稚
芝婦事楊進如舅姑中外則之皆成令德季姜年八十
二卒四男棄官行服四女亦從官舎交赴内外冠冕百
有餘人當時榮之
　　　三國
程畿字季然閬中人劉璋時為漢昌長縣有賨人種類
剛猛巴西太守龎羲以天下擾亂郡宜有武衛頗招合
部曲有䜛于璋言羲欲叛璋因疑之羲聞甚懼將謀自
守遣畿子郁宣㫖索兵自助畿報曰郡合部曲本不為
叛雖有交搆要在盡誠若必以懼遂懷異志非畿之所
間并勅郁曰我受恩當為州牧盡節汝為郡吏當為太
守効力不得以吾故有異志也羲使使告畿曰爾子在
郡不從太守家將及禍畿答曰昔樂羊為將飲子之羔
非父子無恩大義然也今雖復羔子吾必飲之羲知畿
必不為己乃因厚陳謝于璋以致無咎璋聞之遷畿江
陽太守昭烈領益州牧辟為從事祭酒後敗績子呉泝
江而還或告之曰後追已至解船輕去乃可以免畿曰
吾在軍未習為敵走况從天子而見危哉呉人追及死
之
李邈字漢南郪人劉璋時為牛鞞長先主領州牧邈為
從事正旦行酒因譲先主曰振威以將軍宗室肺腑委
以討賊元功未効先冦而滅邈以將軍之取鄙州甚為
不宜先主曰知其不宜何不助之邈曰非不敢也力不
能足耳有司將殺之諸葛亮為請得免弟朝字永南邵
字偉南皆有文才時號三龍羣下立先主爲漢中王文
永南筆也
馬忠字德信巴西閬中人少養外家姓狐名篤後乃復
姓改字忠初為郡吏建安末舉孝廉除漢昌長先主東
征敗績猇亭巴西太守閻芝發諸縣兵五千人以補遺
闕遣忠送往先主已還永安見忠與語謂尚書令劉巴
曰雖亡黄權復得狐篤此為世不乏賢也建興元年丞
相亮開府以忠為門下督三年亮入南拜忠䍧柯太守
郡承朱褒叛亂之後忠撫育䘏理甚有威惠八年召為
丞相叅軍副長史蒋琬署留府事又領州治中從事明
年亮出祁山忠詣亮所經營戎事軍還督將軍張嶷等
討汶山郡叛𦍑十一年南夷豪帥劉胄反擾亂諸郡徴
庲降都督張翼還以忠代翼忠遂斬胄平南土加忠監
軍奮武將軍封博陽亭侯初建寧郡殺太守鄭昴縛太
守張裔於呉故都督常駐平夷縣至忠乃至味縣處民
夷之間又越嶲郡亦乆失土地忠率太守張嶷開復舊
郡由此就加安南將軍進封彭鄉亭侯延熙五年還朝
因至漢中見大司馬蒋琬宣傳詔㫖加拜鎮南大將軍
七年春大將軍費禕北禦魏敵留忠成都平尚書事禕
還忠乃歸南十二年卒子修嗣忠為人寛濟有度量但
詼啁大笑忿怒不形於色然處事能斷威恩並立是以
蠻夷畏而愛之及卒莫不自致喪庭流涕盡哀為立廟
祀
王平字子均宕渠人本養外家何氏後復姓王隨杜濩
朴胡詣洛陽假校尉從曹公征漢中因降先主拜牙門
將禆將軍建興六年屬叅軍馬謖先鋒謖舎水上山舉
措煩擾平連規諌謖謖不能用大敗於街亭衆盡星㪚
惟平所領千人鳴鼔自持魏將張郃疑其伏兵不往偪
也於是平徐徐收合諸營遺併率將士而還丞相亮既
誅馬謖及將軍張休李盛奪將軍黄襲等兵平特見崇
顯加拜叅軍統五部兼當營事進位討冦將軍封亭侯
九年亮圍祁山平别守南圍魏大將軍司馬宣王攻亮
張郃攻平平堅守不動郃不能克十二年亮卒於武功
軍還魏延作亂一戰而敗平之功也遷後典軍安漢將
軍副車騎將軍呉壹駐漢中太守十五年進封安漢侯
代壹督漢中延熙元年大將軍蒋琬往潯陽平更為前
䕶軍署琬府事六年琬還住涪拜平前監軍鎭北大將
軍統漢中七年春魏大將軍曹爽率歩騎十萬向漢中
前鋒已在駱谷時漢中守兵不滿三萬諸將大驚或曰
今力不足以拒敵勢當固守漢樂二城遇賊今入比爾
閒涪軍足得救闗平曰不然漢中去涪垂千里賊若得
闗便為禍也今宜先遣劉䕶軍杜叅軍據興勢平為後
拒若賊分向黄金平率千人下自臨之比爾閒涪軍行
至此計之上也惟䕶軍劉敏與平意同即便施行涪諸
軍及大將軍費禕自成都相繼而至魏軍退還如平本
䇿是時鄧芝在東馬忠在南平在北境咸著名迹平生
長戎旅手不能書其所識不過十字而口授作書皆有
意理使人讀史聽之備知其大義遵理法度言不戲謔
端坐徹日無武將之態然性狹自輕以此為損十一年
卒子訓嗣
張嶷字伯岐南充人弱冠為縣功曹先主定蜀之際山
冦攻縣縣長捐家逃亡嶷冒白刃携負夫人夫人得免
由是顯名州召為從事建興五年丞相亮北征漢中時
廣漢綿竹山賊張慕等鈔盜軍資刼掠吏民嶷以都尉
將兵討之度其烏㪚難以戰禽乃詐與和親尅期置酒
酒酣嶷身率左右因斬慕等渠帥五十餘級赦其餘類
旬日清泰後得痼病而家貧不能延醫是時廣漢太守
何祗雖名通厚然嶷宿與疎濶乃自轝詣祗託以治病
祗傾財醫療數年除愈拜牙門將屬馬忠北討汶山叛
𦍑南平四郡蠻夷初越嶲郡自丞相亮討髙定之後蠻
夷數反殺太守龔禄焦璜是後太守不敢之郡只住安
定去郡八百餘里時除嶷為越嶲太守嶷將所領往郡
誘以恩信蠻夷皆服惟比徼最為驍勁不承節制嶷乃
往討生縛其帥魏狼又解縱之使招懷餘類表拜狼為
邑侯於是種落三千餘户皆安土供職諸種聞之皆降
嶷以功賜爵闗内侯蘇祈邑君冬逄逄弟隗渠等已降
復反嶷誅逄逄妻旄牛王女嶷以計原之而渠逃入西
徼渠剛猛㨗悍為諸種所畏憚遣所親二人詐降實取
消息嶷覺之許以重賞使為反間二人遂合謀殺渠渠
死諸種皆安又斯都耆帥李求承昔手殺龔禄嶷求募
捕得數其宿惡而誅之始嶷以郡郛宇頺壞更築小塢
在官三年徙還故郡繕治城郭夷種男女莫不致力定
莋臺登卑水三縣去郡三百餘里舊出鹽鐡及漆而夷
徼乆自固食嶷率所領奪取署長吏焉嶷到定莋率豪
狼岑槃木王舅甚為蠻夷所信任忿嶷見侵不自來詣
嶷使壮士數十直往收致撻而殺之持尸還種厚加賞
賜喻以狼岑之惡且曰無得妄動動即殄矣種類咸面
縛謝過嶷殺牛饗宴重申恩信遂獲鹽鐡器用周贍漢
嘉郡界旄牛夷種類四千餘户其率狼路欲為姑壻冬
逄報怨遣叔父離將逄衆相度地勢嶷遣親迎齎牛酒
勞賜又令離姊逆逄妻宣暢意㫖離既受賜并見其姊
姊弟歡悦悉率所領將詣嶷嶷厚加賞待遣還旄牛由
是輒不為患郡有舊道經旄牛中至成都既平且近自
旄牛絶道已百餘年更由安上既險且逺嶷遣左右齎
貨幣賜路重令路姑喻意路乃率兄弟妻子悉詣嶷嶷
與盟誓開通舊道千里肅清復古亭驛奏封路為旄牛
㽛毗王遣使將路朝貢後主於是加嶷撫戎將軍領郡
如故嶷初見費禕為大將軍恣性汎愛待信新附太過
作書戒之曰昔岑彭率師來歙杖節咸見害於刺客今
明將軍位髙權重宜鑒前事少以為警後禕果為魏降
人郭修所害呉太傅諸葛恪以初破魏軍大興兵衆以
圖攻取侍中諸葛瞻丞相亮之子恪從弟也嶷與書曰
東主初崩帝實㓜弱太傅受寄託之重亦何容易親以
周公之才猶有管蔡流言之變霍光受任亦有燕盖上
官逆亂之謀頼成昭之明以免斯難耳昔毎聞東主殺
生賞罰不下人又今以垂沒之命卒召太傅屬以後事
誠實可慮加呉楚剽急乃昔所記而太傅離少主履敵
庭恐非良計長算之術也雖云東家綱紀肅然上下輯
睦百有一失非明者之慮邪取古則今今則古也自非
郎君進忠言於太傅誰復有言者也旋軍廣農務行德
恵數年之中東西並舉實為不晩願深採察恪竟以此
夷族嶷識見多如是類在郡十五年邦域安穆屢乞求
還乃徵詣成都夷民戀慕扶轂泣涕過旄牛邑邑君襁
負來迎及追尋至蜀郡界耆帥督率隨嶷朝貢者百餘
人嶷至拜盪冦將軍延熙十七年魏狄道長李簡密書
請降衛將軍姜維率嶷等因簡之資以出隴西既到狄
道簡悉率城中吏民出迎軍前與魏將徐質交鋒嶷臨
陣隕身然其所殺傷亦過倍既亡封長子瑛西鄉侯次
子䕶雄襲爵南土越嶲民夷聞之無不悲泣為嶷立廟四
時水旱輒祀之
黄權字公衡閬中人少為郡史州牧劉璋召為主簿時
别駕張松建議迎先主使伐張魯權諫曰左將軍有驍
名今請到欲以部曲遇之則不滿其心欲以賔客禮待
則一國不容二君若客有泰山之安則主有累卵之危
可但閉境以待河清璋不聽竟遣使迎先主出權為廣
漢長及先主襲取益州分下郡縣郡縣望風景附權閉
城堅守劉璋稽服乃詣降先主假權偏將軍及曹公破
張魯魯走入巴中權進曰若失漢中則三巴不振此為
割蜀之股臂也於是先主以權為䕶軍率諸將迎魯魯
已還南鄭北降曹公然卒破杜濩朴胡殺夏侯淵據漢
中皆權本謀也先主領益州牧以權為治中從事及稱
尊號將東伐呉權諌曰呉人悍戰又水軍順流進易退
難臣請為先驅以嘗冦陛下為後鎮先主不從以權為
鎮北將軍督江北軍以防魏師自在江南及呉將軍陸
遜乗流斷圍南軍敗績先主引退而道隔絶權不得還
故率將所領降于魏有司執法白收權妻子先主曰孤
負黄權權不負孤也待之如初魏文帝謂權曰君捨逆
効順欲追跡陳韓邪權對曰臣過受劉主殊遇降呉不
可還蜀無路是以歸命且敗軍之將免死為幸何古人
之可慕也文帝善之拜為鎮南將軍封育陽侯加侍中
使之陪乗蜀降人或云誅權妻子權知其虚言未便發
喪後得審問果如所言及先主薨問至魏羣臣咸賀而
權獨否文帝察權有局量欲試驚之遣左右詔權未至
之間累催相屬馬使奔馳交錯於道官屬侍從莫不碎
魄而權舉止顔色自若大將軍司馬宣王深器重之問
權曰蜀中有卿軰幾人權笑而答曰不圖明公見顧之
重也宣王與諸葛亮書曰黄公衡快士也毎坐起嘆述
足下不去口實景初三年蜀延熙二年權遷車騎將軍
儀同三司明年卒謚曰景侯子邕嗣邕無子絶權畱蜀
子崇為尚書郎隨衛將軍諸葛瞻拒鄧艾到涪縣瞻槃
桓未進崇屢勸瞻宜速行拒險無令敵得入平地瞻猶
豫未納崇至於流涕㑹艾長驅而前瞻却戰至緜竹崇
帥厲軍士期於必死臨陣見殺
譙周字允南西充國人父□字榮始治尚書兼通諸經
及圖緯州郡辟皆不應州就假師友從事周㓜孤與母
兄同居既長躭古篤學家貧未嘗問産業誦讀典籍欣
然獨笑以忘寝食硏精六經尤善書札頗曉天文而不
以留意諸子文章非心所存不悉徧視也身長八尺體
貌素朴惟推誠不飾無造次辯論之才然潜識内敏建
興中丞相亮領益州牧命周為勸學從事亮卒於敵庭
周在家聞問即便奔赴尋有詔書禁斷惟周以速行得
逹大將軍蒋琬領刺史徙為典學從事總州之學者後
主立太子以周為僕轉家令時後主頗出游觀増廣聲
樂周上疏諫其畧曰夫輓大重者其用力苦不衆拔大
艱者其善術苦不廣且承事宗廟非徒求福祜所以率
民尊上也至於四時之祀或有不臨池苑之觀或有仍
出臣之愚滯私不自安夫憂責在身者不暇盡樂先帝
之志堂構未成誠非盡樂之時願省減樂官後宫所増
造但奉修先帝所施下為子孫節儉之教徙為中㪚大
夫猶侍太子于時軍旅數出百姓彫瘁周與尚書令陳
祗論其利害退而書之謂之仇國論後遷光禄大夫位
亞九列周雖不與政事以儒行見禮時訪大議輒據經
以對而後生好事者亦咨問所疑焉景耀六年冬魏大
將軍鄧艾克江油長驅而前而蜀本謂敵不便至不作
城守調度及聞艾已入隂平百姓擾擾皆迸山野不可
禁制後主使羣臣㑹議計無所出或以為蜀之與呉本
為和國宜可奔呉或以為南中七郡阻險斗絶易以自
守宜可奔南惟周以為自古以來無寄他國為天子者
也今若入呉固當臣服且政理不殊則大能吞小此數
之自然也由此言之則魏能併呉呉不能併魏明矣等
為小稱臣孰與為大再辱之恥何與一辱且若欲奔南
則當早為之計然後可果今大敵已近禍敗將及羣小
之心無一可保恐發足之日其變不測何至南之有乎
羣臣或難周曰今艾兵不逺恐不受降如之何周曰方
今東呉未賔事勢不得不受受之後不得不禮若陛下
降魏魏不裂土以封陛下者周請身詣京都以古義争
之衆人無以易周之理劉氏無虞一邦蒙頼周之謀也
晉室踐阼累下詔所在發遣徵周周輿疾詣洛泰始三
年至以疾不起就拜騎都尉五年周語陳夀曰昔孔子
七十二劉向楊雄七十一而沒今吾年過七十庶慕孔
子遺風可與劉揚同軌恐不出後嵗必便長逝不復相
見矣六年冬卒凡所著述撰定法訓五經論古史考之
屬百餘篇三子熙賢同少子同頗好周業亦以忠篤質
素為行舉孝廉除錫令東宫洗馬召不就
周羣字仲直閬中人父舒字叔布少學術於廣漢楊厚
名亞董扶任安數被徵終不詣時人有問春秋䜟曰代
漢當塗髙此何謂也舒曰當塗髙者魏也鄉黨學者私
傳其語羣少受學於舒專心候業於庭中作小樓家富
多奴常令奴更直於樓上視天災纔見一氣即白羣羣自上樓
觀之不避晨夜故凡有氣候無不見之者是以所言多
中州牧劉璋辟以為師友從事先主定蜀署儒林校尉
先主欲與曹公爭漢中問羣羣對曰當得其地不得其
民也若出偏軍必不利當戒慎之羣卒子巨頗傳其術
鐔承字公文郪人厯郡守州石職為少府太常時費姜
秉政孟光來敏皆棲遲承以和獨立特進之也常璩讃
曰優游容與特進太常
馬勲字盛衡馬齊字承伯皆閬中人楊戲季漢輔臣賛
云盛衡承伯言藏言時勲為别駕從事齊為廣漢太守
遷尚書皆以才幹自顯其後同邑有姚伷字子緒累官
尚書僕射諸葛亮稱之曰忠益莫大於進人進人各務
其所尚今姚掾並存剛柔以廣文武之用可謂博雅矣
　　　晉
陳夀字承祚安漢人少好學師事譙周仕蜀漢為觀閣
令史宦者黄皓專弄威權大臣皆曲意附之夀獨不為
之曲由是被譴黜者屢蜀平以父喪使婢丸藥坐沉滯
者多年司空張華愛其才舉為孝廉除著作郎領本郡
中正撰三國志凡六十五篇時人稱其善叙事有良史
才是時夏侯湛方著魏書見夀所作遂壞其書而罷張
華尤重之欲舉為中書郎荀朂忌華而疾夀乃諷吏部
除夀長廣太守華復薦之于帝授御史治書以母憂去
職母遺命葬洛陽夀遵其志乃坐不以母歸葬被貶議
初譙周嘗謂夀曰卿必以才學成名但當被損折宜深
慎之夀至此再致廢辱皆如周言後數嵗起為太子中
庶子元康七年卒詔下河南尹洛陽令就家寫其三國
志　兄子符字長住亦有文才繼夀著作佐郎上廉令
　符弟莅字叔度梁州别駕驃騎將軍齊王辟掾卒洛
下莅從弟階字逹之州主簿察孝廉褒中令永昌西
部都尉建寧興古太守辭章燦麗馳名當世凡夀所述
作二百餘篇符莅階各數十篇
閻纉字續伯安漢人祖囿為張魯功曹勸魯降魏封平
樂鄉侯父璞嗣爵仕呉牂柯太守纉博覽墳典父卒繼
母不慈纉事之彌謹而母疾之愈甚乃誣纉盗父時金
寶訟于有司遂被清議十餘年纉無怨色孝謹不怠母
後意解更移中正乃得復品為太傅楊駿舎人轉安福
令纉棄官歸感駿被誅要其故主簿崔基等共葬之衆
懼冢未成各逃㪚惟纉以家財成墓乃去河間王顒引
為西戎校尉有功封平樂鄉侯愍懷太子之廢也纉輿
棺詣闕上書理太子之寃書御不省及張華遇害賈謐
伏法朝野震竦纉獨撫華尸慟哭曰早語君遜位而不
肯今果不免命也夫過斥賈謐尸曰小兒亂國之由誅
其晩矣皇太孫立纉復上疏其言欲使著令東宫加設
兵衛嚴重詔㫖以安後嗣擇宫臣如丙吉拒詔書周昌
不遣王行者以固儲副并劾賈謐潘岳等二十四人朝
廷嘉其忠烈擢漢中太守趙王倫死既葬纉以車轢其
冢時張華兄子景後徙漢中纉又表宜還之故鄉纉慷
慨好大節卒于官有五子俱開朗有才力
龔壮字子偉巴西人潔已自守與鄉人譙秀齊名父叔
皆為李特所害壮積年不除喪力弱不能復仇及李夀
戍漢中與偽主李期有嫌期特孫也壮欲假夀以報乃
説夀曰節下若能幷有西土稱藩晉朝人必樂從且捨
小就大以危易安莫大之䇿也夀然之遂率衆討期果
克之夀仍襲偽號無歸晉意壮即辭去其官爵賂遺一
無所受㑹天乆雨百姓饑墊壮又上書説夀以歸順聖
朝允天心應人望永為國藩福流子孫夀省書内媿秘
而不宣乃遣使入胡稱藩于石虎壮力諫之夀俱不納
壮謂百行之本莫大忠孝既假李夀以殺李期父叔之
仇既雪而又能提全蜀以歸朝廷臣節不益明乎狼子
野心竟莫之從壮乃稱聾又云兩手不制物終身不復
至成都惟硏考經典覃思文章至李勢時卒壮毎嘆中
夏多經學而巴郡鄙陋兼遭李氏之亂無復學徒乃著
邁德論
譙秀字元彦西充人祖周父熙為周長子生秀秀性清
静不交于世知天下将亂預絶人事從兄弟及諸親戚
皆不與相見州郡辟命一切不就氐人李雄盗蜀安車
徵秀雄叔父驤驤子夀咸共致聘俱不應常冠鹿皮躬
耕山藪永和三年安西将軍桓温平蜀表薦秀曰竊聞
巴西譙秀植操貞固抱徳肥遁揚清渭波于時皇極遘
道消之㑹羣黎蹈顛沛之艱中華有顧瞻之哀幽谷無
遷喬之望凶命屢招奸威仍逼身寄虎吻危同朝露而
能抗節玉立誓不降辱杜門絶跡不面偽庭進免龔勝
亡身之禍退無薛方詭對之譏雖園綺之棲商洛管寧
之黙遼海方之于秀殆無以過若秀蒙蒲帛之徵足以
鎮静頑風軌訓囂俗幽遐仰流九服知化矣及蕭敬叛
亂避難宕渠山中鄉人宗族馮依者以百數秀年八十
衆人以其篤老欲代之負擔秀拒曰各有老弱當先營
救吾氣力自足堪此不以垂朽之年累諸君也後十餘
年卒于家
譙登秀之弟少以公亮義烈聞領隂平太守後以李特
亂登父為李雄巴西太守馬脱所殺乃東詣鎮南劉公
請兵討之三年不能得兵但表拜登揚烈将軍梓潼内
史登乃募巴蜀流士得二千人是時鎮西將軍羅尚住
巴郡登因從尚求益軍討雄尚不許登乃往攻宕渠斬
馬脫食其肝復詣尚求軍尚復不許登乃徑至涪城雄
自攻登為登所破賊已向困而尚不供登軍食雄知登
乏食遣李驤攻登兵窮士饑誓死不退衆亦餓死而無
去志永嘉三年為驤生得致於雄言辭不屈雄乃殺之
　　　六朝
龔頴遂寧人少好學益州刺史毛璩辟為勸學從事璩
為譙縱所殺故佐吏並逃亡頴號哭奔赴殯送以禮縱
後設宴延頴不獲已而至樂奏頴流涕曰北面事人亡
不能死何忍聞舉樂蹈跡逆亂乎縱大将譙道福引出
将斬之道福母則頴姑跣出力救之得免縱既僣號備
禮徵又不至乃收頴付獄脅以兵刄執志彌堅至于蜀
平終不屈節其後刺史至輒加辟引厯府叅軍别駕從
事史宋文帝元嘉二十四年刺史陸徽上表薦之于朝
竟不被命子原平
襲原平字長恭有至行養親必以己力傭賃主人設食
原平自以家貧父母不辦餚味已有惟餐鹽飯家或無
食亦不獨飽須日暮作畢受直糴買然後舉㸑父篤疾
彌年原平衣不解帶口不嘗鹽菜身未嘗睡卧父亡慟
絶數日方蘇塋壙不以假人儉而當禮塟畢詣傭主執
役與諸奴分務讓逸就勞既搆父冢遂善其事毎至吉
嵗求者盈門原平所起必自貧始取其賤直及母終毁
瘠彌甚父母墓前有田數十畆毎至農月原平不欲耕
者裸袒以慢其墓乃罄家資貴買此田束帶垂泣躬自
耕墾毎賣物裁求平價人輒加價與之彼此相讓必賤
直然後乃取宅上種竹夜有盜其笋者原平遇見之盜
者奔走墜溝平乃作小橋於溝上鄉里慚媿無復來取
宋文帝崩原平號慟日食餅一枚如此五日人問曰誰非
王臣何獨如此原平曰吾家見異先朝不能報恩故私
心感痛耳
李膺字公輔梓潼人梁益州刺史劉季連反刺史鄧元
起討之糧食乏㑹蜀民投附者三萬餘人元起欲檢籍
以科其貲膺諌曰前有嚴敵後無繼援山民始附於我
觀徳若糾以刻薄衆心必離膺請出圖之乃出率富民
上軍資得米三萬斛膺後為蕭淵藻主簿使至都梁武
帝悦之謂曰今李膺何如昔李膺對曰彼事桓靈之主
今逄堯舜之君上嘉其對擢益州别駕仕至太僕卿
侯􁋟南充人梁時累平蜀賊後以誅侯景有功遷南豫
州刺史累功都督五州封零陵郡公
　　　唐
陳子昻字伯王射洪人父元敬世擁髙貲嵗饑出粟萬
石以賑鄉里舉明經調文林郎子昻十八未知書以富
家子尚氣决弋博自如他日入鄉校感悔即痛修飭文
明初舉進士髙宗崩将遷梓宫長安是時闗中無嵗子
昻盛言東都勝塏可營山陵上書曰臣聞秦據咸陽漢
都長安山河為固而天下服者以北假朝宛之利南資
巴蜀之饒轉闗東之粟而收山西之寶長羈利䇿横制
宇宙耳而今則不然燕代迫匈奴巴隴嬰吐蕃西老千
里贏糧北丁十五乗塞嵗月奔命秦之首尾不完所餘
獨三輔間耳頃遭荒饉百姓薦饑薄河而右惟有赤地
循隴以北不逄青草父兄轉徙妻子流離頼天悔禍去
年薄稔羸耗之餘幾能保命然流亡未還白骨縦横阡
陌無主至于蓄積猶可哀傷陛下以先帝遺意方大駕
南驅按節西京千乗萬騎何從仰給山陵穿復必資徒
役率癯敝之衆興數萬之軍調發近畿督扶稚老鏟山
輦石驅以就功春作無時何望有秋彫甿遺噍再罹艱
苦有不堪其困則逸為盗賊掲梃大呼可不深圖哉且
天子以四海為家舜葬蒼梧禹葬㑹稽豈愛裔夷而鄙
中國示無外也周平王漢光武都洛陽而寢廟山陵並
在西土實以時有不可故遺小存大去禍取福也今景
山崇秀北對嵩邙右盻汝海祝融太昊之故墟在焉園
陵之美復何以加且太原廥鉅萬之倉洛口儲天下之
粟乃欲捨而不顧儻䑕竊狗盜西入陜郊東犯虎牢取
敖倉一杯粟陛下何以遏之武后竒其才召見金華殿
子昻貌柔野少威儀不稱其文學而占對慷慨乃擢靈
䑓正字垂拱初詔問羣臣調元氣當以何道子昻因是
勸太后興明堂太學后召見賜筆札中書省令條上利
害子昻對三事其一言九道出大使廵按天下申黜陟
求民瘼宜擇仁可以恤孤明可以振滯剛不避強禦知
足以照奸者然後以為使故輶軒未動而天下翹然待
之矣今宰相奉詔書有遣使之名無任使之實使愈出
而天下愈敝徒令百姓治道路送往迎來不見其益也
臣願陛下更選有威望風概為衆推者因御前殿以使
者之禮禮之諄諄切勑所以出使之意乃授以節務登
抜賢良宣上德意令若家見而戸曉者若不得其人不
如少出使彼煩數而無益于化是烹小鮮而務撓之也
其二言刺史縣令政教之首陛下布德澤下詔書必待
刺史縣令謹宣而奉行之茍非其人則委棄有司掛墻
壁耳百姓安得而知之一州得才刺史則十萬户被其
福得不才刺史則十萬户受其困縣令之於民其禍福
亦然今吏部調縣令但計資考不求賢良故庸人皆任
縣令為害滋甚三言軍旅之弊夫妻不得安父子不相
養五六年矣尚頼陛下憫其失職凡兵戎調發一切罷
之又數年則天欲開蜀山由雅州剪生𦍑因以襲吐蕃
子昻上書以七驗諫止后召見頷之因使論為政之要
子昻乃奏八科一措刑二官人三知賢四去疑五招諫
六勸賞七息兵八安宗子遷右衛胄曹叅軍以母喪去
官服終擢右拾遺子昻多病不樂居職聖厯初以父年
老自表解官侍養父喪廬塜每哀慟聞者為之涕泣縣
令叚簡貪暴聞子昻富欲害子昻家人納錢二十萬緡
簡薄其賂捕送獄遂死獄中子昻資褊躁然輕財好施
篤于友誼唐興文章天下祖尚徐庾餘風子昻始獨變
正作感遇詩三十八章王適見之曰是必為海内文宗
子昻所論著當時皆以為法子光亦以文名官終商州
刺史光子易甫簡甫皆侍御史
趙㽔鹽亭人好學不仕著書屬文隱于梓州長平山博
考六經諸家異同之旨𤣥宗屢徵不就李白嘗就學焉
鮮于仲通字向之新政人與弟叔明皆博學輕財務施
仲通舉天寳進士為京兆尹厯劔南節度使以忤楊國
忠坐貶
李叔明字晉之仲通之弟本姓嚴氏與兄少孤養於鮮
于家因冐姓鮮于大厯末叔明為東川節度使或言于
上詔叔明還姓嚴叔明醜之表求賜國姓從之叔明初
起擢明經乾元中為司勲員外郎副漢中王瑀使回紇
回紇遇瑀甚薄叔明譲之曰大國通好使賢王持節可
汗唐之壻也恃功而倨可乎可汗為之加禮復命拜洛
陽令招來遺民號能吏擢京兆尹繼其兄仲通長安歌
曰前尹赫赫具瞻允若後尹熙熙明瞻允思乆之除太
子右庶子㑹崔旰擾成都以叔明為卭州刺史旰入朝
即拜叔明東川節度使徙治梓州建中初吐蕃襲火井
掠龍州陷扶文逺三州叔明分五将邀擊走之以功加
檢校戸部尚書遷右僕射徳宗興元之幸叔明出家貲
以助軍悉衣幣獻宫掖加太子太傅封薊國公初東川
承兵盜鄉邑彫破叔明治之二十年撫循有力華夷遂
安後朝京師以病足賜錦輿令宦者肩輿以見拜尚書
左僕射乞骸骨改太子太傅致仕卒貞元三年謚曰襄
叔明素惡道佛之弊上言曰佛空寂無為者也道清虚
寡慾者也今迷其内而飾其外使農夫工女隳業以避
役故農桑不勸兵賦日屈國用軍儲俱為耗斁臣請本
道定寺為三等觀為二等上寺留僧二十一上觀留道
士十四毎等降殺以七皆擇有行者餘還為民徳宗善
之以為不止本道可為天下法乃下尚書省雜議議雖
上竟未行子昇以少卿從徳宗幸梁州叔明嚴勑以死
報國故昇有功擢禁軍將軍貞元初遷太子詹事
嚴震字遐聞鹽亭人至徳乾元中數出貲助邊得為州
長史西川節度使嚴武知其才署押衙遷恒王府司馬
委以軍府重務東川節度使李叔明表為渝州刺史又
表為鳯州刺史母喪解起興鳯兩州團練使好興利除
害建中中劒南黜陟使韋􁧣狀震治行為第一乃賜上
上考封鄖國公號稱清嚴逺邇咨美遷山南西道節度
使朱泚反遣腹心穆廷光等遺帛書誘之震即斬以聞
是時李懷光與賊連和奉天危蹙帝欲徙避山南震聞
馳表奉迎遣大将張用誠以兵五千扞衛用誠至盩厔
有反計帝憂之㑹震續遣牙将馬勳至帝告以故勳曰
臣請歸取節度符召之即不受斬其首以復命帝悦使
計日往勳還得符請壯士五人與偕出駱谷用誠以勳
至未知其謀也以數百騎迎勳館之左右嚴侍勳未發
隂令焚草館外士寒爭附火勳從容出符示之曰大夫
召君用誠懼將走壯士自後擒之用誠子砍勳傷首左
右扞刀得免遂仆用誠而格殺其子勳即入其軍見士
皆擐甲乃昌言曰若等父母妻子皆在梁州今棄之而
反何所利也大夫取用誠耳若等無與乃服不敢動即
縳用誠送于震杖殺之而拔其副以統師始勳赴行在
踰半日期帝頗憂比至大喜翌日發奉天既入駱谷懷
光以騎追襲頼此兵斷後獲免尋加檢校戸部尚書馮
翊郡王實封二百戸天子至梁州宰相以為地貧無所
仰給請進幸成都震曰山南密邇畿輔李晟鋭于收復
方藉六師為聲援今引而西則諸将顧望責功無期帝
未决㑹晟表亦至請駐蹕梁洋議遂定然梁漢間刀耕
火種民採稆為食雖領十五郡而賦入才比東方數縣
安史後山賊剽略戸口流散震隨宜勸課鳩歛有法民
不煩擾而行在供億具焉車駕将還加檢校尚書左僕
射詔改梁州為興元府即用震為尹加實封二百户乆
之進同中書門下平章事貞元十五年卒于京師年七
十六加贈太保謚忠穆
章全益涪城人少孤鞠於兄全啓母病全啓割股膳母
而愈及全啓亡全益服斬衰又斷手一指以報兄之割
股終身不娶妻不蓄僮僕獨居一室賣藥於成都貧者
不取其一文人但呼為章孝子或云全益能作黄金年
九十六無疾怡然而逝
李湛鹽亭人其先本饒陽曾祖為射洪丞因家永泰父
義府流嶲州死上元初赦還張柬之與李多祚謀誅二
張以湛為羽林将軍總禁兵斬闗入白武后曰諸将誅
逆臣易之昌宗恐漏泄大謀不敢豫奏頓首歸死后病
卧顧湛曰我於爾父子不薄亦為是耶遂誅二張遷湛
大将軍封趙國公
　　　宋
陳省華字善則閬中人孟昶時為西水尉入宋累遷樓
煩令端拱三年太宗親試進士長子堯臾登甲科首占
謝辭氣明辨太宗問誰子王沔以省華對即召省華為
太子中允累官右諫議大夫乞骸骨不許手詔存問親
檢藥方賜之卒贈太子少師子堯臾堯佐堯咨
陳堯叟字唐夫解褐光禄寺丞直史館父子同日賜緋
累官兵部侍郎知樞密院事大中祥符初東封加尚書
左丞詔撰朝覲壇碑進工部尚書獻封禪聖製頌帝作
歌答之祀汾隂進戸部尚書時詔王欽若為朝覲壇頌
表譲堯叟加特進賜功臣又以善草𨽻詔書途中御製
歌詩刻石五年以本官檢校太傳同平章事充樞密使
從幸太清宫加開府儀同三司以有足疾屢請告表求
避位優拜右僕射知河陽卒贈侍中謚文忠母馮氏性
嚴家本富禄賜且厚不許諸子華侈堯叟尤以孝謹稱
陳堯佐字希元以進士歴開封府推官坐言事忤旨降
通判潮州㑹鱷魚尾食州人堯佐命二吏拏小舟操網
往捕一市皆笑及舉網鱷即弭耳受捕堯佐因作文烹
之于市一市皆驚召還直史館歴官吏部侍郎初太后
遣宦者起浮圖前守盡毁古碑為磚甓堯佐奏曰唐賢
墓石今亡十六七矣子孫深刻大書欲傳之千載乃一
旦欲同於瓦礫誠可惜也其未毁者願勑州縣完䕶之
於是乃存一二後以太子太師致仕卒贈司空兼侍中
謚文惠堯佐少好學父授堯叟經堯佐竊聴輒先成誦
雖已貴猶讀書不輟善古𨽻八分尤工於詩性儉約戒
殺生物嘗自誌其墓曰夀八十二不為天官一品不為
賤使相納禄不為辱三者粗可歸息於父母之域矣
陳堯咨字嘉謨舉進士第一歴官翰林學士武信軍節
度使知天雄軍卒贈太尉謚康叔堯咨以意氣自任工
書善射然豪侈不循法度用刑慘急而兄弟子孫同時
貴顯稱為盛族
蘇易簡字太簡銅山人父協孟蜀進士入宋累官光祿
寺丞易簡少聰敏好學風度竒秀弱冠舉進士太宗臨
軒覆試易簡所試三千餘言立就上特稱賞擢冠甲科
歴知制誥翰林學士續唐李肇翰林志二卷以獻上賜
詩嘉之又以輕綃大書玉堂之署賜易簡榜於庭㑹韓
伾畢士安李至等往觀上聞遣中使賜宴甚盛俄掌吏
部選給事中叅知政事以禮部侍郎出知陳州卒年三
十九贈禮部尚書母薛氏上嘗召入禁中賜冠帔命坐
問曰何以教子成此令噐薛曰㓜則束以禮譲長則教
以詩書上顧左右曰真孟母也易簡雅善筆札妙于談
笑旁通釋典所著作頗多詳本記
成象渠州人以詩書教授里中事父母以孝聞母病割
股及父母死廬墓側未嘗食肉衣帛有燕百餘集於廬
中禾生墓側而發九穗太宗詔賜束帛醪酒其後割股
食親者東闗有馮伯瑜負土成墳而廬其側者梓州有
何保之永泰有王奭蓬州有狄承嗣岳池有周八行通
泉有黄嘉猷中江有茍允中又有楊榆則事嫡母而孝
行純至廣安有陳君節生數嵗母為元兵俘去君節稍
長萬里尋訪三年而得之此皆有至性者也
王省普成人太宗時廷對稱旨辭爵不受賜號清虚山
人其後果州有王充避地黔南與黄庭堅友善庭堅稱
其質度温粹誠心不疑循禮不競蓬州有張先自南渡
後毎讀徐孺子傳而嘆曰危邦不入亂邦不居如孺子
斯可矣遂終身不入城市
汝顔安岳人舉進士調鳯州幕請致仕仁宗喜其髙尚
特授太子舎人其後蓬州有鄭修和七嵗日誦萬言登
元祐進士知梁州軍禄有餘悉代小民輸稅未及引年
即謁歸結茅以居扁曰飯牛菴隣水有彭戢元祐進士
奉祠載雙鶴以歸普成有陳槩乾道進士與兄栗皆隱
居不仕名重一時安岳有杜孟少遊太學時童貫蔡京
用事即引歸訓子孫曰忠孝吾家之寳經史吾家之田
鮮于侁字子駿閬中人舉進士唐介稱其賢交章論薦
侁乃盛言李景陽髙汝士之美乞移與之神宗詔近臣
舉所知范鎮以侁對擢利州轉運判官初王安石有重
名侁語人曰是人若用必壞天下至是上書論時政可
為憂者一可為太息者二其他逆治體而召民怨者不
可槩舉其意專指安石也助役法行詔諸路各定所役
緡錢利州轉運使李瑜定四十萬侁争之曰利州民貧
地瘠半此可矣各以事聞上是侁議升侁副使仍提舉
常平部民不請青苗錢安石詰其故侁曰青苗之法願
取則與民自不願豈能強之哉故事二税當輸絹帛侁
奏聽民以畸零納直其後有李元輔者變法多取父老
流涕曰柰何改我老運使之法乎蘇軾自湖州赴獄親
朋皆不敢通問獨侁往見或勸侁宜焚與軾往來書札
不然且連坐侁曰欺君賣友吾不忍為若以忠義獲譴
願也哲宗立以侁使京東司馬光言於朝曰以侁之賢
不宜居外顧齊魯之區凋敝已甚須侁往救之耳安得
如侁者百輩分布天下乎士民聞其重臨如見慈母召
為太常少卿未幾以疾求去除集賢殿修撰知陳州卒
侁刻意經術注詩斷易孫復嘗與侁論春秋以為學者
皆不能及作詩平淡淵粹尤長於楚詞
姚煥普州人登進士監益州父子務發奸隱萬緡主者
與吏皆當死煥曰戮人以干澤非吾志也義不蔽奸而
已請於使者願勿聞於朝第令隂償其數吾寧不受伐
奸之賞可也使者曰不隱奸公也不盡法仁也不徼賞
義也可謂君子矣欣然從之徙知涪州州有賔化夷多
犯境煥施恩信撫納其酋於是相率羅拜庭下訖煥去
郡無所犯煥終光禄寺卿卒
馮山安岳人熙寧末為秘書丞通判梓州鄧綰薦為䑓
官以不諳新法辭不就退居二十年范祖禹薦於朝官
至禮部郎中子澥
馮澥以進士歴官資政殿學士為文師蘇軾論西事與
蔡京忤郡人張庭堅以言事斥象州死澥力賑其妻子
及入諫省為白其寃
馮如晦安岳人登進士第時范純仁帥懷慶有訟純仁
不法者詔置獄寧州命如晦往訊如晦力辨其誣富弼
韓縝皆有詩以美之
文同字與可永泰人方口秀眉以學名世自號笑笑先
生善詩文篆𨽻行草飛白文彦博守成郡竒之致書於
同曰與可襟韻灑落如晴雲秋月塵埃不到同又善畵
竹初不自貴重四方持縑素來請者足相躡于門同舉
進士元豐初知湖州明年至陳州宛邱驛忽留不行沐
浴衣冠正坐而卒崔公度嘗與同同館職最厚一日遇
同於京南逆旅都無所言但将别乃辟左右謂公度曰
吾聞人不妄語者舌可過鼻即吐其舌三疊之如餅狀
引之則至眉間公度大驚及至京師人言同死於陳州
葢即相見之日也同有丹淵集四十卷行于世
張天珏岳池人舉元豐進士累官諫議大夫莅官盡職
志節甚偉立朝敢言不避權貴
景泰安岳人舉進士歴知寧原二州以竒兵敗元昊於
彭陽取鎮戎軍賊不敢犯子思忠為左藏使亦累立戰
功
馬從政南部人初未有子買一妾詢知其父卒子官母
以貧故鬻女歸鄉從政乃還其女并以直贈之後夢一
翁謝曰我妾父也聞之上帝矣當令君家富貴涓涓不
絶後生子以涓名登元祐六年狀元上疏忤蔡京罷歸
雍孝聞新井人元符末獻䇿詆紹聖用事者時相誣以
謗毁先烈亟加流竄終身
張庭堅字才叔廣安人登進士髙第歴樞密院編修文
字坐拆柬送鄒浩免後召對擢右正言庭堅在職踰月
數上封事大要言世之論孝必曰紹復神考夫前後異
宜法亦隨變而欲纎悉必復則将敝于一偏必有不便
於民而招怨者如此而可謂之孝乎司馬光因時變革
以便百姓人心所歸陳瓘執義論諍以去小人多以繼
志述事勸陛下者臣恐必有營私之人欲主其言以自
售謂復先烈非其徒不可将假名繼述而實自肆矣庭
堅毎言司馬光吕公著之賢又薦蘇軾兄弟頗忤旨出
為京東轉運判官任伯雨言庭堅立身有本末不應罷
言職不聽初蔡京守蜀庭堅在幕府與相好及京還朝
欲引附己令人諭意庭堅不肯往京大恨遂因事擠之
徙象州卒後贈徽猷閣學士謚節愍官其一子
蒲卣字君錫閬中人母任氏知書通經號任五經卣舉
進士歴通判文州有議欲開文州徑路逹陜西卣言洮
岷積石至文甚邇自文出江油此鄧艾取蜀故道也異
時鬼章欲從此窺蜀為其阻隘而止夏人志此乆矣可
為之通道乎議者乃塞累官中大夫
安堯臣廣安人宣和初上書言宦官權臣倡議北伐臣
恐唇亡齒寒也徽宗嘉之補承務郎後又上書論女真
不可結燕雲不可取書極抗直
馮康國字元通本名轓遂寧人為太學生負氣節建炎
中苗傅劉正彦作亂張浚外倡諸將致討念二兇居中
欲得辯士間之母令有投䑕之忌時轓客浚所慷慨請
行浚遣之杭説苗劉曰自古宦官亂政根株相連今二
公一旦為國家除數十年之患天下蒙福甚大然主上
鼎盛不聞其過豈可遽傳位於襁褓之子且名為傳位
其實廢立二公本心為國柰何以此負謗天下傳按劒
大怒轓詞氣不屈正彦乃為善詞遣轓還約浚來杭轓
再為傳書往返訟言二兇之罪傅黨告轓二公大怒謂
轓君尚敢來耶轓曰畏則不來來則不畏轓竟以計得
免及勤王之兵大至轓乃説宰相朱勝非以令日當以
淵聖為主睿聖復為大元帥少主爲皇太姪太后垂簾勝非
令與苖劉議皆許諾髙宗遂得反正詔補轓奉議郎守
兵部員外郎更名康國歴右司員外郎直顯謨閣知䕫
州丁内艱復起提舉川陜茶馬卒于官
姚邦基岳池人舉進士知尉氏縣㑹劉豫僣竊邦基遂
棄官去聚徒敎授隱于山林及豫敗紹興中徴補京秩
張行成字文饒劒門鄉人與兄少成俱登紹興進士而
行成得易數之詳著有通變經世翼𤣥通靈等書傳于
世
楊輔字嗣勲遂寧人乾道二年進士累遷戸部郎中總
領四川財賦㑹利西安撫使吳挺病輔以吳氏世帥武
興恐乆生變密白二府早擇人望以鎮方面仍移書四
川制置使邱崇言統制官李奭乃吳氏腹心緩急不可
令權軍崇是其言及挺卒崇乃檄輔權帥事輔不敢輕
往乃索印即益昌領事乆之以敷文閣待制權知成都
府兼本路安撫使時加吳曦宣撫副使假以節制財利
之權輔知曦有異志因托言他事遣人以􁧢書告于朝
上意輔必能誅曦密詔授輔寳謨閣學士四川制置使
許以便宜從事及曦反輔自以不習兵事且内郡無兵
遷延不敢發曦移輔知遂寧府輔遂委印於通判而去
曦既誅詔進輔為宣撫使輔乃上言臣以衰病軟弱而
居元功之上恐牽制敗事乞以事任付丙乃復以為制
置使兼知成都乆之除兵部尚書以龍圖閣學士知建
康兼江淮制置使卒于官謚莊惠
安丙字子文安廣人淳熙進士開熙初程松為四川宣
撫使吳曦副之是時丙通判隆慶陳十可憂於松言曦
必誤國松不省既而曦欲結丙奏為隨軍轉運使居河
池金奪和尚原守将棄甲而走曦皆不問而遣客密獻
四川求封於是金詔至封曦蜀王曦密受之以書諷程
松遁去曦遂稱王建號置官屬加丙中大夫丞相長史
權行都省事丙以事起倉卒徒死無益乃陽與而隂圖
之遂與楊巨源李好義等謀誅曦事見巨源傳初朝廷
聞變莫知所為乃召宇文紹節議之紹節言安丙必不
附逆討賊者此人也於是密降帛書與丙帛書未至而
露布已聞乃加丙端明殿學士知興州安撫使兼四川
宣撫副使歴進觀文殿學士湖廣安撫使俄授崇信軍
節度使開府儀同三司丙三辭還蜀㑹董居誼帥蜀大
失士心金人乗之直𢷬梁洋至大安宋師所至輒潰乃
以聶子述代居誼未幾紅巾賊張福莫簡叛入利州所
過無不殘滅四川大震魏了翁移書宰執謂安丙不起
則賊未即平蜀未可定於是詔起丙為四川宣撫使尋
授保寧軍節度使兼知興元府利東安撫使丙乃至遂
寧賊猶負固於果州之茗山丙下令諸軍合圍絶其樵
汲之路以困之未幾張威李貴俘獲張福等十七人以
獻後數日盡俘其黨千餘人皆殺之詔賜丙保寧節度
使印加丙之子癸仲三秩文華閣學士明年進丙少保
居無何卒贈少師賜沔州祠額曰英慧謚忠定
游仲鴻字子正南充人淳熙二年進士李昌圖總蜀賦
竒其才曰吾董餉七年惟得一士遂薦于朝擢四川制
置司幹辦公事時趙汝愚為副使一見即敬之紹熙初
赴召至闕下適汝愚在樞密欲親出經畧西事仲鴻曰
宥密之地幹旋為易獨不聞吕申公經畧西事當在朝
廷之語乎汝愚悟而止光宗以疾乆不朝重華宫仲鴻
貽汝愚書陳宗社大計有伊周霍光之語汝愚大駭立
焚之不荅又貽書曰大臣事君茍利社稷死生以之既
不死曷不去汝愚又不答孝宗崩泣謂汝愚曰令惟有
率百官哭殿廷以請親臨耳及宰相留正以病去仲鴻
亟簡汝愚曰禫日不决禍必至矣汝愚又不答後三日
嘉王即位於重華宫拜汝愚右丞相奏遣仲鴻覈實淮
東西總賦改監登聞鼔院㑹侍講朱熹以論事去國仲
鴻上疏曰陛下宅憂之時御批四出不由中書宰相留
正之去去之不以禮諫官黄度之去去之不以正令講
官朱熹之去去之不以道自古未有舎宰相講官諫官
而能自為聰明者也願亟還熹毋使小人得志以養成
禍亂慶元初汝愚罷相力匄外除知洋州再擢利州路提
㸃刑獄尋予祠歸卒劉光祖表其隧道曰嗚呼慶元黨
人㳺公之墓紹定中賜謚曰忠子似
游似字景仁嘉定十四年進士累遷禮部尚書兼修國
史入侍帷幄帝問唐太宗治效何速如是似曰人主一
念之烈足以旋轉乾坤一日歸仁朞月而可王道曷嘗
不速乃摭唐太宗事以陳且謂太宗矜心易起漸弗克
終僅止貞觀之治願陛下益加聖心治效必速淳祐五
年拜右丞相兼樞密使十一章乞歸田里不許十年進
國公轉兩官致仕卒贈少保
姚希得字逄原潼川人舉嘉定進士歴通判福州徒歩
就任人不知為通判也屢遷太府寺丞沂靖王府敎授
時帝斥逐權奸收召名徳舉朝相慶希得以為外觀形
狀似若清明之朝内察脉息有類危亡之證乃上疏言
堯舜三代之時無危亡之事而樂聞危亡之言秦漢以
來多危亡之事而常諱危亡之言夫危亡之事不可有
而危亡之言不可無後世人主履危如履坦諱言如諱
病又言君子非不收召而意向猶未調一小人非不斥
逐而根株猶未痛斷大權若操握而不能無旁蹊曲徑
之疑大勢若更張而未見有長治乆安之道廷臣之所
諷諫封囊之所奏陳非不激切而陛下固不之罪亦不
之行又言内小學之建人皆知陛下之有意建儲也然
嵗月逾邁未見施行邸第之盛人皆知陛下之篤于親
愛也然依憑者衆輕視王法請託之行㨗於影響女冠
者流衆共指目近璫小臣時竊威福此皆陛下之心乍
明乍晦之所致豈不謂之危乎國有善類猶人之元氣
善類一敗一消元氣一病一衰善類能幾豈堪數消消
極則國隨之矣陛下明於知人公於用人固無權奸冄
用之意然道路之人往往竊議此元祐紹聖将分之機
也禍根猶伏而未决不幾於安其危乎帝改容曰朕决
不用史嵩之度宗即位授同知樞密院事參知政事力
請致仕授資政殿學士金紫光禄大夫封潼川郡公卒
贈少保希得忠亮平實清儉自持好引善類不要虚譽
知廣西時官署以錦為㡩幕希得曰我起家書生安用
此以繒易之蜀之親族相依者數十家廪餼婚喪竭力
以給晩年計口授田有差所著有續言行録橘州文集
吳泳字叔永潼川人嘉定二年進士歴官著作郎直舎
人院上言願陛下養心以清明約己以恭儉進徳以剛
毅發強毋以旨酒違善言毋以嬖御疾荘士毋以靡曼
伐天性杜漸防微澄源正本使君心之所自立者先有
其地然後移所留之聰明以經世務移所分之精神以
強國政移所用之心力以恤疲民移所損之浮費以犒
邊戍不惟可以消弭災變攘除奸㓙雖以是建乆安長
治之䇿可也累進寳章閣學士知温州奏蠲各邑租税
二十餘萬市藥以濟病者帝喜賜衣馬未幾卒所著有
鶴林等書弟昌裔
吳昌裔字季永早孤與兄泳痛自植立得程頤張載朱
熹書輒硏繹不倦嘉定七年舉進士聞漢陽守黄幹得
熹之學往從之調閩中尉改眉州敎授與弟子講説諸
經祠周程張朱掲白鹿洞學規倣潭州釋奠儀簿正祭
器士習丕變監察御史弹劾無所避丸上躬缺失宫庭
嬖私廟堂除授将帥方命女寵私謁舊黨之用邊疆之
禍無不盡言嘗言朝廷之上言論多於施行浮文妨於
實務右族王宫之冗費列曹坐局之常程羣工閒僈之
差除諸道非泛之申請以至土木經營時節宴遊神霄
祈禱大禮賜賚藻飾治具無異平時至於治兵足食之
方修車備馬之事乃闕畧不講且援靖康之弊痛哭言
之出爲大理少卿屢疏引去乃以權工部侍郎宣撫四
川中道病帝憫之改嘉興力辭又改贛州又改婺州婺
民日夜望其至乃不忍終辭既至減騶從供帳召邑令
周行阡陌蠲租八萬餘錢二十餘萬緡加集英殿學士
卒謚忠肅昌裔剛正荘重遇事敢言典章多所閑習嘗
輯至和紹興諸臣奏疏本末名儲鑑又輯周漢至宋蜀
道得失名蜀鑑初昌裔與徐清叟杜範三人一日同入
臺皆天下正士人稱為至和三諫作詩以侈之云
蒲叔獻南部人為成都漕民歌之曰運使姓蒲民力可
蘇召為宗正卿以韓侂胄用事請去時論壯之
蹇彛通泉人嘉定二年進士累官通判金州端平三年
北兵攻蜀彛堅守戰不能敵被擒不屈而死子永叔復
力戰城破舉家死焉弟維之紹定五年進士利州都統
辟行叅軍事亦迎敵力戰而死特官其子
賈子坤字伯厚潼川人嘉定十三年進士為西和推官
攝通判闗外被兵子坤與郡守陳寅誓死城守城䧟子
坤朝服與其家十二口死之子純孝以咸淳七年進士
為揚州敎授文天祥辟佐其幕歴朝散郎厓山師敗純
孝抱二女偕妻牟氏同蹈海死
張山翁字君夀普州人登景定進士為荆湖宣慰司幹
官鄂守張晏然議降元山翁以書責之晏然既降山翁
被執元人諭之曰若降不失作顯官山翁不屈元人義
之貸不殺後居黄鵠山聚徒敎授而終所著有南紀緇
林藏雲山相鋤等集
宇文百之新井人數世不異居庭前六燕同巢紫荆異
本合幹是時中江有牟敏中三世同居通泉黄氏兄弟
九人同居終身友愛皆表其閭
賈氏中江人淳熙進士楊榆之嫡母夫死不嫁事舅姑
以孝聞舅姑皆年九十餘無疾而終賈氏追悼喪葬盡
禮有芝草生於墓側榆事賈亦極其孝敬賈年八十康
徤不衰詔旌其門
　　　元
范均保儀隴人至正中母疾革均保割股和藥以進母
疾遂愈詔立孝感坊以表之
許維楨遂寧人為淮安判官屬縣鹽城有二虎為患維
禎禱於神祠一虎去一虎死祠前境内旱蝗維禎禱而
雨蝗亦息嵗無雪民因多疾維禎復禱雪深三尺朝廷
聞其事詔褒奨焉
陳君節廣安人當元之末君節生數嵗而兵起母為俘
去幾三十年君節寢食不安乃挾家貲北往物色經三
載得母奉歸孝養不怠
韓氏閬中人年十七遭明玉珍之亂慮為所掠乃偽為
男子服飾混處民間既而被料為兵居於行伍者七年
人莫知其爲女子也後從玉珍掠雲南道遇其叔父遂
贖歸成都以適尹氏稱為韓貞女
　
　
　
　
　
　
　
　
　
　
　
　
　蜀中廣記卷四十四
欽定四庫全書
　蜀中廣記卷四十五
　　　　　　　　　　　　明　曹學佺　撰
　人物記第五
　　川東道
　　　戰國
巴蔓子巴之將軍也七國稱王之時巴方有亂蔓子請
師於楚許以三城楚王救巴巴國既寧楚使請城蔓子
曰藉楚之靈克弭禍難誠許楚王城將吾頭徃謝之城
不可得也乃自刎以頭授楚使王嘆曰使吾得臣若巴
蔓子用城何為乃以上卿禮葬其頭巴國葬其身亦以
上卿禮
　　　秦
寡婦清史失其氏巴人也其先得丹穴而擅其利數世
家亦不貲清寡婦也能守其業用財自衞不見侵犯秦
皇帝以為貞婦而客之為築女懷清臺太史公曰清窮
鄉寡婦禮抗萬乘名顯天下豈非以富耶按臺在古涪
陵縣
　　　西漢
扶嘉朐䏰人秦始皇時雲陽有婦人浣衣于湯溪水上
見一物流近岸視之龍也惶駭伏地龍蟠據其身須臾
去歸而有娠彌月生嘉即能言道人禍福巧發竒中逺
近神之及長有智謀沈毅端重漢高祖王于南鄭聞其
名徃見之因問計焉嘉勸高祖定三秦取闗中以形勢
制天下高祖以為廷尉刑罰無枉遂封于朐䏰賜姓扶
以其有匡扶之績云
　　　東漢
尹珎牂牁人桓帝時從汝南許愼學受五經還牂牁以
教其鄉於是南域人始知學仕
嚴尊字王思巴郡人為揚州刺史惠愛每當在民遷官
吏民塞路扳轅詔遂留之居官十八年卒百姓若喪考
妣義送者齎錢百萬欲以贍其家王思子徐州刺史羽
不受送吏義崇不忍持還乃散以為食食行客
三貞者巴郡馬妙祈妻義王元憒妻姬趙募君妻華也
咸夙喪夫執共姜之節守一醮之禮郡人號曰三貞永
初中廣漢漢中羌反虐及巴郡三貞恐見辱同時自沈
於西漢水恒有黄鳥鳴其亡處徘徊焉國人哀之乃作
詩曰闗闗黄鳥爰集于樹窈窕淑女是繡是黼惟彼繡
黼其心匪石嗟爾臨川邈不可獲
　　　三國
董和字幼宰江州人初仕劉璋為成都令是時蜀主富
實俗尚奢侈和躬率以儉所在皆移風遷巴東屬國都
尉吏民相攜乞留璋聽留二年遷益州郡太守南土愛
而信之先主定蜀徵和為掌軍中郎將與諸葛亮並署
左將軍大司馬府事獻可替否共為驩交自和居官食
祿外牧殊域内榦機衡二十餘年死之日家無儋石之
財亮後為丞相教與羣下云董幼宰參署七年事有不
至至于十反來相啟告其追思之如此子允
董允字休昭先主以為太子舍人徙洗馬後主即位遷
黄門侍郎丞相亮將北征以允秉心公亮欲任以宫省
之事上疏曰侍郎董允先帝簡拔以遺陛下愚以為宫
中之事無大小悉以委之必能禆補闕漏有所廣益尋
遷侍中領虎賁中郎將允處事為防制甚盡匡救之理
後主嚴憚焉及漸長大愛宦者黄皓皓便僻佞慧欲自
容入允上則正色匡主下則數責於皓皓以此不敢為
非終允之世皓位不過黄門丞允嘗與尚書令費禕中
典軍胡濟等共期遊宴嚴駕已辦而郎中董恢詣允修
敬恢年少官微見允停出逡巡求去允不許曰本所以
出者欲與同好遊談也今君已自屈方展濶積舍此之
談就彼之宴非所謂也乃命解驂其守正下士凡此類
　　　晉
文立字廣休巴郡臨江人少遊蜀太學治毛詩三禮兼
通羣書刺史費禕命為從事入為尚書郎復辟禕大將
軍東曹掾稍遷尚書蜀并于魏梁州建首為别駕從事
咸熙元年舉秀才除郎中晉武帝方欲懷納梁益引致
儁彦泰始二年拜立濟隂太守武帝立太子以司徒李
允為太傅齊王驃騎為少傅選立為中庶子立上疏曰
伏惟皇太子春秋美茂盛德日新始建幼志誕陟大繇
猶朝日初暉良寳耀璞侍從之臣宜簡俊乂妙選賢彦
使視觀則覩禮容棣棣之則聽納當受嘉話駭耳之言
靜應道軌動有所采佐清初陽緝熙天光其任至重聖
王詳擇誠非糞朽能可堪任臣聞之人臣之道量力受
命其所不諧得以誠聞帝報曰古人稱與田蘇遊非舊
德乎立上故蜀大官及盡忠死事者子孫雖仕郡國或
有不才同之齊民為劇又上諸葛亮蔣琬費禕等子孫
流徙中畿宜見敘用一則以慰巴蜀民之心其次傾東
呉士人之望事皆施行十年詔曰太子中庶子立忠貞
清實有思理器榦前在濟隂政事修明後事東宫盡輔
導之節昔光武平隴蜀皆收其才秀所以授濟殊方伸
敘幽滯也其以立為散騎常侍累辭不許上疏臣子之
心願從疏以求昵凡在人情貪從幽以致明斯實物性
賢愚所同臣者何人能無此懷誠自審量邊荒遺燼犬
馬老甚非左右機納之器臣雖至愚處之何顔詔曰常
伯之職簡才而授何謙虚也立自内侍獻可替否多所
補納甄致二州人士詮衡平當為士彦所宗故蜀尚書
犍為程瓊雅有德望素與立至厚武帝聞其名以問立
立對曰臣至知其人但年垂八十稟性謙退無復當時
之望不以上聞耳瓊聞之曰廣休可謂不黨矣故吾善
夫人也西界獻馬帝問立馬何如對曰乞問太僕帝每
善其恭愼遷衞尉猶兼都職中朝服其賢雅為時名卿
連上表年老乞求解替還桑梓帝不聽咸寧末卒帝縁
立有懷舊性乃送葬于蜀使者䕶喪事郡縣修墳塋當
時榮之初安樂思公世子早沒次子宜嗣而思公立所
愛者立亟諫之不納及愛子立驕暴二州人士皆欲表
廢立止之曰彼自暴其一門不及百姓當以先公故得
爾也後安樂公淫樂無道何攀與上庸太守王崇涪陵
太守張寅為書諫責稱當思立言凡立章奏集為十篇
詩賦論頌亦數十篇同郡毛楚楊崇皆有德美楚䍧牱
崇武陵太守
母雅江州人忠厚沈晦然其性氣凜不可犯以學冠四
科貢於朝為夜郎太守威惠並茂殊俗懷畏
　　　六朝
徐世譜魚復人有勇力長於水戰梁元帝時領水軍又
有巧性所造器械隨機損益出人意表
　　　唐
李陽冰宗室子合州人為當塗令工於篆書自言斯翁
之後至小生曹喜蔡邕不足言嘗與李夫人書云古篆
於天地山川得方圓流峙之常於日月星辰得經緯昭
囘之度於雲霞草木得霏布滋蔓之容於文物衣冠得
揖遜周旋之體於眉目口鼻得喜怒慘舒之態於蟲魚
鳥獸得屈伸飛動之理於骨角齒牙得拉撮咀齧之勢
隨身萬變任心所成舒元輿玉筯篆志云斯去千年冰
生唐時千年有人誰能待之千年無人篆止於斯
李逺字求古雲陽人也舉咸通進士歴杭建二州刺史
所至有善政聲逺工於詩清婉有風骨省試題橋賦見
文苑英華
　　　宋
王文義大寧人景德中母疾篤割股和藥以進母尋愈
異日母卒廬墓墳去水逺無以滌奠器夜夢人示以泉
源掘之果得泉事聞詔賜以衣其後萬縣有王相家貧
力學父病亦割股和藥而愈
趙開字應祥安居人登元和進士權辟雍正因買田尉
氏與四方賢俊遊詢知天下利病如是七年慨然有通
變救弊之志歴成都轉運司判官遂奏罷宣和六年所
増上供綱布十萬疋減綿州下户支移利水脚錢十分
之三又減蒲江六井元符至宣和所増鹽額列其次第
謂之鼠尾帳揭示鄉户歲時所當輸折科等實數俾人
人具曉鄉胥不得隱匿竄寄嘗言財利之源當出於一
我祖宗朝財計盡歸三司諸道利源各歸漕計故官省
事理今惟并廢以還漕司則利害可以參究而無牽掣
窒礙之患矣因指陳㩁茶買馬五害請依嘉祐故事盡
罷㩁茶仍令轉運司買馬朝廷是其言即擢開都提舉
川陜茶馬使推行之明年冬茶引取息至一百七十餘
萬緡買馬仍餘二萬疋張浚以樞密院使宣撫川蜀素
知開善理財即承制拜開宣撫司隨軍轉運使專一總
領四川財賦開見浚曰蜀之民力盡矣錙銖不可加獨
𣙜貨猶存贏餘而貪猾任為己有互相隱匿惟不恤怨
斷而敢行庶可救一時之急浚遂委任不疑於是大變
酒法法既流行民以為便初錢引兩料通行纔二百五
十萬至是添印至四千一百九十餘萬人亦不厭其多
宣司獲偽引三十萬盜五十人浚欲俱當死開請於偽
引上加宣司印即為眞黜其徒使治幣是一日獲三十
萬錢而赦五十人之死也浚稱善悉如開言最後又變
鹽法言者奏其不便詔以其章示浚浚不為變時浚欲
得士死力費用不貲盡取辦于開開算無遺䇿而財常
有餘呉玠為四川宣撫副使與開異趣數以餉饋不給
訴於朝開亦自劾老憊求去朝廷未許乃特置四川安
撫制置大使以席益為之而開復與席益不和朝廷既
知開與玠及益有隙乃詔開赴行在以李迨代之㑹疾
作以提舉江州太平觀尋加右文殿修撰都大主管川
陜茶馬而開已病累疏求去復提舉太平觀卒
譙定字天授涪陵人少喜學佛折其理歸于儒後學易
於郭曩氏為象數之學一日至汴聞程伊川講道于洛
即徃見棄其學而學焉遂得聞精義造詣愈至靖康初
吕好問薦之欽宗召為崇政殿説書以議論不合辭不
肯就金人入忭不知所在高宗渡江許翰復薦之聞定
猶在汴因詔留守宗澤遣詣行在至維揚寓邸舍窶甚
一中貴人偶與鄰饋之食不受饋之衣亦不受委金而
去定袖而歸之上方欲用定㑹金兵又至定遂還蜀栖
遁於青城山蜀人指其地曰譙巖稱定為譙夫子後不
知所終樵夫漁父時或見之世傳以為仙
楊晨達州人宣和初試禮部第一丞相趙鼎薦其才召
試館職論荆蜀形勢之説辟督府機宜俾撫諭四川呉
玠饋遺過禮晨不欲阻其意及既還悉上都督府以佐
軍用
楊載涪州人嘗憤劉豫僭竊因白張浚願以白刄横行
敵中欲手刄豫遂偽降金行反間計豫果被廢浚言之
于朝賜載從事郎
袁沔達州人未冠遊太學靖康之難金騎再至上書言
當東據成臯西臨沔池以鋭士數千出唐鄧經武闗以
迎西歸又自汝間道直走伊洛擣其巢穴則城下之師
自解不報沔歸漢中乃畫利害十六事謁䕫帥張上行
薦之宣撫張浚以布衣參預謀議沔條十二事力詆諛
佞用事者忌之沔度不能用遂拂衣而去
度正字周卿合州人紹興元年歴官國子監丞上疏極
言李全必反且進斃全三策進太常少卿適太廟災為
二説以獻一則用朱熹之議一則因本朝廟制而參以
朱熹之議遷禮部侍郎致仕進尚書所著有性善堂文
集
趙性合州人當高宗之時秦檜用事性對策其略曰以
括囊為深計臣知其人矣主和議者當之以首鼠為圓
機臣知其人矣杜言路者當之考官大驚秦檜欲摭拾
其罪㑹卒乃止
牟天一達州人幼孤力學作文師韓栁事母至孝母卒
啜粥廬墓終喪不忍去與弟天棐義不異居友愛彌篤
何光覺昌州人淳熙進士性至孝母病渴値旱泉涸光
覺竭誠祝天宅傍忽有一泉湧出進母病愈因甃為井
江彦清巴州人德祐初任珍州守元兵陷城彦清巷戰
而死是時永川有劉霖獻計於重慶守張珏請復瀘州
珏以霖將兵既而元陷重慶霖被執不屈死之重慶有
趙立登進士以上書忤賈似道被謫德祐初起為太社
令湖北提刑使蜀趣諸將入衞至重慶元兵且至郡守
張珏方圖城守立無以復命自沈涪水而死
趙節婦者達州人婺居有兇人欲犯之脅以白刄不為
動既而誘以百端終不可遂刺殺之
雍氏昌州人其夫昌化趙夘發也夘發以上舍登第權
通判池州元兵渡江池守棄官去夘發攝州事知不可
守乃謂雍氏曰城將破矣吾守臣不當去汝先出走雍
氏曰君為命官我為命婦君為忠臣我獨不能為忠臣
婦乎因請先死夘發笑止之及兵薄池夘發晨起書几
上曰君不可叛城不可降夫妻同死節義成雙與雍盛
服同縊死於從容堂
張氏重慶人進士胡天啓妻也嘉熙元年北兵至刼其
母欲殺之張氏哀號願以身代不聽卒殺之天啓與妻
呼天大罵賊將欲生之謂曰從我當入富貴愈罵不息
賊怒同殺之
　　　元
雲山翁壁山人力學博洽而性豪放明玉珍據重慶召
翁為萬戸侯辭不就去隱五峯山有雲山詩集行於世
賈長卿長壽人淹貫書史以文書名世凡朝貴使蜀者
無不求其文為槖中裝
　
　
　
　
　
　
　
　
　
　
　
　
　蜀中廣記卷四十五
欽定四庫全書
　蜀中廣記卷四十六
　　　　　　　　　　　　明　曹學佺　撰
　人物記第六
　　川南道屬
　　　宋
曹光實百丈縣人父疇為靜南軍使光實少武勇輕財
好施不事細行疇卒光實嗣職遷永平軍節度使乾德
中太祖命王全斌平蜀俄而羣盜四起夷人張忠樂者
嘗行攻刼光實殺其徒黨至是忠樂率衆數千中夜奄
至環其居鼓譟並進光實負其母突圍而出賊殺其族
三百餘口又發其先墓光實詣全斌具以事白誓雪寃
憤時蜀中諸郡未下乃圖雅州地形要害兼陳攻取之
策請先下之全斌乃令率兵先導果尅其城獲忠樂而
甘心焉全斌因署光實義軍都指揮使光實以所部盡
平殘冦知黎雅二州兼都巡檢使安集勞來蠻族懷之
㑹全斌遣光實入貢因言於上境内幸已乂安乞罷義
軍歸農太祖喜謂左右曰此蜀中俊傑也詔升殿勞問
遂以為黎州刺史累遷銀夏綏寧府都巡檢使是時李
繼捧既入朝其弟繼遷逃入蕃落數為邊患光實乘間
掩襲破其族帳獲繼遷母妻繼遷僅免使人紿光實乞
降因致情欵期某日降于葭蘆川光實信之及期繼遷
豫設伏兵光實至遂為所害帝聞之驚悼賵􁎚有加官
其三子從子克明
曹克明字堯卿夷人之攻其從父光實也克明方生母
抱之匿於葦蒲中以免克明既長喜兵法善騎射光實
竒之補為衙内都虞候光實見紿李繼遷殁於葭蘆川
克明時䕶輜重在後聞變懼軍亂秘不發喪陽令人西
來傳光實命還軍銀州而潛入敵中得光實尸而還初
蜀人留京師者禁不得歸鄉里克明以母老間道歸李
順反欲脅克明授以官克明攜母遁山谷得免及賊陷
雅州克明募衆數萬人遂復名山等九縣分兵嘉眉卭
三州立七砦以邀賊遂復雅州蜀平擢西頭供奉官黎
州兵馬監押以餘寇未息權卭駐泊巡檢明年陜路潰
卒復攻雅州克明又平之入朝改内殿崇班為温台等
七州都巡檢使景德中改供備庫副使知邕州諭降左
右江三十六蠻峒獨如洪峒恃險不至克明攻斬其首
領陸木前梟於市與巡撫使曹利用大破澄海叛卒陳
進於貴州及代還眞宗問南方事對稱㫖官其一子累
遷知鼎州㑹交阯季公藴寇邕州復改知邕州克明既
至遣人入交阯諭以利害公藴拜表謝罪遷克明西上
閣門使歴知登舒邵鼎四州卒
田錫字表聖洪雅人少好讀書善屬文登太平興國進
士歴左拾遺直史館上疏獻軍國要務者一朝廷大體
者四其略請賞太原之功為駕馭戎臣之要機交州瘴
海得之如獲石田願陛下務修德以來逺毋頓兵以挫
鋭此大體之一今諫官不聞廷諍給事中不聞封駁左
右史不聞記言動又御史不敢彈奏中書舍人未嘗訪
以政事集賢院有書籍而無職官秘書省有職官而無
圖籍願陛下擇才任人使各司其局茍職業修舉則威
儀自嚴此大體之二邇者佛寺道宫悉皆輪奐又闢西
苑廣御池而尚書省湫隘尤甚郎曹無本局尚書無㕔
事九寺三監寓天街之兩廊貢院就武成廟是豈太平
之制度耶願陛下别修省寺用列職官此大體之三按
獄官枷杻鉗鎖并載刑書未聞以鐵為枷况隆平之時
將措刑不用而猶有非法之刑臣以為于法所無去之
可矣此大體之四疏奏優詔褒答賜錢五十萬時趙普
為相令羣臣章奏先白相府錫移書于普責其失至公
之體普即引咎謝之眞宗時為銀臺封駁司賜金紫求
出罷知泰州錫耿介寡合未嘗一趨權勢之門居公庭
危坐終日無懈容嘗曰吾自立朝章疏五十有餘皆諫
臣任職之常言獲從幸也豈可藏副本示後世以負謗
時賣直之名耶悉命其子焚之所著有咸平集五十卷
朱台符字拱正眉山人十歲能屬辭嘗作黄山樓記為
當時所稱及長善辭賦太宗廷試貢士台符以尺晷成
一賦登進士甲科歴京西轉運副使時北邊為梗台符
上疏請擇一介之使以修和好利以貨財許以闗市如
太祖故事使之懷恩畏威可以專力西鄙是一舉而兩
得也台符又自請徃使時論韙之景德初為陜西轉運
再徙知洪州卒有集三十卷
蘇洵字明允年二十七始發憤為學歲餘舉進士又舉
茂才異等皆不中乃悉燔常所為文閉戸益讀書遂通
六經百家之説下筆頃刻數千言及二子軾轍舉省試
蜀守張方平勸洵入京又為軾轍治裝洵乃偕二子至
京師以所著書二十二篇獻于翰林學士歐陽脩大竒
之即以其書薦于朝並呈韓富諸公洵於是聲名籍甚
除秘書省校書郎是歲二子皆登高第㑹太常脩纂建
隆以來禮書乃以洵食文安縣主簿祿同脩太常因革
禮一百卷書成未報而卒天子賜其家縑二百疋銀二
百兩軾轍辭所賜求贈一官於是特贈光祿寺丞勅有
司載其喪歸蜀初洵至京王安石方有盛名求交於洵
士大夫與歐陽脩皆勸洵詣之洵終不答安石母死弔
者傾朝洵亦不徃嘗言曰凡事之不近人情者鮮不為
大奸乃作辨奸論以譏之以為王衍盧杞合為一人後
必亂天下聞者大駭及熙豐間人始服其先見
蘇軾字子瞻嘉祐二年試禮部是時歐陽脩知貢舉得
軾論為之驚喜然疑其客曽鞏之作不敢以冠多士但
置第二復以春秋對策居第一脩嘗自謂當避此人出
一頭地乃薦以才識兼茂科復薦制科對策入異等治
平二年入判登聞鼓院英宗素聞其名欲以唐故事召
入翰林知制誥宰相韓琦以為宜且培養其才使天下
莫不畏慕降服然後取而用之乃無異辭今若驟用則
天下未必以為然適足以累之也上曰與脩記注琦復
不可且請召試上曰試之者未知其能否耳軾豈不能
耶及試二論復入異等遂直史館㑹其父洵卒歸蜀服
闋還朝王安石欲變科舉興學校及創行新法軾皆上
書論其不便安石怒使御史論奏其過窮治無所得軾
遂請外通判杭州徙知密州上表以謝又以事不便於
民者不敢言以詩託諷庶有補於國御史李定舒亶何
正言摭其表語并詩以為訕謗逮臺獄欲置之死久之不
决神宗獨憐之以黄州團練副使安置上數有意復軾
當路者輒阻之一日手札移軾汝州軾未至汝上書自
言有田在常願得居之朝奏入夕報可哲宗立召為禮
部郎中元祐元年遷中書舍人初祖宗時行差役法其
後編户充役者不習其役又虐使之多至破産鄉民至
有終歲不得息者王安石改為免役使户差高下出錢
雇役行法者過取病民司馬光為相欲復差役差官置
局軾與焉軾曰差役免役各有利害免役之害掊斂民
財十室九空差役之害民嘗在官不得專力于農而貪
吏猾胥因縁為姦此二害輕重蓋略等耳光曰於君何
如軾曰三代之法兵農為一至秦始分為二唐之中葉
變府兵為長征之卒農出穀帛以養兵兵出性命以衞
民天下便之今免役之法實大類此公欲驟罷免役而
行差役正如罷長征而復民兵蓋未易也光不以為然
軾又陳於政事堂光忿然作色軾曰昔韓魏公刺陜西
義勇公爭之甚力豈今日作相不許軾盡言耶光笑而
謝之尋除翰林學士兼侍讀嘗鎖宿禁中召入便殿宣
仁太后謂軾曰卿為翰林學士此先帝意也先帝每誦
卿文章必嘆曰竒才竒才但未及進用卿耳軾不覺哭
失聲宣仁與哲宗亦泣左右皆泣已而命坐賜茶撤御
前金蓮燭送歸院久之軾積論事當軸者所恨恐不見
容乃請外補遂拜龍圖閣學士知杭州軾直史館時通
判杭州二十年間再歴舊治興利除害有德於民家奉
畫像衆立生祠召為吏部尚書以弟轍除尚書右丞乃
改翰林院學士承㫖居數月復以讒請外乃以龍圖閣
學士知穎州未閲歲以兵部尚書召兼侍讀尋遷禮部
兼翰林侍讀端明殿兩學士禮兵兩部尚書宣仁太后
崩哲宗親政復以兩學士出知定州紹聖初御史論軾
掌内外制日所作詞命譏斥先朝遂以本官知英州尋
貶寧逺軍節度副使惠州安置居惠三年又貶瓊州别
駕居昌化徽宗立移亷州徙永州更三大赦還提玉局
觀復朝奉郎卒于常州軾自為舉子及出而高科制舉
内外侍從歴典方州必以愛君為本忠規讜論挺挺大
節所著述備列著作記中高宗即位贈資政殿學士又
贈太師諡文忠三子邁逅過皆名士過最著
蘇轍字子由年十九與兄軾同登進士科又同䇿制舉
時仁宗春秋高轍慮或倦勤因極言得失而於禁庭之
際尤切大略謂今海内窮困而宫中賞賜不為限極國
家内有養士養兵之費外有契丹西夏之奉又自為一
阱以耗其遺餘臣恐陛下以此得謗而民心不歸也策
入考官以為不遜請黜之仁宗曰以直言召人而以直
言棄之天下其謂我何宰相不得已置之下等神宗立
轍以丁父憂服除還朝王安石與論青苗之法轍曰以
錢貸民使之出息本以救民非以為利也然出納之際
吏縁為奸雖有法不能禁錢入民手雖良民不免妄用
及其納錢雖富民不免踰限如此則恐鞭箠必用州縣
之事不勝煩矣安石以其言有理為之不言青苗者逾
月後竟行之及安石遣八使之四方訪求遺利轍以書
力詆其非安石怒將加以罪陳升之止之乃以為河南
推官元祐初為右司諫初熙寧時神宗以夏國内亂用
兵攻討乃於熙河増蘭州於延安増安疆米脂等五砦
至是轍言夏累遣使入境初不自言疆場之事然度其
狡心有請蘭州五砦之意彼若㸃積兵馬屯聚境上而
遣使求取五砦許之則畏兵而予不復感恩不許則邊
隙一開禍難無已惟聖心早賜裁斷無使别致猖狂於
是朝廷許還五砦夏國遂服進轍戸部侍郎累遷御史
中丞自元祐一新庶政而元豐舊黨多起邪謀於是吕
大防劉摯欲稍引用以平夙怨轍面斥其非又上疏其
略曰君子小人勢同冰炭同處必爭爭則小人貪利忍
恥擊之難去君子潔身重義阻之易退議者乃欲召還
元豐用事之臣謂之調停此輩若返必將殘害正人漸
復舊事惟陛下斷自聖心勿使小人一進後有噬臍之
悔疏入遂罷調停之議又言黄河北流正得水性而水
官乃欲導之使東今囘河雖罷減水尚存遂使河北生
靈財力俱困今者西夏青唐外皆臣順而熙河將吏創
築城堡侵其膏腴議納純忠奪其節鉞若遂養成隙釁
闗陜豈復安居又言天下皆思雇役而怨差役宜因弊
修法為安民靖國之術拜尚書右丞尋進門下侍郎初
轍議先機以五砦地界與夏朝廷雖許竟未决至是夏
人遂發兵襲涇原屢為邊害每以地界為辭大臣議欲
用兵轍言此非西人之罪皆朝廷之不直宜責熙河帥
臣不守誠信輒敢生事於是宣仁太后遂從轍議哲宗
立李清臣為中書舍人鄧潤甫為尚書左丞二人稍復
言熙豐事㑹廷試進士清臣撰策題即為邪説轍上書
極諫哲宗怒轍書中引漢武以方先朝遂落職居汝州
數月元豐諸臣皆㑹于朝連謫化州别駕循州安置徽
宗即位徙永州岳州已而復大中大夫提舉太平宫及
太平當國再降再復致仕居許號穎濱遺老不復與人
相見如是十年卒追復端明殿學士淳熙中諡文定轍
性沈靜簡潔為文汪洋澹泊如其為人所著作亦詳記
中子三曰遲曰逅曰遜
蘇過字叔黨軾知杭州時過年十九以詩賦入浙江省
試擢第一及軾為兵部尚書過任承務郎軾謫英州惠
州儋耳後徙亷永過皆隨侍凡父生理書夜寒暑所須
雖一日百務皆不知難初至海上過為文曰志隱軾覽
之曰吾可以安於島夷矣因命作孔子弟子列傳及軾
卒于常州過攜其喪葬於汝州遂家永昌營湖隂水竹
數畝名曰小斜川初監太原府税改知偃城縣權判中
山府皆以善政稱
蘇元老字子廷洵之從曽孫軾轍皆喜其為學黄庭堅
以為蘇氏之秀舉進士歴通判彭州㑹茂州蠻叛帥司
遽令招降元老嘆曰威不足以服則恩不足以懷乃移
書成都帥周燾曰此蠻跳梁山谷伺間竊發彼之所長
我之所短惟施黔兩州兵可與為敵若檄數千人倍道
徃赴賢于官軍十萬也其次䕫陜兵矣䕫兵誘其前陜
兵從其後不十日賊必破彼降而我受則威懷兩得今
不討賊而先招之還必復叛不免重用兵矣燾得書即
召與計事元老獻策茂有兩道當使正兵陣濕山而隂
出竒兵擣刁溪與石泉擒之必矣燾不能用竟得罪後
帥至如元老策蠻乃降歴進太常少卿時梁師成方用
事自言其母常事軾有娠見逐而生已因縁欲見元老
且求其文元老拒之言者遂論元老乃軾轍之孫學術
議論皆倣從祖不宜在朝罷為提舉明道宫元老笑曰
昔顔子以附驥尾顯名吾乃為門第所累那未㡬卒所
著有蘇元老集
李見富順人父英恪嘗誅王均有功擢知富順監見讀
易于神龜山著易樞天禧令附驛以聞見不願仕有詩
云一片青山消不得滿朝朱紫是何人是時納谿有蕭
子雲雅善詩文累徵不就避跡紫囤谷號石泉子有詩
行世卭州有李繒舉八行不就以文史自娯著補注唐
書二百卷
計用章卭州人天禧進士通判延安是時范雍為帥用
章勸其修城練兵以備不測雍不聽及元昊圍城雍召
問策用章曰惟有一死報國耳㑹大雪圍解其後用章
歴官都官員外郎
巢谷初名穀字元修眉山人谷舉進士京師見舉武藝
者心好之遂棄其舊學習騎射久之業成而不中第乃
去遊於秦鳯涇原之間所至友其秀傑與韓存寳尤相
善及存寳得罪將就逮自度必死謂谷曰死非所惜顧
妻子不免饑寒槖中數百金非君莫可使遺之谷許諾
即變名姓懷金步徃授其子人無知者蘇軾與谷同鄉
幼而識之及軾兄弟在朝谷未嘗一見紹聖初軾轍謫
嶺海平生親舊無復相聞谷獨自眉山徒步訪之見轍
於循州轍驚喜曰此非今世人古之人也握手相泣已
而道平生逾月不厭時谷年七十三瘦瘠多病將復見
軾於海南轍愍而止之曰君意則善然由循至儋數千
里當復渡海非老人事也谷曰我自視未即死公勿止
我遂去㑹有蠻𨽻竊其槖裝以逃獲於新州谷從之至
新遂病死轍聞哭之失聲恨不用己言而致死又竒其
不用己言而行其志也
石揚休字昌言眉山人其先江都人也七世祖藏用精
於厯數知天下將有變而蜀獨安乃令家人來居眉山
揚休少孤力學登進士高第歴官工部郎中揚休喜閒
放平居養猿鶴玩圖書吟詠自適與家人言未嘗及朝
廷事及卒發楮中得所上封事十餘章其大略請増諫
官以廣言路置五經博士使學者專其業出御史按察
諸道以防壅蔽復齒胄之禮以强宗室擇守令重農桑
禁奢侈皆有補於時者然揚休愼密世未嘗知其有言
也
李絢字公素卭州人少放蕩不羈兄綯教之書嚴其課
業絢傲自若比暮綯歸絢取書一覽輒誦數千言稍長
能屬文尤工歌詩登進士通判邠州元昊犯延州而邠
城陴不完時絢方攝守即發民治城僚吏皆謂當言上
待報絢不聽帝聞之大喜即詔他州悉治守備歴官糾
察在京刑獄出知洪州時五溪蠻寇湖南擇可為轉運
使者帝曰有館職善飲酒者偶忘其名今安在輔臣未
諭帝曰是城邠州不報者其人材輔臣曰蜀人李絢也
遂除湖南轉運使絢乘驛至邵州戒諸部按兵毋動使
人諭蠻以禍福蠻帥罷兵受約束復召修起居注累遷
龍圖閣直學士起居舍人權知開封府有能名以酒過
改提舉在京諸司庫務權判吏部流内銓出知蘇州卒
絢疏明樂易少周遊四方頗練世務數上書言便宜仁
宗未有繼嗣絢因祀高禖還獻賦大㫖言宜逺嬖寵近
賢良則神降之福子孫繁衍帝納之然性嗜酒無時不
醉終以此死帝悼惜焉
孫忭字夢得眉山人舉進士第歴翰林學士兼侍讀學
士久處顯要罕所建明皇祐中以右諫議大夫權御史
中丞制下韓絳論忭非糾繩才忭乃上疏曰臣觀方今
士人趨進者多亷退者少以善求事為精神以能訐人
為丰采捷給若嗇夫者謂之有議論刻深若酷吏者謂
之有政事諫官所謂才無乃謂是臣誠不能也仁宗得
其言趣視事且命知審官院忭辭以任言責不當任事
局乃止忭在臺諫言事不為矯激尤喜稱薦人才温成
皇后葬以劉沆為監䕶使汴奏沆為宰相不當為皇妃
䕶喪事時又議為后建陵立廟忭率官屬上言非禮固
爭不能得忭伏地不起帝為改容遣之累遷樞密副使
參知政事忭性篤厚寡言久居侍從繼居兩府泊如也
英宗即位告老加太子太傅就第卒贈太子太保
陳希亮字公弼青神人希亮幼孤好學年十六其兄使
治息錢三十餘萬希亮悉召取錢者焚其劵而去登天
聖八年進士知長沙縣僧有海印國師者出入章獻皇
后家恃勢為奸人莫敢誰何希亮捕置諸法一縣大聳
徙知鄠縣民訛言有緋衣三老人行火巫覡歲斂民財
致祭否則有火災希亮禁之火亦不作毁淫祠數百區
勒巫為農者七十餘家及希亮去父老泣曰公去緋衣
人復出矣歴開封府司錄司事外戚沈元吉以奸盜殺
人希亮一訊得實自驚仆死沈氏訴希亮及諸掾吏希
亮曰殺此賊者獨我耳遂引罪坐廢朞年盜起京西殺
守令富弼薦希亮起知房州盜不敢入境殿侍雷甲率
兵逐盜所至為暴或以大盜入境告希亮勒兵拒之身
居前行命士持滿毋發士皆植立如偶人甲射之不動
乃知為官軍下馬請死希亮獨治為暴者十餘人使甲
以捕盜自贖劇賊党軍子方張供奉官崔德贇奉命徃
捕既失党軍子則以兵圍竹山民殺向氏父子三人以
為党軍子希亮發其寃下德贇獄未服而軍子獲於商
州德贇遂抵罪或言華隂人張元走夏州為元昊謀臣
詔徙其族百口於房饑寒且死希亮曰元事虚實不可
知即有之彼亦終不顧家徒堅其為賊耳乃密以聞詔
釋之老幼哭庭下曰今當還故鄉奈何去父母遂畫希
亮像而祠之及代還執政欲以為大理少卿希亮願得
一郡乃以為宿州徙知廬州虎翼軍士屯壽春者以謀
反誅遷其餘數百人於廬皆自疑不安一日有竊入府
舍將為不利者希亮笑曰此必醉耳貸而流之以其餘
給左右使令且以守倉庫益親信之於是士皆誓為公
死歴京西轉運使石塘河役兵叛汝洛震動希亮即日
輕騎出按賊見希亮輕出意色閒和不能測度乃相與
列訴道周希亮徐問所苦命一老兵押之曰以是付葉
縣聽吾命既至令曰汝已自首皆無罪惟斬為首一人
流軍校一人其餘悉赴役如初累遷太常少卿分司西
京致仕卒贈工部侍郎希亮善著書尤長於易子四曰
忱曰恪曰恂曰慥
陳慥字季常少使酒好劒用財如土閭里之俠皆宗之
嘗在岐下從兩騎挾二矢與蘇軾遊西山鵲起於前使
騎射之不獲乃怒馬獨出一發得之因與軾馬上論兵
及古今成敗自謂一世豪士稍壯折節讀書欲以此馳
騁當世然終不遇洛陽有園宅壯麗與公侯等河北有
田歲得帛千疋晩年皆棄不取遯於光黄間曰岐亭菴
居蔬食徒步徃來山中妻子奴婢皆有自得之意不與
世相聞人莫識也但見其帽方屋而高以為古方山冠
遺製因謂之方山子及軾謫黄州過岐亭識之人始知
為慥云
程之邵字懿叔眉州人以父䕃為新繁主簿熈寧更募
役法常平使者欲槩州縣民力以羡乏相補之邵曰此
乃成周均力遺意當各以一邑之力供一邑之役豈宜
以此邑助他邑哉使者媿服乃辟之邵為屬惟其所為
時熊本察訪蜀道言於朝曰役法之行惟成都最詳之
邵之力也累遷主管茶馬市馬至萬疋茶課四百萬緡
連加龍圖閣集賢殿修撰三進秩為熙河都轉運使秦
鳯出師命之邵經制遂備十萬騎三百日糧以待徽宗
大喜擢顯謨閣待制俄得疾卒贈龍圖閣直學士遣官
䕶喪歸眉山
常安民字希古卭州人年十四入太學有俊名熙寧間
以經學取士學者皆宗王氏獨安民不變及入試王安
石亟稱其文命學者以為則嘗欲見之安民不肯徃登
熙寧六年進士為成都教授與章惇為同僚常同謁府
帥惇輒毁其素所厚善者安民退而責之比於李林甫
惇笑曰直道還君富貴輸我安民曰處厚富貴天下事
可知苐恐累隂德耳安民之妻孫氏與蔡確之妻兄弟
也確為相安民絶不相聞調知長洲縣以忠信為治人
不忍欺縣故多盜安民捕獲第書其衣揭其門與之約
能獲他盜者貸之盜遂息追科不下吏第使民自輸而
輸者反先他邑元祐初擢鴻臚丞是時元豐用事之臣
雖已罷斥而其黨猶分布中外安民獨憂之貽書於吕
公著以漢之曹節唐之武三思為喻及章惇作相其言
遂驗紹聖初召對為哲宗言今日之患莫大於士不知
恥又言元祐進言以熙豐為非今則反是拜監察御史
是時章惇專國安民首言乞收主柄惇遣人語之曰願
少安靜當以左右相相處安民正色斥之惇益怒又論
蔡京姦足以惑衆辯足以飾非巧足以移奪人主之視
聽力足以顚倒天下之是非又言張商英在元祐時上
吕公著詩求進近乃乞毁司馬光與公著神道碑周秩
為博士親定光諡為文正近乃乞斵其棺陛下察此輩
之言果出於公論乎章疏前後數百上終不能囘初曽
布意安民素恨章惇欲引助己故屢稱於朝而安民亦
惡其人徃徃論及布乃與惇及蔡京合力擠之出監滁
州酒税安民至滁日親細務郡守曽肇謂之曰謫官例
不治事安民謝曰食焉而怠其事非人臣所安蔡京用
事入黨籍貶竄流落二十年卒建炎初贈右諫議大夫
是時州人有陳賔者亦上書論蔡京之奸號為白衣御
史安民之子同
常同字子正登政和進士建炎四年有詔録常安民江
公望子孫召同為太宗正丞紹興元年乞郡知栁州三
年召還首論朋黨之禍恩歸私門不知朝廷之尊重報
私怨寧復公議之顧臣以為欲破奸黨先明是非欲明
是非先辯邪正上謂朋黨難破同曰朋黨之結蓋縁邪
正不分今但觀其言行之實察其朋附之私則邪正分
而朋黨破矣上又謂君子小人皆有黨同曰君子之黨
協心濟國小人之黨挾私害公且言向者禍亂未成元
祐臣僚不敢自明今則是非定矣願陛下始終主張善
類勿為小人所惑除殿中侍御史時韓世忠劉光世以
私忿欲交兵同奏光世等不思待遇之恩而驕狠尚氣
無所顧忌一旦有急其能相為唇齒乎乞先黜責兩軍
幕屬賛畫上以章示兩軍兩軍肅然吕頥浩再相同論
其十事且謂復辟之功非一頥浩縱使有功而宰相亦
非可以賞功同又論神哲二史乃章惇蔡抃之徒造謗
詆誣宣仁之德豈容異辭而蔡確貪天之功以為己力
乞擇史官考證脩定庶毁譽是非皆得其實上深嘉之
遂除同起居郎中書舍人史館修撰遷集英殿修撰知
衢州以疾辭除徽猷閣待制提舉江州太平觀未㡬以
禮部侍郎召還數日除御史中丞奏遣重臣出按兩淮
詢人情利病察官吏侵擾縱民耕墾勿收租税又言呉
玠屯師興利而西州人力已困玠頻年嘗講屯田願聞
其積谷㡬何減饋運㡬何趙開李迨先後饋運各㡬何
然後按視講究以紓民力又奏令樞臣王庶召集各鎭
將帥諭以國體無分彼此緩急應援凡所經畫帝皆從
之屢乞郡以顯謨閣直學士知湖州卒曽孫楙
常楙字長孺淳祐七年四遷簽書臨安府判官所至皆
以公亷明敏稱當路者交薦於朝及為判官㑹有淮東
提舉常平者辟楙提管楙知其為人不可與共事笑而
却之未㡬政府强楙就辟楙即拂衣去朝野高之復起
主管城南廂聽訟嚴明不避豪右又力拒户部科買民
賴以安歴拜監察御史知無不言嘗論天變及賈似道
家爭田又論繼皇子竑事度宗怒遷司農卿尋為兩浙
轉運使海鹽歲為鹹潮害稼楙請于朝修築新塘三千
六百丈是秋風濤大作塘不侵者尺餘民得奠居遷刑
部侍郎極論檢覆之弊及雷雪非常之變帝不説出知
平江府悉推故事郡守所當得緡錢以為軍餉大寛公
私之力旁郡飛蝗為災毎入平江郡境輒為疾風飄入
太湖楙又節浮費修府庫餘金萬楮悉却不受吏驚曰
人言常侍郎不愛錢今果然矣改浙東安撫使㑹有水
災楙捐萬緡以賑之又請于朝得米萬石多方措處復
數萬以是民食不乏莫不感楙之德畫像祀于其家㑹
稽山隂死者數萬楙以十萬楮作普惠局造棺葬之又
召為刑部侍郎兼給事中封還隆國夫人從子黄觀察
録黄帝怒楙不為動德祐元年拜吏部尚書明堂禮成
進端明殿學士特與執政恩數楙以國步方艱非臣子
貪榮之時力辭不受又拜㕘知政事不受而歸
唐重字聖任彭山人大觀進士屢遷起居舍人金人南
侵重言禍起于童貫斬貫首以送金人尚可緩兵金人
要求金帛中書侍郎王孝迪下令敢匿金銀者死且許
告首重曰如此則子得以告父弟得以告兄奴婢得以
告主矣於是乃止义累疏乞斬蔡京父子以謝天下落
職知同州金人已陷晉降將及同重度不能守乃開門
縱州人使出自以殘兵數百守城以示必死金人疑有
備遂不渡河而返擢天章閣待制先是高宗建大元帥
府重上三策一為鎭撫闗中以固根本然後營屯漢中
開國西蜀此為上策若駐節南陽控呉楚越齊趙魏之
師以臨秦晉之墟視敵强弱為進退選宗親開府于闗
中此為中策儻因都城再治城池于汴洛之境據成臯
崤函之固悉嚴防守此為下策若引兵南渡則國勢微
弱人心離散此最無策至永興又六上疏請幸闗中并
守闗防河事宜章七八上皆不報乃加重天章閣侍制
知京兆府金將渡河陷韓城時京兆餘兵皆調赴行在
重度勢不可支以書别其父克臣曰忠孝不兩立義不
茍生以辱吾父克臣報之曰汝能以身殉國吾含笑入
地耳及金兵圍城城中兵不滿千又無外援經制副使
韓亮以精鋭數百奪門出降重以親兵百人血戰而死
上聞哀悼贈資政殿學士諡恭愍
王庠字周彦榮州人累世同居號曰義門父夢易以制
科登第嘗攝興州忤部刺史以事中之罷歸卒母向氏
欽聖憲肅后之姑也撫柩而誓必二子有成贈復父官
乃許葬於是庠與弟序益自力於制科以繼父志遂閉
户窮經史百家傳註之學從師於千里以究其㫖嘗以
經説寄蘇軾謂二帝三王之臣皆志於道者惟其自得
之難故守之至堅自孔孟作六經斯道有一定之論士
之所養反不逮古乃知後世見六經之易忽而不行也
紹聖間罷制科庠嘆曰命也無媿先訓以之行已足矣
崇寧應能書為首選歸而奉親養志不應舉者八年大
觀行舍法州復以庠應詔是時方禁元祐黨籍庠自陳
與蘇軾蘇轍范純仁為知己吕陶王吉嘗薦舉黄庭堅
張舜民王鞏任伯雨為交遊不可入舉願屏居田里以
弟序升朝贈父官始克葬及母喪終復舉八行為天下
第一謁歸朝廷知不可屈賜號處士詔旌其門尋改潼
川府教授賜出身及章服一日四命俱至竟力辭不受
向后每欲官之俱讓與弟姪及其甥既卒孝宗賜諡賢
節
孫昭逺字顯叔眉州人元祐進士靖康元年為水部員
外郎金兵陷京城欽宗以昭逺為西京留守西道都總
管收拾散亡得義兵萬人為金兵所攻復敗乃命王仔
奉啓運諸殿神御間道走行在金兵益熾其下欲擁昭
逺南還昭逺罵曰若等平日衣食縣官不以此時報國
南去何為叛兵怒反擊之昭逺與官屬皆遇害追贈徽
猷閣待制
王當字子思眉山人幼好學博覽古今嘗舉省元試禮
部不中退居田野嘆曰士之居世茍不見用必見其言
遂著春秋列國名臣傳五十卷元祐中蘇軾以賢良方
正薦廷對慷慨不避權貴策入四等當事者惡其切直
共阻之乃調龍游縣尉蔡京知成都舉為學官當不肯
就其後京入相遂不復仕卒于家
李僑臨卭人紹興進士時光宗久不朝重華宫僑初釋
褐即上疏言祿不逮養乞將所得官資囘贈二親冀以
感動上心朝論偉之
王賞當之弟舉進士累官禮部侍郎兼直學士忤秦檜
意出知利州賞為文師蘇軾有玉臺集子稱學問該洽
以直秘閣知龍州有美政歴吏部郎中著東都事略一
百二十卷
家定國眉州人為永康軍司法㑹韓絳帥蜀欲治江西
山道定國為蜀近夷恃險以安昔唐中衰吐蕃三入寇
一出汶州今若平塹為坦途將貽蜀憂絳以為然役遂
罷
家愿字處厚父勤國與從叔安國定國俱遊二蘇之門
王安石廢春秋學勤國著春秋新義熙豐諸人紛更舊
政而元祐矯枉過甚勤國憂之乃因築室遂作室喻二
蘇為之嘉嘆愿弱冠遊京師紹聖元年以廣文館登進
士第是時侍郎李清臣擬進策問力詆元祐之政愿答
策惟以守九年之所已行者為言蘇轍嘗上疏辯策問
舉漢武帝事觸上怒愿出場未及知也因徃見轍誦所
對轍驚喜曰故人子道同志合乃若是乎愿遂居下第
元符三年以日食求言愿時為樂至令上書極論時政
不報崇寧元年詔籍元祐元符上書人姓名愿謫監華
州西岳廟禁錮不調凡十年大觀四年黨禁解始知雙
流縣復謫監黄州酒税予祠及南渡擢知閬州㑹張浚
謀大舉愿勸浚勵兵足穀以俟機㑹不宜輕動浚不説
以便宜移愿彭州愿著邊防論名曰罪言無何浚果有
富平之敗明年愿乞歸卒後愿曽孫大酉於理宗朝侍
講經筵因從容言之上改容嘉嘆取愿所上書親書西
社同門友元符上書人十大字賜之同時丹稜有楊恂
元豐進士知廣都縣亦與愿上書語切直亦入黨籍禁
錮
唐瞻一名伯虎字望之丹稜人治易春秋皆有家法弟
庚字子西善屬文登進士為宗子博士元祐三年父游
瀘南瞻兄弟五人居母喪于丹山瞻夜半蹴庚曰吾夢
得父書有亟來二字吾父得無他乎汝奉母奠吾趨瀘
南矣即奮而起行至洪川遇江漲舟皆艤岸不敢動瞻
以厚利啗漁舟不許瞻即入舟自解其維馳至瀘南父
果病篤遂買舟載父歸至家數日乃卒元符二年庚以
誣繫卭州獄語連瞻窮極掠治其詞確然不一及庚以
故獄久不决㑹赦乃免庚有文集二十卷子文若
唐文若字立夫少英邁不羣登進士分教潼川給事中
勾濤薦文若自代詔赴行在既至不得見文若奏書其
略曰陛下屈萬乘之尊駐蹕東南兩宫將歸五路初復
正宜市朽骨式怒蛙以來豪傑寧遽惜此數刻之對乎
書奏翌日召對便殿高宗大喜特改通判洋州紹興二
十六年召改秘書郎自秦檜主和天下遂諱言兵於是
文若乃作文思箴以獻高宗其略曰於赫我皇兵既休
矣兵休如何莫如治兵居安思危邦乃攸寧爰振其旅
文王以興載舞干羽舜仁用成兵非以殘以兵休兵凡
千五百餘言三十一年為宗正少卿會金人犯邊文若
首建大臣節制江上之議及諸將北出捷書日聞上下
狃安文若憂之乃圖上元嘉北伐故事未㡬諸軍退守
金主自將圍王權于歴陽權遁淮南盡没詔百官廷議
文若畫三策一請親征二遣大臣勞軍三起張浚列奏
上之不報文若尋面對曰浚守道篤學天下屬望四十
年矣天不死浚於嶺南者正為今日上矍然起浚知平
江府改鎭建康將以為江淮宣撫使㑹有沮之者乃止
孝宗嗣位張浚都督江淮軍事除文若都督府㕘贊軍
事明年浚入相文若旋請祠三上未報卒
楊迹青神人少有文名嘗謁黄廷堅論學術邪正之辯
時尚王安石新説屏黜孔安國訓註迹嘆曰吾不能强
束縳進身遂棄去
王箴眉州人蘇軾之妻兄九歲通經弱冠為文軾甚愛
之嘗與成都侯元叔論古文退即書數百言如史漢論
贊絶有良史才元祐間累詔徵不就
呉時字仲道卭州人以進士甲科知華州鄭縣㑹轉運
司檄鄭出米三萬輸長安時移書使者曰運三萬斛之
米以車則千五百乘以卒則三萬縣民可役者才二百
五十人户耳古者用師則裹糧以養兵無事則移兵以
就食誠能移兵於華則前費可免華去長安百六十里
一旦欲用朝發而夕至矣使者從之歴中書舍人因進
對語及取燕事曰祖宗盟血未乾渝之必速亂蔡攸聞
之以告王黼黼怒斥為腐儒時乃求去以徽猷閣待制
兼侍讀提舉上清太平宫西歸遇其里人趙雍入京時
與言取燕必召禍吾老得不遭其變幸矣其如宗社何
歸尚未卒已聞二帝北行時敏於爲文未嘗屬草號為
立地書橱云
任伯雨字德翁眉山人以進士調清江主簿郡守檄莅
公庫伯雨笑曰里名勝母曽子不入此職何以至我遂
拒不就累遷右正言上疏首擊章惇久竊朝柄迷國罔
上毒流縉紳乘先帝變故倉卒睥睨萬乘不復有臣子
之恭章八上貶惇雷州繼論蔡卞六大罪建中靖國改
元當國者欲並用元祐紹聖之人伯雨言自古未有君
子小人雜然並進而可以致治者蓋君子易退小人難
退二者並用而終于君子盡去小人獨留唐德宗坐此
致播遷之禍不可不戒伯雨居諫省半歲所上百八疏
大臣畏其多言使權給事中密諭以少嘿即為眞伯雨
不聽抗論愈力且將劾曽布布覺之徙為度支員外郎
知鄂州崇寧黨事起削迹編管通州蔡卞陷之徙昌化
軍又陷其仲子申先赴獄妻適死于淮報訃俱至伯雨
處之如常其後申先鍛鍊無染釋歸而伯雨卒于海上
淳熙中諡忠敏是時同縣有劉㪍為提舉河北常平九
上書辯宣仁太后之誣司馬光之枉乞用范純仁蘇轍
斥逐章惇蔡卞吕惠卿亦入元祐黨籍
孫逢眉州人大觀四年進士官至太學博士張邦昌僣
立有司趣百僚入賀逢獨堅卧不起夜既半同僚强起
之不從至垂泣與之訣事畢有司舉不至者欲以逢復
于金邦昌以畢至告乃免逢聞之曰是必將肆赦遷官
以重汚我我其可俟乎遂憤怒而卒
任諒字子諒眉山人年十四試鄉書第一登高第調河
南户曹以兵書謁樞密曽布布使人邀詣闕諒覺不可
合竟去布為相猶欲用之諒與書規以李德裕事布始
怒蔣之竒在樞府薦為編脩官布持其奏除懷州教授
徽宗見其所作新學碑曰文士也擢提舉䕫州學士歴
陜西轉運副使降人李訛哆知邊廩不給因闕地窖粟
而叛遺西夏書以定邊可取諒知其謀亟脩城堡且發
所窖得數十萬石訛哆果入寇失窖粟七日而退他日
復圍觀化堡而邊儲已足遂解去宣和七年提舉上清
寳録宫脩國史初朝廷將有事于燕諒貽書宰相曰今
契丹之勢其亡昭然但所以取之者當以漸宜别立耶
律之宗散為君長則我有存亡繼絶之義彼有𤓰分輻
裂之弱其與隣崛起之金國勢相萬也不聽及既分燕
之後用郭藥師守燕諒策其必反懇懇以言于帝皆不
聽而諸大臣則以為病狂共排出之提舉嵩山崇福宫
是年冬金人犯燕山郭藥師叛降皆如諒言而金兵方
謀南下乃急復諒為京兆尹未㡬病卒而京城遂不守
韓駒字子蒼井研人少有文名政和間以獻頌補將仕
郎召試舍人院賜進士出身除秘書省正字坐為蘇氏
學謫召為著作郎校正御前文集駒言國家祠祀舊撰
樂章詞多牴牾於是召三館學士分撰樂曲五十餘章
而駒撰居多宣和五年除秘書少監六年遷中書舍人
兼脩國史入謝因言先帝置兩省非止使行文書給事
掌封駁舍人亦許繳還詞頭上遂許以事有可論者一
切繳還乃以駒兼權直學士院制詞簡重為時所推未
㡬復坐曲學以集英殿脩撰提舉江州太平觀高宗以
駒知江州卒于撫州進一官致仕
李觀夾江人崇寧進士為虢户掾以執法多與守抗知
岐山縣俗好徤訟持吏短長前令徃徃不善其去觀撫
綏善良而以法繩豪猾無所貸觀公亷無弊飛語不能
中俗遂大變權成都運判時公私告匱觀鎭以清靜東
北歲饑流民入蜀者觀令散居寺觀賑以官廩活人甚
多
杜莘老字起莘青神人唐杜甫之十三世孫也紹興間
第進士以親老不赴廷對賜同進士出身授梁山學教
授歴進太常博士自南渡之後典秩散失多出有司記
憶至於凶禮又諱不録及顯仁皇后崩議禮有疑吏皆
拱手莘老輒以古誼裁定具奏上覽之曰眞禮官也擢
殿中侍御史莘老久官中都具知公論予奪及諸姦蠧
根本脈絡嘗嘆曰臺諫當論天下第一事若有所畏姑
言其次是欺其心不敬其君者也及任言責極言無隱
如管禁中市易劉炎幸醫王繼先之類皆勢熖薫天衆
所指目者悉擊去之最後彈劾内省侍張去為取御馬
院兵髠其頂至二百人上不樂莘老執不已竟罷去為
而莘老亦以直顯謨閣知遂寧府給事中安金節中書
舍人劉拱封還詔書改司農少卿請外仍與遂寧始莘
老自蜀造朝不以家行一日因對上褒之曰聞卿出蜀
即蒲團紙帳如僧然難及也孝宗受禪莘老進三議曰
定國是脩内政養根本尋卒
孫道夫字太冲丹稜人以貢入優等㑹高宗在越張浚
遣道夫奏事賜出身轉承奉郎召對言漢中前瞷三秦
後蔽巴蜀孔明蔣琬出圖三輔未有不屯漢中者今欲
進兵陜右當先經營漢中荆南東連呉㑹北通漢沔號
為用武之國晉宋以來倚為重鎭宋武帝故以諸子居
之今欲守江當先措置荆南時至則秦漢師出秦闗荆
楚師出宛洛陛下親御六軍由淮甸與諸將㑹于咸陽
孰能禦之上嘉納召試館職歴知資州宣撫鄭剛中薦
其治行第一移知蜀州盜不敢入境州故産綾前守率
以軍匠置機買絲虧直以為民病道夫至悉斷其機道
夫遇事明了郡人號為水晶燈籠秦檜惡其不附己九
年不遷久之乃召為吏部郎中歴權禮部侍郎兼侍講
奏敵有窺江淮之意上曰朝廷待之甚厚彼以何名為
兵端道夫曰彼身弑其父兄而奪之位興兵豈問有名
臣願預為之圖宰相沈該不以為意道夫每進對輒言
武事該疑其引用張浚遂忌之道夫不自安請自除知
綿州卒道夫仕宦三十年奉給多置書籍一意為民不
可干以私然性剛直嘗面折人過以此見忤於時
劉甲字師文父著為成漕幕葬龍游遂家焉甲舉淳熙
進士累官知興元府利東安撫使先是四川宣撫副使
呉曦密獻四州于金金乃立曦為蜀王甲告急於朝乞
下兩宣撫司協力扞禦而四川宣撫使程松乃謀遁去
甲固留之不聽第遽以便宜檄甲兼沿江制置呉曦遣
人以書致甲甲援大義拒之因卧疾曦又遣其弟旼邀
甲相見甲叱而去之乃援顔眞卿河北故事欲自拔歸
朝先募二兵持帛書付㕘知政事李璧告變甲奏至舉
朝震駭璧袖帛書進上覽之稱曰忠臣忠臣因召甲赴
行在復命以帛書賜甲甲舟行至重慶聞安丙等誅曦
復還漢中上奏待罪詔趣還任未㡬金自鶻嶺闗劄金
崖進屯八里山甲分兵進守諸闗截潼川戍兵駐饒風
以待之金知有備乃引去韓侂胄誅上念甲精忠拜寳
謨閣學士賜衣帶鞍馬俄進寳謨閣學士知興元府利
州安撫使先是大臣撫蜀者諸將皆有䕶送禮其實為
賄甲下郡首罷之悉廢丙所立茶鹽柴邸又乞以皂郊
博易舖場還𨽻沔戎司復通收呉氏庄歲得租四萬斛
錢十三萬以禆總計丙増多歲税甲命屬吏討論由一
府言之歲百十萬緡米麥萬千七石悉減之邊民皆感
泣卒于官甲幼孤多難母病刲股以進凡晝所為者夜
必書之名曰自監為文平澹有奏議十卷理宗特諡曰
清惠
石正行眉州人淳熙中舉進士力學不倦尤工于書得
黄庭堅筆法有寒芒集
高稼字南叔蒲江人嘉定進士調成都尉制置使崔與
之辟為掾及鄭損為制置即欲求去時損欲罷十一州
㑹子之法稼弟定子在總領所主管文字相與委曲力
救之得行其半公私僅濟初朝廷欲用損魏了翁以為
必敗蜀事及損至知稼為了翁同母兄劾罷其職既而
北兵入武階損棄沔而逃桂如淵鎭蜀辟稼通判沔州
置幕下稼言蜀以三闗為門戸五州為籓籬自前帥棄
五州民無固志一旦敵至又有因糧之利或遂留不去
今亟當申理俾緩急有所保聚如淵然之乃剏山寨八
十四募義兵五千與民約敵至則官軍守原堡民丁保
山寨義兵為遊擊庶使前無所掠後弗容久北兵由東
道入如淵乃辟稼知洋州稼以洋州無兵請分金州帥
司兵千人入洋而自任其餉不報及鳳州破制置司始
調金州兵赴之而漢中已陷如淵以便宜命稼為利州
提刑權興元府檄守米倉稼移書曰今日之事如弈棋
所校先後耳茍以分水三泉米倉為可保敵自宕昌清
川以入將誰禦之盍以興沔利三戎司分駐鳳州俾制
司已招之忠義闗表復仇之豪傑聮兵以進可以得志
如淵遲疑未决及北兵屠天水圍西和始率萬人徃援
而城已陷七方之師皆潰制置使趙彦呐辟稼為參議
官知沔州北軍入西和薄階州距沔九十里稼白彦呐
今日之事有進無退能進據險地以身捍蜀敵有後顧
必不敢深入若退守内地敵長驅而前蜀事去矣彦呐
竟行留稼守沔北兵自白水闗入距沔六十里或勸稼
移保山寨稼曰吾郡將也當以死守之子斯復以為憂
稼曰吾得死所矣復何所恨又貽書李心傳曰稼必守
沔無沔則無蜀矣自謂此舉可以無負知己及事迫㕘
議楊約勸稼保大安稼厲聲曰我以監司守城爾以幕
客徃來應援各行其志及城陷遂死之詔進龍圖閣學
士諡曰忠累贈太師所著有縮齋類稿三十卷弟定子
子斯得
高定子字瞻叔嘉泰進士性至孝四轉知夾江縣所至
以才見稱四川總領所辟主管文字制置使鄭損奏廢
十一州小㑹子之利定子方爭以為小㑹子實以代錢
百姓賴是以權川引罷則闗隴之民交病矣於是乃得
存其半損又欲増總領所鹽課取舊貸軍費定子辯其
顛末乃已再差知綿州元兵穿鳳州塞小校張鉞以其
徒潰入文州殺守臣楊必復將自龍趣綿以闖成都安
撫使黄伯固急奏定子兼㕘議官措置文龍備禦定子
乃部分諸軍扼青塘嶺鉞卒就擒已而潰軍流刼州郡
劒南大震定子語諸僚曰諸君自任去留定子封疆之
臣有死而已因戒羣胥曰潰軍流民不過欲得錢糧吾
將盡發所藏爲朝廷扞蔽全蜀聽汝殺我不聽汝逃逃
則斫汝頭矣乃下令招潰卒人給緡錢五十米一石俄
而諸軍盛陳兵以至吏士皆股栗定子坐堂上傳令勞
苦之諸軍皆拜定子開諭以理使還本部以俟給犒諸
將聞之亦來上謁定子復慰安之諸將曰敵將至矣盍
避乎定子曰我文官尚不畏死爾世世衣食縣官乃欲
避敵乎爾欲殺太守一創足矣安用軍器之多今諸軍
幸大集萬一敵至則汝立功報國之秋也不猶愈於深
入内地為罪滋大乎衆悦而去遣吏給犒如令未㡬敗
將和彦威等皆集彰明剽掠尤甚乃遣幕府入城大言
駭衆要索甚大定子答曰軍將入吾境當受吾節制惟
各守紀律則給錢糧若敵至為國一死作忠臣孝子不
愈於病五日不汗死者乎彦威符移有云大府招戰散
軍人給錢米若干今所部二萬人願如數定子報曰本
州已下令何敢食言但所給乃潰軍就招免死之人都
統所部非潰也亦受此可乎彦威得檄甚慙乃乞别給
以餉軍定子捐四十萬緡與之仍趣其還戍定子以功
進直寳章閣頃之召入吏民追送流涕隣郡皆夾道焚
香曰微公吾屬塗炭矣歴官翰林學士知制誥兼吏部
尚書因乞歸田里進端明殿學士權㕘知政事簽書樞
密院事力辭不許未㡬退居呉中著述自娯以資政殿
學士轉一官卒贈少保
高斯得字不妄稼之子舉紹定進士授利州觀察推官
時李心傳奉詔即成都修國朝㑹要辟斯得檢詳文字
㑹稼死難于沔時元兵方攻沔斯得日夜號泣潛至沔
竟覔遺骸以歸服除心傳修四朝史復辟斯得史館檢
閲分修光寧二帝紀歴太常博士秘書郎時范鐘當國
斯得上言大臣貴乎以道事君今乃獻替之義少而容
悦之意多知恥之念輕而患失之心重内降當執奏則
不待下殿而已行濫恩當裁抑則不從中覆而遽命嫉
正而庇邪喜同而惡異任術而詭道樂媮而憚勞又言
羣臣龎雜宫禁竒邪黷貨外交豈可坐視而不之問顧
乃并包兼容之意多别邪辨正之慮淺憂讒避謗之心
重直前邁徃之志微遂致衆臣爭衡大權旁落使宗社
有淪亡之憂衣冠遭魚肉之禍當是時也能潔身以去
其能逃萬世之清議乎於是羣憸悚懼合力排擯斯得
遂求外補再遷浙東提刑是時知處州趙善翰乃侍御
史周坦之婦翁知台州沈塈乃僉書樞密使史宅之妻
黨斯得劾其恃勢厲民不報仍改斯得江西轉運判官
斯得以身為使者劾吏不行遂辭不就因并劾周坦史
宅於是斯得與之並罷未㡬斯得移湖廣提刑歴直秘
閣右司郎官極論時事進寳謨閣福建轉運副使是時
丞相謝方叔奏行自實田法斯得言秦始皇三十一年
行自實田今主上臨御實三十一年而異日書之史冊
自實之名正與秦同方叔大媿即為罷之度宗即位權
兵部尚書㑹臺諫論賈似道誤國丞相留夢炎為之庇
䕶斯得執之以此見罷斯得去而宋遂亡所著有草堂
文集儀禮合抄等書
魏了翁字華父蒲江人登慶元進士開禧元年以武博
士召試學士院時韓侂胄用事謀欲開邊了翁言金地
廣勢强未可卒圖而求之在我未見可以勝人盍亦急
于内修姑緩外攘不然舉天下而試于一擲不可不思
歴官知嘉定府奉親還里及侂胃以誤國誅召了翁赴
闕丁生父憂解官後知漢州眉州提刑潼川遷直秘閣
知瀘州潼川所至皆以化民善俗為首務治行稱最去
國十七年被召入對疏凡二千餘言上嘉納之累遷起
居舍人極言事變倚伏人心向背疆場安危隣寇動靜
其言剴切無所忌避理宗即位遷起居郎以論濟王事
為史彌逺之黨朱端常劾其欺世盜名朋邪謗國詔降
三官靖州居住了翁至靖湖湘江浙之士不逺千里負
笈從學乃著九經要義一百卷未㡬復職歴進華文閣
待制知瀘州了翁念權臣相繼内擅國柄外變風俗綱
常淪斁法度墮弛貪濁在位舉事弊蠧不可滌濯遂應
詔上章論十弊乞復舊典上皆從之因召了翁權禮部
尚書兼學士院入對皆切於上躬他如和議不可信北
軍不可保軍實財用不可恃凡十餘端又口奏利害以
同脩國史兼侍讀俄兼吏部尚書還朝六閲月前後二
十疏皆當時急務上將引與共政而忌者擠之遂謂近
臣惟了翁知兵體國乃以端明殿學士同簽書樞密院
事督視京湖軍馬兼江淮督府了翁五辭不獲然以邊
警沓至嫌于避事遂受命尋兼提舉編修五經要略封
臨卭郡開國侯了翁既開幕府申警將帥調遣援兵列
死事之臣黜退懦之將疏奏邊防十事初朝中本假此
命以出了翁及既出而督府奏陳動相牽制甫二旬遽
召為簽書樞密院事尋改資政殿學士湖南安撫使知
潭州皆力辭不拜乃詔提舉洞霄宫未㡬再改知福州
福建安撫使累乞骸骨疾革猶上疏門人問疾衣冠酬
答口授遺奏須臾拱手而逝後十日詔以通奉大夫資
政殿大學士致仕進太師諡文靖封秦國公賜第蘇州
所著有鶴山集
楊大全字渾甫青神人登乾道進士歴監登聞鼓時光
宗以疾不得省重華宫大全力請不報又三上疏其略
曰臣之志於憂君者義不畏死不倖生自古諫之不效
其大者身當斧鑕其次流竄四方其小者猶罷免未有
若今日不聽從亦不黜逐徒餌之以無譴訶之恩使其
饕富貴甘豢養以消磨其風節平居皆貪位懷奸之士
則臨難必無仗節死義之人又云盜起山東而高斯弄
權二世不知蠻寇成都而國忠奏捷明皇不知猶左右
聾瞽耳今在朝之臣瀝忠以告而陛下不聽是陛下自
壅蔽其聰明也傳聞壽皇將幸越幸呉興此愛陛下之
深欲冺其迹也陛下當急圖所以解壽皇之憂疏入又
不報寧宗即位歴司農丞修高宗史充檢討官先是韓
侂胄當國私臺諫之選且欲得知名士以壓羣言有力
薦大全者屬大全一徃見除目即下大全笑謝不徃明
日即丏外時實録成將上知將推恩客為悼惜大全去
不少待於是除知金州病卒
楊泰之字叔正青神人少刻志於學卧不設榻者十年
以類試高等歴官知嚴道縣㑹蠻寇利店刑獄使者以
為白厓砦將王壎勾引遂致其罪及罥罣多人皆坐死
泰之察其寃固請釋之不聽遂棄官而去父喪服除知
富順監以俸餘千緡予隣里以千緡置義庄理宗即位
召入對言陛下以直言求人而以直言罪人使天下以
言為戒臣恐言路既梗士氣益消循循黙黙浸成禍亂
之風上竒其對以為工部郎中紹定元年入對言風雨
為暴水潦潰溢此隂盛陽微之證而臺臣諉于霅川水
患之㵕何異言桀之餘烈乎又言巴陵追降之命重于
違羣臣輕于絶友愛陛下既行封諡又録用其子今乃
曰不當為之後以貽患何示人之不廣也是日詔直顯
謨閣知重慶府卒所著書凡三百卷
程公許字季與一字希穎敘州人登嘉定進士端平初
為太常博士嘉熙元年行都大火殿中侍御史蔣峴逢
君希寵禁錮言者公許應詔曰陛下宜以大舜無藏怒
宿怨為心而㕘酌於漢文帝之待厲王太宗之待秦邸
故事以召和氣弭𤯝災遷秘書丞兼考功郎官竟為峴
劾去李宗勉入相召為著作佐郎歴官起居郎兼直學
士院以忤丞相史嵩之及奏寢丞相鄭清之之子士昌
内祠侍養之命屏居湖州再起提舉玉隆觀差知婺州
未上帝欲召為文字官清之奏沮帝曰朕欲其來乃授
權刑部尚書入對疏時弊七事薦知名士二十九人時
罷京學類申散遣生徒公許奏謂京邑四方之極而庠
序一空弦誦寂寥遂使縫掖皇皇非所以作成士氣遵
崇教化清之益不樂授藁殿中侍御史陳垓劾罷公許
參知政事呉潛奏留之同知樞密徐清叟疏論垓太學
生劉黻等百餘人及布衣方和卿伏闕上書尋授公許
寳章閣學士知隆興府而公許已死進龍圖閣學士致
仕贈宣奉大夫公許冲澹寡欲晩年惟一僮侍食無重
味一裘至十數年不易家無羨儲而敬愛親戚備至所
著有塵缶文集内外制奏議諸書
鄧得遇卭州人淳祐進士累官廣西提刑攝經略事兼
知靜江府德祐元年長沙被兵遂破靜江得遇朝服南
望拜辭書幅紙云宋氏忠臣鄧氏孝子不忍偷生寧甘
溺死彭咸故居乃吾潭府屈公子平乃吾伴侣悠哉悠
哉吾得其所遂投南流江而死
楊棟字元極青神人登紹定進士歴樞密院編修官入
對言邇來中外之臣如主兵理財聽其言無非可用跡
其實類皆欺誣又言祖宗立國不恃民財力惟恃民心
固結願陛下常存忠厚之意勿用峻急之人歴宗正少
卿論奏女冠出入宫禁交通請謁屢進學士制置使皆
不拜竟以大學士奉祠卒特贈少保棟之學本諸周程
負海内重望所著有崇德平舟二集從子文仲
楊文仲字時發淳祐七年省試第一入太學又以功試
第一升内舍季冬雷震文仲率同舍叩閽極言時事有
曰天本不怒人激之使怒人本不言雷激之使言寳祐
元年始登進士從父棟守婺罷政居餘杭文仲徃問伊
洛之學遂詣精粹歴官崇政殿説書每在講筵必以積
誠感動因忤賈似道出知衡州尋復為工部侍郎時王
爚陳宜中二相不協文仲上疏言事危且急矣祖宗所
賴億兆所寄命者在二相茍以不協之故今日不戰明
日不征時不再來後悔何及元兵渡江畿甸震動朝士
多棄去者侍從惟文仲一人以疾甚出知泉州攜家踰
嶺而卒有見山文集
司馬夢求敘州人温公之裔嗣母陳氏歸於司馬及門
而夫死誓不再適詔旌其門以族子夢求為後舉景定
三年進士咸平末調江陵監鎭北兵入沙市夢求朝服
望闕自經死
家大酉以進士授昭化主簿呉曦反大酉不受偽命淳
祐時侍講經筵累官工部侍郎與宰相史嵩之論不合
罷去為人方直雖累屈而操守不變
家鉉翁以父䕃補官六遷安撫浙東所至皆著能名上
特賜進士出身拜端明殿學士僉書樞密院事元兵次
近郊丞相呉堅賈餘慶檄告天下守令以城降鉉翁獨
不署元帥遣使至欲加縛鉉翁曰中書省無縛執政之
理請歸家卒亦不敢無禮堅奉表祈請于元以鉉翁為
介不得命留館中聞宋亡旦夕哭泣不食飲者數日元
以其節高欲尊官之鉉翁義不二君辭無詭對及宋三
宫北遷鉉翁率故臣迎謁伏地流涕頓首謝奉使無狀
無以保存其國見者莫不嘆息文天祥女弟坐兄故繫
奚官鉉翁傾槖中裝贖之以歸其兄璧元人解禁聽其
自便乃移河間以春秋教授弟子數為諸生談宋故事
及宋興亡之故或流涕太息元成宗即位欲顯擢之鉉
翁曰臣年八十矣亡國之俘不能死陛下安用之得以
骸骨歸葬先人塚旁受恩多矣成宗賜千金放還眉山
仍賜應付馳驛號處士鉉翁力辭金幣應付徒步還家
文初彭山人父永客汴時初尚在襁褓後二十年至汴
覔父踰年始得歸養及登第封永為承事郎大邑亦有
杜國賔在乳時父遊東呉不歸音問杳然後四十年國
賔南至荆渚以父名出處手揭以行間闗萬里見父時
為韶州都巡因迎以歸
蹇均福長寧人父有疾日夜憂惶不離側及病篤計無
所出夜燒香籲天自刲左股作羮以進父食之翌日謂
均福曰夜夢神人告我汝子孝念延壽一紀後果如其
言同縣有趙彦忠父疾篤欲起如厠彦忠謂父不可勞
以兩手承之父曰汝手乎彦忠曰黔婁不嘗糞耶父疾
遂痊明年母病革彦忠刲股食之病乃愈後父母俱年
八十餘而終宋末合州有程順為石照令有能聲其母
王氏嬰疾危迫順刲脇取肝和藥以進母疾尋愈事聞
遷知涪州
劉孝誠富順人親喪廬墓有芝草生墓側犍為有楊九
澤一門孝義産五色靈芝於其居
程氏眉州人蘇洵妻通經史有氣節洵每遊學四方程
教二子軾轍讀書甚嚴軾嘗讀范滂傳慨然問曰軾若
為滂夫人許之乎程曰爾為滂吾顧不能為滂母耶
牟阿囘榮縣農家女也母嘗為虎啣去阿囘方牧牛即
持杖走追及號泣擊虎虎舍其母坐於地阿囘直前扶
母而歸
　　　元
侯彦直雅州人為忠翊校尉至元間王虎寇州彦直引
兵力戰于名山兵少力弱為賊所擒罵不絶口遂被害
　
　蜀中廣記卷四十六
欽定四庫全書
　蜀中廣記卷四十七
　　　　　　　　　　　　明　曹學佺　撰
　宦游記第一
　　川西道屬
　　　秦
李冰史失其鄉秦昭王時爲蜀郡守蜀土雖産竒貨金
銀銅鐵然五穀尚少其時未通中土無賔旅徃來之費
無軍師饋餉之煩政令省約禮文古朴民足蓋藏有以
也秦人得蜀從斜谷輸輦于長安絡繹道路民始告病
故守蜀者多難其人昭王乃用李冰冰能知天文地理
至蜀相度岷江可以灌溉遂開郫流二江鑿離堆山濬
湔腴口灌田數萬頃於是千里皆成沃野秦益富强兼
并天下皆由於此時江神爲孽大爲民害冰乃使其子
二郎作三石人及五石犀以厭其怪而蜀地至今無復
水患相與神之以主蜀土
　　　西漢
文翁者史失其名廬江舒人也少好學通春秋以郡縣
吏察舉景帝末爲蜀郡守仁愛好教化見蜀地僻陋
有蠻夷風欲誘進之乃選郡縣小吏開敏有才者張叔
等十餘人親自飭勵遣詣京師受業博士或學律令減
損少府用度買刀布蜀物齎計吏以遺博士數歲蜀生
皆成就還歸文翁以爲右職用次察舉官有至郡守刺
史者又修起學宫于成都市中招下縣子弟以爲學官
弟子爲除更繇高者以補郡縣吏次爲孝弟力田常選
學宫童子使在便坐受事毎出行縣益從學官諸生明
經飭行者與俱使傳教令出入閨閣縣邑吏民見而榮
之數年爭欲爲學官弟子富人至出錢以求之繇是大
化蜀地學於京師者比齊魯焉至武帝時乃令天下郡
縣皆立學校官蓋自文翁爲之始云文翁治蜀數十年
竟終于蜀吏民爲立祠堂歲時祭祀不絶至今巴蜀好
文雅皆文翁之化也子孫亦家於蜀文氏遂爲著姓
王襄益州刺史欲宣風化命王褒頌漢德作中和樂職
宣布詩三篇選少年者以鹿鳴之聲歌之
王尊字子贑涿郡高陽人也初爲美陽令著能聲擢安
定太守威震郡中盜賊奔散遷益州刺史先是南陽王
陽亦爲益州刺史行部至卭崍九折坂歎曰奉先人遺
體奈何數乘此險後以病去及尊爲刺史至其阪問吏
曰此非王陽所畏途耶吏對曰是叱其馭曰驅之王陽
爲孝子王尊爲忠臣居部二歲懷來徼外蠻夷憚其威
信俱就歸附博士鄭寛中奉使巡行風俗舉奏治狀遷東
平相後爲京兆尹道不拾遺
　　　東漢
呉漢字子顔南陽宛人也光武十一年春率征南大將
軍岑彭等伐公孫述及彭破荆門長驅入江闗漢留夷
陵裝露橈船遂將南陽兵及弛刑募士三萬人泝江而
上㑹岑彭爲刺客所殺漢并將其軍十二年春與公孫
述將魏黨公孫永戰於魚涪津大破之遂圍武陽述遣
子壻史興將五千人救之漢迎擊興盡殄其衆因入犍
爲界諸縣皆城守漢乃進軍攻廣都拔之遣輕騎燒成
都市橋武陽以東諸小城皆降漢乃乘利遂自將步騎
二萬餘人進逼成都去城十餘里阻江北爲營作浮橋
使副將武威將軍劉尚將萬餘人屯於江南相去二十
餘里述使其將謝豐袁吉將衆十許萬分爲二十餘營
并出攻漢使别將萬餘人刼劉尚令不得相救漢與大
戰一日兵敗走入壁豐因圍之漢乃召諸將勵之曰吾
共諸君踰越險阻轉戰千里所在斬獲遂深入敵地至
其城下而今與劉尚二處受圍勢既不接其禍難量欲
潛師就尚於江南并兵禦之若能同心一力人自爲戰
大功可立如其不然敗必無餘成敗之機在此一舉諸
將皆曰諾於是饗士秣馬閉營三日不出乃多樹幡旗
使煙火不絶夜銜枚引兵與劉尚合軍豐等不覺明日
乃分兵拒江北自將攻江南漢悉兵迎戰自旦至晡遂
大破之斬謝豐袁吉獲甲首五千餘級於是引還廣都
留劉尚拒述自是漢與述戰於廣都成都之間八戰八
克遂軍于其郭中述自將數萬人出城大戰漢使䕶軍
高午唐邯將數萬鋭卒擊之述兵敗走高午奔陳刺述
殺之旦日城降遂斬述首傳送洛陽明年正月漢振旅
浮江而下十八年蜀郡守將史歆反於成都自稱大司
馬攻太守張穆踰城走廣都歆遂移檄郡縣而宕渠楊
偉朐䏰徐容等起兵各數千人以應之帝以歆昔爲岑
彭䕶軍曉習兵事故遣漢率劉尚及大中大夫臧宫將
萬餘人討之漢入武都乃發廣漢巴蜀三郡兵圍成都
百餘日城破誅歆等漢乃乘桴沿江而下巴郡楊偉徐
容等惶恐解散漢誅其渠帥二百餘徙其黨與數百家
於南郡長沙而還
來歙新野人以中郎將同蓋延馬成討公孫述乘勝進
攻述大懼使刺客刺歙未殊延見歙因伏涕不敢仰視
歙謂延曰虎牙何敢然今被刺自恨無以報國乃自書
表畢遂引絶帝聞大驚省書攬涕乃賜䇿曰中郎將歙
憂國忘家忠孝兼著今葬祭殊常念大功也
高朕蜀郡太守念文翁爲政有法因禮殿頽圮遂修飾
之續増一室以祀先聖先賢又作石室以祀文翁其治
蜀政績不愧翁云
岑彭字君然南陽棘陽人也建武十一年春彭與呉漢
及誅虜將軍劉隆輔威將軍臧宫驍騎將軍劉歆發南
陽武陵南郡兵又發桂陽零陵長沙委輸棹卒凡六萬
餘人騎五千匹皆㑹荆門呉漢以三郡棹卒多費糧穀
欲罷之彭以蜀兵盛不可遣上書言狀帝報彭曰大司
馬習用步騎不曉水戰荆門之事一由征南公爲重而
已彭乃令軍中募攻浮橋先登者上賞於是偏將軍魯
竒應募時天風狂急彭竒船逆流而上直衝浮橋而櫕
柱鉤不得去竒等乘勢殊死戰因飛炬焚之風怒火盛
橋樓皆燼彭復悉軍順風並進所向無前蜀兵大亂溺
死者數千人斬任滿生獲程汎而田戎亡保江州彭上
劉隆爲南郡太守自率臧宫劉歆長驅入江闗令軍中
無得虜掠所過百姓皆奉牛酒迎勞彭見諸耆老爲言
大漢哀愍巴蜀久見虜役故興師逺伐以討有罪爲人
除害讓不受其牛酒百姓皆大喜悦爭開門降詔彭守
益州牧所下郡輒行太守事彭到江州以田戎食多難
卒拔留馮駿守之自引兵乘利直指墊江攻破平曲收
其米數十萬石公孫述使其將延岑吕鮪王元及其弟
恢悉兵拒廣漢及資中又遣將侯丹率二萬餘人拒黄
石彭乃多張疑兵使䕶軍楊翕與臧宫拒延岑等自分
兵浮江下還江州泝都江而上襲擊侯丹大破之因晨
夜倍道兼行二千餘里徑拔武陽使精騎馳廣都勢若
風雨所至皆奔散初述聞漢兵在平曲故遣大兵逆之
及彭至武陽繞出延岑軍後蜀地震駭述大驚以杖擊
地曰是何神也彭所營地名彭亡聞而惡之欲徙㑹日
暮蜀刺客詐爲亡奴降夜刺殺彭彭首破荆門長驅武
陽持軍整齊秋毫無犯卭穀王任貴聞彭威信數千里
遣使迎降會彭已薨帝盡以任貴所獻賜彭妻子諡曰
壯侯蜀人憐之爲立廟武陽歲時祠焉
張堪字君游南陽宛人也早孤盡讓其父餘財于兄子
年十六受業長安志美行厲諸儒號聖童來歙竒之薦
於世祖召拜郎中使送委輸縑帛并領騎七千匹詣大
司馬呉漢伐公孫述在道追拜蜀郡太守時漢止餘七
日糧隂具船欲遁去堪聞之馳徃見漢説術必敗不宜
退師之䇿乃示弱挑戰述果自出大戰中鎗死城下成
都既抜堪先入據其城檢閲庫藏收其珍寳悉條列上
言秋毫不私慰撫吏民蜀人大悦在郡二年遷漁陽太
守後帝嘗召見諸郡計吏問其風土及前後守令賢否
次至蜀郡其計掾樊進曰今漁陽太守張堪昔在蜀郡
仁以惠下威能討奸前公孫述破滅珍寳山積捲握之
物足富十世而堪去職之日乘折轅車布被囊而已帝
聞嘆息良久即拜顯爲魚復長下詔徵堪擬超拜之而
堪病卒帝深悼惜詔書褒美
陳寵字昭公沛國汶人轉廣漢太守西川豪右并兼吏
多奸貪訴訟日百數寵到顯用良吏王渙鐔顯等以爲
腹心訟者日減郡中清肅先是洛縣城南每隂雨有哭
聲聞於府中積數十年寵聞而疑其故使吏案行還言
世衰亂時此下多死亡者而骸骨不得葬儻在於是寵
愴然矜嘆即勅縣盡收斂之自是哭聲遂絶
蔡茂字子禮河内懷人也遷廣漢太守有政績稱時隂
氏賔客在郡界多犯吏禁茂輒糾案無所迴避茂初在
廣漢夢坐大殿極上有三穗禾茂跳取得其中穗輒復
失之以問主簿郭賀賀離席慶曰大殿者宫府之象也
極而有禾人臣之上禄也取中穗中台之位也於字禾
失爲秩雖曰失之乃所以得禄秩也衮職有闕君其補
之旬月而茂徵焉乃辟賀掾
亷范字叔度京兆杜陵人趙將頗之後也曽祖褒成哀
間爲右將軍大父丹王莽時爲大司馬益部牧建初中
爲蜀郡太守其俗好文辨相持短長范每勵以淳厚不
受偷薄之説成都民物豐盛邑宇逼側舊制禁民夜作
以防火災而更相隱蔽燒者日屬范乃毁削先令但嚴
使儲水而已百姓爲便乃歌之曰亷叔度來何暮不禁
火民安作昔無襦今五絝在蜀數年稱平治清靜免歸
鄉里
黄昌字聖眞㑹稽餘姚人初爲宛令舉能遷蜀郡太守
先太守李根年老多悖政百姓侵寃及昌到吏民訟者
七百餘人悉爲斷理莫不得所捕盜帥一人脅使條諸
縣强暴之人姓名居處乃分遣掩捕無有遺脱宿惡大
奸皆奔走他境蜀郡大治初昌爲州書佐時其婦歸寧
于家道間爲賊所掠遂流轉入蜀爲人妻生有子子犯
罪母乃詣昌自訴昌疑此婦不似蜀人因問所由對曰
妾本㑹稽餘姚戴次公女州書佐黄昌妻也因歸寧爲
賊所畧遂至於此昌呼前謂曰黄昌有何識認耶曰左
足心有黒子嘗自言當爲二千石昌乃出足示之即相
持悲泣還爲夫婦治蜀四年遷陳相屢官大司農
第五訪字仲謀京兆長陵人司空倫之族孫也仕郡爲
功曹察孝亷補新都令政平化行三年之間隣縣歸之
户口十倍
种暠字景伯河南洛陽人爲益州刺史在職三年宣恩
逺夷開曉殊俗岷山雜落皆懷漢德其白狼槃木唐菆
卭僰諸國自前刺史朱輔卒後遂絶暠至乃復舉種向
化時永昌太守冶鑄黄金爲文蛇以獻梁冀暠糾發逮
捕馳傳上言而二府畏懦不敢案之冀由是銜怒於暠
會巴郡人服直聚黨百餘人自稱天王暠與太守應承
討捕不克吏人多被傷害冀因此陷之傳逮暠承太尉
李固上疏救曰臣伏聞討捕所傷本非暠承之意實由
縣吏懼法畏罪迫逐深苦致此不祥比盜賊羣起處處
未絶暠承以首舉大奸而相隨受罪臣恐沮傷州縣糾
發之意更共飾匿莫復盡心梁太后省奏乃赦暠承罪
免官而已
韋義字季節扶風平陵人初仕州郡太傅桓焉辟舉理
劇爲廣都長政甚有績官曹無事牢獄空虚以兄順喪
去官比辟公府不就廣都爲生立廟及卒三縣吏民爲
義舉哀若喪考妣
李膺字元禮潁川襄城人也蜀郡太守修庠序設條教
明教令威恩並行朝廷舉能理劇及遭黨事膺詣詔獄
拷死妻子徙邊門生故吏及其父兄並被禁錮時侍御
史蜀郡景毅子顧爲膺門徒而未有錄牒故不及於譴
毅乃慨然曰本謂膺賢遣子師之豈可以漏奪名藉茍
安而已遂自表免歸時人義之
劉龎廣漢人爲郫令郫有楊伯侯奢侈大起塚營龎初
至官伯侯遂徙占成都及龎爲成都令伯侯復徙去成
都大姓恣縱而濮陽太守趙子眞父子尤强横諸趙依
附故多犯法龎執而數其罪莫不震肅
張喬益州刺史旄牛夷叛喬與部都尉合兵擊破之於
是分置蜀郡屬國領四縣延光三年牛種夷封離等叛
蜀郡夷皆應之衆至千餘人破壞二十餘縣殺長吏剽
掠百姓骸骨委積千里無人喬選從事楊竦等將兵討
平之論功拜喬子湍爲太守夷人懽迎道路嘖嘖曰郎
君貌類我府君後湍頗失民心有欲叛者耆老曉之曰
當念先府君於是遂安
閻憲爲綿竹令邑人夜行得遺錦平明送縣憲曰行得
遺物是天賜也何爲將來曰縣有明府犯此則慚
　　　三國
諸葛亮字孔明瑯琊陽都人建安十六年益州牧劉璋
遣法正迎先主使擊張魯亮與闗侯鎭荆州先主自葭
萌還攻璋亮與張飛趙雲等率衆泝江分定郡縣與先
主共圖成都成都平以亮爲軍師將軍署左將軍府事
先主外出亮常鎭守成都足食足兵二十六年羣下勸
先主稱尊號先主未許亮説曰曹氏簒漢天下無主大
王劉氏苗族紹世而起今即帝位乃其宜也士大夫隨
大王久勤苦者亦欲望尺寸之功耳先主於是即帝位
䇿亮爲丞相亮以丞相錄尚書事假節章武三年春先
主於永安病篤召亮於成都屬以後事謂亮曰君才十
倍曹丕必能安國終定大事若嗣子可輔輔之如其不
才君可自取亮涕泣曰臣敢不竭股肱之力効忠貞之
節繼之以死先主又爲詔勅後主曰汝與丞相從事事
之如父建興元年封亮武鄉侯開府治事頃之又領益
州牧政事無巨細咸决於亮南中諸郡並皆叛亂亮以
新遭大喪故未便加兵且遣使聘呉因結和親遂爲與
國三年春亮率衆南征其秋悉平軍資所出國以富饒
乃治戎講武以俟大舉五年率諸軍北駐漢中臨發上
疏曰先帝創業未半而中道崩殂今天下三分益州疲
弊此誠危急存亡之秋也然侍衞之臣不懈於内忠志
之士忘身於外者蓋追先帝之殊遇欲報之於陛下也
誠宜開張聖聽以光先帝遺德恢𢎞志士之氣不宜妄
自菲薄引喻失義以塞忠諫之路也宫中府中俱爲一
體陟罰臧否不宜異同若有作奸犯科及爲忠善者宜
付有司論其刑賞以昭陛下平明之理不宜偏私使内
外異法也侍中侍郎郭攸之費褘董允等此皆良實志
慮忠純是以先帝簡拔以遺陛下愚以爲宫中之事事
無大小悉以咨之然後施行必能禆補闕漏有所廣益
將軍向寵性行淑均曉暢軍事試用於昔日先帝稱之
曰能是以衆議舉寵爲督愚以爲營中之事悉以咨之
必能使行陣和睦優劣得所親賢臣逺小人此先漢所
以興隆也親小人逺賢臣此後漢所以傾頽也先帝在
時每與臣論此事未嘗不歎息痛恨於桓靈也侍中尚
書長史參軍此悉貞良死節之臣願陛下親之信之則
漢室之隆可計日而待也臣本布衣躬耕於南陽茍全
性命於亂世不求聞達於諸侯先帝不以臣卑鄙猥自
枉屈三顧臣於草廬之中諮臣以當世之事由是感激
遂許先帝以驅馳後値傾覆受任於敗軍之際奉命於
危難之間爾來二十有一年矣先帝知臣謹愼故臨終
寄臣以大事也受命以來夙夜憂歎恐託付不效以傷
先帝之明故五月渡瀘深入不毛今南方已定兵甲已
足當奬率三軍北定中原庶竭駑鈍攘除奸凶興復漢
室還于舊都此臣所以報先帝而忠陛下之職分也至
于斟酌損益進盡忠言則攸之褘允之任也願陛下託
臣以討賊興復之效不效則治臣之罪以告先帝之靈
責攸之褘允等之慢以彰其咎陛下亦宜自謀以諮諏
善道察納雅言深追先帝遺詔臣不勝受恩感激今當
逺離臨表涕零不知所言遂行屯于沔陽六年春揚聲
由斜谷道取郿使趙雲鄧芝爲疑軍據箕谷魏大將軍
曹眞舉衆拒之亮身率諸軍攻祁山戎陣整齊賞罰肅
而號令明南安天水安定三郡叛魏應亮闗中響震魏
明帝西鎭長安命張郃拒亮亮使馬謖督諸軍在前與
郃戰于街亭謖違亮節度舉動失宜大爲郃所破亮拔
西縣千餘家還于漢中戮謖以謝衆上疏曰臣以弱才
叨竊非據親秉旄鉞以厲三軍不能訓章明法臨事而
懼至有街亭違命之闕箕谷不戒之失咎皆在臣授任
無方臣明不知人恤事多闇春秋責帥臣職是當請自
貶三等以督厥咎於是以亮爲右將軍行丞相事所總
統如前冬亮復出散闗圍陳倉曹眞拒之亮糧盡而還
魏將王雙率騎追亮亮與戰破之斬雙七年亮遣陳式
攻武都隂平魏雍州刺史郭淮率衆欲擊式亮自出至
建威淮退還遂平二郡詔䇿亮曰街亭之役咎由馬謖
而君引愆深自貶抑重違君意聽順所守前年燿師馘
斬王雙今歲爰征郭淮遁走降集氐羌興復二郡威震
凶暴功勲顯然方今天下騷擾元惡未梟君受大任榦
國之重而久自挹損非所以光揚洪烈矣今復君丞相
君其勿辭九年亮復出祁山以木牛運糧與魏將張郃
交戰射殺郃十二年春亮悉大衆由斜谷出以流馬運
據武功五丈原與司馬宣王對於渭南亮每患糧不繼
使己志不伸是以分兵屯田爲久住之基耕者雜於渭
濵居民之間而百姓安堵軍無私焉相持百餘日其年
八月亮疾病卒于軍時年五十四及軍退宣王案行其
營壘處所曰天下竒才也亮遺命葬漢中定軍山因山
爲墳冢足容棺斂以時服不須器物詔使持節左中郎
將杜瓊贈亮丞相武鄉侯印綬諡爲忠武侯初亮自表
後主曰成都有桑八百株薄田十五頃子弟衣食自有
餘饒至於臣在外任無别調度隨身衣食悉仰於官不
别治生以長尺寸若臣死之日不使内有餘帛外有贏
財以負陛下及卒如其所言亮性長於巧思損益連弩
木牛流馬皆出其意推演兵法作八陣圖咸得其要云
亮言教書奏多可觀别爲一集景耀六年春詔爲亮立
廟於沔陽亮弟均官至長水校尉亮子嗣爵
法正字孝直右扶風郿人建安初入蜀依劉璋爲新都
令後召署軍議校尉既不任用又爲其州邑俱僑客者
所謗無行志意不得益州别駕張松與正相善松於荆
州見曹公還勸璋絶曹公而自結先主璋曰誰可使者
松乃舉正正既還爲松稱説先主有雄略密謀協規願
共戴奉而未有緣後因璋聞曹公欲征張魯之有懼心
也松遂説璋宜迎先主使之討魯復令正銜命正既宣
指隂獻䇿於先主曰以明將軍之英才乘劉牧之懦張
松州之股肱以響應於内然後資益州之殷富馮天府
之險阻以此成業猶反掌也先主然之沂江而西與璋
㑹涪北至葭萌南還取璋以正爲蜀郡太守揚武將軍
外統都畿内爲謀主正説先主曰曹操一舉而降張魯
定漢中不因此勢以圖巴蜀而留夏侯淵張郃屯守身
遽北還此非其智不逮而力不足也必將内有憂偪故
耳今䇿淵郃才略不勝國之將帥舉衆徃討則必可克
克之之日廣農積榖觀釁伺隙上可以傾覆寇敵尊奬
王室中可以蠶食雍凉廣拓境土下可以固守要害爲
持久之計此蓋天以與我時不可失也先主善其䇿乃
率諸將進兵漢中正亦從行先主自陽平南渡沔水緣
山稍前於定軍興勢作營淵將兵來爭其地正曰可擊
矣先主命黄忠乘高鼓譟攻之大破淵軍淵等授首曹
公西征聞正之䇿曰吾故知𤣥德不辦有此必爲人所
教也先主立爲漢中主以正爲尚書令䕶軍將軍明年
卒先主爲之流涕者累日諡曰翼侯賜子邈爵闗内侯
官至奉車都尉漢陽太守諸葛亮與正雖好尚不同以
公義相取亮毎竒正智術先主既稱尊號將東征孫權
以復荆州之恥羣臣多諫一不從大軍敗績還住白帝
亮歎曰法孝直若在則能制主上令不東行就復東行
必不傾危矣
龎綂字士元襄陽人先主領荆州統以從事守耒陽令
遷治中從事隨從入蜀益州牧劉璋與先主㑹涪統進
䇿曰今因此㑹便可執之則將軍無用兵之勞而坐定
一州也先主不從璋既還成都先主當爲璋北征漢中
統復説曰隂選精兵晝夜兼道徑襲成都璋既不武又
素無預備大軍卒至一舉便定此上計也楊懷高沛璋
之名將各杖彊兵據守闗頭聞數有牋諫璋使發遣將
軍還荆州將軍未至遣與相聞説荆州有急欲還救之
並使裝束外作歸形此二子既服將軍英名又喜將軍
之去計必乘輕騎來見將軍因此執之進取其兵仍向
成都此中計也退還白帝連引荆州徐還圖之此下計
也若沈吟不去將致大困不可久矣先主然其中計即
斬懷沛還向成都所過輒克於涪大㑹置酒作樂謂統
曰今日之㑹可謂樂矣統曰伐人之國而以爲歡非仁
者之兵也先主醉怒曰武王伐紂前歌後舞非仁者耶
卿言不當宜速起出於是統逡巡引退先主尋悔請還
統復故位初不顧謝飲食自若先主謂曰向者之論阿
誰爲失綂對曰君臣俱失先主大笑宴樂如初進圍雒
縣統率衆攻城爲流矢所中卒時年三十六先主痛惜
言則流涕追賜統爵闗内侯諡曰靖侯統子宏字巨師
剛簡有臧否輕傲尚書令陳祗爲祗所抑卒於涪陵太
守
傅彤仕先主爲將軍先主伐呉猇亭之敗彤爲呉所得
呉人逼之使降彤罵曰安有漢將軍而降者乎遂死之
子僉爲都督守陽安闗鄧艾遣胡烈等攻闗僉格鬬而
死
吕乂字季陽南陽人先主定益州乂爲新都綿竹令乃
心隱䘏百姓稱之遷巴西太守丞相諸葛亮連年出軍
調發諸郡多不相救乂募取兵五千人詣亮慰喻檢制
無逃竄者徙爲漢中太守兼領督農供繼軍糧亮卒累
遷廣漢蜀郡太守蜀郡一都之㑹户口衆多又亮卒之
後士伍亡命更相重冒姦巧非一乂到官爲之防禁開
喻勸導數年之間漏脱自出者萬餘口後入爲尚書代
董允爲尚書令衆事無留門無停賔乂歴職内外治身
儉約謙靖少言爲政簡而不煩號爲清能然持法刻深
好用文俗吏故居大官名聲損於郡縣延熙十四年卒
蔣琬字公琰湘鄉人也從昭烈入蜀除廣都長昭烈遊
觀奄至廣都見琬事不治時又沈醉將加罪戮諸葛亮
請曰蔣琬社稷器非百里才政在安民不務修飾願主
公加察昭烈雅敬亮遂不加罪頃之拜什邡令召入爲
尚書郎建興元年丞相亮開府辟琬爲東曹掾亮駐漢
中與長史張裔統留府事又代裔爲長史加撫軍將軍
亮數出外琬常出兵食相供給每言公琰忠雅當與吾
共贊王業密表後主曰臣若不幸後事宜以付琬亮卒
以琬爲尚書令俄加都督假節領益州刺史遷大將軍
錄尚書事封安陽亭侯時元帥新喪逺近危竦琬處羣
僚之右無憂容無喜色衆漸服楊戲性簡畧琬與言多
不應或欲搆戲于琬以爲慢琬曰面從後言古人所戒
戲欲贊吾是則違其本心欲反吾言則顯吾過失是以
黙然是戲之快也又督農楊敏曽毁琬曰作事憒憒不
及前人或以白琬主者請推治琬曰吾實不如前人無
可推也主者請推問憒憒狀琬曰茍其不如則事不當
理事不當理即憒憒矣又何問耶後敏坐事繫獄人疑
敏必死琬終免其重罪雅量服人如此駐漢中六年以
病還住涪卒諡曰恭
費褘字文偉江夏人昭烈立太子以褘爲庶子後主踐
位擢黄門侍郎丞相亮南征還羣僚郊迎亮獨命褘同
載褘奉命使呉呉主權性滑稽呉人諸葛恪羊衜論難
鋒至褘辭順義篤終不能屈權甚器之還遷侍中參留
府軍事建中八年轉中䕶軍時楊儀魏延交惡褘常諫
諭各盡儀延之用亮卒進尚書令于時軍國多事褘識
悟過人每讀書一目即了大意朝夕聽政延接賔客飲
食嬉戲加之博弈必盡人驩事亦不廢蔣琬還涪以褘
爲大將軍錄尚書事延熈七年封成鄉侯領益州刺史
褘雅性謙素家不積財子惟布衣蔬食出入不從車騎
無異凡人十六年元日大㑹賔客魏降人郭循刺褘而
逃褘死子承嗣侯爲黄門侍郎次子恭尚公主
許靖字文休平輿人劉璋招爲廣漢太守初南陽宋忠
與蜀郡太守王商書曰文休倜儻瑰瑋有當世之具足
下當奉爲指南商卒竟守廣漢昭烈不喜其爲人定蜀
後益無意于靖孔明諫曰靖人望不可失也借其名以
竦動宇内于是稍尊之尋拜司徒靖年已踰七十愛樂
人物誘納後進清談不倦丞相亮亦爲致拜章武二年
卒于成都
孟光字孝裕河南洛陽人先主定益州拜爲議郎後主
踐阼爲大司農延熈九年秋大赦光於衆中責大將軍
費褘曰夫赦者偏枯之物非明世所宜有也衰弊窮極
必不得已然後乃可權而行之耳今主上仁賢百僚稱
職有何旦夕之危倒懸之急而數施非常之恩以惠姦
宄之惡乎又鷹隼始擊而更原宥有罪上犯天時下違
人理老夫耄朽不達治體竊謂斯法難以經久豈具瞻
之高美所望於明德哉褘但遜謝踧踖光之指摘痛癢
多如是類年九十餘卒
鄧芝字伯苗義陽新野人先主定益州芝爲郫邸閣督
先主出至郫與語大竒之擢爲郫令遷廣漢太守所在
清嚴有治績入爲尚書先主薨於永安先是呉王孫權
請和先主累相報答諸葛亮深慮權聞先主殂隕恐有
異計芝見亮曰今主上幼弱初在位宜遣大使重申呉
好亮即遣芝修好於權權果狐疑不時見芝芝乃自表
請見權曰臣今來亦欲爲呉非但爲蜀也權乃見之語
芝曰孤誠願與蜀和親然恐蜀主幼弱國小勢偪爲魏
所乘不自保全以此猶豫耳芝對曰呉蜀二國四州之地
大王命世之英諸葛亮亦一時之傑也蜀有重險之固
呉有三江之阻合此二長共爲唇齒進可并兼天下退
可鼎足而立此理之自然也大王今若委質於魏魏必
上望大王之入朝下求太子之内侍若不從命則奉辭
伐叛蜀必順流見可而進如此江南之地非復大王之
有也權黙然良久曰君言是也遂自絶魏與蜀連和及
亮北住漢中以芝爲中監軍揚武將軍亮卒遷前軍師
前將軍領兖州刺史封陽武亭侯延熈九年就遷爲車
騎將軍十四年卒芝爲大將軍二十餘年賞罰明斷善
䘏卒伍身之衣食資仰於官不茍素儉然終不治私産
妻子不免飢寒死之日家無餘財
宗預字德豔南陽安衆人建興初丞相亮以爲主簿遷
參軍右中郎將及亮卒呉慮魏或承衰取蜀増巴丘守
兵萬人蜀聞之亦益永安之守預將命使呉孫權問預
曰東之與西譬猶一家而聞西更増白帝之守何也預
對曰臣以爲東益巴丘之戍西増白帝之守皆事勢宜
然俱不足以相問權嘉其抗直遷爲侍中徙尚書延熈
十年爲屯騎校尉後拜征西將軍
王連字文儀南陽人劉璋入蜀爲梓潼令先主起事葭
萌進軍來南連閉城不降先主義之不彊偪也及成都
既平以連爲什邡令轉任廣都所居有績司鹽校尉較
鹽鐵之利利入甚多有禆國用遷蜀郡太守興業將軍
領鹽府如故建興元年拜屯騎校尉領丞相長史封平
陽亭侯時南方諸郡不賔諸葛亮將自征之連諫以爲
此不毛之地疫癘之鄉不宜以一國之望冒險而行亮
慮諸將才不及己意欲必徃而連言輒懇至故停留者
久之㑹連卒子山嗣官至江陽太守
陳震字孝起南陽人先主入蜀震爲蜀郡北部都尉因
易郡名爲汶山太守轉在犍爲建興三年入拜尚書遷
尚書令奉命使呉七年孫權稱尊號以震爲衞尉賀權
踐阼諸葛亮與兄瑾書曰孝起忠純之性老而益篤及
其贊述東西歡樂和合有可貴者
　　　晉
王濬字士治𢎞農人羊祜薦爲巴郡太守郡邊呉境兵
士苦役生男多不養濬乃嚴其科條寛其徭役産育者
皆與休復所全活數千人轉廣漢太守垂惠布政百姓
賴之擢益州刺史濬懷輯殊俗待以恩信蠻夷徼外多
來歸附徵拜右衞將軍除大司農車騎將軍羊祜雅知
濬有才畧多竒算乃密表留濬於是重拜益州刺史武
帝謀伐呉詔濬修舟艦太康元年濬發自成都先是濬
守巴郡禁民棄孩所全育者不下千餘皆已壯大堪徭
役供軍旅其父母誡之曰王府君生爾爾必勉之無愛
死也衆共踴躍遂平呉
周撫字道和廬江潯陽人父訪爲益州刺史撫彊毅有
父風永和初桓温征蜀以撫督漢中巴西梓潼隂平四
郡軍事鎭彭模温平蜀歸以撫掃清餘寇久之隗文鄧
定求范長生子賁立爲帝復亂巴蜀有衆萬餘撫與龍
驤將軍朱壽破斬之以功進爵建城縣公督䕶蕭敬作
亂據涪城撫又破斬之傳首京師進鎭西將軍興寧三
年卒
劉秀之益州刺史爲政整肅逺近悦焉先是刺州者多
營聚蓄多者數萬金所攜賔僚並都下貧子出爲郡縣
皆以茍得自資秀之獨持清儉折留俸祿二百八十萬
付梁州鎭此外蕭然
毛璩字叔連以功爲益州刺史及桓𤣥簒位遣使加璩
左將軍璩執𤣥使囚之傳檄列𤣥罪狀遣栁約之羅述
甄季之擊破𤣥將栢􁌜等仍率衆次於白帝㑹𤣥敗謀
走梁州璩姪修之時爲𤣥校尉誘使入蜀既而殺𤣥於
舟中帝反正進璩都督梁益秦凉寧五州軍事以其弟
瑾爲征虜將軍蜀郡太守瑗爲輔國將軍寧州刺史乃
率之東擊桓振而蜀人不樂東行於是參軍譙縱因人
情思歸遂反於五城水口還兵襲涪而害毛瑾凡毛氏
之子姪在蜀者皆死後太尉劉裕遣將軍朱齡石伐譙
縱誅之乃下詔曰故益州刺史璩西夷校尉瑾蜀郡太
守瑗勤王忠烈事乖慮外葬送日近益懷惻愴可皆授
先所賜官即以爲贈論討桓𤣥功封璩歸鄉公邑千五
百户又以毛修之斬桓𤣥封夷道縣侯璩祖寳父穆之
并璩三世擁旄將帥之家與潯陽周氏同盛而一旦夷
於譙縱舉宗百口同死國難時人咸痛惜焉
　　　六朝
沓龍超晉壽人永平中梁將樊文熾來寇益州刺史傅
和孤城固守龍超時爲裨將每出戰輒破之攻圍既久
糧矢且盡刺史遣龍超夜出請援漢中爲文熾所得許
以封爵使告城中以無援宜降乃置龍超於攻樓上龍
超乃告城中曰援軍數萬至矣文熾大怒以火炙殺之
至死辭氣不撓
裴文舉北魏齊公憲初開幕府以文舉爲司錄及憲出
鎭劒南復以文舉爲總管府中郎武成二年就加便持
節車騎大將軍儀同三司蜀土沃饒商販百倍或有勸
文舉以利者文舉答之曰利之爲貴莫若安身身安則
道隆非貨之謂是以不爲非惡財也憲矜其貧窶毎欲
資給之文舉恒自謙遜辭多受少
傅䜿眼清河人以軍功累遷益州刺史高肇伐蜀假䜿
眼征虜將軍持節領步兵三萬先討巴北所至尅捷䜿
眼性既清素不營産業衣食之外俸祿粟帛皆以饗賜
夷酋振恤士卒撫蜀人以恩信爲本宣武甚嘉之明帝
初屢請解州乃以元法僧徃代益州人追隨戀泣者數
百里法僧既至大失人和梁遣其衡州刺史張齊進圍
州城朝廷以西南爲憂乃驛徵䜿眼仍爲益州刺史加
散騎常侍西征都督給銅印千餘須有假職者聽六品
已下拔之䜿眼既出梁州梁軍所在拒塞䜿眼三日中
轉戰二百餘里甲不出身頻致九捷蜀人聞䜿眼復爲
刺史人人喜悦迎於路者日有百數䜿眼至州分遣諸
將水陸討之大破其軍齊被重創奔退小劒大劒益州
平靈太后璽書慰勞賜驊騮一匹寳劒一口
尉遲迥字薄居羅代人也從周太祖復𢎞農破沙苑皆
有功侯景既敗梁元帝稱號江陵内難方殷與周通好
其弟武陵王在蜀稱帝率衆東下元帝請救于周周太
祖令迥督開府元珍等六將軍伐蜀以魏廢帝二年春
自散闗出白馬起晉壽開平林舊道前軍臨劒閣安州
刺史樂廣先降梁州刺史楊乾運以兵迎入潼川六月
迥于潼川大饗將士引之而西益州刺史蕭撝嬰城自
守進軍圍之初紀至巴郡聞迥入蜀遣其將譙淹囘師
爲撝外援迥分驍騎命元珍等迎破之淹降撝前後出
戰皆敗乃與紀子宜都王肅及文武官屬詣軍門請見
迥以禮接之其吏人等各令復業唯收僮隷儲積以賞
將士號令明肅軍無私焉詔以爲大都督督益潼等十
六州軍事益州刺史迥乃明賞罰布恩威綏輯新邦經
畧未附夷夏懷而歸之迥性至孝身雖在外所得四時
甘脆必先薦奉然後乃嘗太祖知其至性徵迥入朝以
慰母意蜀人思之立碑頌德進封蜀公食邑萬户
辛昻字進君狄道人尉遲迥伐蜀昻占募從軍蜀平尉
遲迥表昻行成都令昻到縣便與諸生祭文翁學堂因
共歡宴謂諸生曰子孝臣忠師嚴友信立身之要如斯
而已若不事斯語何以成名各宜自勉克成令譽昻言
切理至諸生等並深感悟歸而告父老曰辛君教戒如
此不可違之於是井邑肅然咸從其化遷梓潼郡守入
爲司𨽻上士時益州殷阜軍國所資經塗艱險毎苦刼
盜詔昻使於益梁軍民之務皆委決焉昻撫導荒梗頗
得寧靜使還屬巴州郡人萬榮反叛圍郡城昻於是遂
募通開二州得三千人倍道兼行出其不意又令其衆
皆作中國歌直趣賊壘謂有大軍赴救望風瓦解朝廷
嘉其權以濟事詔梁州總管杞國公亮即於軍中賞昻
奴婢二十口繒綵四百疋又以昻威信布于宕渠遂表
爲渠州刺史轉通州推誠布信甚得夷獠歡心秩滿還
京首領皆隨昻詣闕朝覲
齊焬王憲字毘賀突性通敏有度量初封涪城縣公武
平初除益州總管憲時年十六善於撫綏留心政術辭
訟輻凑聽受不疲蜀人悦之
元巖字君山河南洛陽人蜀王秀鎭益州巖到官法令
明肅吏民稱焉蜀王性好奢侈嘗欲取獠口以爲閹人
又欲生剖死囚取膽爲藥巖皆不奉教排閣切諫王輒
謝而止憚巖爲人毎循法度蜀中獄訟巖所裁斷莫不
悦服其有得罪者相謂曰平昌公與吾罪吾何怨焉上
甚嘉之賞賜優洽十三年卒于官益州父老莫不隕涕
衞𤣥益州總管長史仁壽初山獠作亂出爲資州刺史
以鎭撫之𤣥單騎造其營謂羣獠曰我刺史銜天子詔
安養汝等勿驚懼也諸賊莫敢動于是説以利害渠帥
感悦解兵而去前後歸附者十餘萬口焬帝徵爲衞尉
卿羣獠攀戀數百里揮涕而别
　　　唐
皇甫無逸字仁儉安定人隋舊臣也時益部新開刑政
未洽長吏横恣贓汚狼籍特遣無逸持節巡撫無逸宣
揚朝化法令嚴肅蜀中賴之既返命高祖勞之曰公立
身行已朕之所悉比多譛訴者但爲正直致邪佞所憎
耳尋拜民部尚書累轉益州大都督府長史閉門自守
不通賔客左右不得出門凡所貨物皆徃他州按部樵
採不犯於人嘗夜宿人家遇燈炷盡主人將續之無逸
抽佩刀斷衣帶以爲炷其亷介如此然過於審愼所上
表奏懼有誤失必讀之數十遍仍於官屬再三披省使
者就路又追而更審毎遣一使輒連日不得上道議者
以此少之母在長安疾篤太宗驛召無逸無逸性至孝
承問惶懼不能飲食因道病而卒贈禮部尚書謚曰良
高儉字士亷渤海蓚人以侍中出爲益州大都督府長
史蜀自夷獠亂後土俗薄惡畏鬼而惡疾父母病有危
殆者多不親扶侍杖頭挂食遥以哺之士亷隨方訓誘
風俗頓改秦守李冰導引汶江浸灌田疇士亷乃於故
渠外别更疏決大獲其利又因暇日汲引辭人以爲文
㑹兼命儒生講論經史勉厲後進蜀中學校粲然復興
隱士朱桃椎者澹泊爲事不就徵聘士亷下車以禮致
之及至降階與語桃椎不答直視而去士亷毎令存問
蜀中以爲美談子履行顯慶元年爲益州大都督府長
史亦有善政爲人吏所稱
陳易從高宗時彭州長史大興水利溉九隴唐昌田民
有去後之思爲立祠祀之
張柬之字孟將襄州襄陽人也進士擢第累補青城丞
永昌初賢良對䇿第一擢拜監察御史聖厯初累遷鳯
閣舍人神功初出爲合州刺史尋轉蜀州刺史州舊例
歲差兵募五百人徃姚州鎭守路越山險死者甚多柬
之極疏諫止爲民請命則天后不納後以誅張易之功
封漢陽王
蘇頲京兆武功人開元八年知益州大都督府長史事
前司馬皇甫恂破庫物織新様錦以進頲一切罷之或
謂頲曰公今在逺豈得忤聖意頲曰明主不以私愛奪
至公豈爲逺近間易忠臣節也竟奏罷之嶲州蠻酋苴
院私與吐蕃連謀將爲内寇頲獲其間諜將士咸請出
兵討之頲不從乃作書并間諜以送苴院苴院慙悔竟
不敢入寇
姚璹字令璋神龍初授益州大都督府長史蜀中官吏
多貪暴璹屢有發摘姦無所容則天賜璽書勞之又嘗
謂侍臣曰凡爲官長能清自身者甚易清得寮吏者甚
難至於姚璹可謂兼之矣
畢構河南偃師人少舉進士累官益州大都督府長史
兼充劒南道按察使所歴州府咸著聲績在蜀中尤號
清嚴睿宗聞而善之璽書勞曰卿孤潔獨行有古人之
風自臨蜀川弊化頓易覽卿前後執奏何異破柱求姦
諸使之中在卿爲最並能盡節似卿如此百郡何憂乎
不理萬人何慮乎不安卿當益堅勿爲後顧朕喜卿直
道今賜袍帶并衣一副尋拜户部尚書轉吏部尚書遙
領益州大都督府長史
李璬明皇第十三子封潁王讀書有文詞禄山反除蜀
郡大都督劒南節度大使楊國忠爲副未之藩而明皇
出幸令御史大夫魏方進充置頓使先至蜀託以潁王
之國故儲供皆辦駕至馬嵬又令璬先赴郡以蜀郡長
史崔圓副之璬性節儉渡綿江登舟見以綵縁席爲藉
者顧曰此寢具也奈何踐之急命撤去視事踰月人便
其寛圓以璬不加禮於己啣之奏罷還京
嚴武字季鷹華隂人以巴州刺史遷東川節度使上皇
合劒南爲一道擢武成都尹劒南節度使還拜京兆尹
遷黄門侍郎復節度劒南破吐蕃七萬衆于當狗城遂
取鹽川城加檢校吏部尚書封鄭國公永泰元年夏卒
于官時年四十
房琯河南人𤣥宗幸蜀琯時爲憲部侍郎獨馳劒路至
普安郡謁見𤣥宗與語甚悦即日拜吏部尚書同中書
門下平章事從幸成都加銀青光祿大夫上元元年改
漢州刺史廣德元年卒于閬州僧舍
韋倫監察御史劒南節度行軍司馬時𤣥宗幸蜀内官
禁軍所在侵暴號爲難治倫獨清儉率身以化之蜀川
咸賴其理
高適字達夫渤海蓚人少濩落家貧客梁宋間年逾五
十始留意詩什哥舒翰知之盛稱于𤣥宗拜左拾遺轉
監察御史從翰守潼闗翰敗奔及行在於河池從至成
都制以爲諫議大夫賜緋魚袋適負氣敢言權倖短之
肅宗左授太子詹事未幾蜀中亂出適爲蜀州刺史遷
彭州劒南自𤣥宗還京後於綿益各置一節度百姓疲
敝適因出西山三城戍上言當省東川撤戍併力從事
以紓成都彭漢蜀四州之困百姓賴之㑹梓州屯將叚
子璋反適率州兵從崔光逺討平之而西川牙將花驚
定大掠東川天子聞之罷光逺以適代爲成都尹充劒
南節度觀察使廣德元年吐蕃取隴右適率兵出南鄙
欲牽制其力遂失松維二州代宗乃勑嚴武兼代之未
出蜀而卒
杜甫字子美本籍襄陽曽祖爲鞏令家焉遂爲鞏人天
寳之亂甫奔行在謁肅宗拜右拾遺及房琯罷相甫疏
爭之忤㫖出爲華州參軍上元二年嚴武鎭成都甫徃
依之奏爲節度參謀檢校尚書工部員外郎賜緋魚袋
武與甫世舊待遇甚隆而甫性簡傲嘗醉登武牀瞪視
武曰嚴挺之乃有此兒武雖急暴不以爲忤甫于成都
浣花里種竹植樹結廬枕江縱酒嘯咏雖田夫野老亦
與狎蕩至嚴武過之或有時不冠永泰元年乃遊東蜀
依高適既至而適卒是夏武亦卒郭英又代之㑹崔旰
殺英又楊子琳攻西川蜀中大亂甫挈家住䕫峽二年
後入楚而卒
崔寧一名旰貝州安平人嚴武奏爲漢州刺史吐蕃引
雜羌寇西山破柘靜等州有詔收復於是武遣寧出既
薄賊城皆壘石不得攻惟東南不合者丈餘諜知之乃
爲地道以入再宿而拔賊走隨追之拔城堡數十拓地
數百里虜衆驚相謂曰神兵也絶迹不敢復犯師還武
大悦裝七寳舉迎入成都以寵之永泰元年武卒行軍
司馬杜濟等表請郭英义爲節度使而寧與其軍又欲
丐大將王崇俊奏方至而朝廷既用郭英义矣英义恨
之始署事即誣殺王崇俊又遣使召寧寧恐託拒吐蕃
不敢還英义乃自將討寧値大雨馬多凍死士心皆離
遂敗而歸寧又聞英义損裁將卒廩賜及毁𤣥宗冶金
像乃令軍中曰英义輒居先帝舊宫是反也乃進薄成
都英义敗走爲下所殺劒南大擾楊子琳起于濬州與
栢貞節連和討寧明年詔宰相杜鴻漸徃平其亂鴻漸
入成都乃表栢貞節爲卭州刺史楊子琳爲濬州刺史
以和解之又數薦寧節度西川大厯三年來朝留其弟
寛守成都楊子琳率兵自瀘州乘間突入成都其麾下
精騎數千襲據城府寛不能禦而逃寧妾任氏素驍果
即出家財數十萬募勇士得千人設部隊自將以出子
琳駭懼糧餉又盡會大雨城中水數尺乃引舟至庭亟
乘而去至黄草峽守捉使王守􁦆伏兵擒之皆奉任氏
之檄也朝廷命寧還鎭號任氏爲浣花夫人累加寧尚
書左僕射
栁公綽字起之京兆華原人貞元初爲開州刺史入爲
副御史武元渝鎭蜀與裴度俱爲元渝判官尤相善先
度入爲吏部郎中度以詩餞别有兩人同日事征西今
日君先捧紫泥之句蜀丞相武侯祠碑中立撰文公綽
書也
張延賞蒲州猗氏人建中初爲檢校兵部尚書成都尹
劒南西川節度觀察使先是兵革屢擾蜀土殘弊延賞
薄賦約事動遵法度遂至富庶建中末駕在山南延賞
奉供億頗竭忠力
韋臯字城武京兆萬年人延賞之壻也婦在延賞所韋
郎曽至蜀婦翁薄之臯拂衣去不數年代延賞先是南詔
蠻與吐蕃合每入寇則南詔爲鄉導臯通雲南和六詔
專攻吐蕃故出必有功凡破吐蕃四十八萬擒節度都
督城主籠官千五百斬首五萬餘級獲牛羊二十五萬
收器械六百二十萬其功烈爲西南大帥之最德宗美
其功進檢校司徒兼中書令南康郡王自製紀功碑褒
賜之年六十一贈太師諡忠武臯治蜀凡二十一年善
拊士卒始斂民頗厚而民免吐蕃南詔之殘樂于輸將
及府庫充足又爲除租三嵗一復臯卒民德之見其遺
像必拜祀之
崔從清河武城人西川節度韋臯開西南夷置兩路運
糧使奏從掌西山運務從權知卭州事及臯薨副使劉
闢阻命欲并東川以謀告從從書諭闢闢怒出兵攻之
從嬰城拒守高崇文平蜀從事坐累多伏法惟從拒闢
免子愼由太和十三年任川東節度使
陸元方蘇州呉縣人爲益州大都督府長史仍爲劒南
道按察使在官務以寛仁爲政司馬韋抱貞言曰望明
公稍行杖罰以立威名不然下人怠惰無所懼也元方
曰爲政者理則可矣何必嚴刑樹威損人益己恐非仁
恕之道竟不從
李晟字良器隴右臨洮人德宗即位吐蕃寇劒南時節
度使崔寧朝京師三川震恐乃詔晟將神䇿兵救之授
太子賔客晟乃踰漏天拔飛越廓清肅寧三城絶大渡
河獲首虜千餘級虜乃引退因留成都數月而還
高崇文其先渤海人徙幽州永貞初劉闢阻兵乃詔崇
文檢校工部尚書左神䇿行營節度使討之始崇文在
長武城練兵五千常若寇至至是夘漏受命辰巳出師
器良械修無一不具乃西自閬中出郤劒門兵解梓潼
之圍賊將邢泚退守梓州詔拜崇文東川節度使初闢
陷東川執節度使李康不殺至是歸康丐雪已罪崇文
數康失守罪斬之是日破賊於鹿頭山凡八戰皆捷賊
心始摇其將李文悦以兵三千自歸仇良輔舉鹿頭二
萬衆執闢子方叔壻蘇彊降遂趨成都餘兵皆面縳送
欵闢走追擒之檻送京師崇文之入成都也師屯大逵市
井不移民皆按堵珍寳如山無秋毫之犯止戮其大將
邢泚餘無所問衣冠脇汙者詣牙門請命崇文爲條上
皆得全活下令軍府一依南康故事其舊將佐皆禮而
薦之獨謂段文昌曰君才器必爲將相非崇文所敢薦
也闢有二妾皆殊色監軍請獻於朝崇文曰天子命我
討平凶逆以撫百姓爲先遽獻婦人以求媚于上崇文
義不爲此乃以配將吏之無妻者詔進檢校司空四川
節度使南平郡王東川皆領焉治蜀期年謂監軍曰西
川乃宰相迴翔之地崇文何敢自安乃上表請改鎭願
得闗塞一隅之地扞禦羌戎或以效死于邊陲則臣之
職分也朝廷重違其意乃加中書門下平章事邠寧節
度使詔刻石紀功于鹿頭山子承簡亦累官邠寧節度
使孫駢亦西川節度使時南詔屢寇城門晝閉駢入境
謂諸將成都生靈百萬久閉必生瘴病即下令馳徃開
城或曰賊如豕突何以禦之駢曰賊聞我至必不敢來
久之乃改淮南節度使
武元衡字伯蒼河南緱氏人先是高崇文平蜀因授以
節度使崇文理軍有法而不知州縣之政上難其代者
乃以元衡代崇文拜檢校吏部尚書兼門下侍郎平章
事充劒南西川節度使將行上御安福門以臨慰之高
崇文既發成都盡載其軍資金帛帟幕伎樂工巧以行
元衡至則庶事節約務以便人比三年公私稍濟撫蠻
夷約束明具不輒生事重愼端謹雖淡於接物而開府
極一時之選八年徵還
李德裕字文饒趙郡人太和中節度西川西川自杜元
穎去後郭釗知軍府病不能事事民失職無聊生德裕
至則除殘奮怯皆有條次成都既南失姚協西亡松維
由清溪下沐川而左皆爲蠻有始韋臯招徠南詔復雋
州傾内資結蠻好示以戰陣之法德裕以臯啓戎資盜
其䇿非是養成癰疽苐未决耳至元穎時遇隙而發故
長驅深入蹂躪千里蕩無孑遺今瘢夷方新非痛矯革
不能雪一方恥乃建籌邊樓按南道山川險易與蠻出
入者圖之左西道與吐蕃接者圖之右其部落衆寡饋
餉逺邇曲折咸具乃招習邊事者與之指畫商訂凡敵
之情僞盡知又料擇伏障舊獠與州兵之任戰者廢遣
獰髦十三四士無敢怨又請甲人于安定弓人于河中弩
人于浙西由是蜀之器械犀鋭率二百取一人使習戰
貸勿事緩則農急則戰謂之䧺邊子弟其精兵曰南燕
保義保惠兩河慕義左右連弩騎士曰飛星鷙擊竒鋒
流雷霆聲突騎總十一軍築仗義城以制大渡青溪闗之
阻作禦侮城以控榮經犄角之勢作柔逺城以扼西山
吐蕃復卭崍闗徙雋州治臺登以奪蠻險舊制歲抄運
内果以瞻黎雋而起嘉眉道陽山江達大渡河以分餉
諸戍常以盛夏至戍所地苦瘴毒輦夫多死德裕變之
名曰轉漕謂轉卭雅之粟以十月爲漕始先夏而至以
佐陽山之運瘴毒多發於炎月而饋者避炎月不涉逺
民從此安矣蜀民貧者多鬻女爲人婢妾德裕爲著科
約凡十三而上執三年勞下者五歲及期則歸父母又
毁屬下浮屠私廬以其地還農蜀先主祠旁有猱村其
民剔髮若浮屠畜妻子自如德裕下令禁之妖物逺徙
於是蜀風大變二蠻皆懼南詔許還所俘掠四千人吐
蕃維州將悉怛謀以城降維距成都四百里因山爲固
東北由率叢嶺而下二百里地無險走長川不三千里
直吐蕃之牙異時戍之以制吐蕃者也德裕既得此城
即發兵以守且陳出師之利牛僧孺居中阻其功命返
悉怛謀于敵以信所盟德裕終身以爲恨㑹監軍使王
踐言入朝盛言悉怛謀死拒逺人向化之意帝亦悔之
後德裕相武宗追言此事請贈悉怛謀官爵從之
段文昌字墨卿西河人韋臯在蜀表授校書郎長慶六
年詔授西川節度使同中書門下平章事文昌素洽蜀
人之情至是以寛政爲治嚴靜有斷蠻夷畏服太和四
年移鎭荆南六年復爲劒南西川節度九年三月賜春
衣中使至受宣畢無疾而卒贈太尉
郭釗華州鄭縣人子儀孫曖子也偉姿儀身長七尺方
口豐下沈黙寡言歴踐藩鎭以汾陽胄𦙍材能選用不
獨憑椒房之勢敬宗即位徵爲兵部尚書左僕射明年
出爲梓州刺史劍南東川節度使文宗即位加司空太
和三年冬南蠻陷雋州遂寇西川杜元穎失於控禦蠻
軍陷成都府外城朝廷未暇除帥乃以釗兼領西川節
度時外援未至川軍寡弱不可令戰釗致書於蠻首領
荖巓責以侵寇之意荖巓曰杜元穎不守疆場屢侵吾
地以是修報也與釗修好而退朝廷嘉之授成都尹劒
南西川節度使與南詔立約疆陲不擾以疾求代在道
卒
盧躭咸通中擢西川節度使時南詔入寇躭與瀘州刺
史楊慶復盡力守禦募驍勇厚給糧餉以諭之曰汝輩
皆軍中材勇年少平居無由自進今蠻寇憑陵乃汝輩
取富貴之秋也可自已乎因試其能得精兵三千號曰
突將蠻以梯衝四攻成都躭命突將以鉤環挽之不得
近因投火沃油以焚之蠻遂夜遁
　　　宋
曹彬字國華靈壽人太祖伐蜀彬爲都監攻下郡縣諸
將咸欲屠城彬獨申令戢下所至悦服蜀平王全斌等
晝夜宴飲不恤軍士部下漁奪無已彬屢請旋師不聽
俄而全師雄等繼起彬復破之卒平蜀亂時諸將多取
子女玉帛彬橐中唯圖書衣衾而已
安守忠字信臣晉陽人宋初爲左衞將軍歴漢州刺史
時寇難甫平使車旁午公帑不足守忠出私錢以給用
太祖每遣使必戒之曰安守忠在蜀律己以正汝行見
之當效其爲人也
馬亮字叔明合肥人第進士爲西川轉運副使賊平主
將邀功誅殺不已亮全活千餘人城中米斗千錢亮出
廩米裁其價人賴以濟召問蜀事㑹械送詿誤者九十
人至闕下執政欲盡誅帝以亮言宥之
辛仲甫字之翰汾州人太祖問羣臣文武兼資者爲誰
趙普以仲甫對授益州兵馬都監太宗時以刑部郎中
知成都府政尚寛簡蜀人安之
沈倫字順儀太康人王師伐蜀用爲隨軍水陸轉運使
先是王全斌崔彦進入成都競取玉帛子女倫獨居佛
寺飯蔬食東歸篋中圖書數卷與曹武惠相同
馬知節字子元太宗時年十八監彭州兵衆憚之如老
將知梓州李順之叛詔與劉繼恩同討賊繼恩惡知節
不附己遣守彭州付以羸兵三百彭之舊卒悉召還成
都賊衆十萬攻城知節力戰自晨抵晡士多死慨然嘆
曰死賊手非壯夫也即横槊潰圍出遲明援兵至復鼓
譟入賊遂潰去帝嘆曰賊衆我寡知節不易當也授益
州鈐轄加益漢九州都巡檢使
吕餘慶安次人蜀平太祖命知成都府時軍士恃功多
驕盜賊四起大將王全斌等不能戢下餘慶以宰相治
蜀威惠並行一日街吏馳報有軍校被酒持刃奪賈人
物餘慶命捕至立斬之以狥軍中震懼民用安堵
劉紹榮四川都巡檢使初兵馬鈐轄符昭壽驕恣殺虐
軍卒趙延順謀作亂殺昭壽紹榮格鬬衆寡不敵叛卒
無主欲奉紹榮紹榮曰我本燕人自㧞歸朝豈與爾同
逆邪汝亟殺我我不負朝廷遂自經而死
石普西川行營先鋒討叛賊李順遷西川都提舉順餘
黨復叛僣稱卭南王民疑不安多附賊者普馳入對陳
蜀亂由賦斂煩苛農夫失業宜少蠲減之使自爲生賊
不兵而自平矣帝許之普即日還揭榜告諭民皆悦服
盜賊止息
文彦博字寛夫汾州人慶厯中知益州政有威嚴而克
果斷會歲飢米價騰踊乃諭富室得米二萬斛以活飢
民累官同平章事封潞國公
張詠字復之鄄城人知益州時李順搆亂王繼恩上官
正總兵攻討城中屯兵三萬人而無半月之食詠訪知
鹽價素高而廩有餘積乃下其估聽民以米易鹽民爭
趨之未踰月得米數十萬斛復檄繼恩分兵隣州不數
日減城中兵半詠計軍食有二歲之備遂奏罷闗中糧
餉及正頓師不進詠以言激之勉其親行仍盛爲供帳
舉爵屬軍校曰爾曹䝉國厚恩此行當平蕩醜類若老
師曠日即此地還爲爾死所矣正乃決行深入大致克
捷寇略之際民多脇從詠移文諭以朝廷恩信使各歸
田里且曰前日李順脅民爲賊今日吾化賊爲民不亦
可乎大修荒政歲糴米六萬石以廣儲蓄蜀人賴之民
間訛言有白頭翁午後食人兒女一郡囂然詠戮造訛
者一郡帖息初蜀士不樂仕宦詠敦勉郡之賢者張及
李畋張逵就舉三人悉登科士由是知勸丁外艱起復
久之復命知益州㑹遣謝濤巡撫西蜀上因令傳諭詠
曰得卿在蜀朕無西顧之憂矣歸朝卒于陳
雷有終字道成以䕃補漢州司户參軍從擊李順功就
拜右諫議大夫知益州俄兼同招安使賊平歴知并州
遷給事中咸平三年益州神衞戍卒竊發害兵馬鈐轄
符昭壽擁都虞候王均爲亂遂拜有終濬州觀察使知
益州與供奉官楊懷忠等滅之加保信軍節度使
張方平字安道南京人以侍講學士知益州或有扇言
儂智高奔入南詔將率南詔寇蜀攝郡者恇擾亟調兵
築城日夜不得息民大驚亂朝廷聞之發陜西步騎兵
仗絡繹徃戍蜀詔趣方平行許以便宜從事方平曰此
必妄也道遇戍卒皆遣歸他役盡罷適上元張燈城門
三夕不閉得卭部譯人始造此語者梟首境上蜀人遂
安方西鄙用兵兩蜀多所調發方平奏免横征四十萬
減鑄錢十餘萬緡聞眉山蘇洵之賢請相見待以上客
見其二子軾轍深器異之爲治裝游京師作書與歐陽
修後蘇氏父子以文章擅天下皆方平之力也
薛田字希稷河東人益州路轉運使民間以鐵錢重私
爲劵以便交易謂之交子而富家專之數致爭訟田請
置交子務以𣙜其出入未報及寇瑊守益州卒奏用其
議蜀人便之
楊日嚴字垂訓河南人知益州奏罷擾民之賦爲蜀人
信愛遷勾當三班院知通進銀臺司聞後守者其政不
便蜀人因進對猶從容言逺方所宜撫安無容變法以
生事上嘉納之
任中正字慶之濟隂人知梓州擢樞密直學士代張詠
知益州凡五載遵詠條教蜀人便之
趙抃字閲道衢州西安人初爲梓州路轉運使改益州
蜀地逺民弱吏肆爲不法州郡公相饋餉抃以身率之
治風爲變窮城小邑民或生而未識使者抃行部無不
至父老喜相慰奸吏竦服召爲右司諫數年加龍圖閣
大學士知成都抃向治蜀時有聚爲妖祀者繩以峻法
及是復有此獄皆謂不免抃察其無他曰是特酒食過
耳刑首惡而釋餘人足矣蜀民大悦㑹榮諲除轉運使
英宗諭諲曰趙抃爲成都中和之政也爾徃資之治蜀
數年神宗立召知諫院故事近臣還自成都者必大用
不爲諫官大臣以爲疑帝曰吾賴其言耳茍欲用之無
傷也及謝帝曰聞卿匹馬入蜀以一琴一鶴自隨爲政
簡易亦稱是乎未幾擢參知政事㑹成都以戍卒爲憂
遂以大學士復知成都召見勞之曰前此未有自政府
徃者卿能爲朕一行乎對曰陛下有言即法也奚例之
問因乞以便宜從事既至治益尚寛有卒長立堂下呼
諭之曰吾與汝年相若吾以一身入蜀爲天子撫一方汝
亦宜清謹畏戢以率衆比戍還得餘貲持歸爲室家計
可也人喜轉相告語不敢爲惡蜀郡宴然劒州民私作
僧度牒或以謀逆來告抃不畀獄吏以意決之悉從輕
比謗者謂其過縱朝廷取獄具閲之皆與法合茂州夷
剽境懼討乞降乃縳奴將殺之取血以受盟抃使易以
牲皆懽呼聽命凡政用寛率此類也後以大子少保致
仕元豐七年卒諡清獻贈太子少師
田况字元均信都人慶厯中知益州治尚和易去苛細
奬進儒素禁戢姦暴以德化人人不忍欺
吕公弼字寳臣壽州人仁宗時知成都府治尚寛大人
疑少威斷營卒犯法當杖扞不受曰寧以劒死公弼曰
杖者國法劒汝自請杖而後斬之於是軍府肅然
韓億字宗魏雍丘人仁宗時知益州爲政簡而嚴故事
發粟六萬石賑貸貧民㑹歲大旱億倍數出粟先期與
民民免饑饉又疏九井江口溉民田萬頃禮士勸學儒
風丕振蜀人祠之
程顥字伯淳河南人仁宗錄舊臣後以爲黄陂尉歴知
漢州政先教化不事煩苛至今祠之
張燾字子公德興人高宗時以寳文閣學士知成都兼
本路安撫許以便宜燾至成都戢貪吏薄租賦撫蕃夷
歲旱先時發粟民得不饑暇則修學校與諸生講論有
詔令宣撫司納契丹降人燾爲宣撫胡世將言蜀地狹
前朝常勝軍可以爲戒世將奏寢其事燾乞祠以李璆
代之
胡世將字承公晉陵人以樞密直學士出爲四川安撫
制置使兼知成都府宣撫呉玠以軍無糧奏請踵至世
將既被命入境約玠㑹議蜀之饟運遡嘉陵江千餘里
半年始達於是奏用轉搬摺運之法軍儲稍充公私便
之
汪應辰字聖錫玉山人孝宗時以敷文閣直學士四川
制置使知成都府既至免利路民餉運徙沿邊戍兵就
糧内郡縱保勝義士復業存左藏所解白契二百萬以
備不虞悉奉行之有謂蜀中綱木驛程由梁洋金房山
路峻險宜浮江而下詔呉璘措置執政大將皆主其説
應辰與䕫帥王十朋力言其不便遂得中止二税勘合
毎貫取二十錢乾道詔㫖嘗減三之一有欲増之者應
辰與兩漕臣列奏言勘合不以釵計而以貫石匹兩計
是陽爲減而隂欲増之也以成都一路計之歲入三十
萬今以所増爲六十萬計以四路不知幾倍雖非興利
者所便而民受其賜多矣㑹總所委官覈四川匿契税
應辰奏其不便者四曰防農廢業曰縱吏擾民曰違法
害教曰長奸起訟比户部已令人自首收併已不少其
未盡者有見行法令不宜爲此煩擾上罷止之蜀大旱
詔問捄荒之䇿應辰奏利閬綿梓軍馬糧料隨民力均
敷官雖支糴民不得半價若選官就歲熟處糴之可以
寛民力第無錢束手乞給度牒上曰汪應辰治蜀甚有
聲且留意民事如此給度牒四百永爲糴本賑濟遂移
書諸路漕臣急圖捄荒且以綿劒和糴告之而全蜀䝉
惠矣
李璆字西美汴人以徽猷閣直學士四川安撫制置使
璆至成都首命築城城畢大水民賴以安三江堰下灌
眉州田百萬頃歲久荒廢璆率郡刺史合力修復至今
享有成利眉人感之祠于堰所間遭歲饑開倉賑民存活
百萬治蜀之政多可紀有清溪集
王剛中字時亨饒州樂平人高宗時知成都府并制置
四川時老將呉璘官閥尊重麾下姚仲王彦等亦建節
各雄一方守帥以文治則玩于柔而號令不行以武競
則窒于暴而下情不通惟剛中檢身以法示人以禮不
立崖塹恩威並行羽檄紛沓從容裁决皆中機㑹敵騎
度大散闗人情洶洶剛中跨一騎一日夜馳二百里起
呉璘于帳中責之曰大將與國義同休戚臨敵安得高
枕而卧璘大驚又以蠟書抵張正彦捄援西師大集金
兵敗走方議報捷剛中倍道馳還謂其屬李燾曰將帥
之功吾何有哉燾唶曰身督戰而功成不居過人逺矣
成都萬歲池廣袤十里溉三鄉田歲久淤澱剛中疏之
累土爲防上植榆栁表以石柱州人指曰王公之甘棠
也府學禮殿東漢興平中建遭時多故日就傾圮乃屬
九縣繕完悉仍其舊孝宗受禪進左朝奉大夫以足疾
辭歸番陽
丘崈字宗卿江隂人隆興元年進士以奎章閣學士知
成都府制置四川時呉氏世將崈陛辭請便宜曰臣入
蜀後呉挺脱至死亡兵權乞付他將挺果死崈即令總
領楊輔就近節制諸軍朝廷更命張詔統之至韓侂胄
還呉曦兵柄曦即叛人乃服崈先見
劉隨字仲豫開封人爲永康軍判官轉運使李士衡記
以事不從乃奏隨苛刻罷歸初西南夷市馬入官苦吏
誅索隨爲繩按之及是夷人數百訴於轉運使曰吾父
何在事聞乃得調蜀人號爲水晶燈籠
馮京字當世江夏人熈寧中知成都蕃部寇鷄棕闗京
出兵蕃懼乞降京請于朝爲禁侵掠給農器餉使歸夷
人喜爭受盟願爲漢藩
范純仁字堯夫歴官集賢院學士忤王安石出爲成都
路轉運使以新法不便戒州縣未得遽行安石怒其沮
格遣使欲攟摭私事卒莫能得左遷知和州
張伸熈寧中守資州約已以儉接人以恭束吏以嚴撫
民以寛爲西川治郡第一士民立祠祀之
李景孠元豐中守資州代民輸免役錢四千萬蠲和糴
米六千斛除無名之斂増養士之田瘞久暴之骨申放
生之禁兵荒之後人皆歌舞頌德
程堂知雙流聽斷明敏縣無留獄有蝗食苗堂曰吏奉
天子命以養民蝗當食吏五臟勿食民食乃以泉水吞
之蝗遂踰境
吕大防字微仲藍田人知成都府政治尚寛與民同樂
訟至立斷又修築堤堰以灌民田利賴無窮
歐陽觀廬陵人咸平三年進士爲綿州推官有死獄當
决者反覆推原歎曰求其生而不得則死者與我俱無
憾也性亷潔好施子修生於公廨
范成大字致能呉郡人以敷文閣待制爲四川制置使
蜀士知名若孫松壽樊漢廣皆掛冠不仕成大表其節
蜀士歸心
劉叔寳治平中知新津倡化敷教隆恩屏害邑人繪像
祀焉
韓宗道熈寧初權成都府路轉運判官時行新法使者
冠蓋相望於道宗道不務紛更不膠舊貫所究利害務
適其平故蜀益視他路獨優宗道調停之力
程珦知漢州嘗宴客開元僧舍酒方行人讙言佛光見
觀者相騰踐珦安坐不動頃之遂定熈寧法行珦抗議
指其未便時論韙之
王騣知益州戍兵有夜爲亂者騣潜遣呉環營下令曰
不亂者斂手出無所問衆皆出命軍校擒爲亂者十餘
人戮之及旦人莫知也爲政尚大體不尚苛察蜀人愛
之
晁公武字子政乾道間爲四川安撫制置使時米價騰
貴人民告饑公武以錢三萬餘貫糶米六萬石專充賑
糶以備久逺民得無患
趙汝愚字子直漢王元佐七世孫淳熈間以直學士制
置四川兼知成都府諸羌祖挻爲邊患汝愚至以計分
其勢遂平之
趙不􁬺字仁仲系出太宗除知開州郡有鹽井以羨餘
代民輸民絶鬬爭夜户不閉諸司交薦比諸古循吏轉
䕫州轉運判官開人數千遮城門不得行改成都路轉
運判官黎州青羌奴結兒反朝廷命攝制司不􁬺檄諸
蕃部生獲吐蕃一人賞十縑殺一人二縑於是卭部川
首領崖蠟合諸部落大破吐蕃於漢源斬夢束畜列首
來獻凡十六日而平除成都提刑
韓琦字稚圭安陽人寳元初任四川觀察使益州路饑
蠲減賦税募人入粟招壯者爲廂軍一人充軍數口全
活檄劒門闗民流移者勿禁簡州饑尤甚發常平庫糴
錢六十餘户以給下户罷冗役饘饑民捕彭益之剽掠
耆民德之立生祠以祀
洪咨䕫字舜俞於潛人崔與之帥成都請於帝授咨䕫
籍田令通判成都府與之爲制置使首檄咨䕫自近辭
曰今當開誠心布公道合西南人物以濟國事乃一未
有聞而先及門生故吏是示人私也卒不受惟以通判
效職蜀人高之尋知龍州盡革科擾出官錢以償逋負
後爲端明殿學士
鄭剛中字亨仲金華人爲四川宣撫副使宣撫舊住河
池饋餉不繼剛中乞移司利州自是省費百萬又欲移
屯一軍大將楊政不從呼政語曰剛中雖書生不畏死
聲色俱厲政即聽命都統每入謁必堂參然後就坐呉
璘官至檢校少師語閽吏乞講鈞敵之禮剛中曰少師
雖尊猶都統制耳倘變常禮是廢軍容也不可行禮如
故奏蠲四川雜征又請減成都府路對糴及宣撫司激
賞錢又於階成二州營田抵秦州界凡三千頃歲收十
八萬斛先是川口屯兵十萬分𨽻三大將呉璘屯興州
楊政屯興元郭浩屯金州皆建帥節而都統官知成州
王彦知階州姚仲知西和州程峻知鳯州楊崇儀亦領
沿邊安撫剛中請分利州爲東西路以興元府利閬洋
巴劒州大安軍七郡爲東路命楊政爲安撫以興階成
西和文隴鳯七州爲西路命呉璘爲安撫而金房開達
則以郭浩爲安撫其諸禆將安撫者皆罷從之除䕫路
酒禁復利州錢監爲紹興監時軍已移屯内郡剛中言
逐路各有漕司都漕宜罷亦從之秦檜惡其專擅令御
史奏置四川財賦總領官不𨽻宣撫司又令總領官私
求剛中隂事因召剛中再責濠州團練副使復州安置
竟死貶所
崔與之字正子廣州人以煥章閣待制知成都府本路
安撫使時安丙握兵柄久毎忌蜀帥自東南來者與之
至獨推誠相與及丙卒詔盡獲四蜀開誠布公兼用呉
蜀之士拊循將士人心悦服戎帥調和軍政始立與之
以疾丐歸朝廷以鄭損代金人聞之縱兵大入與之力
疾一臨邊金兵遂遁其去蜀也蜀人思之肖其像于成
都仙遊閣以配張詠趙抃爲三賢歲時祀焉
楊大異字同伯醴陵人四川制置司參議官嘉熈三年
元兵入成都大異從制置使丁黼巷戰黼敗死大異被
創死復蘇闔門皆遇難詰旦其部曲負以逃獲免召對
極言時政得失迕宰相意出知澧州理宗曰是四川死
節更生者楊大異耶論事剴切有用之材也何遽出之
陳隆之(闕/)　人爲四川川制置使淳祐元年成都被圍部
將田世顯乘夜開門元兵突入隆之舉家數百口皆死
檻送隆之至漢州命諭守臣王䕫降隆之呼䕫語曰大
丈夫死爾毋降也遂見殺
黄疇若豐城人知成都府時有當徵積欠十餘萬疇若
至亟命盡蠲之考官吏冗員非勑命差注者悉罷又糴
米足廣惠倉又減他賦之重者民力遂寛初沈黎蠻屢
犯邊疇若至則鏤榜曉以禍福青彌兩羌遂乞降㑹董
蠻合部族入寇疇若亟調兵具設方畧捕之皆遁去疇
若留蜀四年弊根蠧穴莫不悉除
丁黼成都人制置使嘉熈三年北兵自新井入詐豎宋
將李顯忠旂幢直趨成都黼以爲潰卒以旗招之既審
知其非夜出城南迎戰死之大兵未至黼先遣妻子南
歸自誓死守從黼者惟幕客楊大異及所信任數人俱
死黼治蜀寛大蜀人思之爲立祠
宋汝爲字師禹豐縣人建炎三年金人再至汝爲上陳
邊事高宗嘉納特補修武郎假開州刺史奉國書副杜
時亮使金汝爲行次壽春遇金完顔宗弼軍不克與時
亮㑹獨馳入其壁將上國書宗弼怒刼而縳之欲加僇
辱汝爲無懼色曰死固不辭但啣命出疆願達書吐一
辭死未晩宗弼遂解縳延之曰此山東忠義之士也乃
瀕死數四以至京師遂爲拘留授以通直郎同知曹州
固辭不受因伺其機密遣人歸報朝廷久之亡歸獻恢
復方畧是時秦檜當國罷不復問久之高宗憶其忠特
轉通直郎復上兵事于丞相不聽後金人知汝爲逃歸
洩其機事秦檜遂欲械送以解汝爲乃變名姓爲趙復
徒步入蜀隱青城山預知死期將終神氣不亂汝爲俶
儻尚氣節博物洽聞有忠嘉集行世
　
　
　
　
　
　
　
　
　
　
　蜀中廣記卷四十七
欽定四庫全書
　蜀中廣記卷四十八
　　　　　　　　　　　　明　曹學佺　撰
　宦游記第二
　　川南道屬
　　　三國
鄧方南郡人以荆州從事隨先王入蜀爲犍爲屬國都
尉章武三年卒史臣贊曰揚威才榦欷歔文武當官理
任衎衎辦舉圖殖財施有義有叙
陳震南陽人昭烈時拜犍爲郡建興中遷尚書令奉命
使呉孔明與兄瑾書曰孝起忠純之志老而彌篤及其
贊述東西歡樂和洽有足貴者入呉與權㰱盟定好還
封城陽亭侯
　　　晉
周楚字元孫廬江潯陽人起家參征西軍事從父撫入
蜀拜鷹揚將軍犍爲太守父卒以楚監梁益二州軍假
節襲封建城縣公世在梁益甚得物情時梁州刺史司
馬勲作逆楚與朱序討平之廣漢妖賦李宏與大寇李
金銀爲亂僞稱李勢子當王又隴西人李高亦詐李䧺
子破涪城梁州刺史楊亮失守楚遣其子討平之是歲
卒子瓊嗣勁烈有將畧歴數郡代楊亮爲梁州刺史建
武將軍初氐人竇衝求降朝廷以爲東羌校尉後衝反
欲入漢川以安定人皇釗京兆人周勲等謀納衝瓊密
知收釗勲等斬之而難熄瓊亦尋卒子虓嗣
　　　六朝
張允濟青州北海人隋大業中爲武陽令務以德教訓
下百姓懷之𤣥武縣與之鄰有人以㹀牛依其妻家者
八九年牛孳産至十餘頭及將異居妻家不與縣司累
政不能決其人乃詣武陽質於允濟允濟曰爾自有令
何至此也其人垂泣不止具言所以允濟遂令左右縳
牛主以衫䝉其頭將詣妻家村中云捕盜牛賊召村中
牛悉集各問所從來處妻家不知其故恐被連及指其
故所訴牛曰此是女婿家牛也非我所知允濟發䝉謂
其妻家人曰此即女婿可以牛歸之妻家乃叩頭服罪
𤣥武縣司聞之皆大慙又嘗道逢一老母種葱者結菴
守之允濟謂母曰但歸不煩守也若遇盜當來告令老
母如其言歸居一宿而葱大失母以告允濟悉召葱地
十里中男婦畢集允濟呼前驗問果得盜葱者曽有行
人候曉先發遺衫於路行十數里方覺或謂曰我武陽
縣内路不拾遺但能囘取物必在如言果得
　　　唐
馮元常相州安陽人高宗時累遷監察御史爲劒南道
巡察使興利除害蜀土賴焉俄而天下岳牧集乾陵㑹
葬則天不欲元常赴陵所中途改授眉州刺史劒南先
時光火賊夜掠居人晝潛山谷元常至喻以恩信許其
首露仍切加捕逐賊徒捨器杖面縳自陳者相繼
韋仁壽萬年人高祖入闗遣使定巴蜀使者承制拜仁
壽巂州都督府長史時南寧州内附朝廷毎遣使安撫
類皆受賄邊人患之或有叛者高祖以仁壽素有能名
令檢南寧州都督寄聽政於越巂使毎歲一至其地以
慰撫之仁壽將兵五百人至西洱河承制置八州十七
縣授其豪帥爲牧宰法令清肅人懷歡悦及將還酋長
號泣曰天子遣公鎭撫南寧何得便去仁壽以城池未
立爲辭諸酋長乃相與築城立廨舍旬日而就仁壽又
曰吾奉詔但令巡撫不敢擅住及將歸蠻夷父老揮涕
相送因遣子弟隨之入朝貢方物高祖大悦仁壽復請
徙居南寧以兵鎭守有詔特聽以便宜從事令益州給
兵送之刺史竇軌害其功託以蜀中山獠反叛未遑逺
畧不時發遣經歲餘仁壽病卒
李百藥唐貞觀中爲夾江令有文學士子化之嘗撰北
齊書五十卷
岑參南陽鄧州人天寳間進士杜甫薦之遷侍御史出
拜嘉州敏于政事有嘉州詩集
劉贊蜀王衍時仕爲嘉州司户時衍學士韓昭等爲狎
客陪宴後宫宫女雜坐爲讌歌謔浪鄙褻贊獻陳後主
三閣圖并作歌以詠衍雖不罪不能用也
栁玭京兆人龍紀三年自渝州刺史徙瀘州操行亷直
綽有家風
薛能汾州人咸通中以監郡攝嘉州事爲政嚴察杜絶
私謁有江山集行於世
　　　宋
袁繼忠并州人乾德中征蜀𨽻大將劉廷讓麾下既克
蜀除嘉州監軍死之日家無餘財縉紳稱之
張宗誨齊賢之次子天聖間爲富順監守有治行赤崖
蠻感其德化納地請降
羅拯祥符人知榮州時州介二江毎水漲輒犯城郭拯
作東西二堤以除其患後歴轉運使所至有惠政
張逸天禧中知青神縣多異政縣有松栢灘歲恒溺死
人逸禱神不踰月徙數里自是無溺者
吕由聖河南人知雅州八年去之日傾城人擁馬攀留
皆垂涕不忍釋弟由誠繼知州事亦稱精敏有惠政
燕肅字穆之青州人第進士知臨卭縣削木爲牘民訟
有連逮者書其姓名使自召之皆如期至判尚書刑部
建言州郡疑獄及情可憫者皆得覆奏
石介魯人爲嘉州判官樂善惡惡遇事敢爲州人立祠
祀之魏了翁作記
段思恭晉城人蜀平通判眉州時亡命集衆攻逼州城
思恭募軍士先登者厚賞於是諸軍賈勇大敗賊思恭
矯詔以上供錢帛給之度支請按其罪太祖憐其果榦
不許
張及知臨卭時太守遣吏於縣决堰値農事方興及曰
涸民田引水以事嬉遊可乎令可去水不可導守斂容
謝之
張价淳熈間知榮州崇尚風教清介卓立有興學講道
之功諸生塑其像于學宫
曹友聞字允叔栗亭人彬十二世孫也積官眉州防禦
使左驍衞大將軍利州駐劄弟萬差知同慶府董仙駐
劄友聞引兵扼仙人闗諜聞元兵合西夏女眞囘囘吐
蕃渤海軍五十餘萬大至友聞語萬曰國家安危在此
一舉衆寡不敵惟當乘高據險出竒匿伏以待之元兵
攻武休闗敗都統李顯忠軍遂入興元欲衝大安制置
使趙彦呐檄友聞控制大安以保蜀口友聞馳書彦呐
曰吾重兵在此敵有後顧之憂必不能越沔陽而入蜀
又有曹萬王宣首尾應援可保必捷大安平曠無險可
守正敵騎所長步兵所短况衆寡不敵豈可於平地控
禦彦呐不以爲然一日持小紅牌來速者七友聞議以
爲寡擊衆非乘夜出竒内外夾擊不可乃遣萬及仲弟
友諒引兵上雞冠隘多張旗幟示敵堅守友聞選精鋭
萬人夜渡江密徃流溪設伏約曰敵至内以鳴鼓舉火
爲應元兵至萬出逆戰矢石如雨萬身被數創令諸軍
舉烽友聞遣諸將分擊前後隊友聞親帥精兵三千人
疾馳至隘下先遣保捷軍綂領劉虎帥敢死士五百人
衝前軍前軍不動虎衆銜枚突戰㑹大風雨諸將請俟
少霽友聞斥曰緩必失機遂擁兵齊進友聞入龍尾頭
萬聞之五鼓出隘口與友聞㑹内外兩軍皆殊死戰血
流二十里黎明元兵益増乃以鐵騎四面圍繞友聞嘆
曰此殆天乎吾有死而已於是殺所乘馬以示必死血
戰愈厲與弟萬俱死軍盡没元兵遂長驅入蜀先是紹
定中有陳寅知西和州元兵圍州城援不至城陷寅顧
其妻杜氏曰若速自爲計杜厲聲曰安有生同君祿死
不共王事者即登高堡自飲藥二子及婦俱死母傍寅
斂而焚之乃朝服登戰樓望闕焚香泣曰臣始謀守此
城爲蜀藩籬城之不存臣死分也臣不負國臣不負國
再拜伏劒而死賔客二十八人俱死一子後至亦欲自
裁軍士抱持之曰不可使忠臣無後與俱縋城亦折足
死時推官賈子坤潼川人攝通判協力城守城陷子坤
朝服與其家十二口死之子仲武仲武子昌忠純孝純
孝至朝散郎厓山師敗抱二女偕妻牟同蹈海死
俞興理宗時守嘉州元兵圍城五旬興夜開闗力戰而
圍解詔俞興一十六人各官五轉尋以興爲四川制置
副使知嘉定府事兼成都安撫副使理宗曰俞興嘉定
城下之捷尤爲竒偉賜金帶有差
　
　
　
　
　
　
　
　
　
　
　
　蜀中廣記卷四十八
欽定四庫全書
　蜀中廣記卷四十九
　　　　　　　　　　　　明　曹學佺　撰
　宦游記第三
　　川東
　　　後漢
呉資字元約泰山人永建中巴郡太守有惠政郡境連
歲豐穰百姓歌之曰習習晨風動㴻雨潤乎苗我后䘏
時務我民以優饒及遷去又爲之歌曰望逺忽不見惆
悵嘗儃佪思逺實難忘悠悠心永懷
但望字伯闔泰山人初爲并州刺史桓帝永興二年來
守巴郡郡境廣逺給吏兼將人從冬徃夏還憂喪吉凶
不得相見加以水陸俱艱山多猛獸迫於期㑹隕身江
河投死虎口但察知之上疏極陳民瘼欲分巴爲二一
治臨江一治安漢事格不行及劉璋分巴郡爲三其議
本此百姓賴之
朱辰字元燕蜀郡廣都人巴郡太守甚著德惠卒於官
郡獽民北送及墓獽蛋鼓刀擗踊感動路人於是葬所
草木成頃餘皆倣之曲折
　　　晉
羅獻襄陽人後王時爲巴東郡太守蜀平仍其官加拜
凌江將軍領武陵太守泰始二年呉大將步闡唐咨侵
巴東獻保城拒之不能入乃西侵至朐忍獻出擊闡大
破之朐忍得全步唐乃退遷監軍假節安南將軍封西
鄂侯入朝加錫御蓋朝服
　　　五代
李遷哲字孝彦安康人周文帝時授侍中驃騎大將軍
除直州刺史與田宏同討信州時信州爲蠻酋向五子
王等所圍宏遣遷哲赴援比至信州已陷五子王等聞
遷哲至狼狽奔走遷哲入據白帝追五子王等破之及
田宏還軍文帝令遷哲留鎭白帝信州先無倉儲軍糧
匱乏遷哲乃收葛根造粉兼米以給之遷哲亦自取供
食時有異膳即分賜兵士兵士有疾患親爲醫藥以此
軍中感之人思効命黔陽蠻田烏度田烏唐等每抄掠
江中爲百姓患遷哲隨機出討殺獲甚多由是諸蠻畏
威各送糧餼遣子弟入質者千有餘家遷哲乃於白帝
城外築城以處之并置四鎭以静峽路自此寇抄頗息
民獲寧宇
　　　唐
長孫無忌字輔機河南洛陽人顯慶四年以忤楊國忠
安置黔州逼令自縊而死至今有戍守其墓
李祠客廣武人貞觀中爲渝州刺史誠信亷介民懷其
惠罷政之日家無餘財
唐次并州晉陽人貞元間以禮部員外郎貶開州刺史
久滯蠻荒孤心抑鬱乃採自古忠臣賢士罹讒放逐遂
致殺身而君猶不悟者著書三篇謂之辯謗畧上之德
宗愈怒謂左右曰唐次乃方吾爲古昬君遂改次䕫州
刺史憲宗即位乃召還
劉禹錫字夢得中山人爲䕫州刺史上言民情利害及
本州公務二表極中時宜
李吉甫字宏憲趙郡人初以中書侍郎爲陸贄所疑出
知明州及贄貶忠州時宰欲殺之起吉甫爲忠州刺史
使甘心焉吉甫並不以前事介意與之驩若平生時論
以吉甫爲長者
劉晏字士安曹州人初與楊炎不相得及炎入相貶晏
忠州刺史炎欲誣搆晏罪知庾準與晏有隙舉爲荆南
節度以伺晏動静準乃奏晏與朱泚書祈其救解言多
怨望炎又證成其事誅之天下莫不稱寃
陸贄字敬輿嘉興人爲裴延齡所讒貶忠州别駕既放
荒逺常闔户人不識其面政惟簡靜士民懷服又避謗
不敢著書但集今古經驗藥方五十卷帝後稍思之以
薛延爲忠州刺史諭㫖慰勞順宗立召還㑹卒年五十
六諡曰宣
栢貞節大厯中鎭䕫門按唐文苑英華有授栢貞節制
其畧曰栢貞節雅有氣榦深於戎律藴三畧以經武秉
一心而事君可使持節都督䕫州諸軍事充䕫忠萬歸
涪等州防禦使兼御史中丞杜甫詩曰栢公鎭䕫門滯
霧兹一掃
李萆忠州臨江令時有中官被㫖奉御容還闕乃挈西
州一妓而下所在肆横毆吏取庸萆徑入舟取妓縛岸
上草奏將劾之其人怖懼遜謝遂不敢爲害
白居易字樂天太原人元和十三年冬由江州司馬量
移忠州刺史郡居峽中稱險陋樂天以簡靜爲政風流
暇豫郡人樂道之其遊賞遺跡若東坡東澗鳴玉溪諸
勝至今存
韋處厚字德載京兆人元和中爲考功員外郎時宰相
韋貫之以議兵不合㫖出官處厚坐與貫之善出爲開
州刺史有盛山詩集名流屬和韓退之序之楊端太原
人乾符中南詔陷播州端應募領兵復播州授安撫使
諭以威德縻以恩信蠻人懷服子孫世襲宋開禧中贈
太師
　　　宋
卞震成都人工詩舉蜀進士爲渝州判官入宋仍其舊
職㑹賊杜承褒攻圍州城厚賄誘震震斬其使與刺史
分部士卒夾攻之賊遂平
秦傳序江寧人淳化五年充䕫峽巡檢使李順之亂城
中乏食傳序出囊槖服玩盡市酒肉以犒士卒慰勉之
城壞傅序赴火死其家寄荆湖間子奭遡峽求父屍溺
死奏至太宗嗟惻録其次子賜錢十萬
單煦平原人初知洛陽縣轉知昌州時詔城蜀煦以蜀
負山帶水一旦毁籬垣而興版築其費鉅萬非民力所
堪請但築土城轉運使即移檄諸郡悉如其議後徙清
平軍擢御史左遷知濮合二州合居涪漢間夏秋患水
淫潦煦築東堤禦之累官光禄卿
唐介字子方江陵人擢第調奉節令有政聲召試御史
衷行
周執羔字表卿弋陽人歴官知䕫州兼安撫使時秦播
蠻叛執羔責豪帥曰朝廷任爾爲長一方騷動責將誰
歸豪懼擊斬叛首以獻夷患遂息
周雍永康人知達州講學訓士儲粟惠民有社倉説約
法一十八條鄉社法四條民甚便之後以事忤上恬然
引去
丁謂字謂之更字公言長洲人䕫州路轉運使蠻地饒
粟常乏鹽謂聽以粟易鹽蠻人大悦由是屯兵之州不
須轉餉清江諸砦皆可給足特遷秩賜金
李承約黔南節度使以恩信撫夷落勸農桑興學校及
當代黔南人詣京師乞留懇至詔許留二年
程頥字正叔顥之弟紹聖追貶元祐諸臣頥坐竄涪州
北山有洞讀易其中至今崇祀
程師孟字公闢呉人舉進士提㸃䕫路刑獄䕫部無常
平粟建請置倉迫凶歲賑民不足即矯發他儲不俟報
吏懼白不可師孟曰必俟報餓盡爲殍矣竟發之
楊旬䕫紹聖中任䕫州推官處心正直積累隂功有子
當入試夢神告旬曰汝隂隲有感汝子必貴若應科舉
可改名楊椿旬覺如其言果中第六名
王夢璽雲南人任達州學正出入道誼不愧師模嘗權
州縣事苦節自持卒之日無以爲斂士林惜之
石恕衡州人靖康中爲總潼闗䕫路兵馬攝南平軍事
聞二帝北狩率勤王兵徑抵南京高宗立以軍事任之
恕凡三守兹土甚得民心
周敦頥字茂叔道州營道人歴合州判官部使者趙抃
惑於讒言臨之甚威敦頥處之超然通判䖍州抃守䖍
熟視其所爲乃大悟執其手曰吾幾失君矣今而後乃
知周茂叔也
查籥字元章隆興初以御史出爲䕫路運判調停輸運
之法務以便民爲事措寘揠折以寛民力蠲一路積賦
十餘萬緡後轉成都運使
王十朋字龜齡樂清人乾道元年知䕫州時䕫苦於馬
綱十朋兩上狀請罷之歲旱爲文禱於廟不踰時雨大
降其誨士以忠孝與思無邪爲主民輸租者使自概量
去之日士民攀轅不忍舍
李浩字德逺臨川人以秘閣修撰知䕫官兼䕫路安撫
使奉法循理律己甚嚴時施川蠻酋起兵相攻䕫民大
恐浩草檄諭化之邊境乂安踰年以疾卒於官
屈堅忠州防禦使建炎初金人圍陜府堅引兵救之圍
解金人執堅堅曰吾來為解圍也城茍全吾死何憾叱
金人使速殺之
余玠字義夫蘄州人以功累官兵部侍郎四川安撫制
置使兼知重慶府四川總領四川轉運使玠大更前人
敝政遴選守宰築招賢之館於府之左供帳一如帥所
居下令曰集衆思廣忠益諸葛孔明所以用蜀也豪傑
之士趨期立事今其時矣播州冉氏兄弟璡璞有文武
才隱居蠻中前後閫帥辟召堅不起聞玠賢詣府上謁
刺入玠即出見與分廷抗禮賔館之奉冉居之若素有
居數月請見曰某兄弟辱明公禮遇思有以少禆益爲
今日西蜀之計其在徙合州城乎蜀口形勝之地莫若
釣魚山請徙諸此若任得其人積粟以守之賢於十萬
師逺矣巴蜀不足守也玠大喜曰吾固疑先生非淺士
先生之謀玠不敢掠以歸己遂不謀諸衆密聞于朝請
不次官之詔以璡爲承事郎權發遣合州璞爲承務郎
權通判州事徙城之事悉以任之卒築青居大獲釣魚
雲頂天生凡十餘城皆因山爲壘碁布里分爲諸郡治
所屯兵聚糧爲必守計且誅潰將以肅軍令又開屯田
於成都蜀以富實十年冬玠率諸將巡邊直搗興元兵
大戰十三年又大戰于嘉定初利司都統王䕫素殘悍
號王夜又恃功驕恣桀驁不受節度朝廷雖知其不法
在逺不能詰也大帥處分少不嗛其意則百計撓之使
不得有所爲玠夜召䕫計事潛以楊成代領其衆䕫至
斬之戎帥欲舉統制姚世安爲代玠素欲革軍中舉代
之弊遣都統金某徃代世安世安閉闗不納因結丞相
謝方叔讒玠於帝玠鬱鬱不樂寳祐初聞召命愈不自
安一夕暴下卒蜀人悲慕如失父母
張與字君玉隴西人年十八從軍以戰功累官四川制
置副使知重慶府五月加檢校少保徵其兵入衞蜀道
斷不得達而瀘敘長寧富順開巴渠諸郡不一月皆降
元元合兵圍重慶援絶糧盡珏屢以死士間入城許以
赴援且爲之畫守禦計二年正月遣其將趙安襲青居
執安撫劉才參議馬嵩歸二月遣張萬以巨艦載精兵
斷内水橋入重慶四月合重慶兵出攻鳯頂諸砦與結
瀘士劉霖先坤朋爲内應六月遣趙安破神臂門執梅
應春殺之復瀘州重慶兵漸解去圍瀘州十二月趙定
應迎與入重慶爲制置瀘州圍經年食盡安撫王世昌
自經死元兵㑹重慶駐佛圖闗招降與不從元兵破咸
淳皇華城軍使包深巷戰死既而元兵破紹慶府與率
兵出薫風門與元將伊蘇岱爾戰扶桑壩珏兵大潰城
中糧盡趙安以書説珏降不聽安乃與帳下韓忠顯夜
開鎭西門降與率兵巷戰不支歸索鴆飲左右匿鴆乃
以小舟載妻子東走涪中道大憾斧其舟欲自沈舟人
奪斧擲江中與踊躍欲赴水家人挽持不得死明日萬
户特穆爾追及於涪執之重慶降制機曹琦自經死與
至安西趙老庵其友諭以盡節亦自經死琦蜀進士也
有趙立者字德修亦蜀人第進士以上書迕賈似道被
謫德祐初起爲大社令湖北提刑使蜀趣諸將入衞至
重慶則昝萬壽已降與方城守爲後圖立無以復命還
至涪沈水死時制幕趙酉泰亦自殺
孟珙字璞玉棗陽人元大將塔爾海圖薩帥師入蜀號
八十萬珙遣張舉提兵間道抵均州防遏元兵度萬州
湖灘施䕫震動珙兄璟時爲湖北安撫副使知峽州急
以書謀備禦珙請于督府帥師西上璟調金鐸一軍迎
拒于歸州大□砦劉義捷于巴東縣之清平村珙弟璋
選精兵二千駐澧州防施黔路四年進封子諜知元兵
於襄樊隨信陽招集軍民布種積船材於鄧之順陽乃
遣張漢英出隨任義出信陽焦進出襄分路撓其勢遣
王堅潛兵燒所積船材又度師必因糧於蔡遣張德劉
整分兵入蔡火其積聚制拜寧武軍節度使四川宣撫
使兼知䕫州招集沿邊經戰之士號寧武軍令璋領之
進封漢東郡侯兼京湖安撫制置使囘鶻阿里巴圖爾
帥壯士老稚人馬來降剏飛鶻軍改阿里名父忠孝充
總轄乞補以官黎守閻師古言大理國請道黎雅入貢
珙報大理自通邕廣不宜取道川蜀卻之兼䕫路制置
大使兼屯田大使軍無宿儲珙大興屯田上屯田始末
與所減募食之數降詔奬諭淳祐二年淮東受兵樞密
俾珙應援遣李得帥精兵四千赴之元兵至三川珙下
令應出戍主兵官不許失棄寸土權開州梁棟乏糧請
還司珙曰是棄城也棟至䕫州使高達斬其首以徇由
是諸將稟令惟謹元兵至瀘珙命重慶分司發兵應援
遣張祥屯涪州拜檢校少保進封漢東郡公余玠宣諭
四川道過珙珙以重慶積粟少餉屯田米十萬石遣晉
德帥師六千援蜀珙奏襄蜀蕩析士無所歸蜀士聚於
公安襄士聚於郢渚臣作公安南陽兩書院𨽻以没入
田廬俾有所教養請帝題榜以賜之
王仙者蜀都統也守涪州北兵攻圍無虚日勢孤援絶
宋既亡之二年城始破仙自刎斷其吭不殊以兩手自
摘其首墜地乃死
　
　
　
　
　
　
　
　
　
　蜀中廣記卷四十九
欽定四庫全書
　蜀中廣記卷五十
　　　　　　　　　　　　明　曹學佺　撰
　宦游記第四
　　川北道屬
　　　東漢
臧宫潁川郟人也將兵至中盧屯駱越是時公孫述將
田戎任滿與征南大將軍岑彭相拒於荆門彭等戰數
不利越人謀畔從蜀宫兵少力不能制㑹屬縣送委輸
車數百乘至宫夜使鋸斷城門限令車聲囘轉出入至
旦越人候伺者聞車聲不絶而門限斷相告以漢兵大
至其渠帥乃奉牛酒以勞軍營宫陳兵大㑹擊牛釃酒
饗賜慰納之宫與岑彭等破荆門别至垂鵲山通道出
移歸至江州岑彭下巴郡使宫將降卒五萬從涪水上
平曲公孫述將延岑盛兵於沅水時宫衆多食少轉輸
不至而降者皆欲散畔郡邑復更保聚觀望成敗宫欲
引還恐爲所反㑹帝遣謁者將兵詣岑彭有馬七百匹
宫矯制取以自益晨夜進兵多張旗幟登山鼓噪右步
左騎挾船而引呼聲動山谷岑不意漢兵卒至登山望
之大震恐宫因從擊大破之斬首溺死者萬餘人水爲
之濁流延岑奔成都其衆悉降盡獲其兵馬珍寳降者
以十萬數軍至平陽鄉蜀將王元舉衆降進拔緜竹破
涪城斬公孫述弟恢復攻拔繁郫與呉漢並滅公孫述
帝以蜀新定拜宫爲廣漢太守
　　　三國
張飛字益德涿郡人先主定蜀以飛領巴西太守曹操
破張魯留夏侯淵張郃守漢川郃别督諸軍下巴西欲
徙其民於漢中進軍宕渠䝉頭盪石與飛相拒五十餘
日飛率精卒萬餘人從他道邀郃軍交戰山道迮狹前
後不得相救飛遂破郃郃棄馬緣山獨與麾下十餘人
從間道退引軍還南鄭巴土獲安先主爲漢中王拜飛
爲右將軍假節章武元年遷車騎將軍領司𨽻校尉進
封西鄉侯先主伐呉飛當率兵萬人自閬中㑹江州臨
發其帳下將張達范疆殺飛持其首順流而奔孫權追
諡飛曰桓侯
霍峻字仲邈南郡枝江人先主以峻爲中郎將先主自
葭萌南還襲劉璋留峻守葭萌城張魯遣將楊帛誘峻
求共守城峻曰小人頭可得城不可得帛乃退去後璋
將扶禁向存等帥萬餘人由閬水上攻圍峻且一年不
能下峻城中兵纔數百人伺其怠隙選精鋭大破之即
斬存首先主定蜀嘉峻之功乃分廣漢爲梓潼郡以峻
爲梓潼太守禆將軍在官三年年四十卒還葬成都
　　　六朝
栁儉字道約河東解人也隋文帝受禪擢拜水部侍郎
封率道縣伯未幾出爲廣漢太守甚有能名俄而郡廢
時帝勵精思政妙簡良能出爲牧宰儉以仁明著稱擢
拜蓬州刺史獄訟者庭决遣之佐吏從容而已獄無繫
囚蜀王秀時鎭益州列上其事遷卭州刺守在職十餘
年人夷悦服蜀王秀之得罪也儉坐與交通免職及還
鄉妻子衣食不贍見者咸嘆伏焉
魯廣達陳巴州刺史太康初與儀同章昭達入峽口招
定安蜀等諸州鎭時周將圖江左大造舟艦於蜀并運
糧青泥廣達與錢道戢等掩襲縱火焚之仍還本轄廣
達爲政簡要推誠任下吏人稱便秩滿皆詣闕表請乞
留於是詔留二年
董叔開皇四年爲鹽亭令勤課農桑首建學校德政著
聞公餘遊鳯凰山後人思之號爲董叔山
豆盧勣字定東大象二年拜利州總管時王謙作亂勣
嬰城固守謙遣其將達奚惎等衆十萬攻之起土山鑿
城爲七十穴堰江水以灌之勣時戰士不過二千晝夜
相拒經四旬勢漸迫勣于是出竒兵擊之斬數千級降
二千餘人梁睿軍且至賊因而解去
　　　唐
顔眞卿字清臣瑯琊臨沂人李輔國惡之奏貶蓬州長
史
郭元振魏州貴鄉人舉進士授通泉尉任俠使氣不屑
細務則天聞其名乃召與語甚奇之充使聘於吐蕃
李元嬰封滕王與魯王靈䕫相繼爲閬州刺史務行寛
大民甚懷之
顔杲卿瑯琊臨沂人天寳初任遂州司法參軍賦性剛
直涖事明濟後陞常山太守
崔渙以尚書司門員外郎忤楊國忠出爲劒州刺史天
寳十五載𤣥宗幸蜀渙迎謁於路抗詞忠懇皆究理體
𤣥宗嘉之以爲得渙晩宰臣房琯又薦之即日拜黄門
侍郎司中書門下平章事扈從成都府
馮宿字拱之東陽人貞元中舉進士歴學士侍郎擢東
川節度使完城郭增兵械十餘萬涪水數壞民廬舍宿
修利防庸一方便賴疾革將斷重刑家人請宥之宿曰
修短天也撓法以求宥吾不敢卒贈吏部尚書謚曰慤
元稹字微之河南人也以監察御史奉使東蜀劾奏故
劒南東川節度使嚴勵在州日没入平人資産八十餘
家詔徵其贓復歸於民執政不悦以他事貶稹江陵府
士曹參軍又十年量移通州司馬
史謙恕果州刺史百姓歌之曰使君來何晩昔日無儲
今有飯
沈長源呉興初爲利州牧人安俗阜歐陽詹作益昌行
曰驅馬至益昌倍驚風俗和耕夫壠上行負戴途中歌
何易于嘗爲益昌令刺史崔朴嘗乘春自上游多從賔
客歌酒泛舟東下直出益昌至則索民挽舟易于躬自
腰笏引舟上下刺史驚問狀易于曰方春百姓不耕即
蠶隙不可奪易于爲屬令當其無事可以充役刺史與
賔客跳出舟偕騎還去益昌民多即山樹茶利私自入
㑹鹽鐵官奏重𣙜筦詔下所在不得爲百姓匿易于視
詔曰益昌不征茶百姓尚不可活矧厚其賦以毒民乎
命吏剗去吏爭曰天子詔所在不得爲百姓匿今剗去
罪愈重吏止死明府公寧免竄海裔耶易于曰吾寧愛
一身以毒一邑民乎亦不使罪蔓爾曹即自縱火焚之
觀察使聞其狀以易于挺身爲民卒不加劾邑民死喪
子弱業破不能具葬者易于出俸錢使吏爲辦百姓入
常賦有垂白僂杖者易于必召坐與食問政得失庭有
競民易于皆親自與語爲指白枉直罪小者勸大者杖
悉立遣之不以付吏治益昌三年獄無繫民民不知役
盧宏宣元和中累官刑部侍郎拜劒南東川節度使時
歲饑盜起酋豪自王僞署官吏發厫倉招亡命連蓬諸
州蠻落搖亂宏宣下檄招諭賊黨稍平簡其桀黠者署
軍中孱弱無能者還之農酋豪逃峽中令吏捕誅之
薛逢字陶臣河東人爲巴州刺史既而同年進士楊收
作相逢有詩云須知金印朝天客同是沙隄避路人威
鳯偶時皆瑞聖潛龍無水謾通神收聞大銜之又出爲
蓬州刺史
栁仲郢字諭䝉大中年爲梓州刺史劒南東川節度使
時有孔目吏邊章簡者以貨交近倖前後亷使無如之
何仲郢因事决殺部内肅然不俟行法而自理在鎭五
年美績流聞
路岩字魯瞻陽平寇氏人咸通中劒南東川節度使時
蠻盜寇邊岩力爲拊循置定邊軍於卭州扼大渡河由
是西山八國來朝
顔彦暉東川節度使賊來攻城援絶城陷彦暉不屈手
殺妻子乃自刎諸將皆自殺
高仁厚始爲西川押衙以討蜀盜阡能等有功進都招
討指揮使東川楊師立反命仁厚討之賊夜掩諸營皆
走仁厚大開營門設燭自帥兵伏道左右賊至見門開
不敢入還去伏發擊之大敗追至城下圍之諸營皆走
當死者衆仁厚乃召孔目張韶諭之曰汝速遣人分道
追去者自以汝意諭之曰僕射幸不知宜速歸來可保
其如常無憂也韶素長者衆信之皆還惟副使楊茂言
走逺又爲欺罔乃斬以徇進圍梓州久不下仁厚乃射
書城中曰不忍玉石俱焚爲諸君緩師十日至日四面
俱進破城必矣諸君圖之於是將士遂斬師立出降授
東川節度使
　　　宋
馮瓚字禮臣歴城人乾德三年爲樞密直學士時劒外
初平命瓚知梓州無何蜀軍校上官進率亡命三千餘
人掠民數萬夜攻州城瓚曰賊乘夜奄至此烏合之衆
以箠挺相擊必無固志正可持重以鎭之旦自潰矣密
令促其更籌五鼓賊悉遁去因縱兵追之擒斬上官進
陳升卿字光祖跨鼇人乾道中以御史出知劒州恤民
隱修學校士民咸悦太守閻伯永即學宫之傍立祠祀
之
張雍德州人西川轉運使知梓州蜀州青城民王小波
李順作亂衆至萬人雍訓練士卒募强勇守城輦綿州
金帛以實帑藏督僚佐陳世卿等治戎器伐木爲竿銷
鐘爲鏑紐布爲索賊設梯衝火車攻城急發機石碎之
火箭雜下賊稍退復治攻具城西北隅雍紿曰軍士趣
治裝吾將開東門擊賊陽遣步騎五百臨東門賊升牛
頭山瞰城内信然伏精兵萬餘山之東隅以待雍即召
敢死士百輩縋而下盡焚其攻具自午達申殆盡賊以
爲神凶黨數乘城進戰皆不利一日北風晝晦賊乘風
縱火急攻北門雍與盧斌等領兵據門立矢石間固守
不動賊爲之少却長圍八十餘日㑹援兵至賊始潰去
事聞手詔褒美焉
王旦字子明大名人端拱間知蓬州清節著聞民被其
澤後官至平章事卒諡文正
襲鼎臣字輔之須城人知渠州事渠故僻陋無學者鼎
臣建廟學選俊秀爲生徒日授講説立課嚴教自後始
有登科者郡人繪像祀之
張仕遜字順之隂城人進士令射洪以寛厚得民嘗禱
雨使君祠須臾大雨仕遜立庭中雨足乃去後轉運使
檄移治郪民遮馬首不得去因聽還射洪安撫使至梓
州問屬吏能否張雍曰射洪令第一累官同中書門下
平章事
朱勇梓州統制時與金人戰於瓦亭寨被執臨死罵不
絶口後人立廟祀之賜名忠節
劉子羽字彦修崇安人金人窺蜀呉玠以經畧使戍河
池王彦以鎭撫使戍金州二鎭皆饑興元帥臣閉糴二
鎭病之皆願得子羽守漢中張浚乃承制拜子羽利州
路經畧使兼知興元子羽至漢中通商輸粟二鎭遂安
除寳文閣直學士是冬金人犯金州王彦失守退保石
泉子羽急移兵守饒風嶺馳告玠玠大驚即越境而東
一日夜馳三百里至饒風列營拒守金人仰攻死傷山
集募死士由間道自柤溪闗入繞出玠後玠遽邀子羽
去子羽不可而留玠固守玠難之遂西子羽焚興元退
守三泉縣兵不滿三百取草芽木甲以食遺玠書訣别
玠時在􁦆人闗愛將楊政大呼軍門曰節使不可負劉
待制不然政亦舍節使去矣玠乃間道㑹子羽子羽留
玠共守三泉玠曰闗外蜀之門户不可輕棄復徃守􁦆
人闗以潭毒山形斗拔其上寛平有水乃築壁壘十六
日而成金人已至距營十數里子羽據胡床坐于壘口
諸將泣曰此非待制坐處子羽曰子羽今日死于此敵
尋亦引去自金人入梁洋四蜀復大震張浚欲移潼川
子羽遺浚書言已在此金人必不南浚乃止薩里罕由
斜谷北去子羽謀邀之于武休不及既囘鳯翔遣十人
持書旗招子羽子羽盡斬之而縱其一還曰爲我語彼
欲來即來吾有死爾何可招也先是子羽預徙梁洋之
積至是金人深入餽餉不繼又腹背爲子羽及玠所攻
死傷十五六疫癘且作亟遁去子羽出師掩擊墮溪澗
死者不可勝計餘不能自拔者皆降
邵伯温字子文河南人除知果州擢提㸃成都路刑獄
蜀人德之再除利路轉運副使提舉太平觀初伯温以
父雍言世將亂惟蜀可居遂攜家入蜀免于靖康之難
紹興四年卒
趙士陴紹興中知遂寧府江水汎漲瀕江隄决士陴率
士民塞之索胡床坐隄上左右請避不許須臾水落隄
幸不壞時人以比王尊
李樗知巴渠時有虎白晝入城樗爲文榜諸社廟越五
日虎斃于郊
陳咸字逢儒登進士第歴利路轉運判官開禧三年呉
曦叛闗外四州繼没人情大駭咸留大安軍督軍糧檄
守楊震仲賑流民備姦盜衆稍安曦謂咸名士欲脇之
以令其餘初咸語人曰咸受國厚恩義當擊敵恨無兵
權獨有下䇿削髮以全臣節㑹曦以書招之急咸答書
勸其稟命既而欲親諭之遂行遇僞統領孟可道知曦
已僭亂曰吾書不可用矣還至后𨫼入帳中以刀自斷
其結披緇而出敵兵拘咸于岸曦聞怒甚安丙力爲救
解乃得釋歸
　
　
　蜀中廣記卷五十
欽定四庫全書
　蜀中廣記卷五十一
　　　　　　　　　　　　明　曹學佺　撰
　蜀郡縣古今通釋第一
　　四川布政司
説文川者穿也水穿地而流曰川桑欽水經云大江出
蜀是矣唐分劒南道為東西二川宋析為益梓利䕫四
路元為四川行省國朝因之為四川布政司　或稱三
川者非三川伊洛之地司馬錯勸秦伐蜀曰周自知失
九鼎韓自知亡三川是也漢武帝元鼎年以蜀郡廣漢
犍為為三蜀獻帝建安年分巴東巴西永寧郡為三巴
巴蜀雖别猶可槩稱
　　川西道屬
　　　成都府(管六州二十五縣/)
帝王世紀云周太王從梁山止於岐下一年成邑二年
成都蜀本梁州之域毛詩奕奕梁山惟禹甸之尋江源
記云梁山首跨劍閣而尾入江矣故秦置縣曰成都
人皇之世九囿而蜀囿居其一黄帝之子昌意娶蜀山
氏女生帝嚳封其支庶於蜀始為蜀國爾雅釋山蜀者
獨也言不與他相連屬也漢武帝置益州益者阨也以
其地險阨而益廣也唐𤣥宗西幸始改成都府陞號南
京以地當長安之南矣其時長史實稱尹而知府則起
於王蜀武成云　昔者州郡之分猶今之道府也州曰
庸部郡曰導江則在王莽時州曰司隸郡曰成都則在
公孫述時益州置牧蜀郡置守則在先主時刺史治太
城太守治少城則在東晉時益州總管府劍南節度使
則在唐開元前一路安撫使四路制置使則在宋南渡
後
　　　成都縣
秦司馬錯張儀滅蜀置釋同郡華陽國志云縣有十二
鄉五部
　　　華陽縣
禹貢華陽黒水惟梁州梁彊梁也西方金氣彊梁之義
周有天下併梁於雍二州俱以華山為主雍之有華隂
猶蜀之有華陽也唐初為蜀縣析成都置乾元中易今
名
　　　郫縣
杜宇名蒲卑都於此邑冡至今存秦因以卑名邑也唐
垂拱初割成都之西鄙置犀浦縣取李冰所剏石犀為
名宋熙寧中廢為鎮今為舖在郫縣東二十五里(闕/)
　　　　　稱益州牧始此
　　　新都縣
漢髙六年與廣漢郡同置三都之一也亦曰新郪邑界
有王稚子墓稚子郪人遂有斯目按後漢書注郪故城
在今梓州郪縣西南而此曰新以别之又地理志汝南
郡有新郪後漢改曰郪丘章帝徙宋公之處也韵書廣
漢之郪千咨切汝南之郪先稽切
　　　溫江縣
江水至此始温也濯絲有色後魏時立矣漢曰湔氐道
隋曰萬春今縣之長春鄉是其故址
　　　新繁縣
秦曰繁以界有繁江也謂之繁田蜀姜維徙凉州降胡
於繁遷其民於新縣故曰新繁
　　　雙流縣
李善注文選江水出岷山分為二經成都東南故左思
曰帶二江之雙流也漢曰廣都即蜀三都之一隋避煬
帝諱改今名　廣都水驛在今華陽縣東南國朝隆慶
初廢　志云蠶叢故都城距縣南十八里
　　　崇慶州(管新津一縣/)
蜀州也三國志云益州之地仰給於蜀宋髙宗大觀元
年封蜀國公至紹興中乃陞為崇慶府元降為州國朝
因之　漢曰江原以江水所由也有江源祠莽曰卭原
以與臨卭近也濵文井江晉曰晉原以有晉原山也即
鶴鳴山唐曰唐安以獲安唐室也近西廵時今唐安為
驛而江原為鎮矣
　　　新津縣
李膺益州記云皂里江津之所曰新津市周地圖記云
閔帝元年於此立新津縣也
　　　彭縣
周彭國也武王伐紂彭人與焉又云籛鏗之封邑矣華
陽國志則以兩山對闕有天彭之號也　梁天監中立
東益州以在益州之東益州記云彭號小郫土地肥良
比之郫邑也袁隲記云九峰髙峙濛水濬發後周之九
隴隋之濛州取諸此矣　志云今縣西二十里之三郎
鎮即九隴故址縣東二十里之濛陽鎮即濛州故址
　　　崇寧縣
析郫導江九隴三縣所置也唐曰唐昌宋曰永昌道君
崇寧初改為崇寧
　　　灌縣
李冰傳江水堰流以灌平陸謂之灌口貞觀曰灌寧孟
蜀曰灌州也　上古為魚鳬氏之國今有魚鳬故城
三國曰都安水經注云即都安堰也諸葛亮北伐以此
堰農大國之所資發征丁千二百人主護之有堰官宋
勑永康軍兼管堰事國朝尤慎重焉冬閉時修春開時
祀水利道主其事間行别駕及灌令代　齊曰齊基曰
青城唐曰盤龍曰導江宋曰永安軍又改永康軍　青
城山杜光庭記云岷山連峰接岫千里不絶青城乃第
一峰也　盤龍山益州記云山土色黄盤迴有龍形
導江水經注云岷山徼外江水之所導也　永安軍寰
宇記云宋初沿貞觀鎮静軍之號也　志云青城廢縣
在治南六十里盤龍廢縣即治内導江廢縣在治東二
十里今為導江舖永康廢址今為永康驛
　　　威州(管保縣一縣/)
蜀後主時姜維馬忠等討汶川叛羌此其地也自晉以
後羌夷叛服不常以其地置薛城戍唐初白狗𦍑首領
鄧賢优内附乃於姜維故城置維州以統之後改為維
川郡焉王孟二蜀繼有其地徙就中州城即今治也宋
平蜀後以京逓發濰州誤至維州因改曰威州取威制
西羌之意維威音亦相近云　廢通化縣唐咸亨二年
刺史董弁招慰生羌於此置小封縣在西蕃通鶴軍垂
拱二年城為北蕃所没改置在威戎軍西本志云在州
之通化里與金州演化禪師相近
　　　保縣
唐天寳中置天保郡乾元中改保州孟蜀復改保寧縣
也國朝洪武十八年去寧字以避保寧府
　　　茂州(管汶川一縣/)
禹貢岷山導江發迹於此水經注云岷山即瀆山也水
曰瀆水矣冉駹氏之國按白馬黒面曰駹駹夷名也史
記南越破後冉駹等皆震恐請臣置吏漢武帝元鼎六
年以冉駹為汶山郡汶當作渂古字汶岷通用王羲之
游目汶嶺是也按地里表云汶山在茂州汶山縣岷山
在西北如此則汶岷乃二山梁曰繩州普通三年置桃
闗之路以繩為橋因作州稱隋曰㑹州謂其為西夷之
交㑹也唐貞觀始改茂州以茂濕山為名言山之草木
叢茂雲霧潤濕矣
　　　汶川縣
漢之綿虒縣也虎有角曰虒行水中地有此獸矣晉置
汶川州於此周武帝保定四年移汶川州於廣陽縣州
廢乃置汶川縣
　　　簡州
蜀漢簡雍為先主鎮牛鞞牛鞞漢縣名牛鞞之水出焉
山曰賴簡池曰簡池皆民懷雍政也隋始於此置簡州
矣　西魏之陽安以山名今為驛隋之平泉以泉名今
為鎮驛在治前鎮距西南五十里
　　　資縣
陳留風俗傳及姓纂云資姓黄帝後在益州資中今邑
之山川皆曰資從賜姓也　寰宇記云廢銀山縣在資
州東南三十八里以山名龍水縣在龍龜溪之左以水
名志云今之銀山鎮龍水鄉是也
　　　資陽縣
邑當資水之陽齊建元間置又曽於此縣立資州矣
通志云盤石廢縣在縣北三里有石狀如盤陀月山廢
縣在縣境宋析入者有山形如明月
　　　内江縣
本中江也與外江别入瀘州合流縣為後周所置隋室
之先諱忠改曰内江周以前曰漢安戍宋别名安夷軍
　按今中江縣之水本内水蜀志先主從内水入涪是
也而内江縣之水本中水以在内外水之中也沈約宋
書云資江為中水涪江為内水恐因縣名而反混水名
故特表之
　　　仁夀縣
西魏之隆山郡也即鼎鼻山其山隆起又曰隆山矣周
閔帝元年於此置陵州葢因張陵而名陵井又因陵井
而名陵州也陵置縣曰仁夀從文帝年號　廢貴平縣
後魏恭帝與平井可曇二縣同立以隷和仁郡也今之
貴平鎮入簡州界廢籍縣梁天監置席郡隋廢郡為縣
後訛席為籍也今籍縣址入雙流界廢陵井監宋大觀
四年改為仙井俱併入當縣
　　　井研縣
隋置古之善計者曰硏計然亦名計硏也此邑鹽井之
利出於心計乃以硏系井而為名與寰宇記云有山俯
臨井鑊名曰井鑊山方言闗東呼鑊為鹵硏　魏之蒲
亭隋之始建皆在銕山界上周地圖云蒲亭縣有銕山
諸葛亮取為刀器因封宇文度為銕山侯即此
　　　金堂縣
西魏置金淵縣唐避諱改金水咸亨中析立今縣曰堂
者地寛平處也漢之牛鞞縣地宋併懷安軍入焉又名
懷口今為懷口巡檢司去縣東南五十里　古縣附金
沙水舊屬簡池今縣連金臺山舊屬新都
　　　漢州(管什邡徳陽綿竹三縣/)
漢髙帝六年置廣漢郡於乗鄉一名繩鄉廣大也言能
廣大漢業也東漢益州刺史治唐初立漢州天寳中於
此立徳陽郡　華陽國志郡治雒縣以洛水所㑹也源
出洛通山矣元至正中省廢址在州北三里　寰宇記
湔陽故城漢陽廢城俱在城南
　　　什邡縣
漢雍齒封邑年表作汁邡土地譜云廣漢領縣十以應
十幹縣當酉位酉十數也古碑邡水流為十故名什邡
今雒江出闗口東枝六西枝四而縣居其中矣後周改
方亭縣今為里
　　　徳陽縣
漢曰徳陽以徳水之陽也晉曰旌陽以旌水之陽也孝
徳旌異皆因姜士游士游綿竹人當縣後漢析綿竹所
置綿竹故城在治北三十五里諸葛瞻戰敗處
　　　綿竹縣
漢縣也劉焉徙益州治於此地里志云紫嵓山綿竹所
出後周改孝水以姜詩宅在沉鄉為名至隋仍舊　沉
鄉一曰汎鄉何武封邑
　　　綿州(管彰明羅江二縣/)
左綿也地居綿江之左漢為涪縣以涪水所經矣曰巴
中即巴西也曰潼州即金山也曰鹽泉即魏城也今名
隋改　州治内有金山驛治東五里有巴西渡東北六
十里有魏城巡檢司
　　　彰明縣
後魏之昌隆縣唐避諱改昌明後唐改曰彰明矣李太
白之所生也
　　　羅江縣
左水自安縣來右水自綿州來合於縣之東北蹙成羅
紋又謂之紋江也唐天寳置　晉初曰萬安李膺記云
晉於梓潼水尾萬安故城置萬安縣是矣今為驛　晉
末亂移就潺亭水經注云潺山石下有泉曰潺水今縣
北三里有潺亭廟碑磨滅潺亭字見存
　　　安縣
唐武徳置以界有龍安山云元為安州國初為安縣即
隋之神泉縣也郡國志云縣三十里有泉十四穴甘香
異常飲之已痼疾故曰神泉唐永淳年復置西昌縣取
西昌山為名矣今縣三十里有西昌市南五十里有神
泉廢縣址
　　　龍安府(管三縣/)
西漢北部都尉治東漢之隂平郡也水經注曰岷山之
西有龍冡按梁普通中武陵王蕭紀僣據土人李龍遷
保此畨漢徳之西魏平蜀始置龍州保其名矣向為龍
門州郡元棄為龍州宣慰司國朝嘉靖四十五年改流
系以安字
　　　平武縣
晉於隂平郡置隂平平廣二縣隋改龍州為平武郡也
與龍州改流之年並設
　　　江油縣
以江水所由也後加水旁矣蜀漢馬邈守江油即此初
屬保寧嘉靖末改屬本府
　　　石泉縣
汶山郡之石紐村禹所生也漢廣柔縣矣城北岩下有
甘泉乃石泉軍之始初隸成都嘉靖末改屬本府
　　　青川所
有青川溪源出畨界又啼胡山水出清美謂之清水也
天寳中置清川縣於此國朝洪武四年置所在龍安府
東百二十里隸焉
　　　松潘衛
地出甘松後魏以之名縣矣唐改松州潘吐蕃姓也洪
武初設松州潘州二衞尋合為一置軍民指揮使司
唐天寳為交川郡後周為龍涸郡水經注云自白馬嶺
囘行二千餘里至龍涸是也
　　　小河所
涪江支河也古曰涪陽國朝宣徳四年置在松潘衞東
百九十里隷焉
　　　疊溪所
氐羌之地漢蠶陵縣後周置翼斜郡唐曰翼州以夷水
遶其地分流如翼也國朝洪武十一年置取圖經疊石
為巢置所
　
　
　
　
　
　
　
　
　
　
　蜀中廣記卷五十一
欽定四庫全書
　蜀中廣記卷五十二
　　　　　　　　　　　　明　曹學佺　撰
　蜀郡縣古今通釋第二
　　上川南道屬
　　　嘉定州(直隷管六縣/)
漢犍為郡之南安縣地也治青衣江㑹應劭注漢書曰
順帝改青衣縣為漢嘉以公孫述稱帝青衣人不賔光
武嘉之也後魏於此立眉州尋改青州葢取峨眉青衣
水之義矣宇文改嘉州也宋寧宗潜邸陞嘉定府今仍
其名為州　寰宇記云嘉州治龍游縣隋開皇初伐陳
有龍見江水引軍故名又云州治對江四十里有平羌
縣本漢平羌戍也周保定置縣　今州之逓運所是龍
游縣址平羌驛是平羌縣址青衣舖是青衣縣址
　　　峨眉縣
兩山相對狀如峨眉後周所置也青衣平羗舊理此
隋之綏山唐之羅目二縣入焉縣西四十里即綏山址
葛由賣木羊處也縣南三十里即羅目址本羅蒙山訛為
羅目也今之木羊鎮羅目街是
　　　洪雅縣
界有洪雅川源出離堆離即雅也後周立洪雅鎮隋改
為縣或謂葛洪寓居縣之花溪上昇故名
　　　夾江縣
隋於夾江戍置縣葢分龍游平羌之地亦曰涇上志引
山海經云夾水出於其隂也　漢為南安縣今之南安
鄉是史記年表宣虎以破臧荼功食邑於此
　　　犍為縣
漢武置犍為郡治鄨今之馬湖平夷司是保乾圖曰鄨
有乾山形如牛後周於沉犀山下置沉犀郡隋於大鹿
山下置犍為縣志古也玉篇曰犍似豹人首一目為即
猴大篆為作兩猴　隋之玉津唐之應靈入焉縣治上
流即璧玉津也界大牢鎮即古應靈也
　　　榮縣
周十亂榮公之采地其後夷公之墓在焉又曰古有榮
隱先生居此唐置榮州治旭川縣榮旭之義通矣宋光
宗潜邸陞為紹熙府今復縣名榮也　志云縣南八十
里有公井故城即唐之公井縣址縣西八十里有銕山
即晉之資官縣址皆併當縣
　　　威逺縣
隋於威逺戍置縣取威撫逺人之義國初省入榮後復
割榮之益昌鄉以益之
　　　眉州(直𨽻管三縣/)
地在峨眉山隂以之名州自西魏始實治嘉州若梁之
齊通郡隋之通義郡唐之别置眉州則今理矣宋時陞
為防禦使治眉山蘇子瞻所謂眉州眉山共一城者也
晉置西江陽郡子由詩子生雖江陽指此
　　　彭山縣
秦之武陽梁之靈石也漢昭帝已後及晉宋犍為郡皆
理於此隋曰隆山縣屬陵州唐貞觀中以縣屬眉因界
之彭女山為名又曰取彭亡山岑彭所惡也　隆彭皆
髙大之稱義或本此
　　　青神縣
本南安縣地後周置今縣以青衣江所注也蠶叢衣青
而教蠶事蜀人神之故曰青神又曰水濯衣即青
　　　丹稜縣
齊之齊樂郡也後周洪雅縣地隋析出為丹稜取多稜
川之名矣寰宇記多稜川有獠居焉即此
　　　卭州(直𨽻管二縣/)
漢臨卭地以臨乎卭崍矣　廢火井縣隋大業置博物
志云臨卭火井諸葛亮觀之轉盛是也廢依政縣後魏
時置寰宇記云即秦之蒲陽縣也　今州南二十五里
有火井壩巡檢司州東七十里有依政縣故址
　　　蒲江縣
漢宣帝地節中穿蒲江鹽井増鹽鐵官西魏始置縣又
立蒲陽郡以統之今縣南八十步湧泉方丈蒲草生焉
古蒲頓也
　　　大邑縣
寰宇記唐咸亨中分益州之晉原縣置其壤廣大因以
為名　有霧中山是號霧邑
　　　雅州(直𨽻管三縣/)
取雅安山為名李冰所鑿離堆在其地也離音雅坤元
錄郡國志通鑑釋文皆言之秦滅楚遷嚴王之族於此
曰嚴道矣西魏置蒙山郡隋改今名
　　　名山縣
漢青衣嚴道二縣界西魏始置縣謂之蒙山域中有蔡
蒙也隋以二山著名禹貢改蒙曰名終唐世皆曰漢源
宋乃仍舊　今縣東北七十里之百丈驛則唐百丈縣
焉圖經云山有一穴口圓百尺深百丈漢王陽所畏道
也
　　　榮經縣
唐武徳初始置縣於榮經水口戍榮經二水名也乾符
中曽改為金湯軍宋初復舊
　　　蘆山縣
漢之靈闗道也界有盧奴山於衆山特小隋煬帝始以
名縣國初加草字以山出葭蘆矣
　　　黎州安撫司
漢誅莋侯於莋都立沉黎郡以水沉黒名也後周與宋
皆曰黎州元始外為土司國朝因之増置大渡河千戸
所漢旄牛都尉隋登州及漢源縣皆置於此
　　　天全六畨招討司
蠻獠之墟三代為氐羌西魏始陽縣地也在唐羈縻屬
雅州都督五代土人高曩閣藏等歸附置碉門黎雅長
河西魚通寧逺六安撫司元於碉門置六畨小溪置天
全二招討國初合而為一所轄部落有馬蘇金楊隴東
西碉六村謂之六畨髙姓世招討使楊姓副之
　　建昌道屬
　　　建昌衛
漢越嶲郡隋唐之嶲州也咸通中蒙氏設建昌府元置
路國初改府尋廢為衞仍設行都司以統之領禮州昌
州等千戸所及長官司
　　　禮州所
在建昌北六十里漢蘇示縣也隋曰蘇祇唐曰蘇祁元
曰禮州國初置後中二所吐蕃號為龍麽城
　　　徳昌所
在建昌南六十里漢卭都縣地元置徳昌路國初改府
尋廢宋時號阿屈部
　　　打中河中前二所
在建昌西百四十里亦卭都地唐曰沙野城元為瀘州
地河源出吐蕃下流合金沙江一名黒恵又名納夷
　　　昌州司
在建昌南二百里蠻名阿屈部元始置州國初棄為長
官司
　　　威龍司
在建昌東南四百十里夷名巴翠部元始置州洪武中
棄為長官司
　　　普濟司
在建昌西南二百四十里夷名圩甸元始置州洪武中
棄為長官司
　　　越嶲衛
漢郡名卭都國闡縣治也應劭注漢書界有嶲水謂越
此水置郡以章休盛也元為卭部州國初立衞廢為長
官司矣衞在建昌北二百八十里司在衞東
　　　寧畨衛
在建昌北百九十里卭都國地也元為蘇州亦取蘇示
之名國初因之為衞後以地當諸畨之衝改易今名領
冕山橋千戸所在衞東百二十五里山在橋東狀如冠
冕
　　　㑹川衛
在建昌東南五百里漢㑹無縣唐㑹同府也蒙氏呼㑹
川邏若漢語安樂城然國初立府領武安永昌麻龍等
州縣麻龍又曰麻泥若漢語黄土城也尋改為衞領迷
易千戸所在衞西八十里
　　　鹽井衛
元置閏鹽縣有黒白鹽井矣國初因之又於此立栢興
州尋改今名在建昌西三百里漢之定莋縣也蒙氏為
香城郡宋時名賀頭甸元初為落蘭部領打冲河所及
馬剌長官司在衞南五百里
　　下川南道屬
　　　叙州府
古僰國所謂僰道縣也西漢犍為郡理梁命先鐵定夷
獠於此乃立戎州宋徽宗政和中改今名取西戎即叙
之義按西漢犍為理此元光已後始移武陽
　　　宜賓縣
唐之義賔縣也取其慕義來賔矣宋政和年改義為宜
　後周曰外江以水名蜀漢曰􁑬䣕以山名
　　　慶符縣
界有集慶迎祥二山宋政和中與祥州同置實唐之撫
夷縣也寰宇記曰石門路即隋史萬嵗南征道　志云
宋有來附縣亦與當縣同置者今來復舖是
　　　富順縣
漢江陽縣地有鹽井之利後周立富世縣唐避諱改富
義矣宋廢縣立監始改今名亦諱也治平中復為縣元
時為安撫又為州
　　　南溪縣
漢晉南廣縣以拓地於夷也梁立六同郡言六合所同
矣後周曰南武隋曰龍源皆稱戍仁夀中始改今名葢
地居僰溪之南云　龍源戍今龍騰驛是
　　　長寧縣
輿地紀勝曰漢陽縣今長寧軍也按漢書漢陽縣犍為
都尉治所葢夷徼云唐置州曰長寧宋改為軍立武寧
縣隷之其曰鹽泉縣曰淯州曰淯井監皆以鹽名漢陽
者謂自漢武南征此縣之南皆漢地矣
　　　髙縣
古夜郎地唐之高州也界有宋水即宋州矣高宋舊皆
羈縻州
　　　筠連縣
漢定川寨唐之符連二州也元合為一隷永寧路天后
時拓邊又置定州供輸紫竹縣以此名
　　　珙縣
西南夷部羅計羅星地也唐為羈縻薩鞏二州鞏音近
珙故名或曰珙𤣥玉也有石似之
　　　興文縣
西南夷部界有晏山唐儀鳳中拓地以為州名元立大
壩府繼陞戎州國初之戎縣也萬厯元年平九絲改今
名取偃武修文之意
　　　隆昌縣
古昌州地也隆慶改元置理隆橋驛二義兼取矣
　　　建武千户所
在宋為九絲山都掌地國初隷戎縣萬厯元年討平以
其山都六鄉置所對興文也城曰武寧
　　　馬湖府(管屏山一縣四長官司/)
漢牂牁郡地也界有龍湖中潜龍馬晉以之名縣矣唐
始置羈縻四州於此曰馴騁浪滈元立馬湖土府國初
因之𢎞治八年改流
　　　屏山縣
萬厯十七年置於附郭取寳屛山為名
　　　泥溪長官司
唐長慶中縣名也界有此溪
　　　平夷長官司
漢之平夷縣也其半為鄨縣地晉曰平夷郡
　　　蠻夷長官司
至元初宣撫司之名後以宣撫為馬湖路仍立今司
　　　沐川長官司
唐髙駢平沐川寨築城於此故址尚存
　　　瀘州(直𨽻管三縣/)
江受瀘水也州在梁時治馬湖江口故遥取之宋淳祐
中余玠徙治神臂山元徙今理在江之南　漢曰江陽
有江陽祠唐曰瀘川即瀘川驛
　　　納溪縣
瀘川縣地宋初於納谿口置軍寨唐羈縻有納州以納
水所自出也置縣始在紹定中元移治江北
　　　合江縣
漢符縣東漢符節縣地也梁稱安樂戍後周取合符之
義始置縣　安樂戍故址在縣東五里安樂山
　　　江安縣
本江陽地晉平漢安獠置縣於此曰漢安矣隋取二義
而改今名　廢綿水縣在綿水溪口今為綿水鄉
　　　瀘州衛
國初調長安衞官軍征滇回駐守州治成化初山水都
掌亂遷於宋江渡水源出夷界宋州
　　　永寧宜撫司
介江安合江二縣境古蠻夷地也漢屬益州郡晉始置
永寧縣屬雲南郡唐元和初立祖叱來彌為酋長改縣
曰藺州宋廢州移治於魚漕溪口稱永寧路元改今司
領筠連州騰川縣國初割筠連入叙府騰川廢為司地
領太平九姓二長官司
　　　鎮雄府
古號屈流大雄甸芒部所居宋始置都大巡檢司名西
南畨部元稱芒部路𨽻雲南國朝仍舊名為軍民府嘉
靖初土官隴政兄弟争立改流易名夷語謂凉為雄石
為硌鹿為砌界有硌砌雄山謂山石類鹿而髙聳清涼
也今仍為土府而印文無土字
　　　東川軍民府
古東川甸也烏蠻居之南詔蒙世隆始置東川郡元改
萬戸府國初牟仲由之裔祿設姑歸附改今官楊用修
引樊綽雲南記云界有蒙樂山出比翼鳥即蔡蒙旅平
之蒙山也未詳
　　　烏䝉軍民府
古竇地甸漢牂柯郡地也唐時烏蠻阿統居此其裔名
烏蒙者部落强大號烏蒙部宋世封烏蒙王元為路隷
雲南本朝改軍民府土官祿姓夷語謂首為烏
　　　烏撒軍民府
古名的巴甸烏蠻居之宋時其裔有析怒者拓地自强
部號烏撒元季置招討司尋改軍民總管府復改宣慰
司以烏蒙東川芒部𨽻焉國初改軍民府𨽻雲南洪武
六年後改𨽻本省
　
　
　
　蜀中廣記卷五十二
欽定四庫全書
　蜀中廣記卷五十三
　　　　　　　　　　　　明　曹學佺　撰
　蜀郡縣古今通釋第三
　　上川東道屬
　　　重慶府(管三州十七縣/)
周巴子國秦使張儀滅巴立巴郡遂城江州二漢因之
獻帝時巴分為三江州實永寧郡理梁改楚州以地隣
乎楚也隋改渝州以江受渝水也唐天寳之南平郡宋
崇寧之恭州又因而屢改矣後以光宗潜邸始陞府名
重慶重慶者以介乎順紹二慶之間也紹慶府為今之
彭水縣
　　　巴縣
水經注云巴水至江州城下與岷江合也江州實縣名秦
漢至南齊皆因之永明初移置僰溪口始有巴名
　　　江津縣
地居江之津也南齊移江州縣於僰溪口即此西魏曰
江陽後周又増置七門郡改陽為津自隋始
　　　南川縣
唐初割渝州東界置六縣其一也以地枕𤏡溪南云
　　　長夀縣
長夀山名寰宇記云山下有老人村也縣國初置實秦
漢之枳唐之樂溫地矣　志云縣東北五十里有樂溫
灘即故縣址元立涪陵巡檢司於此
　　　大足縣
唐乾元二年與昌州同置取豐足之義也或云縣之寳
頂山有巨人跡
　　　永川縣
亦唐乾元置地枕侯溪水山川濶永故以為名
　　　榮昌縣
乾元間於此立昌州及昌元縣今名洪武四年改介於
榮州也　府志舊州埧有昌州巡檢司又云榮昌治西
昌元里即唐昌元縣址亦嘗充静南軍使
　　　綦江縣
夜郎之境古綦市也舊𨽻南平軍明玉珍始置今縣國
朝因之萬厯二十七年楊應龍叛入其郛踰月乃復
此縣舊名賔化屬南平軍元時為綦江長官司
　　　壁山縣
寰宇記云界有孤山壁立西北險峻東南削平號為重
壁唐至徳初置縣於此因以為名
　　　合州(管銅梁定逺二縣/)
在涪漢二水㑹合處秦漢及晉之墊江縣也今州西魏
始置而墊江之名徙入忠州矣　廢涪陵郡隋大業置
志云今州治即隋之涪陵郡葢與州同理者　廢石鏡
縣魏恭帝置志云涪江中有石鏡如月水落時髙可三
丈有唐人題刻　廢漢初縣隋大業置寰宇云即魏之
清居郡也　廢赤水縣隋開皇置寰宇云界有赤水之
源也　志曰廢赤水址在州西北百三十里廢漢初址
在州西北百九十里
　　　銅梁縣
蜀都賦外負銅梁唐武后長安三年置縣以界有是山
也　廢巴川縣寰宇云唐開元年割石鏡之南銅梁之
東置巴川縣以地在巴川為名至元併入銅梁今縣有
宋時巴川社倉碑
　　　定逺縣
本合州之石鏡縣地宋開禧中増置河溪縣元立武勝
軍行河溪安撫事尋改名定逺言永逺安定矣後改為
縣國朝因之
　　　安居縣
周武之柔剛縣也隋改今名屬安居郡以其地可安居
矣唐宋屬普州國初併入銅梁成化中復析置　廢隆
龕縣在縣西二里隆龕山下唐避諱改隆為崇此縣與
安岳各有其半乃舊安居云
　　忠州(管酆都墊江二縣/)
二漢之臨江縣梁改為郡兼置臨州矣唐改今名取巴
蔓子嚴顔之節也樂子正曰地邊巴徼當懷恵而忠信
矣宋以度宗潜邸陞咸淳府葢在改元之初云　本志
治東百里北㟁有臨江城元置臨江鎮巡檢司今仍又
云東南二百里廢龍渠縣宋置元省入
　　　酆都縣
本巴郡枳地也漢永元二年分枳置平都縣葢山名云
改平為豐自隋始豐傍加邑國初始　廢南賔縣唐武
徳置以屬南賔郡者郡併忠州而縣併酆都也今縣治
前有南賔渡
　　墊江縣
古墊江今合州是後魏恭帝三年始置於此取漢之舊
名也墊下也與昬墊同仰水下流皆得稱之蜀中見者
凡三一為合州蜀志先主自墊江入涪是也一為劒州
漢書地里志云梓潼江水南流四里至墊江入涪水是
也一為今縣縣界有桂溪乃唐桂溪縣址
　　　涪縣(管武隆彭水二縣/)
集韵涪漚水泡也水出牂柯費州外南至黔江入州本
漢涪陵縣西魏置合州乃移今州名矣按涪水咅聲在
十一尤韵而七虞無此字雖古韵相通蜀人舍本從他
不知何謂　郡隋廢為鎮唐武徳初復
　　　武隆縣
漢枳地唐武徳初置縣因山名曰武龍國初易隆
　　　彭水縣
彭皷聲峽水澎湃似之隋開皇中與黔州同置宋紹定
間陞為紹慶府以慶雲見於境也太宗時事葢追改云
　廢洪杜縣洋水縣俱唐武徳置今之洪杜溪洋水鄉
是　廢信寧縣隋大業置即今之信寧巡檢司也　廢
都濡縣唐貞觀置即黄山谷所稱都濡月兎茶也
　　　黔江縣
秦黔中郡地隋開皇中於此置石城縣唐天寳中改名
因郡舊也
　　　酉陽宣撫司
秦得楚地因置縣於大酉山之陽屬黔中郡漢置郡為
武陵牂柯矣唐徙治婺川縣葢今思州是黄巢之亂酉
陽内訌駙馬冉人才征之留守其地即今理也宋元陞
州冉氏世知州事國初改今官𨽻重慶府以石耶洞屬
　　　石耶洞長官司
其洞有大石也宋宣和中楊昌安者太原楊業之裔也
討平蠻亂蠻人畏服因世其地元時尚稱土知府國初
歸附𨽻酉陽後
　　　邑梅洞長官司
邑以樹稱在酉陽之内宋末有楊光甫者亦楊業後據
其地元改為柫鄉洞矣明玉珍改邑梅軍民府國初改
今官𨽻酉陽永樂初改𨽻重慶
　　　平茶洞長官司
吳之黔陽縣地也五代沒於畨宋政和中得之置平茶
洞猶乎葭萌以茶氏矣元改今官𨽻思州安撫後立軍
民府授楊大雷為世官國初改今官屬酉陽改𨽻重慶
　　下川東道屬
　　　䕫州府(管一州十二縣/)
春秋時子國秦漢巴郡地也獻帝初平中置固陵郡尋
為巴東矣唐初曰䕫天寳至徳之載皆稱雲安郡乾元
以後復稱䕫至今按山海經岷山多䕫牛注爾雅犩牛
即犪牛也肉數千斤出蜀山或地有此獸或山形似之
如犍為之類　江闗都尉兩漢立漢書地里志云江闗
都尉理魚復是也　白帝城公孫述立郡國志云述至
魚復有白龍出井中因號魚復為白帝城是也　永安
郡蜀先主立三國志云先主伐吳不利自夷道還改白
帝為永安郡是也　三巴校尉宋太始年立寰宇記云
山峽險隘多盜賊乃立三巴校尉以鎮之是也　信州
梁天監年立方輿云梁置信州治白帝城周移治永安
宫南是也　其後王孟二蜀以施䕫忠萬置鎮江軍後
唐改寧江軍節度使宋因之南渡後陞為帥帶歸峽
州兵甲司公事　今下闗城即江闗瞿唐右所設白帝
城學宫即永安宫址而材官屯戍皆𨽻楚以示犬牙相
制之義
　　　奉節縣
春秋時魚邑漢晉魚復縣也西魏易為魚人屬信州唐
貞觀中改今名州廢而節存不忘信矣
　　　巫山縣
楚為郡秦漢為縣皆曰巫矣加山字自隋始治南有山
如其字也晉曽置建平郡於此
　　　大昌縣
本巫地晉置建昌縣尋改泰昌矣今名後周以避諱也
後周宇文泰
　　　大寧縣
晉北井縣周併入大昌矣宋開寳中始以鹽井地置大
寧監與治側永安城相對取安寧之義也宋陞為州領
縣五其一為大昌國朝降縣與大昌俱隸䕫其四縣割
入陜之漢中
　　　雲陽縣
朐䏰舊縣地在縉雲山之陽也宋張灝記形勝東有瞿
塘西有縉雲矣後周為雲安縣宋置軍監元改今名
　　　萬縣
梁置萬州於宣漢縣云其地有萬頃紀數也　蜀漢之
南浦縣以浦名後周之萬川郡以川名俱在縣治距治
西百二十里武寧巡檢司則隋武寧縣之故址
　　　梁山縣
西魏有魚泉縣分胊䏰所置今縣又分自魚泉矣以髙
梁山為名張載所謂巖巖梁山者也尾入岷江
　　　開縣
今理舊漢豊縣亦析胊䏰置也後魏末年置開合二州
以對待立義矣其曰盛山郡者以山名曰開江縣者以
江名曰萬嵗縣者以谷名曰新浦縣者以浦名　盛山
開江俱在治前萬嵗新浦相距兩舎
　　　新寧縣
宕渠之地西魏廢帝始置取寧静之義也
　　　建始縣
漢巫縣地吳孫休改巫為建平郡始置今縣依郡立名
也唐以後𨽻施州本朝𨽻䕫
　　　達州(管東鄉太平二縣/)
宕渠之東界朐䏰之西界其地居四逹矣後漢之宣漢
縣梁之萬州西魏隋唐之通州通川郡更迭為稱宋改
今名以别於淮南之通州也　廢井州廢石城縣俱後
魏廢帝立　廢永睦縣廢三岡縣俱梁大同立井州石
城即宣漢地永睦三岡相距百里
　　　東鄉縣
梁有新安縣析宕渠西界置西魏再析而為今縣與漢
中西鄉分界故别之縣有巴渠里即舊巴渠縣址
　　　太平縣
國朝正徳十年割東鄉之太平里置因以為名
　　　石砫宣撫司
漢屬牂柯郡後周以之置施州矣唐改曰清江郡重慶
志以為宋之南賔縣也景定中有馬什用破元兵授鎮
國上將軍石砫安撫領銅牌鐵印世守其地國朝初改
為宣撫按宋地志南賔縣舊屬忠州寰宇記牂州有賔
化建安二縣賔化無事迹建安下載石潼柱蒲二闗其
殆合之以成義耶砫字韵不載疑即柱𨽻䕫州府
　　遵義道屬
　　　遵義軍民府(管一州四縣/)
漢夜郎且蘭二縣地屬牂柯郡唐貞觀始置郎州尋改
播州乾符中沒於南詔太原人楊端收復之遂世有其
地曰安撫司宋大觀改遵義軍取唐縣名也元陞播州
宣撫司國朝改宣慰萬厯二十六年楊應龍反蕩平改
府仍取唐名
　　　遵義縣
唐貞觀中與郎州同置初名恭水再改而為今名即元
之播州鎮撫也國朝改長官司萬厯二十六年平楊酋
改置
　　　桐梓縣
亦平播置唐武徳中以梓潼縣為充州開元改夜郎縣
即此也縣曰桐梓存其半驛曰夜郎仍其舊
　　　真安州
唐貞觀中置播川鎮尋改珍州以界有降珍山也宋乾
徳中刺史田遷乞改為西髙州元復珍州明玉珍據蜀
改為真州自諱也國朝因之為長官司播平改流加安
字
　　　綏陽縣
隋大業中置屬思州宋大觀中於此置承州宣和中州
廢地𨽻珍州今縣蕩平後置志云治在觔竹里又云黔
之龍泉縣有綏陽場名本此
　　　仁懐縣
唐貞觀五年置芙容縣從山名也地有仁水今縣從水
名
　
　
　
　
　
　
　
　
　
　
　
　
　
　
　蜀中廣記卷五十三
欽定四庫全書
　蜀中廣記卷五十四
　　　　　　　　　　　　明　曹學佺　撰
　蜀郡縣古今通釋第四
　　川北道屬
　　　保寧府(管二州八縣/)
古巴國地秦置閬中縣後漢建安劉璋自安漢徙巴西
郡於此唐宋則稱閬州矣元改今稱沿後唐保寧軍之
目　廢北巴西郡宋元嘉置廢南梁州梁天監置皆因
李雄之亂理無定處　廢隆州廢盤龍郡皆西魏平蜀
置盤龍者以郡南盤龍岡為名隆州者取其連岡地勢
髙隆為名後魏典畧云此州故有隆城謂之南隆唐先
天避𤣥宗諱改為閬州　廢保寧軍節度使後唐天成
置廢安徳軍宋初置　按十道錄云果閬二州貞觀中
屬劒南道天寳中屬同開元中屬山南道乾元中屬同
若據地勢言之嘉陵江既在劒門之外流厯果閬合三
州而入涪江且三州同是漢巴郡之地合屬山南道
　　　閬中縣
髙門曰閬閬山四合邑居其中而水遶之　廢奉國縣
梁大同中於此置白馬義陽二郡後魏恭帝二年廢義
陽郡改為奉國縣以此地來附於魏故名元省入閬中
縣志東百里有奉谷鄉國谷音同而譌
　　　蒼溪縣
東漢漢昌縣也今縣隋改取蒼溪谷為名
　　　南部縣
梁之南隆縣也今縣亦隋改以部分在郡之南　廢西
水縣梁大同中於此置掌天戍因掌天山為名後周閔
帝元年改戌為西水縣以界内西水為名元省入南部
按府志城南五十里有西水橋是南部界　廢晉安縣
按四夷縣道記梁於此置金遷戍後周改為郡仍置晉
安縣郡所理也元省入南部縣志北九十里有晉安堡
　廢新政縣唐武徳中於此置新城縣後以隱太子諱
改為新政縣元省入南部縣志今之積善鄉是　廢新
井縣唐武徳中置縣界頗有鹽井因立斯名元省入南
部縣志今之政教鄉是
　　　廣元縣
元置廣元猶漢之廣漢也古葭萌地葭萌苴侯名蜀侯
之弟續事始曰葭茶也蜀人以茶字郡　廢綿谷縣東
晉太元中於此置興安縣隋開皇中改為綿谷縣以東
南綿谷為名總志廢綿谷縣在廣元之烏奴城北　廢
平蜀縣後魏恭帝二年於此置義城縣隋改義清唐改
𦙍山宋乾徳三年平蜀改為平蜀縣且避諱也元併入
廣元　廢嘉川縣宋武帝於此置與樂縣後魏恭帝改
為嘉川縣取嘉陵水所經為名後併入廣元憲綱有嘉
川鄉是
　　　昭化縣
古葭萌白水地秦使司馬錯自劒閣道伐蜀之所由也
劉宋為宋安唐為益昌矣昭化舊屬利州利州葢嘗稱
昭武者宋開寳敕改今縣沿其舊名　廢景谷縣本漢
白水縣宋武帝於此置平興縣即元和志楊難當克葭
萌分白水置平興者隋開皇中改平興為景谷縣即華
陽國志隂平郡自景谷有步道徑江油左擔行出涪者
按昭化憲綱縣北百里有白水鎮周圍五里俗稱沙州
城也先主斬楊懷髙沛於此　廢葭萌縣本漢葭萌地
蜀先主改為漢夀晉武帝改為晉夀隋開皇始復舊名
元省入昭化志云栢林鋪是葭萌縣故址　廢岐坪縣
宋武帝於此立宋安縣後魏廢帝改為岐坪取岐坪川
為名宋改入昭化按晉書作岐愜未詳
　　　劒州
蜀漢立梓潼郡霍峻之所守也諸葛武侯以大劒山至
此有隘束之路故曰劒門唐始以之名州　廢南梁州
廢安州俱梁時立廢始州西魏時立以先下安州始通
巴蜀也　廢隆慶府宋時立以孝宗潜邸也　廢普安
縣本郡也廢為縣今廢為驛在城　廢下辨縣宋元嘉
中以武都流人於此安置因立縣大明二年改為武連
縣今併入州治西百里上亭驛是又二十里有武連橋
　廢劒門縣今為劒門驛華陽國志云劒閣三十里至
險有閣尉桑下兵民也　廢臨津縣舊圖經云梁天監
於此置相原縣隋開皇改為臨津縣以其俯臨潼水為
名今州南二百五十里有義津即此地　廢普成縣周
地圖云梁於此置梁安縣天和中改為黄安縣唐末改
為普成縣今州有普成鄉是按本志云故縣南一里紫
霄觀舊名普成觀晉宋間有李隱君名普成者煉形於
此上昇　廢華陽縣廢茂陵縣已上俱舊廢者益州志
云宋大明年置此二縣一𨽻南安郡一𨽻扶風郡後魏
俱廢　廢七盤縣唐久視年於七盤山東南置山在廢
武連縣之西俱併入州
　　　梓潼縣
蜀古志云禹於尼陳山伐梓其神化為童子漢所為名
縣也蜀晉之梓潼西魏之潼川郡理　按此語出翰墨
全書方輿勝覽引之
　　　巴州(管南江通江二縣/)
江流如字西魏實始稱州唐迄國初不改洪武九年降
縣正徳十年平山冦復為州　廢漢昌縣東漢時立廢
歸化郡廢北水郡俱劉宋立以領獠戸　廢木門郡梁
時立　廢大谷郡後魏立　廢清化郡隋大業立　廢
静州唐武徳立　廢化成縣梁普通年於此置梁大縣
後周地圖云大象二年改為化成縣以化成山為名州
志舊化成縣在治西五十步　廢恩陽縣梁普通年於
此置義陽縣以義陽山為名隋開皇年改為恩陽縣按
義陽山古名三峯山下有巴蛇洞即摭遺所載静州知
州王鶚子讀書義陽山而遇梅仙者静州即巴州也
廢曽口縣梁普通年置以曽口谷為名今州東五十里
有曽口渡　廢其章縣梁普通年置以其章山為名郡
志舊其章縣在巴州東八十里有古蓮池是其故址本
志作竒章以為即牛僧孺封邑未詳　廢始寧縣亦梁
普通置宋初併入其章　廢清化縣梁普通年於此置
伏强縣隋開皇年改為清化縣州志舊清化縣在州西
北六十里　廢盤道縣後魏恭帝置因龍腹山道路盤
屈為名宋初併入清化
　　　南江縣
後周之難江縣也唐沿西魏置集州矣宋廢州存縣國
初易難為南　廢集州以東北集川水為名今縣學即
集州址　廢符陽郡唐天寳立　廢符陽縣後魏正始
年置取符水為名本志東南隅廣濟橋銘有符陽縣字
開元中刻也　廢大牟縣唐武徳年立取大牟山為名
宋初併入難江
　　　通江縣
治枕巴江也唐時壁州理此國初徑屬府正徳改𨽻巴
州　廢諾水縣後魏大統年置按諾水潮聲聽之若諾
應也此即宕水所激　廢壁州唐武徳年置以縣西壁
山為名今縣治即州故址　廢廣納縣以縣界廣納溪
為名宋初併入通江　廢巴東縣唐開元年於此置太
平縣以太平川為名天寳改為巴東縣以處巴江之東
為名宋初併入通江　廢白石縣後魏廢帝立以白石
川為名本志縣東百里有舊白石古城周遭石壁可容
萬人四隅石門亭址俱存有淳熙間題詠下為白石寺
　　　利州衛
葭萌國梁承聖中為利州也前後曰漢夀者漢曰晉夀
者晉曰小益者後魏曰義成者隋曰益昌者唐曰昭武
軍者偽蜀曰武寧軍者宋　衞與廣元縣同城廢址見
前
　　　順慶府(管二州八縣/)
安漢充國二縣地唐置果州取充實之義也一曰以郡
南果山為名宋寳慶初寧宗潜邸遂有今號　廢巴郡
劉璋立　廢南宕渠郡劉宋立　廢永寧軍五代蜀立
　按本志充國在城南安漢在城北各三十五里
　　　南充縣
漢充國縣蜀増南字隋減國字是以有今稱也
　　　西充縣
唐武徳年析南充置西溪水出焉　廢流溪縣唐開耀
年置即西溪也元省入西充
　　　蓬州(管營山儀隴二縣/)
梁天監中置相如縣長卿桑梓也今名後周所改圖經
云兩蓬髙峙屹然雲霄　廢伏虞郡梁初置廢咸安郡
唐天寳置　廢相如縣梁置兼立梓潼郡於此李商隱
詩梓潼不見馬相如是也相如故宅今為州治　廢蓬
山縣梁大同中於此置綏安縣唐至徳中改為蓬山縣
今省入州
　　　營山縣
分相如置朗池始梁終唐皆然宋祥符避諱改今名以
治有山如營壘也　廢良山縣梁大同於此置安固縣
唐開元改為良山縣元省入營山志云三十里有良山
鎮縣址為興福寺　廢朗池縣以臨古朗池為名唐貞
元年移於營山歇馬館為理
　　　儀隴縣
梁天監置在大儀山之坂坂大曰隴山有石銘儀隴二
字　廢隆城郡梁置兼立儀隴縣縣城在金城山頂四
面懸絶石壁髙八十丈周迴五里惟西南稍通人馬唐
開元年移於山下平溪即今理也　廢伏虞縣隋開皇
置以伏虞山為名元省入儀隴故址在縣東六十里
廢蓬池縣梁天監於此置大寅縣取大寅山為名唐廣
徳改曰蓬池取蓬水為名元省入儀隴
　　　廣安州(管渠鄰水大竹岳池四縣/)
宋合果渠三州地開寳初於濃洄鎮置廣安軍取安輯
之義矣元為府國朝降為州　廢渠江縣後漢為賨城
縣有古賨城在焉一名始安城梁於此置始安縣唐至
徳年改為渠江縣宋割屬廣安軍總志渠江舊縣在廣
安州北五里
　　　渠縣
漢宕渠縣也石過水為宕水所居為渠蜀漢晉隋皆置
郡於此　廢流江縣周明帝立今為縣治
　　　鄰水縣
水出鄰山中有大磧懸流十丈者也梁置　廢鄰山縣
亦梁置鄰山者其山重疊鄰比相次也隋併入今縣有
鄰山鎮
　　　大竹縣
唐則天時析鄰水縣置紀勝曰逹州之地有大竹小竹
葢與縣接壤者　本志云地産大竹砍伐時有白兎走
出始剏白兎寺因以名邑此邑舊省鄰山宋紹興復置
　　　岳池縣
寰宇記云岳安山在縣東三十五里髙六百丈岳池之
水出焉唐析南充相如所置也
　　　潼川州(直𨽻管七縣/)
左倚梓林右枕潼水隋曰梓州五代蜀重和以後槩曰
潼川　廢東廣漢郡蜀先主立　廢新都郡晉時立
廢新州梁蕭紀立　廢昌城郡西魏時立　廢東川節
度使唐肅宗立　廢武徳軍蜀王建立　廢静戎軍安
静軍俱宋立乾道間又陞瀘南為潼川府路安撫使而
潼川守臣兼果渠懷安廣安等郡兵馬事　廢郪縣常
璩云漢髙帝六年置舊縣在今縣南九里臨江郪王城
基址見存又謂之郪郎也蜀志姜維等聞諸葛瞻破乃
引軍由廣漢郪道以審虚實即此地今在州治東　廢
涪城縣本漢縣後漢初吳漢入蜀禆將臧宫拔涪城即
此邑東晉立始平郡於此隋初郡廢縣存州志元省入
郪郪復省入州又云涪城在州西北六十里　廢富國
監本梓州郪縣富國鎮新井煎鹽場也宋置監以董其
事兼領通泉飛烏等鹽井地去梓州九十里今併入州
　　　射洪縣
西魏始置取射江為名土音以江為洪後周改之從俗
也　廢通泉縣西魏於此置湧泉縣隋開皇改為通泉
縣取其交注通流下即黄滸川也元省入射洪志云治
南五十里通泉古驛即杜甫題詩處今為大浸寺
　　　鹽亭縣
秦亭也梁大同始縣有鹽井　廢方安縣李膺蜀記云
靈江東鹽亭井古方安縣也周地記梁大同元年於此
立亭因為縣而方安廢矣　廢髙渠郡周保定初置以
臨梓潼水也隋開皇年廢為縣縣尋亦廢　廢西宕渠
郡在安樂村李膺蜀記宋元嘉置領縣四宕渠宣城漢
初東闗是也梁天監廢　廢永泰縣唐武徳年置元省
入鹽亭縣志永泰舊基在縣東北六十里　廢東闗縣
本鹽亭雍江草市也偽蜀明徳以地去縣逺遂立招輯
院宋初陞為縣元省入鹽亭志云治東百里有東闗市
　　　中江縣
後周為𤣥武縣隋唐因之宋祥符初勅崇真武併易今
名以神泉涪城江流所㑹縣治當其中也在蜀為五城
縣華陽國志云𤣥武漢時立倉發五城縣人尉部主之
一曰五成按爾雅注成猶重也即𤣥武山　廢懷歸縣
李膺蜀記云宋元嘉九年置後周併入𤣥武縣　廢凱
州隋開皇置宋省入潼川府　廢銅山縣本蜀道銅山
之北漢文帝賜鄧通鑄錢即此唐貞觀年置監上元廢
為縣元省入中江憲綱離城百七十里伏獅山乃銅山
舊址　廢飛烏縣故郪王城也隋開皇置取飛烏山為
名元併入中江總志廢飛烏縣在潼川州西南百三十
里
　　　遂寧縣
東晉置郡稱遂寧以其遂寧兹土也宋宣和初潜藩陞
府元降州國朝降縣　廢廣漢縣漢髙帝置以屬廣漢
郡　廢徳陽縣蜀先主置以屬東廣漢郡按徳陽縣有
二其一在川西者先主以屬梓潼郡　廢石山郡後周
武帝立　廢總管府都督府及東川防禦使俱唐武徳
貞觀等年立　廢武信軍節度宋初立　廢小溪縣晉
永和年置後魏恭帝改為方義縣宋太平興國避諱復
為小溪元省入遂寧本志小溪廢縣附北郭廢遂寧縣
在東南一百里今稱下縣
　　　蓬溪縣
本遂州地唐開元中置唐興縣於此天寳中改今名以
蓬萊溪在其界内　廢青石縣晉孝武帝於此置晉興
縣後魏武帝改為始興縣隋改為青石縣以青石山為
名九州要記云此山天下青石無佳於此可為鐘磬元
省入蓬溪　廢長江縣本東晉巴興縣後魏恭帝改為
長江縣即涪江也唐賈島簿此縣元省入蓬溪今長江
壩是
　　　安岳縣
李雄之亂没於獠梁普通始置郡曰普慈後周曰普州
隋改今縣以地在山上險而即安之義也洪武初尚名
普州九年乃為縣　廢普康縣周武帝於此置永康縣
隋開皇改為隆唐縣唐避𤣥宗諱改為普康縣今併入
安岳縣本志普康鎮是　廢崇龕縣在今之古龕寺沿
革未詳
　　　樂至縣
唐武徳三年置取樂至池為名　廢多葉縣周建徳年
置以有神曰多岳也宋併入樂至在今之茗山鎮　廢
石羊縣元時析置今為石羊鎮
　
　
　
　
　
　
　
　
　
　
　
　蜀中廣記卷五十四
欽定四庫全書
　蜀中廣記卷五十五
　　　　　　　　　　　　明　曹學佺　撰
　風俗記第一
　　後漢蜀郡太守陳留髙眹雅播文教太尉趙公瑶
　　初為九卿適子寗還蜀眹命為文學撰鄉俗記予
　　倣之
　　川西道屬
禹貢華陽黒水惟梁州梁者彊也西方金氣彊梁之義
春秋元命包云益州益者隘也言其氣急切而決烈也
應劭風俗通云益者阨也言其地險阨而益廣也揚子
雲方言蜀猶獨也不與外方同也又蜀賦云剛悍生其
方風謡尚其武矣
華陽國志云地稱天府原曰華陽其精靈則井絡垂耀
江漢遵流其卦值坤故多斑采文章其辰值未故尚滋
味徳在少昊故好辛香星應輿鬼故君子精敏小人鬼
黠與秦同分故多悍勇在詩文王之化被乎江漢之域
秦豳同詠故有夏聲也漢地里志云人食稻魚俗不愁
苦而輕易淫佚然地沃人驕奢侈頗異人情物態别是
一方
蜀在有周之世限以秦巴雖奉王職不得與春秋盟㑹
君長莫同書軌先有蜀王杜宇教民務農始稱帝曰望
帝禪位於相開明帝升西山隱焉時適二月子鵑鳥鳴
故蜀人悲子鵑鳥鳴也巴亦化其教而力農務迄今巴
蜀民農時先祀杜主君
秦孝文王時蜀守李冰壅江作堋穿郫江檢江别支流
雙過郡下以行舟船岷山多梓栢大竹頺隨水流坐致
材木功省用饒又溉灌三郡間稻田於是蜀沃野千里
號為陸海旱則引水浸潤雨則杜塞水門故記曰水旱
從人不知饑饉時無荒年謂之天府也應劭風俗通云
李冰為蜀太守開成都兩江溉田萬頃江神毎嵗須童
女二人不然為水災冰因自以女與神婚徑至神祠前
勸酒酒杯常竭冰厲聲責之因不見良久有兩蒼牛鬬
於江㟁有間冰還流汗謂官屬曰鬬大極當相助也若
知南向腰中正白者即我也頃復鬬主簿因刺殺北面
者江神從此絶患民思其恵今有祠存宋祁作廟碑云
俗嵗擊羊豕雉魚伐鼓龡籥傾數十州之人奔走鼓舞
以娛恱神
漢文帝末年廬江文翁為蜀守穿湔江口溉灌繁田千
七百頃是時世平道治民物阜康承秦之後學校陵夷
俗好文刻翁乃立學選吏子弟就學遣雋士張叔等十
八人東詣博士受七經還以教授學徒鱗萃蜀學比於
齊魯巴漢亦立文學孝景帝嘉之令天下郡國皆立文
學因翁倡其教蜀為之始也宋祁作廟碑云翁之治蜀
開學校以詩書教人澡熨故俗長長少少親親尊尊百
姓順而賴之按廬江舊志文翁名黨李知㡬詩註翁字
仲翁蜀人不敢斥其名字故但稱文翁
西漢王貢傳嚴君平卜筮於成都市以為卜筮者賤業
而可以恵衆人有邪惡非正之問則依蓍龜為言利害
與人子言依於孝與人弟言依於順與人臣言依於忠
各因勢導之以善從吾言者已過半矣
後漢書成都俗尚文辯好相持短長建初中㢘范為太
守毎勵以淳厚不受媮薄之說又民物豐盛邑宇逼側
舊制禁民夜作以防火災而更相隱蔽燒者日屬范乃
毁削先令但嚴使儲水百姓便而歌之曰㢘叔度來何
暮昔日無𥜗今五袴
蜀志龎統說先主曰益州國富民殷戸口百萬寳貨無
求於外今可權借以定大事先主入蜀諸葛亮為相治
蜀以嚴有善必奬有過必罰人皆服其公明終蜀之世
南征北伐徴調無虚日不敢出怨言亮死百姓遇節朔
各私祭於道上勅止之不能禁
東晉之後李雄煽亂衣冠殁於夷獠蕭紀僣號疆土析
入凉魏開皇混一俗染猶存隋地理志云蜀地四塞山
川重阻水陸所凑貨殖所萃蓋一都之㑹也風俗大抵
與漢中不别其人敏慧輕急貌多蕞陋頗慕文學時有
斐然多溺於逸樂少從宦之士或至耆年白首不離鄉
邑人多工巧綾錦雕鏤之妙殆侔於上國貧家不務儲
蓄富室重於趨利其處家室則女勤作業而士多自閒
聚㑹宴飲尤足意錢之戲小人薄於情禮父子率多異
居其邊野富人多規固山澤以財物雄役故輕為姦藏
權傾州縣此亦其一厄也
唐貞觀初髙儉士㢘為益州大都督隨方訓誘風俗頓
更又於李冰所創故渠之外别加䟽決大獲其利乃因
暇日汲引辭人以為文㑹擇令儒生講論經史勉勵後
進蜀中文學燦然復興故王勃夫子廟碑云天帝㑹昌
之國英靈輩出之鄉庠序由其糾合纓弁所以㑹同文
翁之景化不渝智士之風猷自逺也
二宗西巡疲於奔命王孟之季競為妖侈當王氏晩年
俗作小帽僅覆其頂俛首即墮謂之危腦衍又好戴大
帽毎微服出逰民間民間以大帽識之因令國中皆戴
大帽又好褁尖巾其狀如錐而後宫皆戴金蓮花冠衣
道士服酒酣免冠其髻髽然更施朱粉號醉粧國中之
人皆效之劉纂疏曰下之從上如風偃草以仁義理法
化之則為謹愿之行以驕奢淫佚化之則為狂薄之俗
今一國之人皆效醉粧臣恐邦基頺然如人之醉而不
可支持也五代史唐莊宗遣李嚴來聘衍與偕朝上清
宫上清宫者衍建以祠周王子晉也於時蜀都闤闠士
女簾帷珠翠夾道不絶嚴見其民物富盛衍又驕盈歸
而獻伐蜀之策焉迨孟㫤末年婦女競治髮為髙髻號
曰朝天未㡬而㫤入朝京師識者謂其先兆舊說成都
不打晩衙鼓劉仲張潜夫皆云孟蜀多以晩鼓戮人埋
毬場中毎鳴鼓則鬼祟必作自是承例不打晩衙鼓劉跂
暇日所記也又蜀人質錢取息者毎將徙居必牓其門
曰召主收贖葢周世宗累欲收蜀而不果至宋太祖乃
收之是其應矣
宋初李順之變反側不寧張詠知府導以王化嘗曰前
日順脅民為賊今日吾當化賊為民也趙抃凡四入蜀
以一琴一鶴自隨神宗聞之喜曰抃為政簡易亦稱是
耳然俗好娛樂凡太守嵗時晏集騎從雜沓車服鮮華
倡優鼓吹出入擁導四方竒技幻恠百變序進於前以
從民樂嵗率有期謂之故事及期則士女闐道嬉逰以
坐具列於廣庭謂之遨床謂太守為遨頭張趙二公雖
持清嚴亦重拂其欲焉元祐二年臣蘇軾奉勅賜資政
殿學士新差知成都府王安禮詔書銀合茶藥傳宣撫
問口宣云卿西南之寄古今所難葢自祖宗以來式輟鈞
衡之舊與衆同樂非卿孰宜也
田况成都遨樂詩序云四方咸傳蜀人好㳺娭無時子
始亦信然之逮忝命守益柅轅踰月即及春㳺毎與民
共樂則作一詩以紀其事自嵗元徂景至止得古律長
調短韻共二十一章其間上元燈夕清明重九七夕嵗
至之類又皆天下之所共豈曰無時哉傳之者過矣蜀
之士君子欲予詩聞於四方使知其俗故序以見懷子
復取宋祁范成大陸㳺吳中復各詩註而附之以廣見
聞
元日登安福塔陸㳺詩註云俗名黒塔也按成都古今
記唐大中間建塔十有三級李順之亂燬於火祥符間
重建仍十有三級初取材岷山得青石中隱白畫浮圖
像十有三級梁柱欄楯厯厯可觀邦人以其神異而禮
敬之
二日出城即東城也田况詩載邦人展墓事
范成大詩初三日出東郊碑樓院故事祭東君因宴此
院蜀人皆以此日掃墓
廿八日謁生祿祠㳺浄衆寺宋祁詩注云州人以正月
廿八日祠保夀侯及唐杜丞相悰祠堂
二月二日㳺江㑹寳厯寺即小㳺江也始於張公詠
十五日蠶市方輿勝覽云成都古蠶叢之國其民重蠶
事故一嵗之中二月望日鬻花木蠶器於其所者號蠶
市
三月三日登學射山范成大詩云清明日試新火作牡
丹㑹
丹淵集載成都燕集用一春為常三日不修己云逺甚
然各有定處惟上已學射山之㑹為盛山有通真觀祀
張伯子其日兩蜀之人皆集從道士受秘籙以歸謂一
年禍福率此日恭慢所致也
二十一日㳺海雲寺王霽詩序云成都風俗嵗以三月
二十一日㳺城東海雲寺摸石於池中以為求子之祥
太守出郭建髙旟鳴笳鼓作馳騎之戱大讌賔從以主
民樂觀者夾道百里飛蓋蔽山野讙謳嬉笑之聲雖田
野間如市井其盛如此渤海吳公首作七言詩以冩勝
賞席客吳中復范純仁韓宗道等更相酬和得十餘首
四月十九日泛浣花谿即大㳺江也任正一㳺記云成
都之俗以㳺樂相尚而浣花為特甚毎嵗孟夏十有九
日都人士女麗服靚籹南出錦官門稍折而東行十里
入梵安寺羅拜冀國夫人祠下退㳺杜子美故宅遂泛
舟浣花溪之百花潭因以名其㳺與其日凡為是㳺者
架舟如屋餙以繒綵連檣啣尾蕩漾波間簫鼓絃歌之
聲喧闐而作其不能具舟者依㟁結棚上下數里以閲
舟之往來成都之人於他㳺觀或不能皆出至浣花則
傾城而往里巷閴然自旁郡觀者雖負販蒭蕘之人至
相與稱貸易資為一飽之具陸務觀云予在蜀數年毎
赴此㑹必遇晴明成都戴白之老云未嘗見浣花日雨
也
五日鬻香藥於觀街者號藥市鬻器用者號七寳市丹
鉛錄云五月賣扇於街中謂之扇市
伏日宴江瀆祠避暑因㳺江瀆池此㑹始於文潞公
七月七日晩登大慈寺閣觀夜市即雪錦樓也
九月初九日藥市京鏜有調洞仙歌按成都古今記王
生聞樂言吉凶無不中者嘗逰藥市聞五門奏樂不知
涕之無從出告人曰嚮淳化甲午年方罹冦難今兹樂
聲又將有甲午之變至明年正月王均叛
十二月十八日海雲寺賞山茶范成大有詩
揚雄蜀都賦曰其俗迎春送冬百金之家千金之公何
畊錄二叟語云立春日通天下郡邑設土牛而磔之謂
之班春所從來舊矣其說蓋微見於吕令而詳於續漢
禮儀志大抵先王謹農事之遺意也成都大都㑹自尹
而下茗漕二使者之治所在焉將春前一日有司具旗
旄金鼓俳優侏儒百伎之戱迎所謂芒兒土牛以獻二
使者最後詣尹府遂安於班春之所黎明尹率掾屬相
與祠勾芒環牛而鞭之三匝退而縱民磔牛民讙譁攫
攘盡土乃已俗謂懷其土歸置之耕蚕之器之上則蠒
孳而稼美故争得之雖一丸不忍棄嵗率以為常紹興
丙子余往觀焉見二叟立牛側一叟撫牛而歎曰是孰
象似汝孰丹堊汝孰引羣吏俎豆而羅拜汝方旗旄金
鼓俳優侏儒百伎之戯雜然而前陳以導汝至此而空
一府之人以觀汝也不亦榮而甚可樂歟俄而挺者競
進擊者交下而汝始碎首折骨矣譟者奪者負者趍者
而汝始蕩為㳺塵散為飄風矣嗚呼悲哉今夫富貴之
家髙明之門倚勢而怙寵役物以自奉嘘吸生風雲叱
吒為雷霆偃然自以為莫已若也有不似兹牛之始至
者乎及其權移而運去大者隕身赤族小者觸刑抵罪
雖三尺孺子莫不聞而哀之有不似兹牛之既磔者乎
吾悲夫禍福之無常而慶弔之相躡於俛仰之間也吾
又悲夫造物者之戯人胡為而至斯極也吾是以歎一
叟局局然笑曰子何言之陋耶是安從生自土而為泥
自泥而為牛土不知其為牛也自牛而遭磔磔而復為
土土不知其非牛也彼既不知其為牛矣則雖象似之
丹堊之爼豆而羅拜之與夫旗旄金鼓俳優侏儒百伎
之戯迎而致之空一府而觀之彼且何榮而何喜乎哉
彼既不知其非牛矣則雖擊之碎之敗之毁之彼且何
懼而何戚乎哉牛固無所喜愠而世之人方且認外物
以為己有其未得也挾術用數以致其必來而其既去
則猶殫智極力以幸其少留也可不為之大哀乎其有
愧於兹牛多矣而造物者初何與莊子曰適來時也適
去順也安時而處順憂樂不能入也子無庸歎嘗試以
是觀之余竦然異其言迫而問之若何為者也二叟皆
不告而去蜀固多隱君子哉按成都又有鬬牛之戱為
李冰事
費著嵗華紀麗譜云成都逰賞之盛甲於西蜀蓋地大
物繁而俗好娛樂凡太守嵗時宴集騎從雜㳫車服鮮
華倡優鼓吹出入擁導四方竒技幻恠百變序進於前
以從民樂嵗率有期謂之故事及期則士女櫛比輕裘
袨服扶老携㓜闐道嬉㳺或以坐具列於廣庭㠯待觀
者謂之遨床而謂太守為遨頭宋朝以益州重地嘗謀
帥以命宋公祁宰相對曰蜀風奢侈祁喜逰宴恐非所
宜宋朝不從卒遣之公先奉詔修唐書因以書局自隨
至成都毎宴罷盥漱闢寢門垂簾燃二椽燭媵婢夾侍
和墨伸紙望之者知公修唐書若神仙焉嘗宴於錦江
偶微寒命索半臂諸妓各送一枚公視之慮有厚薄之
嫌訖不服忍冷以歸舊俗傳誇以為談本田公况嘗為
成都遨樂詩二十一章以紀其實而薛公奎亦作何處
春逰好詩十章自號薛春逰㠯從其俗且欲以易尹京
之舊稱(公知府専以嚴為治/成都人謂之薛出油)此皆可以想承平之遺風
也至清獻公為記乃曰曩時宴㑹皆牙校掌之蓋𣙜酤
之利有餘人樂於為役公帑嵗入亡慮千萬貫有竒自
新法頒行酒坊為官所鬻牙校雖得劵錢不足自贍乃
者議置成都市易務方㳺觀時人情瞿然減常嵗之半
今公使錢嵗給三萬貫常廪廪慮不足譬之巨人以狹
衾寢覆趾則露肩擁左則闕右甚可笑也令盤饌比舊
從省樂優之給亦復過殺設遂廢之則非天子所以付
畀一隅恵保逺人之意而小民之鬻肴菓者但營慕供
藉以為養此逰宴之不可廢也觀公此言則蜀人之貧
富欣戚可以知政矣今以元日為始而第其事如左
正月元日郡人曉持小綵幡逰安福寺塔粘之楹柱若
鱗㳄然以為厭禳懲咸平之亂也塔上燃燈梵唄交作
僧徒駢集太守詣塔前張宴晩登塔眺望焉
二日出東郊早宴移忠寺舊名碑樓院晩宴大慈寺清
獻公記云宴罷妓以新詞送茶自宋公祁始蓋臨卭周
之純善為歌詞嘗作茶詞授妓首度之以奉公後因之
五日五門蠶市蓋蚕叢氏始為之俗往往呼為蠶叢太
守即門外張宴
上元節放燈舊記稱唐明皇上元京師放燈甚盛葉法
善奏曰成都燈亦盛遂引帝至成都市酒於富春坊又
咸通十年正月二日街坊㸃燈張樂晝夜喧闐則放燈
不獨上元也王孟時間亦放燈率無定日宋開寳二年
命明年上元放燈三夜自是嵗以為常十四十五十六
三日皆早宴大慈寺晩宴五門樓甲夜觀山棚變燈其
歛散之遲速惟太守意也如繁雜綺羅街道燈火之盛
以昭覺寺為最又為殘燈㑹㑹始於張公詠蓋燈夕二
都監戎服分巡以察姦盜既罷故作宴以勞焉通判主
之就宣詔亭或涵虚亭舊以十七日今無定日仍就府
治専以宴監司也
二十三日聖夀寺前蠶市張公詠始即寺為㑹使民鬻
農器太守先詣寺之都安王祠奠獻然後就宴舊出萬
里橋登樂俗園亭今則早宴祥符寺晩宴信相院
二十八日俗傳為保夀侯誕出笮橋門即侯祠奠拜㳄詣
浄衆寺邠國杜丞相祠奠拜畢事㑹食晩宴大智院
二月二日踏青節初郡人逰賞散在四郊張公詠以為
不若聚之為樂乃以是日出萬里橋為綵舫數十艘與
賔僚分乗之歌吹前導號小逰江蓋指浣花為大逰江
也士女駢集觀者如堵晩宴於寳厯寺公為詩有曰春
㳺千萬家美人顔如花三三兩兩映花立飄飄似欲乗
煙霞後以為故事及清獻公為記時綵舫増至數倍今
不然矣
八日觀街藥市早宴大慈寺之設㕔晩宴金繩院
三月三日出北門宴學射山既罷後射弓蓋張伯子以
是日即此地上升巫覡賣符於道逰者佩之以宜蠶辟
災輕裾小蓋照爛山阜晩宴於萬嵗池亭泛舟池中
九日觀街藥市早晩宴如二月八日
二十一日出大東門宴海雲山鴻慶寺登衆春閣觀摸
石蓋開元二十三年靈智禪師以是日歸寂邦人敬之
入山逰禮因而成俗山有小池士女探石其中以占求
子之祥既又晩宴於大慈寺之設㕔
二十七日大西門睿聖夫人廟前蚕市初在小市橋田
公以禱雨而應移於廟前太守先詣諸廟奠拜宴於浄
衆寺晩宴大智院
寒食出大東門早宴移忠院晩宴大慈寺設㕔曩時寒
食太守先設酒饌於近郊祭鬼物之無依者謂之遥享
後置廣仁院以葬死而無主者乃遣官臨祭之而民間
上塜者各蟻集於郊外天禧三年趙公稹嘗開西樓亭
榭俾士庶㳺觀自是毎嵗寒食闢園張樂酒爐花市茶
房食肆過於蚕市士女縱觀太守㑹賔僚凡浹旬此最
府庭逰宴之盛近嵗自二月即開園踰月而後罷以酒
人利酒息或請於府展㡬日府尹亦許之
四月十九日浣花佑聖夫人誕日也太守出笮橋門至
𣑽安寺謁夫人祠就宴於寺之設㕔既宴登舟觀諸軍
騎射倡樂導前泝流至百花潭觀水嬉競渡官舫民船
乗流上下或幕帟水濵以事逰賞最為出郊之勝清獻
公記云往昔太守分遣使臣以酒均給逰人隨所㑹之
數以為斗升之節自公使限錢後乃以隨行公使錢釀
酒畀之然不逮昔日矣
五月五日宴大慈寺設㕔醫人鬻艾道士賣符朱索綵
縷長命辟災之物筒飯角黍莫不咸在
六月初伏日㑹監司中伏日㑹職官以上末伏日㑹府
縣官皆就江瀆廟設㕔初文潞公建設㕔以伏日為㑹
避暑自是以為常早宴罷泛舟池中復出就㕔晚宴觀
者臨池張飲盡日為樂趙清獻公使限錢但為初伏㑹
今因之
七月七日晩宴大慈寺設㕔暮登寺門樓觀錦江夜市
乞巧之物皆備焉
十八日大慈寺散盂蘭盆宴於寺之設㕔宴已就華嚴
閣下散盆
八月十五日中秋玩月舊燕於西樓望月錦亭今宴於
大慈寺
九月九日玉局觀藥市宴監司賔僚於舊宣詔堂晩飲
於五門凡三日官為幕帟棚屋以事㳺觀或云有恍惚
遇仙者
冬至節宴於大慈寺後一日早宴金繩寺晩宴大慈寺
清獻公記云至前一日太守領客出北門石魚橋具樽
豆觀樵已乃即天長觀晩宴蓋文潞公始為之後復罷
　　　　已上附郭
益部耆舊傳云楊統曽祖仲續舉河東方正授郫令甚
有徳恵人為立祠樂其風俗於是居焉漢書揚雄之先
揚季官至廬江太守元鼎間避仇遡江處岷山之陽曰
郫有田一㙻有宅一區世世以農桑為業其俗之隩厚
可知也温江故郫所分益州記云彭之土地肥良比於
郫邑號小郫矣江原之地特好美田葛公云益州所需
悉仰於蜀即此華陽國志稱其俗好歌舞危弦促管聲
尤激切而陸㳺謂唐安有三千官栁四十琵琶也永康
圖經其俗剛悍頗尚氣節而雜夷風縣西五十里有蠶
崕闗以振西山之走集而邊徼從此分矣
威茂古冉駹地土地剛鹵不生榖粟蔴菽惟以麥為質
自古及今並無兩稅寰宇記云州本羌戎之人好弓馬
以勇悍相髙詩禮之訓闕如也男子衣羯羊皮􁊣□婦
人多戴金花串以瑟瑟而穿懸珠為飾疊石為􁩞以居
如浮圖數重門内以梯上下貨藏於上人居其中畜圂
於下髙二三丈者謂之雞籠十餘丈者謂之碉亦有板
屋土屋者自汶川以東皆有屋宇不立碉巢豹嶺以西
皆織毛毯蓋屋如穹廬其地多冰寒盛夏凝凍不釋夷
人冬則避寒入蜀傭賃自食夏則避暑反落嵗以為常
故蜀人謂之作五百石子也西入松州苦寒特甚日耕
野壑夜宿碉房刻木契以成交易炙羊膀以斷吉凶人
人精悍習戰鬬矣
簡州治陽安宋闗耆孫碑隂記云東普慈西成都有東
之朴有西之文蓋嘗出磊落瑰竒之士焉紹興黎持道
院記云陽安隣於㑹府而有江山之勝處於髙仰而有
魚稻之饒民事獄訟比之旁郡十無一二凡隱於吏者
樂趨焉人目之為西州道院寰宇記云郡有獽人言語
與夏不同嫁娶但鼓笛而已遭喪乃以竿懸布置其門
庭殯於别所至其體骸燥以木函盛置於山穴中按李
膺云此四郡獽也而今則文質彬彬矣
資中或治盤石或徙内江皆謂之中水也圖經云王褒
起資中以文詞顯於是東梓為多士之國劉光祖記云
蜀東十數郡山水之秀不敢與􁎤中抗文物亦然
陵州以鹽井為業以道陵得名丹淵集云州在崎嶇山
谷之中城壘邑屋與巒嶺澗􁒅相為上下所領縣四户
口裁三萬稅錢止千三百緡租不滿萬石土田瘠鹵民
頗善耕稼然其性椎質各守護本業不憙作訴訟事又
郡縣志云俗愿慤而好静公議而無私有古淳質之風
今亦恐漸訛矣
漢益州或治廣漢或治綿竹古語云大旱不旱蜀有廣
漢蜀記云浸以緜雒故廣漢謂之淵府也新都與成都
廣都各為三都之一故號名城兼有金堂山焉綿竹以
姜詩力孝宅曰汛鄉以任安教授俗侔洙泗徳陽有望
秦之里彰明有㢘遜之泉皆以人重也
郡國志云左綿界東西二川北負梁雍風氣所濡各得
其偏故其俗文而不華淳而不魯剛而不狠柔而不弱
三國志先主入涪宴於山上顧謂龎統曰此州之民其
富樂乎陳谿唐昌草市記云諸葛武侯以蜀胜脆故令
隣邑翊日而市意在習其筋力而俟之征徭又毎及上
春以蠢為名因定日而有所往也
寰宇記云龍州風俗與劒州同然山髙水峻人多瘤而
癡聾蓋山水之氣使然
酈道元曰廣柔縣有石紐鄉禹所生也今夷人共營之
地方百里不敢居牧有罪逃野捕之者不逼能藏三年
不為人得則共原之言大禹之神所祐也
江油令許醇民謡序所向皆山石少平陸鮮榖稻人悉
仰食於綿劒鄰邑舊經云岩居谷處多學道經罕有儒
術
　　　　已上外郡縣
岑參招北客文云蜀之先曰蠶藂兮縱其目以稱王當
周室陵頺兮亂無紀綱洎乎杜宇從天而降鼈靈泝江
而上相禪而帝據有南國之九世蜀本南夷人也皆左
其袵而椎其髻及通乎秦也始於恵王之代五牛琢而
秦女至一蛇死而力士斃二江雙注羣山四蔽其地卑
濕其風胜脆蠻貉雜處滇僰為隣地偏而兩儀不正寒
薄而四氣不均花葉再榮秋冬如春暮夜多雨朝旦多
雲陽景罕聞隂氣恒昏以暑以濕為瘵為癘氣浥熱以
中人吾知虚膇之疾兮將嬰爾身蜀之不可往北客歸
去來兮若乃髙山萬重峻極屬天西有崑崙其峯相連
日月迴環礙於山巔巒崕盤嶔天壁夐絶陽和不入隂
氣固閉千年層冰萬古積雪谿寒地㟁谷凍石冽夏月
草枯春天木折蒼煙凝兮黒霧結人墮指兮馬傷骨江
水噴激迴盤紆縈棧壁緣雲鉤連相撑繩梁嶫虚傍㳫
杳㝠下不見底空聞波聲過者矍然亡魂喪精復引一
索其名為笮人懸半空度彼城􁒅或如鳥兮或如玃倐
往還來幸不落乃有豪豬千羣突出如牛修角鈍劒癯
軀餓虓争肉吼怒闞闞不休復有髙崕墜石兮聲如雷
之軒轟上敲下磕似火迸兮滿山流星磵谿忽兮倒流
林㟁為之頺傾驚騰狖與過鳥駭木魅兮山精(闕/)深榛
努鬛射人寒熊孔碩登樹自擲見人則擘巨麋飛石壓
人兮不可行西有犬戎與此山通行貌類人言語不同
氊廬隆穹毳裘蒙茸啜酪啖肉持鎗挾弓依草及泉務
戰與攻其聲如犬其聚如蜂中國之人兮或流落於其
中豈知掘䑕茹雪以為食終當鈹其足而纍其胸泣漢
月於西海思故鄉於北風蜀之西不可以往北客歸去
來兮
　
　
　
　
　
　
　
　
　
　
　
　
　
　蜀中廣記卷五十五
欽定四庫全書
　蜀中廣記卷五十六
　　　　　　　　　　　　明　曹學佺　撰
　風俗記第二
　　上下川南道屬
華陽國志云綏和五年犍為上寳磬十六劉向以為美
化所降用立辟雍而士多仁孝女性貞専王莽改曰西
順郡人不㑹更始都南陽逺奉貢職及公孫述有蜀郡
拒守述伐之郡功曹朱遵逆戰衆寡不敵遵絆馬死戰
遂為述所并而任君業閉户費貽素隱光武帝嘉之曰
士大夫之郡也嘉州教授任熙明題名記云蜀為西南
巨屛繇漢以來號為多士莫盛於眉益二邦而嘉定㳄
之張剛通義圖序云後世以蜀學比齊魯而蜀之學者
亦獨盛於通義政和御筆西蜀惟眉州學者最多修譙
樓記云其民以詩書為業以故家文獻為重夜燃燈誦
讀聲琅琅相聞矣
蘇軾逺景樓記云吾州之俗有近古者三其士大夫貴
經術而重氏族其民尊吏而畏法其農夫合耦以相助
蓋有三代漢唐之遺風而他郡莫之及也始朝廷以聲
律取士而天聖以前學者猶襲五代之弊獨吾州之士
通經學古以西漢文詞為宗師方是時四方指以為迂
闊至於郡縣胥吏皆挾經載筆應對進退有足觀者而
大家顯人以門族相尚推次甲乙皆有定品謂之江鄉
非此族也雖貴且富不通婚姻其民事太守縣令如古
君臣既去輒畫像事之而其賢者則記錄其行事以為
口實至四五十年不忘富商小民常儲善物而别異之
以待官吏之求家藏律令往往通念而不以為非雖薄
刑小罪終身有不敢犯者嵗二月農事始作四月初吉
榖稚而草壯耘者畢出數十百人為曹立表下漏鳴鼓
以致衆擇其徒為衆所敬畏者二人一人掌鼓一人掌
漏進退坐作惟二人之聽鼓之不至至而不力皆有罰
量田計功終事而㑹之田多而丁少則出鈔以償衆七
月既望斬艾而草衰則仆鼓決漏取罰金與償衆之錢
買羊釃酒以祀田祖作樂飲食醉飽而去嵗以為常其
風俗葢如此故其民皆聰明才智務本而力作易治而
難服守令始至視其言語輒了其為人其明且能者不
復以事試終日寂然茍不以其道則陳義秉法以譏切
之故不知者以為難治云
寰宇記云嘉州金燈山即至樂山其趾有淵毎嵗人日
郡守於此修油卜故事謂以油灑水面觀其紋驗一嵗
之豐歉
眉州志云人日州人㳺重瞳觀觀有仙翁洞云重瞳真
人淘丹處洞出靈蠏色白見者生貴子老泉曽禱之在
蟇頤山下子瞻詩云春風陌上驚微塵人物初樂嵗華
新時閒正好路傍飲麥短未怕逰車輪城中車馬厭城
郭喧闐競出空四隣歌舞驚山草木動簞瓢散騎烏鳶
馴何人聚衆稱道人遮道賣符色怒嗔宜蠶使汝繭如
瓮宜畜使汝羊如麕路人未必信此語强為買服禱新
春道人得錢徑沽酒醉倒自謂吾符神子由和云江上
冰消㟁草青三三五五踏青行浮橋没水不勝重野店
壓糟無復清松下寒花初破蕚谷中幽鳥暫嚶鳴洞岩
泉胍龍睛動宫觀丹墀鴨舌生山下瓶􁂭霏穉孺峰頭
鼔樂聚簮纓縞裙紅袂臨江影青蓋驊騮踏石聲曉去
争先心蕩漾暮歸誇後醉縱横最憐人散兩軒静坐愛
斜陽着樹明劉繢霏雪錄云踏青之逰惟在春時未聞
指某月日者蘇潁濵踏青詩序云眉之東門十數里有
山曰蟇頤山有亭榭松樹下臨大江毎正月七日士女
相與嬉逰飲酒於其上謂之踏青也
通義志云二月十五村人鬻田器於市因作樂縱觀以
為蠶市子瞻和子由蠶市詩云蜀人衣食常苦艱蜀人
逰樂不知還千人耕種萬人食一年辛苦一春閒閒時
尚以蠶為市共忘辛苦逐欣歡去年霜降斫秋荻今年
箔積如連山破瓢為輪土為釡争買不翅金與紈憶昔
與子皆童丱年年廢書走市觀市人争誇鬬巧智野人
喑啞遭欺瞞詩來使我感舊事不悲去國悲流年霏雪
錄云眉之蠶市見頴濵詩序坡有荻箔瓢輪土釡等語
蓋箔即曲薄薦蠶者也破瓢為輪土為釡者繅所用具
耳
後漢書曰岑彭至武陽蜀刺客詐為亡奴降夜刺殺彭
蜀人憐之為立廟嵗時祠焉眉州志云五月二十三州
人賽土主祠祀岑彭其日蓋岑死事也必有霖雨之應
眉人諺云天乾不繫乾但看五月二十三
上南志云不午日競渡而六月二十四日競渡二郎川
主誕辰也樂以賀之七月祭先用蒻頭謂之鬼蒻
楊徽之嘉州詩云俗遇臘辰持藥獻吏逢衙日隔花㕘
耆宿因來問封部竹籬西畔是雲南
眉俗嵗晩相與餽問曰餽年節東坡詩云農工俱已收
嵗事各相佐為懽恐無具假物不論貨山川隨出産貧
富稱小大寘盤巨鱗横登籠雙兔卧富人事華靡綵繡
光翻座貧者媿不能微贄出舂磨官居故人少里巷佳
節過亦欲舉鄉風獨唱無人和
眉俗除夕守嵗酒食相過名曰别嵗東坡詩云故人適
千里臨别尚遲遲人行猶可復嵗行那可追問嵗安所
之逺在天一涯已逐東流水赴海歸無時東隣酒初熟
西舍彘亦肥且為一日懽慰此窮年悲勿嗟舊嵗别行
與新嵗辭去去勿回頭還君老與衰
　　　　已上嘉眉
古有輶軒之使以采風俗惟嚴君平與臨卭林公孺知
之皆為揚雄所師予觀陳子昻冬夜臨卭李錄事宅集
序云下官逰京國久矣接軒裳衆矣池臺鐘鼔雖有㑹
於終朝琴酒管絃未窮懽於永夕豈非殊我親愛異我
風俗而使臨堂有懐聞樂増歎者也何功曹舊州耆老
迹尚於沉𡨕李錄事吾土賢豪義多於㳺俠樓臺若畫
臨故國之城池軒葢如雲總名都之車馬於是而興自
此而㳺安得不放意留歡遺老忘死者歟文同桂花閣
記畧云卭為要州地物繁縟俚師陋士亦備文采章逢
彬蔚實逾於他邦矣
華陽國志云秦恵文始皇充定六國輒徙其豪俠於蜀
資我豐土家有鹽銅之利户専山川之材居給人足以
富相尚故卓王孫家僮千數程鄭各八百人簫鼓歌吹
擊鐘肆懸富侔公室豪過田文漢家食貨以為稱首蓋
亦地沃土豐奢侈不期而自至也宋張上行曰此郡昔
有四利今有四害曰茶曰鹽曰酒曰鐵他郡或有其一
或有其二而吾卭獨全昔以為利民競豪富今以為害
民皆貧薄矣
卭州志云州人挿秧所擊鼓曰長腰以木為身首尾䝉
皮泥塗其面繫以長纒擊以大槌和以俚歌所以侑勤
今則藐矣嵗旱祈雨有打泉之說田至百十丈髙逺者
接長竹引水溉之或接至六七十竹者又有戽水者編
竹簍如舟中戽斗狀繫二繩其耳二人峙立執繩取水
溉之田髙七八尺一丈以上用此亦桔橰之屬也
梁益志云大小漏天在雅州西北山谷髙深沉晦多雨
舊説黎州常多風雅州常多雨故謂黎風雅雨九州要
記云沉黎縣即諸葛武侯征羌之路也毎十里作石樓
令鼓聲相應今夷人效之所居悉以石為樓地多長松
而無雜木孫漸清嘯樓記云襟帶卭笮羈縻諸畨郡縣志
云宋初曹光實父子以忠義奮迨皇祐始有登科者
雅州志云西郭有聖母廟出靈闗道天聖八年西戎叛
神黙相戎潜遁賜號金蟬聖母紹興間金將侵蜀甚急
宣撫吳玠及弟璘夢聖母傳九曲陣法後戰一晝夜十
一㨗兩敗金兵再奏封焉舊俗每嵗上元日挿竹隙地
排㸃九曲蓮燈歌謡鼓舞以表九曲之陣報神功也榮
經蘆山亦然
志又云宋時雅安景自芳破賊有功常以二月十二作
寒食今州人多從之號景村寒食
寰宇記云黎州畨部與漢人博易不使見錢漢用紬絹
茶布畨用紅椒鹽馬又云卭雅之夷獠婦人娠七月而
産産畢置兒水中浮者取養沉者棄之千百無一沉者
長則拔去上齒加狗牙以為華飾今有四牙長於諸牙
而唇髙者别是一種能食人無長齒者否俗信妖巫擊
銅鼓以祈禱至今蘆山縣新安鄉五百餘戸即其遺人
也
　　　　已上卭雅
叙南古戎州取西戎即敘之義蜀人呼敘為遂不知何
所本華陽國志稱其民徴巫好鬼妖圖經云夷夏雜居
風俗各異蓬戸茅簷髽髻詭服頓首拊掌而歌杜甫宴
戎州楊使君東樓詩勝絶驚身老情忘發興竒坐從歌
妓宻樂任主人為重碧拈春酒輕紅擘荔枝樓髙欲愁
思横笛未休吹蘇子瞻過敘州詩江水通三峽州城控
百巒亂山圍古郡市易帶羣蠻瘦嶺春耕少孤城夜漏
闌往時邊有警征馬去無還自頃方從化年來亦欵闗
頗能貪漢布但未脫金環何足争强弱吾民盡玉顔司
馬君實送張寺丞知富順監詩漢家五尺道置吏撫南
夷欲使文翁化兼令孟獲知盤堆蒟醬實歌雜竹枝詞
韓繹詩山髙地笮江水惡刀耕火種黎民疲解旦詩亭
臺處處垂楊影街巷家家小酒旗此皆敘述風景之大
槩也
江陽土地雖迫山川特美鹽井魚池一郡豐沃華陽國
志云俗好文刻少儒學多樸野蓋天性也漢光武時被
謫不使冠帶者數世其後文風則自宋尚書楊汝明始
創五峰書院以為士友㑹課之所而士翕然興起矣
宋都巡檢使鄧巽陽江安安濟廟記曰邑城外汶江淯
溪滙流之處隂厓峭峙下臨深潭有神宅焉號曰五龍
凡水旱疫癘人有急難丐休於神隨禱輒應形於夢卜
惟姓氏末由可考予按雲笈七籖云人皇之後五龍氏
興焉降於開明之國以道治世蒼生於中化生是後運
動隂陽作為五行四微世欲生死之業於是而起人乃
任性混朴茹毛飲血男女無别夏則巢居冬則穴處此
固風俗之權輿也
尹吉甫誦清風穆如州人建祠祀之即取清穆之名生
子伯竒至孝後母譛之自投江中衣苔帶藻忽夢水仙
賜以美樂揚聲悲歌船人學之吉甫聞其聲援琴作子
安之操尚有遺音焉
孝子傳云僰道縣孝子隗通為母汲江裔水天為出平
石生江中今石在馬湖江縣民多踞此石以汲水又有
吳順養母至孝赤烏巢其門人皆化之
益部耆舊傳引諺云符有先絡僰道張帛帛子廟在鴛
鴦圻有飛霞井赤颷自井中出貫日觀者如堵因建飛
霞閣焉漢時太守圖先絡之象懸於州門以風來庻
戎瀘皆有諸葛武侯廟毎嵗蠻人貢馬相率拜於廟前
慶符有順應廟乃祀馬謖者嵗以三月二日致祭馬湖
之夷嵗暮百十為羣擊銅鼓歌舞飲酒窮晝夜以為樂
其所儲蓄弗盡弗已謂之諸葛窮夷法
黄魯直初謫涪州别駕自號涪翁量移戎州邦人好事
者多從之㳺其後溪山悉號曰涪黄太史祠堂記云戎
州以涪翁重詩書禮義之澤漸漬至今
唐庚子西自眉來居於瀘之安夷門外有瀘川六言詩
云百斤黄鱸鱠玉萬戸赤酒流霞餘甘渡頭客艇荔枝
林下人家又詩云歌唱竹枝終日楚笛吹梅弄數聲羌
蓋瀘州自宋時已為商賈輻輳五方雜處者矣
　　　　已上叙馬瀘
岑參招北客文云其南則有卭崍之闗天設險難少有
平地連延長山横亘瀘江傍隔百蠻吁彼漢源上當漏
天靡日不雨四時霶然其人如魚爰處在泉終年霖霪
時復日出㹞㹞諸犬向天吠日人皆隰寢偏死腰疾復
有陽山之路毒瘴下凝白日無光其氣瞢瞢暑雨下濕
黄茅上蒸南方之人兮不敢過豈止走獸踣兮飛鳥墮
吾不知造化兮何致此方㱔蜀之南兮不可以居北客
歸去來兮
　
　
　蜀中廣記卷五十六
欽定四庫全書
　蜀中廣記卷五十七
　　　　　　　　　　　　明　曹學佺　撰
　風俗記第三
　　上下川東道屬
臣蘇軾撰燕若古知渝州詞頭云敕具官燕若古汝向
以才選奉使東方官省而歸因以得郡蓋可謂異恩矣
巴峽之嶮邑居褊陋負山臨谷以争尋常獨渝為大州
水土和易商農㑹通賦役争訟甲於旁近毋以僻逺鄙
夷其民欽哉
華陽國志稱其民質直好義土風敦厚有先民之流故
其詩曰川崕惟平其稼多黍㫖酒嘉榖可以養父野惟
阜丘彼稷多有嘉榖㫖酒可以養母其祭祀之詩曰惟
月孟春獺祭彼崕永言孝思享祀孔嘉彼黍既潔彼犧
惟澤蒸命良辰祖考來格其好古樂道之詩曰日月明
明亦惟朝夕誰能長生不朽難獲又曰惟徳實寳富貴
何常我思古人令聞令望而其失在於重遲魯鈍素樸
無造次辯麗之氣俗之送葬必髙墳瓮椁祭奠而羊豕
夕牲贈禭兼加贈􁎚過禮焉
漢桓時巴部太守但望上䟽曰郡治江州時有温風遥
縣客吏多有疾病地勢剛嶮皆重屋累居數有火害又
不相容結舫水居五百餘家承三江之㑹夏水漲盛壞
散顛溺死者無數而江州以東濵江山險其人半楚姿
態敦重墊江以西土地平敞精敏輕疾上下殊俗情性
不同敢欲分為二郡一治臨江一治安漢也
韓詩云嬥巴人歌也嬥嬥往來貌華陽國志云五教雍
和秀茂挺逸英偉既多而風謡旁作矣宋眉山史用之
崇徳廟碑文云巴俗故有鷄豚社予初入社中祝史以
記請遂為之作云爾
寰宇記云大凡蜀人風俗一同然邊蠻界鄉村有獠戸
即異也今渝之山谷中有狼峱鄉俗構屋髙樹謂之閣
闌不解絲竹惟坎銅鼓視木葉以别四時父子同諱夫
妻共名祭鬼以祈福是所異也
江津舊志云農勤畎畆士業詩書有石公恕之風而人
多敦睦有杜莘老之風而士多剛直
古墊江志表之以四山之環合中之以兩溪之襟帶田
畆桑麻左右交映人生其間多秀異而喜習詩書按即
今之合州屬縣地勝覽云州北五里有北嵓或附㑹為
濮巖非也岩有栢數十章率圍八九尺有定林院正月
九日郡守以故事設宴逰人盛集又毎嵗八月八日郡
守率僚屬宴集於釣魚山山有巨人跡相傳異人坐其
上投釣於江中云
昌州昔治大足充静南軍使宋太守于保道院記云界
介資普富義瀘合之間其俗朴厚又多秀民衣食之物
資以養生者不及他郡雖無舟楫江沱之利而有桑麻
黍稌之饒楊子謨顯恵廟記云静南山水竒秀士大夫
避地者多居焉仙靈逸迹尚有董葛之遺風冷齋夜話
載有人調官都下得昌守求易他郡淵才聞而往見之
曰官欲易地誤矣静南佳郡也問何以稱佳淵曰海棠
患無香獨静南者有香非佳郡而何故昌號海棠香國
也宣和太守張唐民詩無訟正如髙隱地隆冬方似早
春天州民富庶風光好誰信無憂滿二年按即今之榮
昌大足永川地也官兹方者輒稱民不馴於法難以計
治功何今昔頓殊乃爾
真景元送南平江知軍序云南平故漢巴渝地至唐猶
以獠名宋元豐中聲教逺浹始即其地置軍焉百三四
十年間浸以道徳薫以詩書斌斌然與東西州等何麒
軍學記云四民冠婚相襲耕桑被野蔚為中華也
華陽國志涪陵山險水灘人性戇勇多獽蜑之民縣邑
阿黨鬬訟必死無蠶桑少文學漢時赤甲軍常取其民
蜀丞相亮亦發其勁卒三千人為連弩士其性質直雖
徙他所風俗不變
巴子之時陵墓多在枳其畜牧在沮今東突硤下畜沮
是也又立市於龜亭北㟁今新市里是也龜陵志云風
土煦煖五月半早稻已熟便可食新七八月間收割已
畢故有樂温之號
宋翰題涪陵郡詩錦繡洲猶在熊羆夢已無文風齊兩
蜀仙洞接三都白石從天設青崕見地圖荔支妃子國
不復曩時輸陸務觀詩官道近山多亂石人家避水半
危樓
水經注云平都縣有天師治兼建佛寺甚清靈縣有市
肆四日一㑹南賔郡所轄也忠州題名記云有巴蔓子
仗節死義之遺風故士頗尚氣有甘興霸文廣休任俠
之餘烈故士多倜儻黄魯直四賢閣序云郡自開元以
前訖於㑹昌劉士安陸敬輿李宏憲白樂天四君子者
相繼出守凛然猶有生氣忠民每以此自負而郡守至
者必矜式焉
杜甫詩忠州三峽内井邑聚雲根小市常争米孤城早
閉門空看過客淚莫覔主人恩淹泊仍愁虎深居賴獨
園白居易詩山上巴子城山下巴江水中有窮獨人强
名為刺史時時竊自哂刺史豈如是食粟餧家人黄縑
裹妻子注云忠州刺史已下悉以畬田粟給祿食以黄
絹支給充俸自古相傳風俗如是又郡中春宴詩薫草
鋪坐席藤枝注酒尊蠻鼓聲坎坎巴女舞蹲蹲圖經云
蜀地多山多種黍為酒民家亦飲粟酒地産藤枝長十
餘尺大如指中空可吸謂之引藤屈其端置醅中注之
如晷漏本夷俗所尚土人效之耳
寰宇記云忠州有夷獠頗類黔中正月三日拜墳墓二
月二日携酒郊外迎富除夜然燈照先祖墓也
黔州圖經地近荆楚候如巴蜀五溪襟束為一都㑹路
途濶逺亦無館舍凡至宿泊多倚溪岩就水造飱鑚木
出火黄魯直與秦太虚書曰某屛棄不毛之鄉以禦魑
魅耳目昬塞黔中一老農耳其作縣題名記云黔江縣
治所蓋未聞黔中郡時歌羅蠻聚落也於今為縣二鄉
七里戸千有二百其秋賦庸僱不登三十萬錢以地産
役於公者八十有五其義軍二千九百招諭夷自將其
衆者五百七十其役於公之人質野畏事大略與義軍
夷將領不殊也使之非其義或跳梁不為用決訟失其
情或擄掠以償直暗則小智者亦混疆畔而為欺懦則
細黠吏亦能用其柄市麝臍以百計市蜂蠟以千計貧
則夷以長吏為侮寛則以利㗖胥徒而茍免猛則鳥獸
駭而奏箐中矣至令得其人櫛垢爬痒民以安堵而異
時號為難治吾不知其說也
　　　　已上重慶
劉禹錫䕫州刺史壁記云源乾曜為州㕘軍修圖經言
風俗甚備其别䕫州官吏詩云三年楚國巴城守一去
揚州楊子津惟有九歌詞數首里中留與賽蠻神後黄
魯直過䕫門書之
臣蘇軾奉敕王公議䕫州路轉運使程髙䕫州路轉運
判官等役法既復民知息肩矣然在官者皆農末也三
峽之民刀耕火耘與鹿豕雜居正賴良使者察其侵寃
使政煩而吏貪者此等豈能逺訴乎朕以大臣薦故擢
用爾若逺民無告非獨汝咎將咎薦者可不勉哉丁謂
移城記云州居髙唐上㳺即白帝舊址雉堞登降里閈
重複倚山抱江逶迤數里而南北咫尺衝門比屋構之
磴道往往編苫架竹家於洲渚隨波遷徙莫寧厥居無
巷市無阡陌或人火為災則東西路絶撲滅無所層甍
疊棟盡煨燼而後已故家至戸到毎穴地以藏産其為
僻陋也如是本道轉運使薛顔知州侯延賞得郡民狀
願遷於瀼西即永安故宫有唐之舊城也民樂新構如
歸如趨旁瞻瞿唐下瞰陣磧通莊大道坦若棊布蚩蚩
之氓出處平陸涵泳方洲於是乎始知土著之為適與
杜少陵蜀先主廟詩蜀主窺吳幸三峽崩年亦在永安
宫翠華想像空山裏玉殿虚無野寺中古廟杉松巢水
寉嵗時伏臘走村童武侯祠屋長隣近一體君臣祭祀
同圖經䕫人重諸葛武侯以人日傾城出逰八陣圖謂
之踏磧逰婦人拾小石之可穿者貫以彩索繫於釵頭
以為一嵗之祥府帥宴於磧上王梅溪詩今日為人日
傾城出江臯遨頭老病守呼賔酌春醪陸務觀詩鬼門
闗外逢人日踏磧千家萬家出
常璩志郡與楚接人多勁勇少文學有將帥材宋何郯
夫子殿記云䕫為州於巴東最大其風俗嗜好語言較
荆楚不甚逺當列國時楚顯顯多良才䕫為楚疆至今
未聞有用儒顯者民家子弟壯則逐魚鹽之利富有餘
貲輒以奉事鬼神它則不暇知耳李貽孫都督府記云
其人豪其俗信鬼其稅易征其民不偷也
宋肇詩序䕫冬暖雪不到地惟山髙處白杜詩注云峽
土磽确煖氣既逹故民燒地而耕謂之火耕范致能勞
畬耕序硤民平生不識秔稻而未常苦饑陸㳺杜少陵
故宅記云東屯之田可得百許頃稻米為蜀第一郡給
諸官俸廩以髙下為差帥漕月得九斗故王龜齡詩云
少陵别業古東屯一飯遺忠甽畆存我輩月叨官九斗
須知粒粒是君恩
杜甫引水行月峽瞿唐雲作頂亂石峥嶸俗無井雲安
沽水奴僕悲魚復移居心力省白帝城西萬竹竿接筒
引水喉不乾人生留滯生理難斗水何值百憂寛王龜
齡詩䕫州苦無井俗癭殊可憐丁寧後來者莫負義名
泉按趙不拙義泉記不知誰氏子告郡帥引三泉毎擔
輒鬻十金入公帑大暑中烈日如灼細民操瓢遶舟傍
徨嚥津欲涓滴潤喉有不可得自待制王公十朋始下
令罷之易名為義泉任民取用一方大恱
杜詩異俗吁可恠斯人難並居家家養烏鬼頓頓食黄
魚沈括筆談曰峽中人呼鸕鷀為烏鬼温叟詩話以為
豬元稹詩病賽烏蠻鬼巫占瓦代龜嚴端常藝苑雌黄
亦曰烏蠻鬼吳虎臣漫錄曰老烏神也若養鸕鷀與豬
則未為異俗可恠矣但養字當讀作去聲
開州都梁南浦雲安皆漢朐䏰縣也注云其地下濕多
胊䏰蟲故名此蟲為瘴善中人避之則吉盛山學記云
士以繢文相髙有温造栁公綽之餘烈梁山軍題名其
民未常造難聽之訟以溷有司守居蕭然閲旬無訟牒
至㕔下軍西之田獨平衍可畊前涪後峽挾以䕫萬皆
崇山還委南浦記云土地多泉民賴魚罟西魏於此置
魚泉縣也唐啇真君飛昇記雲安風俗淳厚陶染真風
如瞿法言楊雲外之徒繼出故琳宫秘館獨盛他處杜
子美詩峽裏雲安縣江樓翼瓦齊兩邊山木合終日子
規啼范致能詩雲安酒醲麥米賤家家扶得醉人歸
通川圖經云水航於蜀陸肩於雍樓雉丹漆㕓用珠玉
土居十萬戸水居三千戸九域志載男女不耕桑貨賣
用雜物以代錢常氏馬鳴山志稱其持金易絲枲者不
絶於道矣
唐詩紀事元稹受通之初有習通者曰地墊濕卑褊人
士希少邑無吏市無貨百姓茹草木刺史以下計粒而
食大有虎豹蛇虺之患小有蟆蚋蜘蛛之類皆能鑚囓
肌膚使人瘡痏夏多隂霪秋為痢瘧故其酧白樂天詩
茅苫屋舍竹籬州虎怕偏蹄蛇兩頭暗蠱有時迷酒飲
浮塵終日似波流沙含水弩多傷骨田仰畬刀少用牛
知得共君相見否近來魂夢轉悠悠微之以詞人謫居
牢騷之感或甚其詞者與
大寧監圖經云一泉之利足以奔走四方吳蜀之貨盛
萃於此監地接朐䏰多瘴土人以茱茰嚥茶飲之可辟
嵐氣以其味辛名曰辣茶題名記大寧僻在東南軒冕
者寡而封畛之内皆樂善之編氓也
夫竹枝者閭閻之細響風俗之大端也四方莫盛於蜀
蜀尤盛於䕫杜子美白帝詩云破甑蒸山麥長歌唱竹
枝萬州圖經云正月七日鄉市士女渡江南蛾眉磧上
作鷄子卜擊小鼓唱竹枝歌開州志云俗重田神男女
皆唱竹枝巫山志云琵琶峯下女子皆善吹笛嫁時羣
女子治具吹笛唱竹枝詞送之則䕫俗比比如是矣老
杜䕫州歌八絶句即所稱遲回問風俗涕泗閔興衰也
詩云中巴之東巴東山江水開闢流其間白帝髙為三
峽鎮䕫州險過百牢闗白帝䕫州各異城蜀江楚峽混
殊名英雄割據非天意霸主并吞在物情赤甲白鹽俱
刺天閭閻繚繞接山巔楓林橘樹丹青合複道重樓錦
繡懸瀼東瀼西一萬家江北江南春冬花背飛鶴子遺
瓊蘂相趂鳬雛入蔣芽東屯稻畦一百頃北有澗水通
青苗晴浴狎鷗分處處雨隨神女下朝朝蜀麻吳鹽自
古通萬斛之舟行若風長年三老長歌裏白晝攤錢髙
浪中閬風𤣥圃與蓬壺中有髙唐天下無借問䕫州壓
何處峽門江腹擁城隅武侯祠堂不可忘中有松栢參
天長干戈滿地客愁破雲日如火炎天凉劉禹錫竹枝
詞九首序云四方之歌異音而同樂嵗正月余見建平
里中兒聯歌竹枝吹短笛擊鼓以赴節歌者揚袂睢舞
以曲多為賢聆其音中黄鐘之羽卒章激訐如吳聲雖
傖獰不可分而含思宛轉有淇澳之豔昔屈原居沅湘
間其民迎神詞多鄙陋乃為作九歌到於今荆楚歌舞
之故余亦作竹枝九篇俾善歌者颺之附於末俾後之
聽巴歈者知變風之自焉其詩云白帝城頭春草生白
鹽山下蜀江清南人上來歌一曲北人陌上動鄉情山
桃紅花滿上頭蜀江春水拍山流花紅易衰似郎意水
流無限似儂愁江上朱樓新雨晴瀼西春水縠紋生橋
東橋西好楊栁人來人去唱歌行日出三竿春霧消江
頭蜀客駐蘭橈憑寄狂夫書一紙住在成都萬里橋兩
㟁山花似雪開家家春酒滿銀杯昭君坊中多女伴永
安宫外踏青來城西門前灎澦堆年年波浪不能摧懊
恨人心不如古少時東去復西來瞿唐嘈嘈十二灘人
言道路古來難長恨人心不如水等閒平地起波瀾巫
峽蒼蒼烟雨時清猿啼在最髙枝箇裏愁人腸自斷由
來不是此聲悲山上層層桃李花雲間煙火是人家銀
釧金釵看負水長刀短笠去燒畬蘇子由竹枝詞云舟
行千里不至楚忽聞竹枝皆楚語楚言啁唽安可分江
中明月多風露扁舟日落駐平沙茅屋竹籬三四家連
舂竝汲各無語齊唱竹枝如有嗟可憐楚人足悲訴嵗
樂年豐爾何苦釣魚長江江水深耕田種麥畏狼虎俚
人風俗非中原處子不嫁如等閒雙鬟垂頂髮已白負
水採薪長苦艱上山採薪多荆棘負水入溪波浪黒天
寒斫木手如龜水重還家足無力山深瘴暖霜露乾夜
長無衣猶苦寒平生有似麋與鹿一旦白髪已百年江
上乗舟何處客列肆喧嘩占平磧逺來忽去不記州罷
市歸船不相識去家千里未能歸忽聽長歌皆慘悽空
船獨宿無與語月滿長江歸路迷路迷鄉思𣺌何極長
怨歌聲苦凄急不知歌者樂與悲逺客乍聞皆掩泣予
以萬厯壬子嵗再過䕫門亦作竹枝詞九首詠之聊以
見今昔之感而行路之難也詩云相公泉眼小於錢門
外江流在眼前青鞵素足朝行汲來往人看似水仙早
看東南暮看西蜀天只怕上頭低東邊日出純無用雲
暗上頭三尺泥赤甲白鹽髙刺天東屯相接草堂邊杜
陵老叟是何物口裏吟詩來課田君居北井妾南沱對
面相看隔路多須趂漁舟過急峽還隨鳥翼上斜坡丞
相行師說有神陣圖開處畫圖新新嵗踏青來磧上誰
家潔白勝於人刺花黄白鬬妖嬌香氣聞過七里饒刺
似儂針花似錦鬢邊様作手中挑吳船越艑富錢財銕
鎻横江擅不開販鹽惡少截闗去不識瞿塘灧澦堆今
日峰髙雲束腰平平一掌是明朝朝來出門又如是儂
是好言郎莫焦君莫畏途途不危世途回首一看時人
心屈曲如朐䏰瘴氣衝人人不知
　　　　已上䕫州
遵義圖經云其俗敦龎淳固以耕植為業鮮相侵犯天
資忠順悉慕華風
元史地里志云夷夏雜處遵文教守禮法夷椎髻披氊
以射獵伐山為業信巫鬼好詛盟
方輿勝覽云累世為婚姻以銅器氊刀弩矢為禮燕樂
以鑼鼓横笛歌舞為樂㑹聚貴漢服出入負刀弩交易
與華人不侵此亦屬縣之大較也
蜀郡守李冰去其地殊逺闔郡嚴祀之以六月二十四
日誕唐經畧安撫趙延之按部終於壁山亦遥祀焉以
七月十二日誕真安州俗以元宵為年禮天神下享嵗
飯尚與華别
　　　　已上遵義
岑參招北客文其東則大江沄沄下絶地垠百谷相吞
出於荆門突怒吼劃附於太白渤湃硼砰㑹於滄𬈑跳
噴浩淼上濺飛鳥蹙縮盤渦下漩黿鼉三峽兩壁亂峰
如㦸槎枒屹崪􁕻洞劃拆髙干天霓雲外水積盡日無
光其下黒窄瞿塘無底淺處萬尺啼猿哀哀腸斷過客
復有千嵗老蛟能變其身好飲人血化為婦人衒服靚
粧逰於水濵五月之間白帝之下洪濤塞峽不見灧澦
翻天蹙地震吼雷怒亦有行舟突然而去人未及顧棹
未及舉瞥見陽臺不辨雲雨千里一歇日未亭午須㬰
之間黒風暴起拔樹震山石走沙飛波騰浪翻舟子失
據摧檣折竿漩入九泉沒而不還支體糜散蕩入石間
水族呀呀撥剌争飡蜀之東兮不可以往北客歸去來
兮
　蜀中廣記卷五十七
欽定四庫全書
　蜀中廣卷五十八
　　　　　　　　　　　　明　曹學佺　撰
　風俗記第四
　　川北道屬
應劭風俗通云閬中有渝水賨民多居水左右天性勁
勇初為漢前鋒䧟陣銳氣喜舞帝善之曰此武王伐紂
之歌也乃令樂人習學之今所謂巴渝舞也隋書地里
志稱其風俗與漢中不别質朴無文不甚趨利雖蓬室
柴門食必兼肉好祀鬼神尤多忌諱家人有死輒離其
故宅崇重道教猶有張魯之風焉毎至五月十五日必
以酒食相饋賔旅聚㑹有甚於三元時按蒼溪志北八
十里有岐平鎮毎五月初間四方商賈輻輳貿易以萬
計號為岐平㑹亦古今相沿之槩也
宋太守李獻卿南樓詩序云地暖氣清民淳事簡馮忠
恕記云其地平衍而沃其民恭儉而文在西南為佳郡
不減成都唐薛能詩蜀音連井絡秦分隔褒斜陸㳺詩
遨樂無時冠巴蜀語音漸正近咸秦
閬中人以譙君黄為土主元陳友慶祠記云侯墓在縣
北十里譙壩廟在街東邦人旱澇災疾禱之隨應宋嘉
熙間封寧福忠祐侯賜靈惠額
杜甫南池詩峥嶸巴閬間所向盡山谷安知有蒼池萬
頃浸坤軸呀然閬城南枕帶巴江腹清源多衆魚逺㟁
富喬木南有漢王祠終朝走巫祝歌舞散靈衣荒哉舊
風俗
滕王亭子詩云君王臺榭枕巴山萬丈丹梯尚可攀春
日鶯啼修竹裏仙家犬吠白雲間清江碧石傷心麗嫩
蘂濃花滿目斑人到於今歌出牧來逰此地不知還已
上俱為邦人逰集之所
利州圖經呼為小益對成都為大益也舊志云自城以
南純帶巴音由城以北襍以秦語唐歐陽詹集貞元中
吳興沈公長源牧利州其為政五年予旅逰乎利覩人
安俗阜思所以美之作益昌行詩云驅馬至益昌倍驚
風俗和耕夫壟上謡負者途中歌處處川復原重重山
與河人煙遍餘田時稼無閒坡問業一何修太守徳化
加問身一何安太守恩懷多
漢李充蜀記蜀山自綿谷葭萌道徑險窄北來擔負者
不容易肩謂之左擔道故少陵愁坐詩云葮萌氐種逈
左擔犬羊存
晉張載劒閣銘惟蜀之門作固作鎮世濁則逆時清斯
順唐歐陽詹棧道銘云秦之與蜀也人一其性物同所
宜嗜欲無餘門教化無餘源可貿遷可親昵擘坼地脉
暌離物理豈造化之意乎
華陽國志云梓潼縣有善板祠一曰惡子民嵗上雷杼
十枚嵗盡不復見云雷取去按即今梓潼帝君也誦讀
家奉祀之
鄭谷梓潼嵗暮詩江城無宿雪風物易為春酒美銷磨
日梅香寂寞人
巴州振文堂記惟兹巴土實壁集二州之地風俗安於
簡儉樂於歌舞本州志有僧問演和尚曰如何謂之巴
州荅云灰界勾絲地雲垂挿繭天薛能嘉陵驛詩雹凉
隨雨氣江熱傍雲根蠶月繰絲路農時碌碡村觀察使
定原吕顓先蠶祠詩花纈冰紈寸寸絲箇中消息㡬人
知掇桑試語巴江女好爇名香報爾師
宋彭永上元詩云巴人最重上元時老稚相携看㸃詩
行樂歸來天向曉道旁聞得喚蠶絲注云巴俗元宵三
夜兒童皆唱巴音徹曉謂之喚蠶絲然其俗又以三月
三日晴雨為蠶先兆諺云三月三日晴樹上掛金瓶言
是嵗蠶熟也　保寧一府四月新絲出輸縣官緡過此
則逋負矣俗因謂之蠶糧予按陳宗虞城門歌效閬人
機杼聲也一解云城門開羣胥夜來徑赴我機取我繒
我言織未成羣我憎二解云夜未央彼胥者胡强掠我
織裂我裳疑爾盜也則執牒亦有章嗟胥須臾壺漿來
壺漿來三解云嗟胥爾嗔繒實難寧其身而縶以赴爺
其忤既楚以贖誰爾數鬻爾妻孥爾寧輸四解云我有
役有租繒非我輸嗟爾絲天産我祟我身則寒繒寧我
被毋樹桑貽我殃嗟貽我殃蓋深以蠶為累也是在司
土者不擾之耳
　　　　已上保寧
華陽國志云宕渠郡先漢以來士女賢貞縣人車騎將
軍馮緄大司農𤣥賀大鴻臚龎雄桂陽太守李温等皆
建功立事有補於世緄温各葬所在常以三月二子之
靈還鄉里水暴漲縣吏民莫不於水上祭之
順慶圖經云毎嵗二月二日郡人隨太守出郊謂之迎
富邵博果州詩云從昔遨逰盛兩川充城人物自駢闐
萬家燈火春風陌十里綺羅明月天郡志自邵伯温守
此邦名山勝景題品無遺至以小成都目之宋郡守楊
濟開漢樓記自號小益不復數潼遂也
魏了翁安少保丙祠堂記云初公未仕時常逰學於果
州習其土風與其州之人士毎過其州眷焉弗忍去及
是被命再鎮滅賊還報適在是州州人滋不忘於是肖
公像祠焉
果之先有瓦棺葬者偶牧童於挿旂山掘地見小孔其
内深廣各數丈内有瓦棺萬餘以告太守乃令瘞之此
近時事也
臣白居易敕授吳暐蓬州刺史王計萊州刺史制云勅
吳暐等咸以材略載筆從戎藝學智謀濡然足用多厯
年紀備嘗艱危進退周旋不聞失道司徒𢎞正詳奏以
聞因以竹符分命試吏而蓬萊二郡各介一方牧人者
但不擾其心不奪其力則雖華夷南北土物不同皆可
以自足自遂矣宜用此道往安養之
蓬州志云城南開元寺有五如來殿為一郡之最元宵
燈火最盛山谷之民畢出太守為華嚴㑹以領略逰人
者五日號為蠶叢之勝蠶事自三月起至九月乃止謂
之九熟蠶
宋廣安志近世以來儒風尤勝人物間出不減果遂方
輿勝覽云世謂廣安有十似紙似池席似蘇梨似耿魚
似嘉猶之可也他未必然若所謂金羮玉飯紅腊紫梨
則非溢美矣憲使何志熙詩欲說賨城好先誇萬物妍
金羮收稻後紅腊落梅前照座梨偏紫堆槃荔更鮮雪
藤尤異産應不數花牋
　　　　已上順慶
十道記云廣漢之地有鹽井銅山之富蔬食果實之饒
此後漢馮灝刺奢之說所由作也玉堂遺範授髙璩劒
南東川節度使制云梓潼奥區賢彦徊翔者矣舊經稱
其俗好勝尚氣不恥貧賤士通經學古罕為異習豈非
相沿以使之然與
文獻通考載石慶緒有梓潼風俗譜甚備予觀栁仲郢
杜濟之勅一則云在訓師旅以恢武經厚風俗以闡文
教一則云有被山帶江之險藉安人禦侮之能蓋重之
也王維送梓州李使君詩萬壑樹㕘天鄉音聽杜鵑山
中一夜雨樹杪百重泉漢女輸橦布巴人訟芋田文翁
翻教授不敢倚先賢亦因晉末李雄夷獠之亂文教有
待而興起者乎
潼川志云唐末天下貨藥者皆於九月初集梓州王杞
龍冲地貨其所齎藥八日夜始散俗因謂之藥市及宋
燕肅知郡事又増三日至十一日而罷按夷堅志王杞
字昌遇大中十三年九月九日舉家仙去郡人即其處
祠之
杜甫詩云五載客蜀郡一年居梓州時㳺於鹽亭通泉
之間其㳄鹽亭詩云馬首見鹽亭髙山擁縣青雲谿花
淡淡春郭水泠泠全蜀多名士嚴家有徳星登臨意無
限好為老夫聽其㳄通泉詩云溪行衣自濕亭午氣始
散冬温蚊蚋集人逺鳬鴨亂驛樓衰栁側縣郭輕烟畔
一川何綺麗盡日窮壯觀亦俱曲盡其致　陸務觀云
射洪陸使君廟俗以少陵詩為籖往往有驗予遣僧則
華求籖得遣興詠龎徳公詩顧迫貧從仕又十有二年
負神之教多矣
華陽國志徳陽縣有青石祠山原肥沃有澤漁之利士
女貞孝望山樂水土地易為生事車騎將軍鄧芝雅有
終焉之思後遂葬其山即今遂寧縣是刺史李繁制云
遂居蜀腹馬咸記云人物富繁江山灑落也
楊烱遂州長江縣先聖孔子碑鄉閭少事風月多懷命
童子於雲臺就門人於相圃冬禮春詩之化再造雙川
淹中稷下之風一匡二蜀蓋文學彬彬盛矣
魏了翁題普慈率錢建貢院䟽普於東蜀為士大夫郡
而公私財力反出諸郡下繕營之費亡所從出是以建
一門閭遂致歛民而給用㡬以啓訟其工役之不可輕
議蓋若此文同樂閒堂記中江為梓之三萬戸縣生齒
既衆分地既陿其争鬬之辯侵越之訴畨已遽作紛午
交衍鞭之庭而械之獄者亡虚日所決一未厭其願則
號寃唱屈奔走跳盪於勸農使前者絶復續焉士大夫
以無可奈何而適為之令者何嘗不望名而起畏河南
廖君自福昌移治於此聞其所以為政之大抵也無急
撃無緩縱棼以櫛之結以觽之摩撫柔愿規厲陶突善
端姦幾觀聽而盡民自戒告無敢欺瀆曽未逾嵗已底
無事云
　　　　已上潼川
岑參招北客文云其北則有劒山巉巉天鑿之門二壁
谽谺髙崕嶙峋上柱南斗榜鎮於坤下有長道北逹於
秦秦地神州中有聖人左右伊臯能致我君雙闕峨峨
上覆慶雲千官鏘鏘朝於紫宸玉樓鳳凰金殿麒麟布
徳垂澤捜賢修文皇化欣欣煦然如春蜀之北兮可以
往北客歸去來兮
　　　總錄
顔之推曰吾在益州與數人同坐初晴日明見地上小
光問此是何物有一蜀竪就視荅云是豆逼耳相顧愕
然命取將來乃一小豆也窮訪蜀土呼粒為逼時莫之
解吾云三蒼説文此字白下呼為匕皆訓粒通俗文音
及反
鷄肋編云蜀人諱雲以其近風也
李膺益州記云蜀人謂嶺為棟
子虚賦行乎洲淤之浦郭璞註曰淤亦洲名蜀人云亦
見方言
蜀人呼平川為垻字從貝非從具呼水洲曰㵨俱見韻
寳
蜀江自成都至荆門名灘險地舟人一一數之不能悉
記聊書其總名淺而急流曰灘水流沙上曰瀨水出尾
下曰瀵水疾崕傾曰碥水漫石流曰沱石積水淺曰漬
灘漬相凑曰沝水如轂轉曰漕見益部談資
鼻始也嘼之初生謂之鼻人之初生謂之首梁益之間
謂鼻為初或謂之祖祖居也出方言
蜀人謂母曰姐又曰西蜀呼人叟叟是頑愚之稱出韻
㑹蜀人稱尊者為波祖及外祖皆曰波出吳船錄
蜀人親愛之辭曰么以小兒女為么又愛其子曰犬子
司馬相如字犬子又以婿為門客
續博物志蜀人以痎瘧為奴婢瘧
巴濮之人自呼曰阿陽陽之言我也爾雅引魯詩有美
一人陽如之何言我奈之何也子兮子兮如此良人何
亦此意出丹鉛錄
尋長也梁益之間凡物長謂之尋
跂􁋎登也梁益之間曰􁋎或曰跂
牴􁐕㑹也雍梁之間曰牴凡㑹物謂之􁐕
踦竒也梁楚之間凡全物而體不具謂之踦雍梁之郊
凡嘼支體不具者謂之踦已上俱方言
揚雄謂目瞳子曰清盧揚眉曰揚衡出曽公類說
益州謂瞋目曰矔說文矔目多精也益梁之間謂聾為
䏁俱出韻㑹
梁益之間凡言人盛及其所愛諱其肥謂之䑋出方言
　又呼某事某物必重一字如訓小兒然
蜀人擊拂以初入為孟入有徐延璚者王衍舅也其作
私第華侈衍常幸之瀕去於壁上戯題孟字蓋蜀中以
孟為不佳故也他日孟知祥到蓋先兆云出外史檮杌
老學菴筆記蜀人見物之可誇者則曰嗚呼可鄙者則
曰噫嘻宋景文云李白蜀道難曰噫嘻蜀人發語辭也
　髙僧傳云蜀人以太甚為太力
譎權詐也梁益曰謬出韻㑹
格陞也梁益之間曰格出爾雅
肖類法也西楚梁益之間凡言相類者則謂之肖肖者
似也
㥏恧慙也梁益之間言心内慙矣
私纎小也梁益之間凡物小者謂之私小或曰纎繒帛
之細者謂之纎已上俱方言
成都一槩呼求事官人為乞措大按王氏見聞錄成都
有丐者詐稱落泊衣服藍縷常巡市鄽見人即展手希
一文云失墜文書求官不遂人皆哀之為其言語悲嘶
形容顦顇故也居昇僊橋側後有勢家於所居傍起林
亭欲廣其池館遂强買之及闢其圭竇則兩間大屋皆
貯散錢滿計數十萬鄰里莫知
魏畧云新城孟太守道蜀猪豚雞鶩味皆淡故蜀人作
食喜煮飴蜜以助味
蜀人二月好以豉雜黄牛肉為甲乙膏非尊親厚知不
得而預其家小兒三年一享
杜甫在蜀日以七金買黄兒米半籃細子魚一串籠桶
衫柿油巾皆蜀人奉養之粗者俱雲仙雜記
蔽膝西南蜀漢謂之曲領或謂之𥜗禈出方言
蜀山谷間民皆冠帛言為諸葛孔明孝服所居深逺者
後遂不除出乙夘避暑錄今蜀人謂之戴天孝
屝履麄履也西南梁益之間或謂之□或謂之䋀履其
通語也出方言
爾雅不律謂之筆注云蜀人呼筆為不律也語之變轉
爼几也西南蜀漢之郊曰杫出方言
蜀人言摋曰𣙗讀如湼周禮註曰無𣙗而固出韻寳
蜀人謂糊􁫯為泥􁫯花蘂夫人宫詞云紅錦泥􁫯遶四
廓非曽逰蜀亦所不解出老學菴筆記
　
　
　
　
　
　
　
　
　
　
　
　
　
　
　蜀中廣記卷五十八
欽定四庫全書
　蜀中廣記卷五十九
　　　　　　　　　　　　明　曹學佺　撰
　方物記第一
　　　鳥
嚴君平道德指歸云羽者翔虚而神鳯王之揚子雲草
𤣥夢吐白鳯于𤣥上蓋鳯有文章而神明者不易見之
物也予讀山海經曰都廣之野鸞鳥歌焉則鳯在蜀中
己見之矣北周書武帝天和之年渠州上言鳯凰集于
楓樹羣鳥列侍者以萬數又唐書天福七年六月鳯凰
見萬歲縣即今之開縣也水經註云越巂郡之廢葉榆
縣有鳥弔山山上有鳥千百羣飛其㑹時鳴呼啁唽歲
必一度大集云鳯凰死於此
雲笈七籖云雲頂山鐵像天尊是則天朝濛陽匠人廖
元立所鑄初鑄時有紫雲如城其上吐五色以捧日衆
共瞻禮間忽有靈鶴數隻引一大烏翼廣丈餘通身赤
色其形如鳯衆鶴繞鑪盤旋嘹唳相應大鳥飛勢迅疾
徑入鑪中忽起火焰高三五十丈其聲如雷邐迤屬天
迸散流溢直遍山上衆皆奔駭已聞異香之氣彌日方
散
朝野僉載劒南彭蜀間有鳥大如指五色畢具有冠似
鳯食桐花每桐結花即來花落即去不知何之俗謂之
桐花鳯極馴善止於婦人釵上客終席不飛人愛之無
所害也寰宇記云桐花色白至春有小鳥色蕉紅翠碧
相間生花中惟飲其汁不食他物花落遂死人以蜜水
飲之或得三四日性多跳擲抵觸便死土人畫桐花鳯
扇即此也按桐花鳯扇唐李衞公有賦矣瑯嬛記云桐
花鳯小于𤣥鳥春暮來集桐花一名收香倒掛又名探
花使性馴好集美人釵上出成都疑即東坡詞所謂綠
毛么鳯名倒掛耶唐僧隱巒詩五色毛成比鳯雛深藏
花裏只如無美人買得偏憐惜移向金釵重幾銖劉言
史題蜀客楊生亭云垂絲蜀客涕沾衣歲盡長沙未得
歸腸斷錦城風日好可憐桐鳥出花飛李之儀阮郎歸
詞詠倒掛云朱唇玉羽下蓬萊佳時近早梅探花情味
久安排枝頭開未開魂欲斷恨難裁香心休見猜果知
何遜是仙才何妨入夢來宋祁贊云金花之露俗曰鳯
類綠羽纎爪藻背翠尾花落則隱以是見貴
益州方物略云紅桐嘴出永康軍山谷中絳體若赭惟
羽間差黒人亦蓄之然不能久也贊曰絳質剛喙孱黒
于衿因網就羇亦馴厥心
又云䕶花鳥青城峩眉間徃徃有之至春則啼其音若
云無偷花果髣髴人言贊曰茜首黒裳黄駁其羽厥鳴
嚶嚶若禁若䕶名而不情盜者猶懼
又云百舌鳥出蜀山谷間毛采翠碧蜀人多蓄之一名
翠碧鳥善效他禽語凡數十種非東方所謂反舌無聲
者徃徃亦矜鬭至死不解然捕者告罕故惜之不使極
其擊云贊曰綠衣紺尾一啼百囀可樊而蓄爲世嘉玩
拾遺記曰呉黄龍元年越巂之南獻背明鳥止不向明
巢常對北多肉少毛聲音百變聞鐘磬笙竽之聲則奮
翅揺頭時人以爲吉瑞及遷都建業呉人語訛呼背明
爲背亡鳥國中以爲大妖不及百年當有喪亂滅亡之
事果如斯言
爾雅巂周燕子巂鳥出蜀中説文云蜀王望帝化爲子
巂今謂之子規也師曠禽經云江左曰子規蜀右曰杜
宇甌越曰怨鳥又云杜鵑出蜀中狀如雀鷂而色慘黒
赤口有小冠春暮即鳴夜啼達旦鳴必向北至夏尤甚
晝夜不止其聲哀切田家候之以興農事惟食蟲蠧不
能爲巢居他巢生子冬月則藏蟄矣揚雄蜀記曰望帝
杜宇者蓋天精也稱王時荆州有人化從井中出名曰
鼈靈於楚身死屍反泝流上至汶山之陽忽復生乃見
望帝立以爲相其後巫山龍鬭壅江不流蜀民墊溺鼈
靈乃鑿巫山開三峽降丘宅土民得陸居蜀人住江南
羌住城北始立木柵周三十里令鼈靈爲刺史號曰西
州後數歲望帝以其功高遂禪位焉號開明氏望帝脩
道處西山而隱化爲杜鵑鳥或云化爲杜宇鳥亦曰子
規鳥至春則啼聞者悽惻焉酉陽雜俎以杜鵑知陽相
推而鳴先鳴者吐血死初鳴時先聽者主離别瑯嬛記
昔有人飲于錦城謝氏其女窺而悦之客聞子規啼心
動即謝去女恨甚後聞子規啼則怔忡若豹鳴也使侍
女以竹枝驅之曰豹汝尚敢至此啼乎故名子規爲謝
豹亦主離别也宋鮑照擬行路難詩愁思忽而至跨馬
出北門舉頭四顧望但見松栢園荆棘鬱蹲蹲中有一
鳥名杜鵑言是古時蜀帝魂聲音哀苦鳴不息羽毛憔
悴似人髠飛走樹間啄蟲蟻豈憶徃日天子尊念此死
生變化非常理中心惻愴不能言杜甫詩君不見昔日
蜀天子化爲杜鵑似老烏寄巢生子不自啄羣鳥至今
爲哺雛雖同君臣有舊禮骨肉滿眼身羇孤業工竄伏
深樹裏四月五月偏號呼其聲哀痛口流血所訴何事
常區區爾豈摧殘始發憤羞帶羽翮傷形愚蒼天變化
誰料得萬事反覆何所無萬事反覆何所無豈憶當殿
羣臣趨温庭筠詩蜀魄千年尚怨誰聲聲啼血向花枝
滿山明月東風夜正是愁人不寐時羅隱詩銅梁路逺
草青青此恨那堪枕上聽一種有寃猶可報不如銜石
疊滄溟陸龜䝉詩碧竿微露月玲瓏謝豹傷心獨呌風
高處已應聞滴血山榴一夜幾枝紅又蜀客春城聞蜀
鳥思歸聲引未歸心那知夜夜愁相似爾正啼時我正
吟胡曽詩杜宇曽爲蜀帝王化禽飛去舊城荒年年來
呌桃花月似向春風訴國亡
鷓鴣蜀䕫州郡皆有之宋布衣陸士規入蜀詩云東風
吹草綠萋萋路入黄陵古廟西帝子不知春又去亂山
無主鷓鴣啼
揚雄賦有鷤䳏註云伯勞也蜀童謡有陽雀呌鷤䳏笑
之語一名鵙音鴂蜀中名駕鵹滇中名醡油郎好掠人
冠巾衆鳥畏之俗又名鳯凰皁𨽻性好獨易緯鵙必單
栖樂府東飛伯勞皆一物曹植惡鳥論云昔尹吉甫用
後妻譛殺其子伯竒後悟悲傷出遊于田有鳥鳴于桑
聲□然吉甫動心曰伯勞乎是吾子棲吾輿伯勞尋聲
而棲于蓋吉甫乃射殺後妻以謝之故俗惡伯勞鳴言
所鳴之家必有尸也
錄異記王蜀刑部侍郎李仁表將入貢春官時薛能尚
書爲鎮先繕所業詩五十篇以爲贄濡翰成軸於小亭
凭几閲之未三五首有戴勝自簷飛入立於案几之上
馴狎良久伸頸嚲翼而舞向人若將語久之又轉又舞
如是者三超然飛去翼日投詩薛大加禮待以其子妻
之
爾雅曰鷄大者蜀蜀子䳜郭璞注曰蜀今蜀鷄也䳜鷄
子名廣雅云辟䲭鷄也杜艾季蜀皆鷄名
禽經云吐綬鷄出巴峽山中人多蓄玩大如家鷄小者
如鴝鵒頭頰似雉羽色多黒雜以黄白圓㸃如真珠斑
項有嗉囊内藏肉綬常時不見每春夏晴明則向日擺
之頂上先出兩翠角二寸許乃徐舒其頷下之綬長濶
近尺紅碧相間采色煥爛踰時悉斂不見或剖而視之
一無所覩此鳥生亦反哺行則避草木亦謂之避株鳥
按食物本草謂之吐錦鷄古今注謂之錦囊蔡氏詩話
謂之真珠鷄倦游錄謂之孝鳥詩經謂之㫖鷊巴卭有
㫖鷊是矣
墨莊澷錄云中官陳彦和言宣和中掌禽苑見蜀中貢
一鳥狀如鷰色紺翠尾甚多而長飛則尾開裊裊如雙
旗其名曰王母老杜𤣥都壇歌王母晝下雲旗翻即此
山海經曰岷山其鳥多鶾鷩郭註云鶾白鷩赤汲冢王
會云巴人以比翼鳥蜀人以文鶾文鶾者若臯鷄註爾
雅云鶾天鷄赤羽也文若翬雉一名鷐風周成王時蜀
人獻之
蜀都賦􁰄蛦山栖註鳥名也如今之所謂山鷄其雄色
斑雌色里出巴東郡按華陽國志孟獲激其屬反曰官
欲􁰄腦三斗即此物也
西京雜記成帝時越巂獻長鳴鷄伺鷄晨即下漏驗之
晷刻無差每鳴則一食頃不絶長距善鬭
蜀都賦碧鷄儵忽而曜儀地理志曰碧鷄在越巂青蛉
縣禺同山漢宣帝時方士言益州有碧鷄神可以醮祭
而致也使諫議大夫王褒持節徃求之褒道病竟不能
致成都有碧鷄坊蓋祠所也老杜詩時出碧鷄坊其後
西川校書薛濤營宅于碧鷄坊老焉
漢書元始元年正月王莽白太后下詔以白雉薦宗廟
蓋莽風益州令塞外蠻夷所獻也
災祥志云蜀建興九年十月江陽至江州有烏從江南
飛渡江北不能達墮水死者以千數是時諸葛亮連年
動衆志吞中夏而終死渭南所圖不遂又諸將分爭頗
喪徒旅烏北飛不能達墮水死者皆有其象也蜀李雄
書曰武皇帝雄泰成三年白烏赤足來翔帝以問范賢
賢曰烏有反哺之意必有逺人懷惠而來果闗中流民
請降宋書孝武大明五年六月赤烏見蜀郡益州刺史
劉思考以獻周書武帝保定天和等年益州獻三足烏
者凡數次按相如大人賦以三足烏爲之使矣
山海經崌山江水出焉有鳥狀如鴞而赤身白首其名
曰竊脂可以禦火郭璞註云今呼小青雀曲嘴而肉食
者爲竊脂疑非按本草云蜀徼有火鴉能啣火是也人
家多避之山海經乃謂其可以禦火是必以焚灼之具
而作威福于人者
黔中有山胡鳥善鳴一作山呼東坡過涪州得山胡詩
云終日鎖筠籠囘頭惜翠茸誰知聲㗲㗲亦自意重重
夜宿烟生浦朝鳴日上峯故巢何足戀鷹隼豈能容
蜀都賦彈言烏於森木註言鳥鸚鵡也南方異物志曰
鸚鵡有三種青大如烏臼者白大如鴟鴞者五色大於
青雀者交州巴南盡有之凡鳥四指三向前一向後此
獨兩指向後性好食芝麻劉艾漢獻帝傳興平元年詔
曰徃者益州獻鸚鵡三枚夜食三升麻子今穀價騰貴
此鳥無益有損可付安西將軍楊定令歸本土是矣予
武擔署園中有松樹數株每花熟時此鳥羣過而掠之
颯颯有聲綠雲蔽天登時花爲之盡采摘稍遲惟有悵
惜
唐節度使韋公臯常蓄一鸚鵡其夫人河東裴氏教以
念佛他日奄化用闍維法葬之有舍利十餘粒乃作塔
記云元精以五氣授萬類雖鱗介羽毛必有感清英純
粹者或炳耀離火或稟竒蒼精皆應乎人文以奉若時
政則有革彼禽類習乎能言了空相於不念留真骨於
已斃殆非元聖示現感於人心同夫異緣用一真化前
歲有獻鸚鵡者曰此鳥聲容可觀音中華夏有河東裴
氏者志樂金􁦆之道聞西方有珍禽羣嬉和鳴演暢法
音以此鳥名載梵經智殊常類意佛身所化常狎而敬
之始告以六齋之禁比及辰後非時之食終夕不視固
可以矯激流俗端嚴梵倫或教以持佛名號者曰當由
有念以至無念則仰首奮翼若承若聽其後或俾之念
佛則黙而不答或謂之不念即唱言阿彌陁歴試如一
曽無爽異余謂其以有念爲緣生以無念爲真際緣生
不答以爲緣起也真際離言定本空也每虚室戒曙發
和雅音穆如笙竽靜鼓天風下上成文念念相續聞之
者莫不洗然而嘉善矣於戲生有辰乎緣有盡乎以今
年七月悴爾不懌已日而甚馴養者知其將盡乃鳴磬
告曰將西歸乎爲爾擊磬爾其存念每一擊磬一稱彌
陀佛洎十擊磬而十念成斂翼委足不震不仆奄然而
絶按釋典十念成徃生西方又云得佛慧者殁有舍利
知其説者固不隔於殊類哉遂命火以闍維之法焚之
餘燼之末果有舍利十餘粒烱爾燿日瑩然在掌識者
驚視聞者駭聽咸曰茍可以誘迷利世安徃而非菩薩
之化歟時有高僧慧觀常詣三學山巡禮聖迹聞説此
鳥涕淚悲泣請以舍利於靈山用陶甓建塔旌異也余
謂此禽存而由道殁有明徵古之所以通聖賢階至化
者女媧虵軀以嗣帝中衍鳥身而建侯紀乎䇿書其誰
曰語怪而况此鳥有𢎞於道流聖證昭昭胡可黙已是
用不愧直書于詞貞元十九年八月十四日記
韋又蓄一孔雀鑿池以居之武公元衡來繼任此鳥猶
在使宅因作詩傷之一時屬和皆名士焉韓愈詩云穆
穆鸞鳯友何年來止兹飄零失故態隔絶抱長思翠角
高獨聳金華煥相差坐䝉恩顧重畢命守堦墀白居易
詩云索莫少顔色池邊無主禽難收帶泥翅易結著人
心頂毳落殘碧尾花銷闇金放歸飛不得雲海故巢深
王建詩云孤號秋閣隂韋令在時禽覓伴海山黒思鄉
橘柚深舉頭聞舊曲顧尾惜殘金顦悴不飛去重君池
上心建又有傷韋令孔雀詞可憐孔雀初得時美人爲
爾别開池池邊鳯凰作伴侣羌聲鸚鵡無言語雕籠玉
架嫌不栖夜夜思歸向南舞如今憔悴人見惡萬里更
求新孔雀熱眠雨水饑拾蟲翠尾蟠泥金彩落多時人
養不解飛海山風黒何處歸
武相國在蜀又有春曉聞鶯詩韓愈和云早晩飛來入
錦城誰人教解百般鳴春風紅樹驚眠處似妒歌童作
艶聲王建和云侵黑行飛一兩聲春寒囀小未分明若
教更解諸餘語應向宫花不惜情予按成都文類武公
元衡中秋登錦城樓詩席客和者至十許人皆知名士
公亦節鎮之有文而好事者與
盛𢎞之荆州記曰雁塞北接梁州汶陽郡其間東西嶺
屬天無際雲飛風翥望崖迴翼惟一處爲下朔雁達塞
矯翮裁度故名雁塞同於雁門也梁州記曰梁州縣界
有雁塞山傳云此山有大池水雁栖集之故因名曰雁
塞成公綏雁賦云奔巫山之陽隅兮趍彭澤之遐裔矣
方物略云荏雀每歲荏熟則羣至食其實性好鬭人捕
之裒錢使决勝負閭里曹觀至一雀直數千錢官司惡
民贅聚每下符禁叱之賛曰緇綠厠彩喜荏充膒奮頸
毰顋矜健于咮里人裒貲以佐其鬬按荏菽今之胡豆
也
傅𤣥蜀都賦曰鷹則流星耀景奔電飛光青骹素羽飄
雪繁霜范鎮東亝記事云嘉陵江上見二鶻擲卵相上
下以接之蓋習其飛也其胎教之意乎又翅羽未成躍
出穴巢徃徃墜崖下死其天性峻勇是亦躁進之類也
予今歲在錦城立秋後一二日親見此種物盤空搶地
作得意狀蓋非搏擊則不能躁進勢相因矣
山海經云梁渠之山有鳥焉名曰囂其音如鵲食之止
衕郭註治洞下也
盛𢎞之荆州記曰巫縣有鳥如䳄鷄其名爲鴞楚人謂
之鵩青城外史云梟鳥晝不見泰山夜則察秋毫此徃
志所載也灌縣最多梟形如楚梟而小遇五更則鳴人
鮮忌之然晝則目明夜則反暗此可以補記載之遺按
梟鳥不宜晝明而晝明者以時尚伺察白晝公行故耳
何足異云
蜀都賦風胎若鶂註風胎鳥名未詳按莊子曰鶂相視
眸子不運而風化即此物也
蜀人呼鶺鴒爲連㸃七五代時有問洪杲禪師曰如何
是連㸃七師云屈指數不及地上無蹤迹
廣志曰野鴨雄者赤頭有距鶩生百卵一日再生有露
華鶩以秋冬生卵並出蜀杜甫花鴨詩云花鴨無泥滓
堦前每緩行羽毛知獨立黒白太分明不覺羣心妒休
牽衆眼驚稻梁霑汝在作意莫先鳴甫又有鸂䳵詩云
故使籠寛織須知動損毛看雲莫悵望失水任呼號六
翮曽經翦孤飛卒未高且無鷹隼慮留滯莫辭勞蓋多
自况之意也
　　　獸
李膺益州記云張道陵登仙之所常有麒麟白鶴遊翔
其上武陽志云漢朱褒獲麒麟於馬頰嶺故界有麒麟
橋也唐書元和七年冬東川觀察使潘孟陽奏龍州平
武縣嘉禾生有麟食之麟之來羣鹿環之光彩不可正
視使畫工圖獻焉張仲素表賀曰伏見劒南東川觀察
使潘孟陽奏龍州寳華山中有麟見獨角馬蹄遍身光
耀并嘉禾二十二莖至八十九穗麟見與鹿每來同食
各畫圖函盛封進者臣聞六合同歸則麒麟至天下和
一則嘉禾生伏惟陛下昭事上帝凝情衢室宵興滌慮
申旦忘倦大敷至化以永時邕故得希世之祥應我皇
運異質卓犖竒彩光明顧步幽巖發聞郡國神物自生
於聖日靈編徒載其嘉名况大田之中衆穗斯茂沐以
膏澤扇其祥風而後呈彼珍羣承兹共觝必生長畝之
秀以期王者之瑞因緣所驗鄭重合符有以識上聖之
心兆至和之本德超千古慶洽無疆日月所均無思不
服臣等幸覩休異喜萬恒情無任抃躍之至按蜀檮杌
王建武成年麒麟屢見則皆僞物不足書也
漢神爵中方士言益州有金馬神詔資中王褒徃祠之
蜀都賦所謂金馬騁光而絶景也今成都治内有金馬
坊坊側有祠宋賜額名昭應云華陽國志曰㑹無縣有
天馬河天馬日行千里死於蜀葬江原小亭今天馬塚
是也縣有天馬祠民家馬牧於山下或産駿駒云天馬
子今有天馬徑厥跡存焉
元微之曰德宗皇帝以八馬幸蜀七馬道斃唯望雲騅
來徃不頓貞元中老死天廏臣稹作歌以記之憶昔先
皇幸蜀時八馬入谷七馬疲肉綻筋攣四啼脱七馬死
盡無馬騎天子䝉塵天雨泣巉嵒道路淋漓濕峥嶸白
草𦕈難期謥洞黄泉安可入朱泚圍兵抽未盡懷光寇
騎追行及嬪娥相顧倚樹啼鵷鷺無聲仰天立圉人初
進望雲騅衫色顦顇衆馬欺上前噴吼如有意耳尖卓
立節踠竒君王試遣迴胷臆撮骨鋸牙駢兩肋蹄懸四
跼腦顆方胯聳三山尾株直圉人畏誚仍相惑此馬無
良空有力頻頻嚙掣轡難施徃徃跳趫鞍不得色沮聲
悲仰天訴天不遣言君未識亞身受取白玉羈開口銜
將紫金勒君王自此方敢騎似遇良臣久悽惻龍騰魚
鼈啅然驚驥盼驢騾少顔色七聖心迷運方厄五丁力
盡路猶窄槖駝山上斧刃堆望秦嶺下垂頭石五六百
里真符縣八十四盤青山驛掣開流電有輝光突過浮
雲無朕跡地平險盡施黄屋九九屬車十二纛齊映前
導引騅頭(帝自奉天奔梁道險澁齊映為帝御㑹/馬駭突帝命捨轡映曰馬奔踶不過傷)
(臣捨之或/驚清蹕)嚴震迎號抱騅足(時震為山南西道節/度使聞帝徙蹕馳表)
(奉/迎)路傍垂白天寳民望騅禮拜見騅哭皆言𤣥宗
當時無此馬不免騎騾來幸蜀雄雄猛將李令公
(李晟/也)収城殺賊豺狼空天旋地轉日再中天子
却坐明光宫朝廷無事忘征戰校獵朝回暮毬宴
御馬齊登擬用槽(厩中號乗輿之/馬曰擬用槽)君王自試宣
徽殿圉人還進望雲騅性強歩闊無方便分騣擺
仗頭太髙擘肘廻頭項難轉人人共惡騅廻跋
潛遣飛龍減芻秣銀鞍繡韂不復施空盡天年御
槽活當時鄒諺已有言莫依功髙浪開闊登山
縱似望雲騅平地須饒紅叱撥長安三月花垂草
果下翩翩紫騮好千官煖熱李令閒(平朱泚/之後天)
(子既厭兵患將臣生事而張延賞當/國復與李晟有隙勸帝奪其兵柄)百馬生獰望
雲老望雲騅爾之種類世世竒當時項王乗
爾祖分配英豪稱覇主爾身今日逢聖人從
幸巴渝歸入秦功成事遂身退天之道何必
隨羣逐隊到死蹋紅塵望雲騅用與不用各有時
爾勿悲
資暇集云成都府出小駟以其便於難路號爲蜀馬今
宣城郡亦有小馬時人皆呼爲宣州蜀馬也晉史明帝
密知王敦將舉兵内向乃乘巴滇駿馬微行至于湖隂
察敦營壘敦覺而追帝帝乃馳去馬有遺糞處輒以水
灌之北魏李孝伯宣㫖語張暢曰若須大馬魏主當送
脱須蜀馬亦有佳者唐人嘲武懿宗曰長弓度短箭蜀
馬臨階騗蓋以蜀馬之低尚須臨階乃得上其無超距
之勇自見字書騗音匹轉躍而上馬也大都蜀馬短小
精悍俯仰便捷亦地勢使之然耳予閲後梁春秋武陵
王紀在蜀器甲殷積有馬八千匹元和郡縣志劒南節
度唐都管兵三萬四千七百人馬三千匹蜀檮杌王建
武成二年講武於星宿山步騎二十萬官馬八千私馬
四千雖各侈其盛而神駒名駿未常旦暮遇之者及觀
渝州志載謨烈輯遺云洪武四年明昇以全蜀降獻良
馬十其一色正白蓋得之於羅鬼國養龍坑牝馬與龍
交而生者身長十有一尺首高數尺足之高比首殺其
二尺有肉隱起項下約厚五寸廣三寸餘貫脉絡腹至
尾閭而上精彩明晃振鬛一鳴萬馬爲之辟易韉勒近
前則作人立而吼上謂天既生此英物必有神以司之
親撰祝册詔有司以牲醪祀于馬祖然後勅典牧副使
高敞囊沙四百斤壓之人跨囊沙上使之游行苑中久
之性漸柔馴適八月癸巳上將行朔月禮於清凉山壇
於是乘之而出如躡雲而馳一塵弗驚皇情悦豫賜名
飛越峯復命御用監馬晉臣繪其行藏焉斯蓋不世出
之物以待不世出之主也噫其神哉
鄭棨開天傳信記云𤣥宗將登封泰山益州適進白騾
潔朗豐潤權竒偉異上遂親乘之柔習安便不知登䧏
之倦也告成禮畢復乘而下至山㘭少休有司奏白騾
無疾而殪上歎異久之諡曰白騾將軍命有司具槥櫝
以葬之疊石爲墓在封禪壇北里許
華陽國志秦昭襄王時白虎爲害自秦蜀巴漢患之乃
重募有能殺虎者邑萬家金帛稱之於是夷朐忍廖仲
藥何射虎秦精等乃作白的弩於高樓上射虎中頭三
節白虎常從羣虎瞋恚盡搏殺羣虎大呴而死按天官
書參爲白虎蜀當井參分野故白虎常爲害也
朝野僉載周武后永昌中涪州多虎暴有一獸似虎而
大逐虎噬殺之錄奏檢瑞應圖乃酋耳也不食生物有
虎則殺之
蜀記文翁在蜀日常言少力田方聚柴爲陂未就夜有
百十野猪鼻載土著柴中比曉塘成稻常倍收又嘗欲
斷一大樹指斷處去地一丈八尺祝曰吾得二千石斧當
着此處因擲之正着欲砍處
爾雅犘牛註云犘音麻重千斤出巴中犩牛註云牛
之大者出蜀中山海經曰岷山多犪牛犀象晉興元年
此牛出上庸郡人弩殺之得三十擔肉博物志曰越巂
國有牛稍割取肉經日必復生如故按𤣥中記云割而
復生名曰反牛矣莊子云犛牛大若垂天之雲註云出
荆䕫間角向前毛白如雪今人常以爲拂子方物志云
犛牛出西羌尾長而動中國以爲纓人或射之則自斷
其尾若左氏所謂雄鷄也闞駰十三州志云旄牛縣屬
蜀郡出旄牛歲貢其尾以爲節旄宋孔甯子犛牛賦曰
惟兹獸之攸生亦棲遐而憑阻遁綿野於岷隅挹清源
於庸渚奔逸躅而倫□載賁首而亂羜茸長氂之髤䰄
戾狼情而首鼠邁羔羊之如膏侔蜉蝣之楚楚既作表
於禮樂又爲容於軍旅奉藩岳之休明被戎荒而既序
班琛賂而來庭超笻蒟乎其所矣
爾雅云南方之美者有梁山犀象焉巴浦之犀其可遇
乎常璩云㑹無土地時産犀牛江表傳曰諸葛亮討賊
還成都孫權遣勞問之送馴象一頭與劉禪予觀國史
傅征虜圍成都僞相戴壽等驅象出戰而今不可得也
爾雅云麢大羊疏略曰西域多兩角有一角者爲勝角
甚多節蹙蹙圍繞别有山羊角極長惟一邊有節節亦
疎大而不入用羌夷云此即名麢羊一名龍羊益州方
物略龍羊出吐蕃及威茂州形似蓄羊而大其角繚繞
重八九兩黒質而白文可以爲帶胯其用亂犀賛曰羊質
而大角繚于首以角之珍軀殘獵手按本草麢羊質堅
可碎金剛一絲貫頂持入耳邊自鳴能清肝肺熱夜眠
倒掛于樹上人覔之不可得禪家有麢羊掛角之喻也
市所鬻者山羊耳益部談資云羚羊皮毛色青兵中卧
之有警則自動又云羊名蟠者其角年久而蟠皮可坐
數人恐亦祗可作談資也
唐書張説爲相時𤣥宗意欲討吐蕃説密奏許其通和
以息邊境𤣥宗不從及𤓰州失守王君㚟死説因獲巂
州鬭羊上表獻之以申諷諭其表云臣聞勇士冠鷄武
夫戴鶡推情舉類獲此鬭羊逺生越巂蓄性剛决敵不
避强戰不顧死雖爲微物志不可挫伏惟陛下選良家
於六郡求猛士於四方鳥不遁才獸不藏伎如䝉効竒
靈圃角力天場却鼓怒以作氣而躑躅以奮擊趹若奔
雲之交觸碎如轉石之相叩裂骨賭勝濺血爭雄敢毅
見而衝冠鷙狠聞而擊節冀將少助明主市駿骨揖怒
蛙之意也若使羊能言必將曰若鬬不解立有死者所
賴至仁無殘量力取勸焉臣緣損足未堪履地謹遣男
詣金明門奉進𤣥宗深悟其意賜絹及雜綵一千匹是
則以鬭止鬭以羊活人賢于大宛馬卭竹杖逺矣
韻㑹云益州有鹿䴧乃鹿之美者蜀州古有鹿市之説
今不能有也蜀都賦云射噬毒之鹿註云有神鹿兩頭
主食毒草名曰食毒鹿出雲南郡此魏宏南中所記然
汶山亦有之九州要記云汶山有食藥鹿其腸中糞亦
療毒疾是矣
晉史泰始年白鹿見梁州刺史杜幼文以聞游梁雜記
榮經山中畋人得一白鹿將以獻邑侯其鬛如銀兩角
透明角尖挂一銅牌上有數字磨勩莫辨惟一唐字稍
現邑侯命釋之
蜀中亦徃徃有白兔嘉靖初獲自梁山者守臣導諛以
獻不久尋斃而建亭豎碑焉今謂之白兔亭也酉陽雜
俎引韋絢云巴州兔皆作貍斑寰宇記云蜀中舊無兔
鴿隋王秀鎮益州命左右齎徃鴿尚稀而兔已衆矣
詩話云川北山中多麝絶愛其臍每爲人所逐勢且急
即自投高巖舉爪裂出其香就縶而死猶拱四足以保
其臍李商隱詩投巖麝褪香以此青城外史載嵇康云
麝食栢而香今吐蕃山中最多麝但此獸好食蛇中散
之言未爲實錄也然今之名存而實亡者何必麝然
猿蜀郡山中多有之惟三峽最著酈道元云魚復縣廣
陵峽多猨猨不生北岸非唯一處或有取之放著北山
中初不聞聲將同狢獸渡汶而不生矣此三峽之首也
荆州記曰峽中猨鳴至清諸山谷傳其響泠泠不絶行
者歌之曰巴東三峽猿鳴悲猿鳴三聲淚霑衣然其通
臂善緣騰空攬蔓能於空中輪轉以磊礫擲于下舟
人避之陳蕭詮詩桂月影才通猿啼迥入風隔巖還嘯
侣臨潭自響空挂藤疑欲飲吟枝似避弓别有三聲淚
霑裳竟不窮杜甫詩云裊裊啼虚壁蕭蕭掛冷枝艱
難人不免隱見爾應知慣習元從衆全生或用竒前
林騰每及父子莫相離曹松詩云曽宿三巴路今來不
願聽雲根啼片白峰頂擲尖青䕶果憎禽啄栖霜覷葉
零唯應卧嵐客憐爾傍嵒扄此皆狀其輕便險絶之致
也馬戴詩云日飲巴江水還啼巴岸邊秋聲巫峽斷夜
影楚雲連露滴青楓樹山空明月天誰知泊船者聽此
不能眠皎然詩云萬里巴江水三聲月峽深何年有此
路幾客共沾襟斷壁分垂影流泉入苦吟淒淒離别後
聞此更傷心此皆觸其别離羇旅之緒也岑參在郡邸
聽猿詩云峨眉烟翠新昨夜秋雨洗分明峰頭樹倒挿
秋江底久别二室間圖它五斗米哀猿不可聽北客淚
如涕崔塗在僧舍聽猿詩云哀猿聽未休禪景夜方幽
暫得同僧靜那能免客愁影搖雲外樹聲裊月中秋曾
向巴江宿當時淚亦流段成式在書亝聽猿詩云却憶
書齋値晩晴挽枝閒嘯激蟬清影沈巴峽夜巖色蹤絶
石塘寒瀨聲是境雖不同而調則皆苦矣
王周集施南太守以猿兒爲寄云得之黔中頭生即白
者作詩答之云虞人初獲酉江西長臂難將意馬齊今
日未啼頭已白不堪深入白雲啼此白頭猿也
禹貢梁州貢熊羆狐狸織皮西京雜記熊羆毛有綠光
長二尺者直百金卓王孫有百雙詔使獻二十枚
西山經云西百七十里曰南山多猛豹似熊而小毛淺
有光澤能食蛇及銅鐵按子虚賦有鋋猛氏格蝦蛤孟
康曰皆獸名郭璞曰今蜀中有猛氏獸似熊而小毛淺
有光澤也
蜀都賦㦸食鐵之獸註貊獸毛黒白臆似熊而小以舌
舐鐵須臾便數十斤出建寧郡其皮毛麄厚中蓐席爾
雅貘即白豹唐世多畫作屏白傅有贊序之抱朴子東
方識啖鐵之獸寔賴神禹之書大荒之籍矣
游梁雜記云僰夷有火獸形如黒羊兩角尖舉火夜光
燭夫出没不常僰人一見即合村户鳴鑼逐之獸驚入
井即以犬血投入遲則火從井中出焰及禾苗田畦屋
舍盡成焦土其地三年不植
博物志云蜀中南高山上有物如獼猴長七尺能人行
健走名曰猴玃一名化或曰猳玃伺行道婦女美者輒
盜去人不得知行者每過其傍皆以長繩相引然故不
免此得男女氣自爾故取女也取去爲室家其年少者
終身不得還十年之後形皆類之意亦迷惑不復思歸
有子者輒俱送還其家産子皆如人有不食養者其母
輒死故無敢不養也及長與人無異皆以楊爲姓一作
羊馬姓此唐䝉所記矣
珙志有獸曰野千似猿髮長過面欲有所視則搖頭以
手披之
方物略云玃出卭蜀間與猿猱無異但性不躁動肌質
豐腴蜀人炮蒸以爲美味也贊曰玃與猿猱同類異種
彼美豐肌登俎見用
吕氏春秋曰禹年三十未娶行塗山恐時暮失嗣辭曰
吾之娶必有應也乃有白狐九尾而造於禹禹曰白者
吾服也九尾者其證也於是塗山人歌曰綏綏白狐九
尾龎龎成子家室我都悠昌乃娶塗山氏
山海經曰武都之山黒水出焉其上有𤣥狐蓬尾註大
尾也
蜀地志曰涪陵南界榛險中有果然獸形如狗子頭似
虎尾柔滑白黒色皮以爲裘輕煖可珍其身不過三尺
尾長四尺餘脇邊皆斑集十皮可得一褥繁紋麗好細
厚柔澤段氏遊蜀記云戎州進果然褥皁褐碧三色相
間云出馬湖江石門兩路蠻界内宋樂史子正作蜀中
詩云又聞猓然獸死不相棄遺按國史補得一猓然則
數十可得蓋此獸不忍傷其類雖殺之不去獸狀而人
心者也
益州方物略狨威茂等州南詔夷多有之大小正類猿
惟毛爲異朝制内外省以上官乘馬者得以狨爲藉武
官則内客省使宣徽使乃得用贊曰狀實猿類體被金
毳皮以藉焉中國之貴李廌師友談記云狨座文臣兩
制武臣節度使以上許用每歲九月乘三月撤無定日
視宰相乘則皆乘之撤亦如之狨似大猴生川中其脊
毛最長色如黄金取而縫之數十片成一座價値錢百
千杜詩云狨擲寒條馬見驚即此
郡國志戎州僰道縣有獸名獑猢似猿而四足短一騰
一百五十步如迅鳥之飛取此皮爲狐白之用盈百方
成按猢黒身白腰手有長白毛者是
蜀都賦皛貙氓於葽草註謂貙氓虎豹之人也博物志
江漢有貙人即此
楊大年談苑淳化中綿州貢羅江犬常循於御榻前太
宗不豫犬不食及上􁦆號呼涕泗以至疲瘠見者隕涕
參政李至作桃花犬歌以寄史館錢若水末句云白麟
赤雁且勿書願君書此驚浮俗按羅江縣西雲蓋山之
桃花溪出此犬毛赤白相間若桃花色傳以爲桃神所
萃即能改齋所云綿州八子之一也宣室志云郭司空
釗太和中自梓潼移鎮西京命閽者爲市綾繪絲帛百
餘段其價倍以爲欺即囚於獄用致其罪獄具命笞之
忽有十餘犬爭擁其背吏卒莫能制釗大異之且訊其
事閽者曰某好閲金剛經自㓜稚常以食飼羣犬不知
其他釗歎曰犬尚能感人惠吾安可以不施恩遂釋之
噫此二犬者真可以媿人
　
　
　
　
　
　
　
　
　
　
　
　蜀中廣記卷五十九
欽定四庫全書
　蜀中廣記卷六十
　　　　　　　　　　　　明　曹學佺　撰
　方物記第二
　　　鱗介
常璩云魚復縣有澤水神天旱鼓其傍即雨故蜀都賦
云潛龍蟠於沮澤應鳴鼓而興雨也公孫述據蜀殿前
井中有白龍出以爲瑞應因自號白帝改元曰龍興即
此地矣
後漢書桓帝永康元年八月巴郡奏黄龍見郡池中吏
傅堅言于時民以天熱欲就池浴見池水濁因戲相恐
此中有黄龍語遂行人間郡欲以為美故上言及建安
二十三年黄龍見犍爲武陽之赤水九日昭烈以爲己
受命之祥立廟赤水溪上以祀之有碑曰黄龍甘露之
碑
晉書泰始二年七月黄龍見巴西閬中咸寧二年十月
黄龍二見于漢嘉靈闗水經注越巂靈道縣有銅山山
人有劉慈者晉泰始九年黄龍二見于慈池縣令董𤣥
之率吏民觀之以白刺史王濬濬表上之因改䕶龍縣
也
任豫益州記云嘉魚蜀郡處處有之狀似鯉而鱗細如
鱒肉肥而美大者五六斤食乳泉出丙穴者二三月隨
水出穴八九月逆水入穴郡國志嘉魚蜀中謂之拙魚
亦謂之魚舅也錄異記曰嘉魚䱓魚也形如鱒人以芭
蕉葉隔火炙之肥美莫及宋祁方物贊云南有丙穴厥
産嘉魚鯉質鱒鱗爲味珍腴楊慎異魚贊云南有嘉魚
出於丙穴黄河味魚嘉美相頡最宜爲䱓隔以蕉葉不
爾脂腴將滴火滅又云嘉州魚舅載新厥名鱗鱗迎媵
夫豈其甥其文實鯦江圖可徵
方物略云黒頭魚形若鯶長者及尺出嘉州歲三月則
至惟郭璞臺前有之里人欲怪其説則言璞著書臺下
魚吞其墨故首黒贊曰黒首白腹修體短額春則羣泳
促罟斯獲嘉州又有客朗魚似鰣肉嫩而美不恒有也
荆州記魚復古縣名土人謂鱏鰉至此復囘不再上也
水經注魚復縣巴鄉村側有溪溪中有魚其頭似羊豐
肉少骨美於餘魚矣
韻㑹云鮪魚蜀曰䱴䲛出鞏山穴中三月遡河上能度
龍門則爲龍李竒注子虚賦周洛曰鮪蜀曰䱴毛詩義
疏曰鮪似鱣而色青黒頭小而尖如鐵兠鍪口在頷下
大者七八尺益州人謂之鮪鱨大者王鮪小者叔鮪也
註爾雅曰鱣大魚也似鱏而短鼻口在頷下體有邪行
甲無鱗肉黄大者長二三丈江東人呼爲黄魚酉陽雜
俎曰蜀中每殺黄魚天必隂雨
南中八部志曰卭河縱廣岸二十里深百餘丈有大魚
長一二丈頭特大遙視如戴鐵釡狀越巂志衞北二十
五里魚洞河源出吐蕃合羅羅河八大渡河其中出大
魚漢志卭部河長魚是也
方物略云􁯤魚出蜀江背鱗黒而膚理似玉蜀人以爲
鱠味美贊曰比鯽則大膚縷玉瑩以膾諸庖無異􁎠永
又云沙綠魚魚之細者生隈瀨中狀若鰡大不五寸美
味蜀人珍之贊曰長不敷寸有駮其文淺瀨曲隈唯泳
而羣又云石鱉魚狀似􁫬䰲而小上春時出自石間庖
人取爲竒味贊曰鯫鱗么質本不登俎以味見錄雖細
猶捕
魏武食制云蜀有蒲魚其形如粥出于郫縣蒲村之麓
廣志曰武陽小魚大如針號一斤千頭蜀人以爲醬也
酉陽雜俎鯢魚如鮎四足長尾能上樹天旱輒含水上
山以草葉覆身張口鳥來飲水因吸食之聲如小兒峽
中人先縳之於樹鞭之身上白汗出如溝汁去此方可
食不爾有毒鯢志作䱱范鎮東齋筆錄作魶方物略云
魶魚出西山溪谷及雅江狀似鯢有足能緣木其聲如
兒啼蜀人豢之贊曰有足若鯢大首長尾其啼如嬰緣
木弗墜
蜀都賦石䲛水螭註石䲛石魚也如石燕
巴郡志温泉峽有魚生長温湯中不可食
洪雅志有人魚其手足似人寰宇記魚虵水在青神縣
水有魚似虵即魚耶江也又云維州産魚虎有舌口如
棘能食魚
東坡云予别業前泉水相傳有二牝豬潛其中化爲二
鯉蓋豬龍也一日偶見之以告妻兄王愿疑予誕同禱
於泉見二鯉躍出今眉州南石佛鎮是其處
丹淵集史少訥見許江豚未得以詩戲之云霜重水落
岸有冰江豚乘寒弄晴日摇波拍浪乍羣起尾厚喙長
鬐鬛赤漁人清曉横巨舟一舉大網凡數頭想君盤筯
已厭足何不略遣來陵州是時與可守陵州故云
揚雄蜀本紀云張儀城成都輒頺壊時見大龜出於江
迴旋而行儀以問巫巫曰循龜迹築城功可就乃從之
至今蜀人呼爲龜城戎幕閒談曰予未至郡日嘗聞龜
殻猶在成都昨詢訪耆舊有軍資庫官宇文遇者言比
常在庫中元和初節度使高崇文命工人截爲腰帶胯
具自張儀至崇文千餘載古物尚在而武臣泯之深可
惜也
爾雅註云涪陵出大龜緣中叉似瑇瑁即今觜􁍏龜一
名靈􁍏能鳴譙周異物志曰涪陵龜其甲可以卜即此
魏元帝奐之世獻靈龜于相府因名其地爲龜溪矣
劉敬叔異苑云元嘉初益州刺史遣三人入山伐樵迷
路忽見一龜大如車輪四足各躡一小龜而行又有百
餘黄龜從其後三人叩頭請示出路龜乃伸頭若有意
焉因共隨逐得出有捉小龜歸家以爲臛者須臾暴死
錄異記云有於蜀江之上獲巨鼈者長尺餘其裙朱色
煮之經宿遊戲自若又加火一日水涸而鼈不死舉家
驚懼以爲龍類也乃投於江中浮泛而去
山海經曰岷山江水出焉其中多鼉郭註鼉似蜥蜴大
者長二丈有鱗彩皮可以冒鼓元和郡縣志利州綿谷
縣穿山一名胡頭山有山鼉伏於空處皮可爲甲刀箭
所不能入
瑯嬛記云王吉夜夢一蟛蜞在都亭作人語曰我翌日
當舍此吉覺異之使人于都亭候之司馬長卿至吉曰
此人文章當横行一世天下因呼蟛蜞爲長卿卓文君
一生不食蟛蜞
　　　蟲
本草金蠶始于蜀中狀如蠶金色日食蜀錦四寸寰宇
記成都聖壽寺有青衣神祠神即蠶叢氏也相傳蠶叢
氏始教人養蠶時家給一金蠶後聚而弗給瘞之江上
爲蠶墓宋魯應龍閒牕括異云金蠶色如金食以蜀錦
取其遺糞置飲食中毒人必死善能致他財使人暴富
遣之極難雖水火兵刃不能害多以金銀藏篋置其中
投之路隅人或收之以去謂之嫁金蠶也
爾雅獨者蜀也蜀蟲名此䖝大如指似蠶而無羣故云
蜀
山海經云巴蛇食象三歲而出其骨君子服之已心腹
之疾其爲蛇青黄赤一曰黒蛇青首在犀牛西郭璞贊
曰象實巨獸有蛇吞之越出其骨三年爲期厥大何如
屈生是疑玉堂閒話云有遊於瞿塘峽者冬月草枯野
火燎其峰巒連山跨谷紅焰照天忽聞巖岸之間大石
摧墜輷磕有聲遂駐足伺之見一物圓如大囷䃂至平
地細看乃一蛇也遂剖而驗之乃吞鹿於腹因野火燒
而墮耳元稹巴虵詩序云巴之虵百類其大蟒其毒褰
鼻蟒人常不見褰鼻常遭之毒人則毛髮皆豎起飲溪
澗而泥沙盡沸驗方云攻巨蟒用雄黄烟被其腦則裂
而鷣(音淫/鷂屬)鳥能食其小者巴無是物其民常用術禁之
尤効詩曰巴虵千種毒其最鼻褰虵掉舌飜紅焰盤身
蹙白花噴人豎毛髮飲浪沸泥沙欲學叔敖瘞其如多
似麻又越嶺南濵海武都西陷戎雄黄假名石鷣鳥逺
難籠詎有隳腸計應無破腦功巴山晝昬黒妖霧毒濛
濛又漢帝斬虵劒晉時燒上天自兹繁巨蟒徃徃壽千
年白晝遮長道青溪蒸毒烟戰龍蒼海外平地血浮船
大荒南經曰滎山黒水之南有𤣥蛇食麈郭璞註今南
方蚺蛇吞鹿亦此類風俗通曰車騎將軍巴郡馮緄爲
議郎發綬笥有二赤蛇可三尺分走南北大用憂怖卜
云此吉祥也當爲邊將以東爲名後五年果爲大將軍
拜遼東太守
北夢瑣言王蜀先主時修斜谷閣道鳯州衙將白某掌
其事至武休潭見一婦人浮沈水面意其溺者命役夫
鉤致岸濵忽化爲大蛟没於潭中白以爲不祥因而致
疾予誦岑參招北客賦云瞿塘之東下有千歲老蛟化
爲婦人祇服靚粧游於水濵白聞之方悟其爲蛟也疾
尋瘳岑賦所言斯足爲證
又云蛟之爲物不識其狀非有鱗鬛四足乎或曰虬蜧
蛟蝹狀如蛇南僧説蛟如馬蟥即水蛭也涎沬腥粘掉
尾纒人而噬其血蜀人號爲馬絆蛇頭如猫鼠有一㸃
白漢州古城潭底有蛟人伐之乃躍于沙内蟠蜿力困
里人讙噪以助竟斃之故見斯狀
玉堂閒話云巴賨之境民居溪壑以弋獵爲生有一嵌
空洞穴深不能測獵師縱犬於此多呼之不迴瞪目搖
尾時有彩雲垂下迎犬而昇如是者累年呼爲狗仙山
一獵師獨不信遂絏一犬挾藥弧徃觀至則以粗繩繫
犬縶于拱木然後退身覘之及彩雲下犬縈身不能上
嘷呌者數四旋見有物頭大如瓮雙目如電鱗甲光明
冷照溪谷漸垂身出洞中顧其犬獵師乃張毒矢射中
之其物不復見經旬日臭穢滿山獵師乃自山頂縋索
下觀見一大蟒腐爛于岩間狗仙之事遂絶
川東山南五溪黔中皆有毒蛇烏頭反鼻蟠草中以尾
倒鉤人去數步直來疾如激箭螫人立死中手斷手中
足斷足不然則全身腫爛百無一活謂之蝮蛇又有黄
喉蛇好蟠舍上無毒不害人唯善食毒蛇食飽垂頭直
下沬滴地噴起變爲沙虱中人爲疾額上有大王字衆
蛇之長常食蝠蛇又有碎蛇見人則分身爲數段人去
復續如故
遊梁雜記云富順縣去城三十里有羅漢寺乃宋景祐
間建横踞石梁水激之噴蹙注射浪湧濤翻嘗有一白
蛇逆波而來遊入隙竇間初隱隱若匹練俄而蜿蜒丈
許如牽玉繩且時巨時細時脩時短儵忽不可控搏聞
人笑語及梵唄聲愈逐響而來如抃如舞少頃不知所
歸土人謂是神物隱谿中已數百年一名銀蛇溪
戎州志有䖝曰蝍蛆食蛇即莊生所謂即且甘帶也噫
蛇之爲物毒矣其種類亦繁矣而尚有食之者此事之
不可知也
博物志云食巴豆之鼠三年重三十斤本草云鼫鼠蜀
人謂之􁈭鼠取其毛作筆􁈭亦大也
劉敬叔異苑云成都有義鼠形如鼠短尾每行遞相咬
尾三五爲羣驚之即散俗云見之者當有吉兆梁州記
曰唐公房登仙於聟鄉山山有易腸鼠一月三吐易其
腸束廣微所謂唐鼠者也博物志云唐公房升仙鷄狗
並去惟以鼠惡棄之鼠悔恨一月三吐其腸
寰宇記利州産鰿子按􁈕小貝也鮒也音與積同周禮
註疏􁈕小而橢他果切蜾匾也東坡論字詩云壁美何
妨橢徐季海作字多匾坡公效之或謂之石壓蝦蟆
景渙牧豎閒談云知卭州事龔穎建溪人即真君靖之
逺孫真君昇天之後渙嘗病耳聾龔曰恨蜀中無紫粉
爲子脩藥餌之立差因以尋常紫粉畀之龔咲曰此非
真紫粉紫粉乃蘇枋樹間自然䖝糞也是渙錯認紫粉
五十年矣
嘉祐雜志峨眉雪蛆治内熱陸游云予至蜀乃知此物
實出茂州雪山雪山四時常有積雪彌遍嶺谷蛆生其
中雪時得之能蠕動雪消蛆亦消益部談資曰雪蛆産
岷峨深澗其形如蝟但無刺肥白長五六寸腹中惟水
身能申縮取食之須在旦夕間否則化矣
北夢瑣言曰陳藏器本草砂俘即倒行蚼子也蜀人號
曰俘鬱旋穴乾土爲孔常睡不動取致枕中令夫妻相
悦愚遊成都止于逆旅與賣草藥李山人相熟見蜀城
少年徃徃欣然而訪李生仍以禮物酬酢詰之人曰客
敬李生媚藥耳徵其所用乃砂俘也
朐䏰音蠢潤地下濕則多此蟲劉禹錫嘉話云朐䏰蚯
蚓也常至夜江畔出其身半跳於空中而鳴上音屈下
音忍説文曰朐䏰從肉旬聲黄朝英云考其義當作潤
蠢朐如順切䏰尺允切與禹錫音不同按朐䏰漢縣名
今梁萬間是其地
爾雅土蠭地中作房啖其子即馬蠭今荆巴間呼爲蟺
方物略云金蟲出利州山中蜂體綠色光若金里婦取
以佐釵鐶之飾贊曰蟲質甚微翠體金光取而槁之參
飾釵梁酉陽雜俎蜀中有竹蜜蜂好於野竹上結窠窠
大如鷄卵有蔕長尺許窠與蜜並紺色可愛甘倍於常
蜜方言云蠀螬䖝梁益之間謂之蛒元稹蛒蜂詩三首
序云蛒亦蜂類而大巢在褰鼻虵穴下故毒螫倍諸蜂
蠆中手足輒斷落及心胷則圮裂用它蜂中人之方療
之不能愈巴人徃徃持禁以制之則差詩云巴虵蟠窟
穴穴下有巢蜂近樹禽垂翅依原獸絶蹤微遭斷手足
厚毒破心胷昔甚招魂句那知眼自逢又梨笑清都月
(京師開元觀/多梨花蜂)蜂游紫殿春搆脾分部伍嚼蘂奉君親翅
羽頗同類心神固異倫安知人世裏不有噬人人又蘭
蕙本同畹蜂虵亦雜居害心俱毒螫妖焰兩吹嘘雷蟄
吞噬止枯焚巢穴除可憐相濟惡勿謂禍無餘
方言曰蚍蜉西南梁益間謂之𤣥蚼陶宏景曰地膽出
梁州狀如大馬蟻有翼太平廣記忠州墊江縣吏冉端
唐開成初父死有嚴師者善山岡爲卜地云合有王氣
羣聚之物掘深丈餘遇蟻城方數丈外重雉堞皆具子
城譙櫓工若彫刻城内分徑街小垤相次每垤有蟻數
千憧憧不絶徑甚凈滑樓中有二蟻一紫色長寸餘足
作金色一稍小有羽細腰白翅翅有經脈疑是雌者衆
蟻約有數斛城隅小壊以堅土爲蓋故中樓不損既掘
露蟻大擾若求救之狀吏遽請縣令李𤣥之詣觀已勸
吏改卜嚴師伐其卜驗爲得地請遷蟻于巖側狀其所
爲仍布石粟覆之以板經旬嚴師忽得病若狂或自批
觸穢詈大呼數日不已令素厚嚴因爲祝蟻療以雄黄
丸方愈元稹蟻子詩三首序云巴蟻衆而善攻􁑱棟徃
徃木容完具而心節朽壊屋居者不省其微而禍成傾
壓詩云蟻子生無處偏因濕處生隂霪煩擾攘拾粒苦
譻􁕧(音/能)牀上主人病耳中虚藏鳴雷霆飜不省聞汝作
牛聲又時術功雖細年深禍亦成攻穿漏江海噆食困
蛟鯨敢憚榱􁑱蠧深防柱石傾寄言持重者微物莫全
輕又攘攘終朝見悠悠卒歲疑詎能分牝牡焉得有蝝
蚔(音緣池/蟻卵也)徙市竟何意生涯都幾時巢由或逢我應似
我相期
微之又有蜘蛛詩三首序云巴蜘蛛大而毒其甚者身
邊數寸而踦長數倍其絲網羅竹栢盡死中人瘡痏潗
(音/集)濕且痛癢倍常用雄黄苦酒塗所囓仍用鼠婦蟲食
其絲盡輒愈療不速絲縈心而無及矣詩云蜘蛛天下
足巴蜀就中多縫隙容長踦虚空織横羅縈纒傷竹栢
吞噬及蟲蛾爲送佳人喜珠櫳無奈何又網密將求食
絲斜誤着人因依方託緒挂罥遂容身截道蟬冠礙漫
天玉露頻兒童憐小巧漸欲及車輪又稚子憐圓網佳
人祝喜絲那知緣暗隙忽復囓柔肌毒腠攻猶易焚心
療恐遲看看長妖緒和扁欲漣洏
微之又有蝱詩三首序云巴之山谷間春秋常雨自五
六月至八九月雨則多蝱道路羣飛噬馬牛血及蹄角
旦暮尤極繁多人常用日中時趣程逮雪霜而後盡其
囓人痛劇浮蟆而毒不留肌故無療術詩云隂深山有
瘴濕熱草多蝱衆噬錐刀毒羣飛風雨聲汗粘瘡痏痛
日曝苦辛行飽爾咀殘腹安知天地情又千山溪沸石
六月火燒雲自顧生無類那堪毒有羣搏牛皮若截噬
馬血成文蹄角尚如此肌膚安可云又辛螫終非久炎
凉本遞興秋風自天落夏孽與霜澄一鏡開潭面千峰
露石稜氣平蟲豸(音/雉)死雲路好攀登
微之又有蟆子詩三首序云蟆蛟類也其實黒而小不
礙紗縠夜伏而晝飛聞栢煙與麝香輒去蛟蟆與浮塵
皆巴虵鱗中之細蟲耳故囓人成瘡秋夏不愈膏楸葉
而傅之則差詩云蟆子微於蚋朝繁夜則無毫端生羽
翼針喙唶肌膚暗毒應難免羸形日漸枯將身逺相就
不敢恨非辜又晦景權藏毒明時敢噬人不勞生詬怒
祗足助酸辛隼眥看無物虵軀庇有鱗天方芻狗我甘
與爾相親又有口深堪異趨時詎可量誰令通鼻息何
故辨馨香沈水來滄海崇蘭泛露光那能枉焚爇爾衆
我微茫
　
　
　
　
　
　
　
　蜀中廣記卷六十
欽定四庫全書
　蜀中廣記卷六十一
　　　　　　　　　　　　明　曹學佺　撰
　方物記第三
　　　草
山海經高梁之山有草焉狀如葵而赤華莢實白柎可
以走馬
淮南子曰巫山之上從風縱火紫芝與蕭艾俱死抱朴
子曰慮巫山之失火恐芝艾之并焚矣福地記云青城
山上有沒溺池産甘露芝草也
李膺益州記云江州縣西南有仙池昔有仙人居池側
起樓多植香草於樓下忽一夕縱火自焚天降紫雲飄
然而去後人尚指此地爲香草樓按列仙傳有園客者
種五色香草積十年與妻俱仙去或即此
宋祁方物畧長生草山隂蕨地多有之脩莖茸葉色似
檜栢而澤經冬不凋損故號長生贊曰色與栢類苒苒
其莖冬不甚黄故謂長生
又曰瑞草蜀人多種之庭檻蔓延長三四尺珍而愛之
故謂之瑞贊曰翠蔓紺苕囘繚可喜蒔之庭堂珍以爲
瑞
薛濤鴛鴦草詩綠英滿香砌兩兩鴛鴦小但娯春日長
不管秋風早宋祁曰鴛鴦草春葉晩生其稚蘤在葉中
兩兩相向如飛鳥對翔贊曰翠蘤對生甚似匹鳥逼而
觀之勢若偕矯
虞美人草亦謂之舞草獨莖三葉狀如决明一葉在莖
端兩葉居莖半而相對人或近之抵掌謳曲必動摇如
舞也酉陽雜俎益州草木記以爲雅州名山縣出行人
唱虞美人曲則應拍而舞蜀志補罅以爲潼川州紫蓋
山出動中音節移植他所則否唐人舊曲云帳中草草
軍情變月下旌旗亂攬衣推枕愴離情逺風吹下楚歌
聲正三更烏騅欲上重相顧艷態花無主手中蓮鍔凜
秋霜九泉歸去是仙鄉恨茫茫按此屬詠虞美人事而
宋景文獨以虞當作娯意其草柔纎爲歌氣所動故或
動搖美人以爲娯樂耳贊曰翠莖纎柔稚葉相當逼而
歌之或合或張
方物略曰仙人縚與苔同種生岩隂石隈多鮮翠長二
三尺叢垂若縚或言深谷有長丈餘者贊曰附陽而生
垂若文縚大槩苔類土石所交
杜子美有從韋明府續處覔錦竹兩三叢詩黄鶴注云
攷竹譜竹紀無錦竹意以其文如錦名之竹紀有蒸竹
䈄墮竹其皮類繡豈即此乎余觀錦竹他無見惟杜詩
有之劉㑹孟批錦樹行云題曰錦樹使人刮目錦竹亦
新惜無拈出者耳近閲梅宛陵集錦竹詩云雖作湘竹
紋還非楚筠質化龍徒有期待鳯曽無實本與凡草俱
偶親君子室又注其下云此草也似竹而斑始知黄鶴
有金注之昬耳出丹鉛錄
爾雅云菺戎葵今蜀葵也華如木槿戎蜀蓋其所自出
古今注曰戎葵一名芘芣有紅紫青白色莖葉不殊但
花色異耳晉傅𤣥曰蜀葵其苗似瓜瓠既大而結鮮紫
色耀日也酉陽雜俎云蜀戎葵一名胡葵大者紅可以
緝爲布枯時燒作灰藏火火久不滅花有重臺者予聞
之蜀人燃其榦作炬雨中猶熾按淳化帖所載唐太宗
二十三日勑云卿昨日道服蜀葵可錄方將來亦皆紅
葵也宋顔延之蜀葵贊曰井維降精岷絡升靈物淑氣
麗卉草之英渝艷衆葩冠冕羣英類麻能直方葵不傾
梁王筠蜀葵花賦曰惟兹竒草遷花西道凌金坂之威
夷跨玉津之浩浩値油雲之廣臨屬光風之長掃仰椒
屋而敷榮値蘭房而舒藻邁衆芳而秀出冠雜卉而當
闈既扶疎而雲蔓亦灼爍而星微布濩交加蓊茸紛葩
疎莖密葉翠蕚丹華岑參蜀葵花詩昨日一花開今日
一花開今日花正好昨日花已老人生不得恒少年莫
惜牀頭沽酒錢請君有錢向酒家君不見蜀葵花
長樂花今蜀人謂之月月紅也六朝謂之紫花晉傅𤣥
紫華賦曰紫華一名長樂花舊生於蜀其東界特饒中
國竒而種之余嘉其華純耐久可立冬而服故與友生
各爲之賦云有遐方之竒草稟二氣之純精仰紫德之
景曜因令色以定名剛莖勁立纎條繁列從囘風以搖
動紛蘭暢而蕙潔蔚青葱以増茂並含華而未發於是
散綠葉秀紫榮藴若芝草之始敷灼若百枝之在庭獨
參差以照燿何光麗之雜形煥煥昱昱而奪人目精下
無物以借喻上取象於朝霞妙萬物而比豔莫兹草之
可嘉唐蘇頲長樂花賦序曰蜀太守庭際有紫華草秋
中始繁英露洗冬早尚直本霜封蕪雜大同於衆卉盛
衰小異於羣物余訝而未識吏或告余曰此傅長虞所
賦蜀長樂花也故心暗賞焉因口授書吏逐墨而成作
恨不見古人所爲得髣髴其㫖耳夫長者以短長之形
度其長者則美夫樂者以哀樂之類同其樂者則喜長
也樂也吾安得而聞之嘉纎植之並用偉令名兮在兹
徒見其豐族苯䔿高標璀璨莖丹外而縞中葉縹分以
紅貫綴綠穎之重疊縈紫㽔之爛熳迫而象之君子其
常或微或章聳危冠兮纓若綬黙退靜其何望逺以意
之佳人欲翔炫炫煌煌重羅綺兮撲瑶翠蹇來思而未
嘗匪以幽兮自直匪以直兮自藏匪以晩兮自耀匪以
耀兮自强文濁露之均灑庇清舒之汎光本無嫌於散
地甘有寓於殊方然則太液初滿上林新霽羊茸灼爍
萬品千計搖瑞色而函芝雜竒葩而轉蕙孰與夫玉堂
金闕之偏賞白日青雲之特麗歲不與兮時向闌風蕭
蕭兮夜漫漫賔逺鴻於沙塞呌離鶴於江干君曽不見
三月華矣盡林間之稿木千霜殞矣亦庭下之枯蘭懿
此常度凌於早寒假春期而不採雖秋令而不殘衝雨
霰之飛薄任雲山之險艱芳弗珍於靃靡節常慕於檀
欒吾則知樹背之奚託傾心之可安如後凋之是貴罔
獨立其誰觀文學掾起而爲亂曰白露瀼瀼何草不黄
紫華的的生君之堂彼不伐兮秋自翳時或珍兮君是
惠彤庭赫兮朱草駢交屈軼兮友賔連伊榛莽而荒些
君曷爲兮賦旃
方物略云旌節花條脩華碧皆層層而擢正類使所持
節然故以名見益州圖經贊曰擢條亭亭層層紫丹狀
若使節方圖實刋蜀檮杌云王處囘在蜀有道士稱朱
桃椎謁于階前以劒撥土取花子二粒種之須臾成花
三朶謂處囘曰此仙人旌節花也
方物略曰鵝毛玉鳯花本至卑纎蓬如釵股秋開不蘤
而鬚狀似禽故曰鳯色白故曰玉以其分輕故曰毛贊
曰華而無采狀類翔鳯么質毛輕翩欲飛動
又曰添色拒霜花生彭漢蜀州花常多葉始開白色明
日稍紅又明日則若桃花然贊云自濃而淺花則常態
今顧反之亦物之怪
又曰羞寒花蜀地處處有之不爲人所愛依莖綴花蔽
葉自隱俗曰羞天花予易爲羞寒花按本草名鬼臼贊
云冒寒而茂莖脩葉廣附莖作花葉蔽其上以其自蔽
若有羞狀
青城志云宋仁宗踐阼之六年縣奏上清宫庭木生異
花錫名曰太平瑞聖宋祁方物略瑞聖花出青城山中
榦不條高者乃尋丈花率秋開四出與桃花類然數十
跗共爲一花繁密若綴先後相繼而開九閲月未萎也
蜀人號豐瑞花故程相國琳爲益州年繪圖以聞更號
瑞聖然有數種其小者號寳仙淺紅者爲醉太平白者
名玉真成都人競移蒔囿中以爲尤玩云贊曰衆跗聚
英爛若一房有守繪圖厥名乃章繁而不艷是異衆芳
范成大詩雪外捫參嶺烟中濯錦洲密攅文杏蘂高
結綵雲毬百世嘉名重三登瑞氣浮挽春同住夏看到
火西流
圖經云蘭生於深林石門尤多有春蘭秋蘭崇蘭鳯尾
蘭竹蘭石蘭春蘭花生於葉之下崇蘭花生於葉之上
黄魯直幽芳亭記云一榦兩三花而香有餘者蘭一榦
十數花而香不足者蕙按石門在敘府慶符縣古犍爲
郡地諺云雅州蘭烏尤蕙則蘭蕙固自有分也
蜀中有花名賽蘭香花小如金粟特馥烈戴之髮髻香
聞十步經月不散佛經云天末香莫若牛頭旃檀天澤
香莫若詹糖薫陸天華香莫若㯏蒲伊蘭則伊蘭即此
花也西域以之供佛後漢書所謂伊蒲之供矣
成都府治西園有辨蘭亭爲吕大防李大臨李之純三
人倡和處微仲之言曰蜀有草如蘐紫莖而黄葉謂之
石蟬而楚人皆以爲蘭蘭見於詩易而著於離騷古人
所最貴而名實錯亂迺至於此予竊疑之迺詢諸游仕
荆湘者云楚國之有蘭舊矣然鄉人亦不知蘭之爲蘭
也前此十數歲有好事者以色臭花葉驗之於書而名
始著况他邦乎予於是信以爲蘭攷之楚辭又有石蘭
之語蓋蘭蟫聲近之誤蘭其葉冬青其華凌寒其生沙
石瘠土而枝葉峻茂其芳不外颺暖風晴日有時而發
則郁然滿乎堂室是皆有君子之德此古人之所以爲
貴也迺爲小亭種蘭於其旁而名曰辨蘭無使楚人獨
識其真者斯命亭之意也
方物略云石蟬花始生其苕森擢長二三尺葉如菖蒲
紫蕚五出與蟬甚類綠黄相側蜀人名其白者爲玉蟬
花贊曰有苕穎然有蕚敷然取其肖象莫類于蟬
本草蟬花出蜀中其蟬頭上有一角如花冠狀謂之蟬
花方物略蟬花二川山林中皆有之蟬不蜕者至秋則
花其頭長一二寸黄碧色治小兒瘈瘲又能已瘧贊曰
蟬不能蜕委于林下花生厥首兹謂物化
方物略云七寳花條葉大抵玉蟬花類也其生叢蔚花
紫質絳贊曰擢穎挺挺盛夏則榮丹紫合英以寳見名
又云朝日蓮花或黄或白葉浮水上翠厚而色澤形如
菱花而差大開則隨日所在日入輒斂而藏于葉下若
葵藿之傾太陽然贊曰素花碧葉浮秀波面日中則向
日入還斂能改亝云宋景文筆記謂蜀中有蓮大如雀
鷇葉舒如錢榦亦有絲其蕚盛開而向日朝則指東亭
午則遡南夕則西指隨日所至蜀人名曰朝日蓮予按
鄭熊番禺記海南有向日蓮花似木芙蓉而極香開時
東西向至暮而斂一呼夜合即此花也
敘志云西番蓮出夷地有黄赤二種榦圍六七寸葉長
尺餘花如千葉蓮狀又一種榦如良薑長六七尺葉如
芭蕉長三四尺花赤毎花三四十瓣下瓣長四五寸至
其端以漸而短瓣直聳不似蓮狀二三月花至冬方厭
俗亦呼西番蓮
方物略云紅蕉花于芭蕉蓋自一種葉小其花鮮明可
喜蜀人語染深紅者謂之蕉紅蓋倣其殷麗云贊曰蕉
無中榦花産葉間綠華外敷絳質凝殷
金堂志有花名孤燕傳書
　　　木
山海經曰廣都之野靈壽實華蜀都賦云靈壽桃枝注
靈壽木出涪陵郡國志云南鄉峽西八十里有巴鄉村
溪中多靈壽木也
益州記云僰道縣有荔枝灘灘東南二十里山頂有一
冢唯生女貞樹樹上常有白猿栖息郡國志云僰道有
玉女冢生女貞處是矣
灌縣有秦時紫栢團團如蓋大可蔽畝其鄉名紫栢鄉
知縣雷叔聞畫圖見遺因作讚曰有赤甲丈人者居於
青城之陽厥生在祖龍之紀歴漢及唐有客伐之鼓鐘
鏜鏜維神保䕶爰及我明中懷嘉果鴝鵒來翔其葉如
髮其榦如石東榮而西殭圍丈有八尺其高四倍臨於
大荒以孔檜爲父以五大夫爲兄九州之内此二三者
繄其可相望
石室有二古栢見唐宋詩如裴鉶李石蘇軾等集成都
古今記中亦載之後有人請于府恐此栢壊屋欲去之
李知幾曰屋壊尚可脩栢伐不可復併舉東坡詩蒼苔
高联室古栢文翁庭句爭之始得全方舟詩云嬌榮落
盡雪霜浮偃蹇空貽社櫟羞濡沫東家雖借潤風烟西
爽亦宜秋皮災已覺神明露心在猶懷剪伐憂鐵鎖何
當絆龍脚夜深雷雨卷潭湫其二云思人誰復念婆娑
窟室崖隂未易磨四十圍間看溜雨三千年後數恒河
不堪與世供狙杙尚許遺民占鳥窠從此便名夫子樹
康人斤斧奈予何然他日方舟有送浩姪成都學官詩
云似聞禮殿栢久已尋斧柯則此栢亦不存矣
楊師魯集云綿竹武都山嚴仙觀雙闕内有漢時古栢
參雲雁行而立人于蒼翠中行數百步始至栢老而中
虚可容六人圍坐夜或有光人稱君平餌丹以餘粒埋
栢樹下使然也
本草益州諸葛廟中大栢相傳是蜀世所植故人多采
以作藥其味甘香異常栢也杜甫詩孔明廟前有老栢
柯如青銅根如石霜皮溜雨四十圍黛色參天二千尺
君臣已與時際㑹樹木猶爲人愛惜雲來氣接巫峽長
月出寒通雪山白憶昨路繞錦亭東先主武侯同閟宫
崔嵬枝榦郊原古窈窕丹青户牖空落落盤踞雖得地
㝠㝠孤高多烈風扶持自是神明力正直元因造化功
大厦如傾要梁棟萬牛囘首丘山重不露文章世已驚
未辭剪伐誰能送苦心豈免容螻蟻香葉終經宿鸞鳯
志士幽人莫怨嗟古來材大難爲用段文昌題曰是草
木有異於草木則靈武侯祠前栢壽千齡盤根擁門勢
如龍形含碧太空散霧虚庭合抱在於旁枝駢梢葉之
青青百尋及於半身蓄風雷之㝠㝠攅柯垂隂分翠間
明忽如虬螭向空爭行上承翔雲孤鸞時鳴下䕃芳苔
凡草不生古色天風蒼蒼玲玲曽到靈山老栢縱横亦
有大者莫之與京於惟武侯佐蜀有程神其不昬表此
爲楨斯廟斯栢實播芳馨長慶二年六月也李義山詩
蜀相階前栢龍蛇捧閟宫隂成外江畔老向惠陵東大
樹思馮異甘棠憶召公葉凋湘鷰雨枝折海鵬風玉壘
經綸逺金刀厯數終誰將出師表一爲問昭融陸龜䝉
詩密葉四時同一色高枝千歲對孤峯此中疑有精靈
在爲見盤根似卧龍
儒林公議云武侯廟前栢圍數丈唐相段文昌有詩石
在焉唐末漸枯悴歴王孟二僞國不復生然亦不敢伐
之宋乾德五年辛夘夏五月枯柯再榮時人異焉三國
迄今千二百餘年矣新枝聳雲枯榦並存夭矯若虬龍
陸游劒南藁云唐有節度使取孔明祠栢一小枝以爲
手板書於圖志非詆至今則此栢亦稱靈異著聞極矣
宋劉望之云雙流縣保國觀古栢其大連九臂乃合較
孔明廟中栢正一倍也異時震霆焚其一榦人以爲昔
有伏丹其下歲久丹飛去又嘗有雙鶴棲其上因作詩
以紀之草木長生亦偶然不須聞此便談仙燒枝競説
丹飛日舉世寧知手種年雙鶴不歸秋自冷萬牛囘首
句空傳相逢一飲清隂下與子前生定有緣胡宗師題
雙流保國觀古栢云孔明廟前古栢竒此木氣象尤過
之榦東髣髴煙熖起鐵龍空駕焚一枝真人丹成何所
適世傳乘鶴冲天飛求詩道士心彌堅試聽一誦工曹
詩
唐大中時遂州薦福院僧所植栢數十圍後唐之亂山
林一空此栢賴寺僧以二縑逭其害賦咏甚多紹聖丙
子李常爲令作詩曰當日雙縑値萬緡買留柯葉拂星
辰上巢絶頂繞千鶴下憩清隂可百人見輿地紀勝
梓潼志七曲山有應夢臺臺側有栢晉時植龍首虬枝
霜皮老榦見者即知爲千年物嘉州志凌雲山清音亭
前有栢四株霜皮黛色其葉一則瑣細如翦一則扁仄
如片一則垂絲如栁一則蝟刺如毛異于常栢也劒門
志縣八十里停船山有冲寂觀唐李真人於此煉丹仙
去手植栢十八株或云以䜟唐十八帝有石刻乃宋乾
德僧懷義撰
蜀都賦楔樅注云楔如松有刺樅栢葉松身
方物略竹栢生峩眉山中葉繁長而籜似竹然其榦大
抵類栢而亭直贊曰葉與竹類緻理如栢以狀得名亭
亭脩直
蜀地宜栢而不宜松即見有一二種亦新栽耳少陵覔
松樹子詩落落出羣非櫸栁青青不朽豈楊梅欲存老
蓋千年意爲覔霜根數寸栽又詩云四松初移時大抵
三尺强别來忽三載離立如人長㑹看根不拔莫計枝
凋傷幽色幸秀發疎柯亦昻藏所挿小藩籬本亦有隄
防終然棖撥損得愧千葉黄敢爲故林主黎庶猶未康
避賊今始歸春草滿空堂覽物歎衰謝及兹慰凄凉清
風爲我起洒面若微霜足以送老姿聊待偃蓋張我生
無根蔕配爾亦茫茫有情且賦詩事迹兩可忘勿矜千
載後慘澹蟠穹蒼又詠嚴鄭公堦下新松詩弱質豈自
負移根方爾瞻細聲聞玉帳疎翠近珠簾未見紫煙集
虚䝉清露霑何當一百丈欹蓋擁高簷大抵蜀地松不
能以敵栢也
蜀亦不宜于栁太白西巡歌云栁色未饒秦地綠可見
矣然予觀三齊略記曰劉悛爲益州刺史獻蜀栁數株
柔條甚長狀若絲縷武帝値於太昌靈和殿前常翫嗟
之曰楊栁風流可愛似張緒梁元帝折楊栁詩曰巫山
巫峽長垂栁復垂楊同心宜同折故人懷故鄉李商隱
巴江栁詩巴江可惜栁栁色綠侵江其見于歎賞又如
此
方物略云楠蜀地最宜者生童童若幢蓋然枝葉不相
礙茂葉美䕃人多植之樹甚端偉葉經歲不凋至春陳
新相換有花實似母丁香贊曰在土所宜亭擢而上枝
枝相避葉葉相讓繁隂可庇美榦斯仰蜀都賦曰楩楠
幽藹又曰交讓所植注交讓木名兩樹對生一樹枯則
一樹榮如是歲更終不俱生不俱枯也出岷山安都縣
任昉述異記黄金山有枏木一年東榮西枯一年西榮
東枯張華以爲交讓木宋祁曰即枏也其木直上柯葉
不相妨陸慧曉亦謂枏是交讓顔師古曰枏與楠同
古今集記犀浦鎮有蘧仙觀爲蘧真人舊隱也有四大
楠甚古陸放翁云予在成都嘗以事至沈犀過國寧觀
有古楠四皆千歲木也枝擾雲漢聲挾風雨根入地不
知幾百尺而隂之所庇車且百兩正晝日不穿漏夏五
六月暑氣不至凜如九秋成都固多壽木然莫與四楠
比予蓋愛而不能去者彌日有石刻立廡下曰是仙人
蘧君手植也　文類繁江隆道觀玉帝殿庭有古楠二
章分列左右如輔弼然元祐八年一夕風雷大作偃其
左偏者邑宰命匠石取之方執柯伐其枝忽聞軋軋聲
楠乃稍稍起立匠石攀其上如猿猱然觀者驚駭邑宰
降階伏而謝罪繁尉蒲咸臨記之甚詳
杜少陵卜居草堂一楠甚古其作詩云枏樹色㝠㝠江
邊一蓋青近根開藥圃接葉製茅亭落景隂猶合微風
韻可聽尋常絶醉困卧此片時醒又有歎枏樹爲大風
所拔歌倚江枏樹草堂前故老相傳二百年誅茅卜居
總爲此五月髣髴聞寒蟬東南飄風動地至江翻石走
流雲氣榦排雷雨猶力爭根斷泉源豈天意滄波老樹
性所愛浦上童童一青蓋野客頻留懼雪霜行人不過
聽竽籟虎倒龍顛委榛棘淚痕血㸃垂胷臆我有新詩
何處吟草堂自此無顔色
嚴武題巴州光福寺楠木詩楚江長流對楚寺楠木幽
生赤厓背臨溪挿石蟠老根苔色青蒼山雨痕高枝閙
葉鳥不度半掩白雲朝與暮香殿蕭條轉密隂花龕滴
瀝垂清露聞道偏多越水頭烟生霽斂使人愁月明忽
憶湘川夜猿呌還思鄂渚秋看君幽藹幾千丈寂寞窮
山今遇賞亦知鐘梵報黄昏猶卧禪林戀竒響史俊和
詩云近郭城南山寺深亭亭竒樹出禪林結根幽壑不
知歲聳榦摩天凡幾尋翠色晩將嵐氣合月明時有夜
猿吟經行綠葉望成蓋宴坐黄花長滿襟此木常聞生
豫章今朝獨秀在巴鄉凌霜不肯讓松栢作宇由來稱
棟梁㑹待良工時一盻應歸法水作慈航按季鷹時爲
巴州刺史俊其客也
蔣堂清隂館種楠詩手植楩楠二千樹時當慶厯五年
春還期莫道空歸去留得清隂與後人堂成都太守種
楠以二千計亦可謂好事矣
異物志楠木年深向陽者凝結花紋俗呼爲鬭栢楠亦
有蟠結如山峯者蘇老泉所作木假山即此物也梅聖
俞詩空山枯楠大蔽牛霹靂夜落魚鳬洲魚鳬水射幾
千秋蠧肌爛隨沙蕩流惟存堅骨蛟龍鎪形侔三峯中
雄酋左右兩峯相挾翼尊奉君長無慢尤蘇夫子見之
驚且喜買於谿叟憑貂裘因嗟大不爲棟梁又歎殘不
爲薪槱雨漫蘚濕得石瘦直與夫子歸隱丘東坡曰先
君子嘗蓄木山三峯且爲之記詩人梅二丈聖俞見而
賦之今三十年矣而猶子千乘又得五峯益竒因次聖
俞韻使併刻于其側詩曰木生不願囘萬牛願終天年
仆沙洲時來幸逢河伯秋掀髯見怪推木流蓬萊雪嶺
巧彫鎪蟄蟲行蟻爲豪酋阿咸大膽忽持去河伯好事
不汝尤城中古沼浸坤軸一林瘦竹吾菟裘二頃良田
不難買三年榿木行可槱㑹將白髮對蒼巘魯人不厭
東家丘欒城次韻江槎出没浮犀牛波濤掀天谷爲洲
江寒水落驚霜秋危根瘦節鳴寒流脆朽吹去誰鐫鎪
連峯疊嶂立酋酋吾家此山不易得十年弃置空自尤
猿號鶴唳豈無意委虵怪我懷羔裘西歸父老拍手笑
笑憶翁子躬薪槱去時三山今有五不問故園惟一丘
蜀都賦杞櫹椅桐註引雅詩其桐其椅也劉敬叔異苑
云晉武帝時呉郡臨平岸崩出一石鼓打之無聲以問
張華華云可取蜀中桐材刻作魚形打之則鳴於是如
言音聞數十里華陽國志益州有梧桐木其華采如絲
人績以爲布名曰桐華布白傅桐花詩春令有常候清
明桐始發何此巴峽中桐花開十月豈伊物理變信是
土宜别地氣反寒暄天時倒生殺草木堅强物所稟固
難奪風候一參差榮枯遂乖剌况吾北人性不耐南方
熱强羸壽夭間安得依時節以蜀中桐花開最早也
山海經單狐之山多机木郭注机似榆可燒以糞稻田
出蜀中丹鉛錄以爲即今之榿總志云榿古稱蜀木成
都爲盛也酉陽雜俎蜀中有木類柞衆木榮時枯枿隆
冬方萌芽布隂蜀呼爲楷木方物略云榿木民家蒔之
不三年材可倍常薪疾種亟取人以爲利贊曰厥植易
安數歲輒林民賴其用實代其薪不棟不梁亦被斧斤
少陵憑何十一少府邕覔榿木數百栽詩草堂塹西無
樹林非子誰復見幽心飽聞榿木三年大與致谿邊十
畝隂自注云蜀人以榿木爲薪三年可燒也予過草堂
見榿木隂隂隔岸臨水猶可想見少陵徃來行迹問他
樹則不能語云嚮其利者爲有德矣
川中桑柘亦稀有惟西北飼蠶蓄之諸葛武侯表云臣
家成都有桑八百株子弟衣食供給無患李膺益州記
云臨津縣掌天山多柘堪爲弓雖檿絲燕角不能勝也
碑目云名山縣土主神姓花乃丹稜花敬定之弟俗呼
三郎廟廟有樹一榦桑一榦柘所謂壬子癸丑桑柘木
也
白蠟樹似冬青而近水蜀人買蠟虫他處以清明時用
桐葉包裹掛於枝上至孟秋則樹枝皆如綿刮而熬之
成蠟東南州縣多有之
白樂天庭槐詩在忠州作南方饒竹樹唯有青槐稀十
種七八死縱活亦支離何此郡庭下一株獨華滋濛濛
碧煙葉嫋嫋黄花枝我家渭水上此樹䕃前墀忽向天
涯見憶在故園時人生有情感遇物牽所思樹木猶復
爾况見舊親知按通志云槐榆之植蜀土所宜錦官城
中閭巷夾道而植想樂天時未入西川也
劒門之左峭巖間有異樹生石縫中大可數圍枝榦純
白皆傳曰白檀樹其下常有巨虺蟠而䕶之民不敢採
伐出玉堂閒話
韻書云黄葛木壽可千歲形如衆藤連理合而爲一大
者合抱高數丈葉如橡喜縁厓生擁腫屈曲咸淳府景
德觀前有古木大數十圍枝柯盤鬱如蓋山中人云此
黄葛樹千年物也寰宇記羅目縣東南三十里陽山江
溉兩樹對植圍三尺二寸上引横枝亘二丈相援連理
隂庇百夫其名黄葛即嘉樹也蘇子由詩予生雖江陽
未省至嘉樹指此
方物略云娑羅花生峩眉山中類枇杷數葩合房春開
葉在表花在中根不可移故人不得爲玩贊曰聚葩共
房葉附華外根不得徙見偉兹世范石湖峩眉行記娑
羅樹葉如楊梅又似海桐花有紅白二色春夏間開惟
大峩山有此今名其處爲娑羅坪黎州圖經通望縣西
一百步内有天王堂堂前有池池南有娑羅綿樹三四
人連手合抱方匝其花盛夏方開先花而後葉謝時不
背而墮宛轉至地花蘂有綿謂之娑羅綿古老相傳云
是肉齒和尚住持靈跡縣界有和尚山云雅安志娑羅
花有五色如爛錦照映山谷出瓦屋山中大抵娑羅非
名山佛地不能得也
杜甫蜀中丁香詩丁香體柔弱亂結枝猶墊細葉帶浮
毛疎花披素艷深栽小齋後庶近幽人占晩壓蘭麝中
休懷粉身念麗春詩百草競春華麗春應最勝少須好
顔色多漫枝條剩紛紛桃李枝處處總能移如何貴此
重却怕有人知少陵在蜀久一草一木皆入詠可謂集
衆芳者矣
方物略月季花即東方所謂四季花翠蔓紅蘤者蜀少
霜雪此花得終歲十二月輒一開贊曰花亘四時月一
披秀寒暑不改似固常守
又云錦帶花蜀山處處有之長蔓柔纎花葉間側如藻
帶然因象作名花開形似飛鳥里人亦號鬢邊嬌贊曰
苒苒其條若不自持綠葉丹英蔓衍紛垂范石湖詩妍
紅棠棣粧弱綠薔薇枝北風一再來飄颻隨舞衣呉下
嫵芳檻峽中滿荒陂佳人墮空谷皎皎白駒詩蓋東南
以錦帶爲珍峽中蔓生山谷故云
方物略錦被堆花出彭州其色一似薔薇有刺不可玩
故俗謂薔薇爲錦被堆贊曰花跗芬侈叢刺于梗不可
把玩艷以妍整唐裴説詩一架長條萬朶春嫩紅深綠
小窠匀只因根下千年土曽葬西川織錦人張祜詩曉
風抹盡燕支顆夜雨催成蜀錦機當晝開時正明媚故
鄉疑是買臣歸范成大詩誰把柔條夾砌栽壓枝萬朶
一時開爲君也着詩收拾題作西樓錦被堆
成都古今記荼􁊈花香甚可以爲酒晉山濤爲郫令以
此花釀酒竹中所謂郫筒酒也方物略云蜀酴醾多白
而黄者時時有之但香減于白花贊曰人情尚竒賤白
貴黄厥英略同實寡于香宋臨卭盧申之酴醾詞云蕩
紅流水無聲暮煙細草黏天逺低囘倦蝶徃來忙燕芳
期頓懶綠霧迷牆翠虬騰架雪明香暖笑依依欲挽春
風教住還疑是相逢晩不似梅妝瘦減占人間丰神蕭
散攀條弄蕋天涯猶記曲闌小院老去情懷酒邊風味
有時重見對枕幃空想東牀舊夢帶將離怨右調水龍
吟
蜀中茉莉有枝如藤而花瓣稍大盧申之詞云玉肌翠
袖較似酴醾瘦幾度熏醒夜窻酒問炎州何許清凉塵
不到氷壺剪就晩來庭户悄暗數流光細拾芳英黯囘
首念日暮江東偏爲魂銷人易老幽韻清標似舊正簟
紋如水帳如烟更奈問月明露濃時候右調洞仙歌
杜甫詩梔子比衆木人間誠未多於身色有用與道氣
傷和紅取風霜實青看雨露柯無情移得汝貴在映江
波野人閒話云蜀主昇平中嘗理花卉有青城申叟進
花子兩顆奏云知理苑圃輒進名花以助佳趣詔賜之
束帛出至市散帛與貧人遂不知去處已宣令内園子
種之二年枝葉婆娑則梔子樹也其花爛紅六出香襲
人蜀主甚愛之或令圖入團扇或綉入衣服或以熟帛
絹素鵝毛製作首飾謂之紅梔花及結實則顆大於常
梔用以染素則成赭紅色甚妍翠于時珍之蜀檮杌廣
政十二年十月召百官宴芳林園賞紅梔花此花青城
山中進子三粒種成者六出而紅清香如梅當時最重
也
檮杌云孟㫤廣政十二年令羅城上植芙蓉盡以幄幙
遮䕶九月盛開望之如錦繡謂左右曰自古以蜀爲錦
城今日觀之真錦城也當時張𤣥作詩曰四十里城花
發時錦囊高下照坤維雖粧蜀國三秋色難入豳風七
月詩去年今日到成都城上芙蓉錦繡舒今日重來舊
游處此花憔悴不如初預歎其不永矣
文與可二色芙蓉詩蜀國芙蓉名二色重陽前後始盈
枝畫調粉筆分粧處繡引紅針間刺時落晩自憐窺露
沼忍寒誰念倚霜籬主人日有西園客得爾方於勸酒
宜蓋此花初開色白已變而紅俗號之醉芙蓉也或曰
即木蓮花方物略木蓮花生峩眉山谷狀如芙蓉香亦
類之木榦花夏開枝條茂蔚不爲園圃所蒔贊曰葩秀
木顛狀若芙蕖不實而榮馥馥其敷
酉陽雜俎木蓮葉似辛夷花類蓮花色相傍出忠州鳴
玉溪卭州亦有白樂天云木蓮樹生巴峽山谷間巴民
亦呼爲黄心樹大者髙五丈涉冬不凋身如青楊有白
文葉如桂厚大無脊花如蓮香色艷膩皆同獨房蕊有
異四月初始開自開迨謝僅二十日生忠州西北十里
鳴玉谿者尤穠茂惜其遐僻因題三絶句如折芙蓉栽
旱地似抛芍藥挂高枝雲埋水隔無人識唯有南賔太
守知紅似臙脂膩如粉傷心好物不須臾山中風起無
時節明日重來得在無已愁花落荒巖底復恨根生亂
石間幾度欲移移不得天教抛擲在深山白傅又畫木
蓮花圖寄元郎中詩花房膩似紅蓮朶艷色鮮如紫牡
丹唯有詩人解親愛丹青寫出與君看老學菴云白樂
天有忠州木蓮詩予遊臨卭白鶴山寺佛殿前有兩株
其高數丈葉堅厚如桂以中夏發花狀如芙蕖香亦酷
似寺僧云花坼時有聲如破竹然一郡止此二株不知
何自至也
成都古今記蕭紀僣號之歲寢殿栢柱上繞節生花如
蓮其莖四十有六靃靡可愛識者以爲王敦之杖花明
年紀敗年亦四十六云
揚雄蜀都賦樹以木蘭左思蜀都賦木蘭梫桂按木蘭
大樹也葉似長生冬夏榮常以冬華其實如小柿甘美
南人以爲梅其皮可食寰宇記崇慶州産木蘭皮簡池
志有木蘭寺以多此物也
蜀都賦注梫桂木桂也談資云蜀桂之丹者色亦甲于
南中
白樂天喜山石榴花開作詩云忠州州裏今日花廬山
山頭去年樹已憐根損靳新栽還喜花開依舊數赤玉
何人少琴軫紅纈誰家合羅袴但知爛漫恣情開莫怕
南賔桃李妒樂天又有戲問山石榴詩小樹山榴近砌
栽半含紅蕚帶花來爭知司馬夫人妒移到庭前便不
開又以山石榴寄元九詩山石榴一名山躑躅一名杜
鵑花杜鵑啼時花撲撲九江三月杜鵑來一聲催得一
枝開江城上佐閒無事山下斸得㕔前栽爛漫一欄十
八樹根株有數花無數千房萬葉一時新嫩紫殷紅鮮
麴塵深痕裛損臙胭臉剪刀裁破紅綃巾謫仙初墮愁
在世姹女新嫁嬌泥春日射血珠將滴地風翻火焰欲
燒人閒折兩枝持在手細看不似人間有花中此物似
西施芙蓉芍藥比嫫母竒芳絶艷别者誰通州遷客元
拾遺拾遺初貶江陵去去時正値春山暮啇山秦嶺愁
殺人山石榴花紅夾路題詩報我何所云苦云色似石
榴裙當時叢畔惟思我今日欄前只憶君憶君不見坐
銷落日西風起花紛紛
酉陽雜俎山茶似海石榴蜀地有之談資云山茶有雲
南紅石榴紅謝萬定數種朶大勝芍藥重瓣如芙蓉土
人自能接他處莫匹也寳珠雖有尚拜其下風仁壽志
謝萬定者木匠也自雲南大理府負山茶一種歸因以
人名花宋王覿集大慈聞海雲山茶合江梅花開遂邀
同賞作詩野寺山茶昨夜開江亭初報一枝梅旋邀座
上逍遙客同醉花前瀲灧盃秀色霜濃方潤澤暗香風
靜更徘徊仙姿莫遣常情妒不帶東山伎女來胡宗師
和云錦水黄金密印開東南時望滯鹽梅得隨劒外同
爲客幸逐花前醉倒盃白玉蘂高枝瘦碧臙脂蕚嫩葉
低徊綺羅不識清詩骨須趂春風摸石來劉缺和云百
卉嚴寒未放開山茶映發蜀江梅解顔况有花經眼取
醉寧辭酒滿盃照日亂紅光爛漫漾流輕素影徘徊罇
前已得春消息不待江南驛使來徐彦孚和云萬蘂山
茶傍臘開一番春信入江梅追游共按黄金轡縱賞還
傾白玉盃濃艷迎風香斷續疎枝横月影徘徊隼旟不
負登臨興更約攜朋載酒來呉師孟和云何處珍叢最
早開海雲山茗合江梅忽傳詩帥邀膚使不用歌姬侍
宴盃曉艷鮮明供綺靡晩粧清淡奉徘徊此時文酒風
流事豈似臨江放蕩來宋蒲瀛次袁升之遊海雲寺鴻
慶院賞山茶之什六首山茶兩本上連空疊葉棲枝占
佛宫雀尾有金輸紺碧鶴頭無火讓殷紅優於峽茗稱
呼異劣與梅花氣候同誰識諸天雨花外道人宴坐雪
霜中其二年年花葉炫虚空歲月循環十二宫對植霜
天無賴碧特開金地可憐紅長春比並何妨别密雪交
加有底同不必傳神呼趙老君詩元在典刑中其三花
開似火半燒空熒惑飛來失故宫但見洛人誇魏紫誰
知蜀國産真紅肯隨月季無時節應怪梅花有異同逺
挈一罇誰伴我還從山裏望城中其四對境那能問色
空山茶花發映蓮宫攻餘瑟瑟風搖綠刑盡猩猩日曬
紅大雪迷漫元斗異千林搖落不雷同何須誑汝老迦
葉分付闍黎一笑中其五臘月寒冰火滿空𤣥㝠移種
祝融宫雪霜底事論堅白兒女何知愛軟紅金鼎轉丹
應有異玉沙洗水若爲同細思造物元無物顛倒繁華
掌握中其六花發今年喜不空遨頭肅客上蕭宫雪殘
千丈猶連白風引雙旌欲鬭紅他日勲名三事在先春
和氣萬家同等閒草木䝉湔袚况入尋常顧盻中范石
湖十二月十日賞海雲山茶詩門巷驩呼十里村臘前
風物已如春多年池上經行處萬里天邊未去人客髩
花身俱歲晩妝光酒色且時新海雲橋下溪如鏡休把
冠巾照路塵
蜀都賦椃桃函列爾雅曰椃山桃也劉禹錫竹枝詞山
桃紅花滿上頭蜀江春水拍山流花紅易衰似郎意水
流無限似儂愁少陵於蕭八明府寔處覔桃栽詩奉乞
桃栽一百根春前爲送浣花村河陽縣裏雖無數濯錦
江邊未滿園白傅種桃杏詩大抵心安即是家年深兼
欲忘京華忠州且作三年計種杏栽桃擬待花又寄題
忠州小樓桃花詩再遊巫峽知何日總是秦人説向誰
長憶小樓風月夜紅欄干外兩三枝予于錦官署中得
一種桃花白而重臺者微露紅色若繪事然此海内所
無也
放翁云歐陽公梅宛陵王文恭集皆有小桃詩歐詩雪
裏花間人未知摘來相顧共驚疑便當索酒花前醉初
見今年第一枝初但謂桃花有一種早開者耳及遊成
都始識所謂小桃者上元前後即着花狀如垂絲海棠
曽子固雜識云正月二十開天章閣賞小桃正謂此也
蜀都賦云朱櫻春熟杜甫野人送櫻桃詩西蜀櫻桃也
自紅野人相贈滿筠籠數囘細寫愁仍破萬顆匀圓訝
許同憶昨賜霑門下省退朝擎出大明宫金盤玉筯無
消息此日嘗新任轉蓬白樂天題東樓前李使君所種
櫻桃詩身入青雲無見日手栽紅樹又逢春唯留花向
樓前看故故抛愁與後人宋何耕曰余承乏成都郡丞
官居舫齋之東有櫻樹焉本大實小其熟猥多鮮紅可
愛而苦不可食雖鳥雀亦弃之感而賦之云始余至於
官居盻兹樹之特竒榦擁腫以上達條扶疎而下披䕃
露井其有餘知封植之幾時或告余以含桃出饞涎而
流頤意薦廟之珍果必甘滋之若飴幸一熟之得嘗指
麥秋以爲期忽春事之已晩訝子結之獨遲初瑣碎以
破蕾漸毓稠而着枝聊攀摘以適口乃苦澁而顰眉類
置膽於越國異茹薺於周詩謝芳液之津津空殷紅之
纍纍誤來集之衆鳥誑無知之羣兒感人事之大謬爲
累欷而齎咨或名美而實乖或表盛而裏虧或色厲而
内荏或迹公而情私鷙翰假於鳯鳴羊質混於虎皮佞
似聖以疇測姦託儒而莫窺莽恭儉以竊國夘博辯以
僵尸談仁義其可樂視所履而舛馳儼衣冠於民上爲
賈豎之不爲方滔滔以皆是奚一木之足悲
本草醋林子生卭州山箐中木高丈餘枝葉繁茂三月
開白花九月十月子熟纍纍數十枝成朶生青熟赤略
類櫻桃而蔕短熟時采之隂乾連核用土人以鹽醋收
藏充果食
杜少陵詣徐卿覓果子栽詩草堂少花今欲栽不問綠
李與黄梅石笋街中却歸去果園坊裏爲求來白樂天
嘉慶李詩東都綠李萬州栽君手封題我手開把得欲
嘗先悵望與渠同别故鄉來蜀都賦云荅遝離支張揖
曰荅遝似李出蜀也
蜀都賦有扶林檎註林檎實似赤柰而小味如梨梁庾
肩吾謝賚林檎啓曰丹徒故苑歲綿長而不見峩山雖
植路重阻而來難未有徙核圓丘移根閬坂仙厨始摘
猶青玉之盤下賤爰頒遂八柚之座
洞㝠記云蜀都素柰以夏成梁禇澐柰詩曰成都貴素
質酒泉稱白麗紅紫奪夏藻芬芳掩春蕙映日照新芳
叢林抽晩蔕誰謂種三珠終焉競八桂不讓圓丘中粢
潔華庭際
宋祁方物略北方葡萄熟則色紫蜀有綠葡萄熟時其
色正綠贊曰西南所宜柔蔓紛衍縹穗綠實其甘可薦
蜀都賦云紫梨津潤洞㝠記曰塗山之背梨大如升色
紫千年一花亦曰紫輕梨矣梁沈約應詔詠曰大谷來
既重岷山道有難摧折非所吝但令入玉盤劉孝綽應
令詠曰玉壘稱津潤金谷詠芳菲詎匹龍樓下素葉映
華扉後梁宣帝詩曰大谷常流稱南荒本足珍綠葉已
承露紫實復含津齊謝朓謝隋王賜梨啟曰味出靈闗
之隂㫖介玉津之澨豈徒真定歸美大谷慚滋已上四
作皆本左思紫梨津潤之一言也塗山氓山玉壘靈闗
玉津皆蜀地
普慈志縣介萬山間無土地肥饒之産舟車貨利之聚
惟鐵山棗崇龕梨天池藕三者皆陳希夷所種遂寧志
宋初遂州栢子鎮龎君厚者與陳希夷善一日訪之華
山希夷餉以梨龎乞一種歸植之因蕃衍得名方輿云
廣安軍梨有數種入口即化者爲上世謂廣安有十似
梨似耿其一也范蜀公詩白巖霜重紅梨曉注曰白巖
梨比鳯栖差小而其味過之陸游入蜀記云巫山縣大
溪口出美梨大如升
張世南游宦紀聞榅桲大者如梨味甜而香用刀切則
味損而黒凡食時先以巾拭去毛以巾包於柱上擊碎
其味甚佳蜀中有之
韻寳云□芳無切□檻木名生蜀山中子有鹽如霜滇
中名鹽霜果　方物略天仙果樹高八九尺無花葉似
荔枝而小子如櫻桃纍纍綴枝間六七月熟味至甘贊
曰有子孫枝不蘤而實薄言采之味埓蜂蜜
丹鉛錄優曇鉢花似枇杷無花而實即蜀中無花果也
蜀都賦林檎枇杷注枇杷冬花黄實本出蜀中王建贈
薛濤詩萬里橋邊女校書枇杷樹裏閉門居掃眉才子
知多少管領春風總不如白傅山枇杷花詩萬重青嶂
蜀門口一樹紅花山頂頭春盡憶家歸未得低紅如解
替君愁文彦博枇杷詩有果産西裔作花凌早寒樹繁
碧玉葉柯疊黄金丸上都不可寄咀味獨長嘆然蜀中
枇杷不能佳若比閩中猶太白之于月耳
蜀都賦有樼栗罅發藝文類聚梁州獻栗徑寸半方物
略天師栗生青城山中他處無有也似栗味美惟獨房
爲異久食已風攣贊曰栗類尤衆此特殊味專蓬若橡
託神以貴青城志上清宫在丈人祠之側晉朝立宫于
上夜則神燈遍空其東北麓有天師手植栗十七株文
同詩天師攜此種至自上饒逺當時十七樹高榦倚孤
巘蒼蓬蒺藜大紫殻㯽榔軟蜀部名果中推之爲上選
綿州神泉縣出榛子亦能改亝所云八子之數
方物略云餘甘子生戎瀘山中樹大葉細似槐實若李
而小咀之前苦後歆歆有味故號爲餘甘核有稜或六
或七解硫黄毒即本草所謂菴摩勒也贊曰黄葩翠葉
圓實而澤咀久還甘或號菴勒癸辛雜志云涪翁在戎
州日過蔡次律家小軒外植餘甘子乞名於翁因名之
曰味諌軒其後王子予以橄欖送翁翁賦云方懷味諫
軒中果忽見金盤橄欖來想見餘甘有瓜葛苦中真味
晩方囘然則二物亦可名之爲諌果也山谷與人書云
餘甘乃有一種大者如李其質味甘脆與常見者絶不
類或云蠻中有之西域傳云餘甘二種大者生青熟黄
小者始終青色蓋信然矣
華陽國志犍爲南安縣有柑橘官社廣志曰甘有二十
一種成都平蔕甘大如升色蒼黄酉陽雜俎天寳十載
上謂宰臣曰近日於宫内種柑子數株今秋結實百五
十顆與江南蜀道所進不異大唐新語益州每歲進柑
子皆以紙裹之他時長吏嫌紙不敬代以細布既而恐
柑子爲布所損每懷憂懼俄有御史甘子布使於蜀驛
使馳白長吏有御史甘子布至長吏以爲推布裹柑子
事懼曰果爲所推及子布到驛長吏但序以布裹柑子
爲敬子布初不之知久而方悟聞者莫不大笑方物略
柑生果渠嘉等州結實埓于江南味亦差薄贊曰碧葉
素葩厥包之珍丹衷既披香液飴津
晉張載詩三巴黄甘瓜州素柰渴者所思銘之裳帶唐
杜甫詩春日清江岸千柑二頃園青雲著葉密白雪避
衣繁結子隨邊使開筒近至尊後於桃李熟終得獻金
門薛濤酬郭簡州寄柑子詩霜規不讓黄金色圓質仍
含御史香何處同聲情最異臨川太守謝家郎宋䕫守
王十朋謝趙果州元旦遺黄柑金泉酒詩曰元日書來自
果州柑三百顆酒新篘賢於齊下六從事好似平陽千
户侯老矣惟思醉鄉去歸與且種木奴休使君厚意吾
先辱媿乏瓊瑤報所投
史記蜀漢江陵千樹橘其人與千户侯等蜀都賦户有
橘柚之園注大曰柚小曰橘犍爲南安縣出地理記曰
蜀郡嚴道巴東郡朐䏰魚復二縣出橘有橘官傅巽七
誨有巫山朱橘周李元操園中雜詠橘詩曰嘉樹出巫
隂分根徙上林白華如霰雪朱實似懸金布影臨丹地
飛香度玉岑自有凌冬質能守歲寒心文選盧橘夏熟
郭璞註曰今蜀中有給客橙似橘而非若柚而芬香冬
夏華實相繼或如彈丸或如拳通歲食之即盧橘也
　
　
　
　蜀中廣記卷六十一
欽定四庫全書
　蜀中廣記卷六十二
　　　　　　　　　　　　明　曹學佺　撰
　方物記第四
　　牡丹
陸游云牡丹在蜀天彭爲第一天彭之花皆不詳其所
自出土人云曩時永寧院有僧種花最盛俗謂之牡丹
院春時賞花者多集於此其後花稍衰人亦不復至崇
寧中州民宋氏張氏蔡氏宣和中石子灘楊氏皆嘗買
洛中新花以歸自是洛花散於人間花户始盛皆以接
花爲業大家好事者皆竭其力以養花而天彭之花遂
冠兩川今惟三井李氏劉村毋氏城中蘇氏城西李氏
花特盛又有餘力治亭館以故最得名至花户連畛相
望莫得其姓氏也天彭三邑皆有花惟城西沙橋上下
花尤超絶由沙橋至堋口崇寧之間亦多佳品自城東
抵濛陽則絶少矣大抵花品近百種然著者不過四十
而紅花最多紫花黄花白花各不過數品碧花一二而
已今自狀元紅至歐碧以類次第之所未詳者姑列其
名於後以待好事
　狀元紅　祥　雲　紹興春　臙脂樓　玉腰樓
　金腰樓　雙頭紅　富貴紅　一尺紅　鹿胎紅
　文公紅　政和春　醉西施　迎日紅　彩　霞
　疊　羅　勝疊羅　瑞露蟬　乾　花　大千葉
　小千葉
　　　右二十一品紅花
　紫繡毬　乾道紫　潑墨紫　葛巾紫　福嚴紫
　　　右五品紫花
　禁苑黄　慶雲黄　青心黄　黄氣毬
　　　右四品黄花
　玉樓子　劉師哥　玉覆盆
　　　右三品白花
　歐　碧
　　　右碧花
　轉枝紅　朝霞紅　灑金紅　瑞雲紅　壽陽紅
　探春毬　米囊紅　福勝紅　油　紅　青絲紅
　紅鵞毛　粉鵞毛　蹙金毬　間綠樓　銀絲樓
　六對蟬　洛陽春　海芙蓉　膩玉紅　内人嬌
　朝天紫　陳州紫　袁家紫　御衣紫　靳　黄
　玉胞肚　勝　瓊　白玉盤　碧玉盤　界金樓
　樓子紅
　　　右三十一品未詳
洛花見紀於歐陽公者天彭徃徃有之此不載載其著
於天彭者彭人謂花之多葉者京花單葉者川花近歲
尤賤川花賣不復售花之舊栽曰祖花其新接頭有一
春兩春者花少而富至三春則花稍多及成樹花雖益
繁而花葉減矣狀元紅者重葉深紅其色與輕紅淺緋
相類而天姿富貴彭人以冠花品多葉者謂之第一架
葉少而色稍淺者謂之第二架以其高出衆花之上故
名狀元紅或曰舊制進士第一人即賜茜袍此花如其
色故以名之祥雲者千葉淺紅花妖豔多態而花葉最
多花户王氏謂此花如朶雲狀故謂之祥雲紹興春者
祥雲子花也色淡泞而花尤富大者徑尺紹興中始傳
大抵花户多種花子以觀其變不獨祥雲耳臙脂樓者
深淺相間如臙脂染成重趺累蕚狀如樓觀色淺者出
於新繁勾氏色深者出於花户宋氏又有一種色稍下
獨勾氏花爲冠金腰樓玉腰樓皆粉紅花而起樓子黄
白間之如金玉色與臙脂樓同類雙頭紅者並蔕駢蕚
色尤鮮明出於花户宋氏始秘不傳有謝主簿者始得
其種今花户徃徃有之然養之得地則歲歲皆雙不爾
則間年矣此花之絶異者富貴紅者其花葉圓正而厚
色若新染謝時他花皆落獨此抱枝而槁亦花之異者
也一尺紅者深紅頗近紫色花面大幾尺故以一尺名
之鹿胎紅者鶴頂紅子花色紅微帶黄上有白㸃如鹿
胎極化工之妙歐陽公花品有鹿胎花者乃紫色與此
頗異文公紅者出於西京潞公園亦花之麗品其種傳
蜀中遂以文公名之政和春者淺粉紅花有絲頭政和
中始出醉西施者粉白花中間紅暈狀如酡顔迎日紅
與醉西施同類淺紅花中特出深紅花開最早而妖麗
奪目故以迎日名之彩霞者其色光麗爛然如霞疊羅
者中間瑣碎如疊羅紋勝疊羅者差大於疊羅此三品
皆以形而名之瑞露蟬亦粉紅花中抽碧心如合蟬狀
乾花者粉紅花而分蟬旋轉其花亦異大千葉小千葉
皆粉紅花之傑者大千葉無碎花小千葉則花蕚瑣碎
故以大小别之此二十一品皆紅花之著者也紫繡毬
一名新紫花蓋魏花之别品其花開正如繡毬狀亦有
起樓者爲天彭紫花之冠乾道紫色稍淡而暈紅出未
十年潑墨者新紫之子花也單葉深黒如墨歐陽記有
葉底紫近之葛巾紫花圓正而富麗如世人所戴葛巾
狀福嚴紫亦重葉紫花其葉小於紫繡毬莫詳所以得
名按歐陽所紀有玉版白出於福嚴院土人云此花亦
自西京來謂之舊紫花豈亦出於福嚴耶禁苑黄蓋姚
黄之别品也其花閒淡高秀可亞姚黄慶雲黄花葉重
複郁然輪囷以故得名青心黄者其花心正青一本徃徃
有兩品或正圓如毬或層起成樓子亦異矣黄氣毬者
淡黄檀心花葉圓正腹背相承敷腴可愛玉樓子者白
花起樓高標逸韻自然是風塵外物劉師哥者白花帶
微紅多至數百葉纎妍可愛莫知所以得名玉覆盆者
一名玉炊餅蓋圓頭白花也碧花止一品名曰歐碧其
花淺碧而開最晩獨出歐氏故以姓著大抵洛中舊品
獨以姚魏冠天彭則紅花以狀元紅爲第一紫花以紫
繡毬爲第一黄花以禁苑黄爲第一白花以玉樓子爲
第一然花户歲益培接新特間出將不止此而已好事
者尚屢書之
天彭號小西京以其俗好花有京洛之遺風大家種至
千本花時自太守而下徃徃即花盛處張飲帟幕車馬
歌吹相屬最盛於清明寒食時在寒食前者謂之火前
花其開稍久火後則易落最喜隂晴相半時謂之養花
天栽接剔治各有其法謂之弄花其俗有弄花一年看
花十日之語故大家例惜花可就觀不敢輕剪蓋剪則
次年花絶少惟花户則多植花以牟利雙頭紅初出時
一本直至三十千祥雲初出亦直七千八千今尚兩千
州家歲常以花餉諸臺及旁郡蠟蔕筠籃旁午于道予
客成都六年歲常得餉然率不能絶佳淳熈丁酉歲成
都帥以善價私售於花户得數百苞馳騎至成都露猶
未晞其大徑尺夜宴西樓下燭焰與花相映影搖酒中
繁麗動人嗟乎天彭之花要不可望洛中而其盛已如
此使異時復兩京王公卿相築園第以相誇尚予幸得
與觀焉其動蕩心目又宜何如也明年正月十日山隂
陸游書
胡元質成都牡丹記云大中祥符辛亥春府尹任公中
正宴客大慈精舍州民王氏獻一合歡牡丹公即命圖
之士庶創觀闐咽終日蜀自李唐後未有此花凡圖畫
者唯名洛陽花僞蜀王氏號其苑曰宣華權相勲臣競
起第宅上下窮極奢麗皆無牡丹惟徐延瓊聞秦州董
成村僧院有牡丹一株遂厚以金帛歴三千里取至蜀
植于新宅至孟氏於宣華院廣加栽植名之曰牡丹苑
花至盛矣有深紅淺紅深紫淺紫淡黄鏂黄潔白正暈
倒暈金含稜銀含稜旁枝副摶合歡重臺至五十葉面
徑七八寸有檀心如墨者香聞至五十步蜀平花散落
民間小東門外有張百花李百花之號皆培子分根種
以求利每一本或獲數萬錢宋景文公祁帥蜀彭州守
朱君公綽始取楊氏園花凡十品以獻公在蜀四年每
花時按其名徃取彭州送花遂成故事公於十種花尤
愛重錦被堆嘗爲之賦蓋它園所無也牡丹之性不利
燥濕彭州丘壤既得其中又土人種蒔偏得法花開有
至七百葉面可徑尺以上今品類幾五十種繼又有一
種色淡紅枝頭絶大者中書舍人程公厚倅是州目之
爲祥雲其花結子可種餘花多取單葉花本以千葉花
接之千葉花來自洛京土人謂之京花單葉時號川花爾
景文所作贊别爲一編其爲朱彭州賦牡丹詩有蹄金
㸃鬂璋玉鏤跗之句今西樓下數欄花不甚多而彭州
所供率下品范公成大時以錢買之始得名花提刑程
公沂預㑹歎曰自離洛陽今始見花爾程公故洛陽人
也
彭守朱公綽與宋景文公唱酬牡丹詩仁帥安全蜀祥
葩育至和地寒開既晩春曙力終多翠帟遮蜂蝶朱欄
隔綺羅殷勤憑驛使光景易蹉跎宋祁答云珍蘤分清
賞飛郵附翠籠蹄金㸃鬢密璋玉鏤跗紅香惜持來逺
春應摘後空玩詩仍把酒恨不與君同范成大牡丹詩
西樓第一紅多葉東苑無雙紫壓枝夢裡東風忙裡過
蒲團藥□髩成絲又清明日試新火作牡丹㑹詩再
鑚巴火尚浮家去國年多客路賖那得青烟穿御栁且
將銀燭照京花香鬟半醉斜枝重病眼全昬霧障遮錦
地繡天春不散任教簷雨捲泥沙　按天彭牡丹今已
寥寥成都惟汶川郡邸好植牡丹已累世矣故此花特
盛而蜀藩不敢與之較黄碧二色絶無紅者曰魚血紅
播州紅最著然亦隣于紫有平頭紫者頭有九合爲一
朶可得徑尺有五樹高亦可得丈計者予江南所未見
也醉西施則與江南同之紅者一種曰寉翎紅亦有斑
㸃大抵如譜中所稱鹿胎紅耳白者一種與鶴翎俱單
葉其神不王也予以庚戌歲汶川府中看牡丹作詩一
首去歲入川花事闌今年花發倍尋看王家好客來浮
白國色傾城是牡丹風景不輸洛陽盛雪澌遙映汶江
寒沈沈歌舞日向夕璧月金鐙明畫欄又蜀府園中看
牡丹云錦城佳麗蜀王宫春日遊看别苑中水自龍池
分處碧花從魚血染來紅平臺不到林間日曲岸時迴
洞口風盡道今年當大有何妨行樂與人同龍池即古
摩訶池也
　　　海棠
寰宇記云成都海棠樹尤多繁艷未開如朱砂爛漫稍
白半落如雪古今記府治西海棠樓唐李囬建監司花
時燕集吟賞于兹
益部方物略海棠大抵數種又時小異惟其盛者則重
葩疊蕚可喜非有定種也始濃稍淺爛若錦章北方所
植率枝强花瘠殊不可玩故蜀之海棠誠爲天下竒豔
云贊曰修柯柔蔓濃淺繁總盛則重蘤不常厥種
嘉州志云海棠花以紫綿色者爲正餘皆棠棃耳産嘉
州者有香而本大有黄海棠色黄貼榦海棠花小而鮮
垂絲海棠色粉紅向下皆無子非真海棠也
冷齋夜話云有人調官都下踰年始得昌守已而求易
便郡有彭淵才者聞而徃謁曰昌佳郡也聞官欲易地
誤矣曰俸給優乎曰否訟簡乎曰否然則奚誤淵曰海
棠患無香獨靜南者有香非佳郡而何故昌號海棠香
國土人云地宜此花易植易蕃郡治香霏堂一老樹重
趺疊蕚每花或二十餘朶花氣醲郁餘不能及也孔平
仲談苑載淵才詠海棠有雨過温泉妒妃子露濃湯餅
試何郎之句
宋沈立海棠記序云蜀花稱美者有海棠焉而記牒多
不録嘗聞真宗御製後苑雜花十題以海棠爲首章賜
近臣唱和則知海棠足與牡丹抗衡稱獨步於西州矣
因摉擇前志惟唐相賈元靖躭著百花譜以海棠爲花
中神仙誠不虚美耳近世名儒巨賢發于歌詠清辭麗
句徃徃而得立慶厯中爲縣洪雅春多暇日地富海棠
幸得爲東道主惜其繁艷爲一隅之滯卉作海棠記敘
其大槩好事者幸無誚焉棠之稱甚衆詩有蔽芾甘棠
有枤之杜爾雅釋木曰杜甘棠郭璞註今之杜梨也杜
赤棠白吕氏春秋曰果之美者棠實又俗説有地棠棠
梨沙棠味如李無核較是數説俱非謂海棠也酉陽雜
俎引李贊皇言花名中之帶海者悉從海外來故知海
㯶海栁海石榴海木瓜之類俱無聞於記述豈以多而
無稱耶亦非多也誠恐近代始得之于海外耳又杜子
美海㯶行云欲栽北辰不可得惟有西域胡僧識若然
則贊皇之言不誣矣海棠雖盛稱於蜀而蜀人不甚重
今京師江淮尤競植之每一本價不下數十金勝地名
園目爲佳致而出江南者復稱之曰南海棠大抵相類
而花差小色尤深耳棠性多類梨核生者長遲逮十數
年方見花都下接花工多以嫩枝附梨而贅之則易茂
種宜壚壤膏沃之地其根色黄而盤勁其木堅而多節
其外白而中赤其枝柔密而修暢其葉類杜大者縹綠
色而小者淺紫色其紅花五出初極紅如臙脂㸃㸃然
及開則漸成纈暈至落則若宿粧淡粉矣其蔕長寸餘
淡紫於葉間或三蕚至五蕚爲藂而生其蕋如金粟蕋
中有鬚三如紫絲其香清酷不蘭不麝其實狀如梨大
如櫻桃至秋熟可食其味甘而微酸兹棠之大概也
唐羊士諤謝成都從事蕭員外寄海棠花詩云珠履行
臺擁附蟬外郎高步似神仙陳詩今見唐風盛從事遥
瞻衞國賢擲地好辭凌綵筆浣花春水膩魚箋東山芳
意須同賞子著囊盛幾日傳
唐呉融詩太尉園前兩樹春年年奔走探花人今來獨
傍荆山看囘首長安落戰塵又雲綻霞鋪錦水頭占春
顔色最風流若教更近天街種馬上多逢醉五侯融出
蜀後追詠棠梨花詩蜀地從來勝棠梨第一花更因無
軟弱别自有妍華不貴綃爲霧難降綺作霞移須歸紫
府駐合餌丹砂密映彈琴宅深藏賣酒家夜宜紅蠟照
春稱錦筵遮連廟魂棲望飄江字遶巴未饒酥㸃薄兼
妒雪飛斜舊賞三年斷新期萬里賖長安如種得誰定
牡丹誇
唐薛能詩酷烈復離披𤣥功莫我知青苔浮落處暮栁
間開時帶醉遊人揷連隂被叟移晨前清露濕晏後惡
風吹香少傳何許妍多畫半眉島疏漣水脉庭綻粒松
枝偶汎因沈硯閒飄欲亂棊遶山生玉壘和郡徧坤維
負賞慙休飲牽吟分失飢明年應不見留此贈巴兒
鄭谷擢第後入蜀見海棠盛開詩云上國休誇紅艷杏
深溪自照綠苔磯一枝低帶流鶯睡數片狂和舞蝶飛
堪恨路長移不得可無人與畫將歸手中已有新春桂
多謝烟香更入衣又詩濃澹方春滿蜀鄉半隨風雨斷
鶯腸浣花溪上堪惆悵子美無心爲發揚(自註杜工部/老於西蜀詩)
(集中無海/棠故云)
薛濤和李太尉棠梨花詩呉均蕙圃移嘉木正及東溪
春雨時日晩鶯啼何所爲淺深紅膩壓繁枝
崔塗題海棠圖海棠花底三年客不覺海棠花盛開却
向江南見圖畫始慙虚到蜀中來
沈立海棠詩序云英韶在前徒矜下里之曲風雅未喪
豈係擊轅之音不圖綴綺靡之辭抑將導温厚之㫖耳
詩曰岷蜀地千里海棠花獨妍萬株佳麗國二月艷陽
天叢蕚匀如布修𬎼巧似編彤雲輕㸃綴赤玉碎雕鐫
瑟瑟光輸瑩猩猩血借鮮淺深相向背疎密遞勾牽輕
蒨重重染丹砂細細研蘂纎金粟拱鬚嫩紫絲拳紅蠟
隨英滴明璣著顆穿初莖爭裊娜翹榦共蹁蹮絶代知
無價生香不減□分靈應桂苑鍾粹定星躔木帝經邦
相花王入室賢祥飇加翦拂卿靄共陶甄真宰隂推轂
勾芒與著鞭不須憂薄命好爲惜流年贊翼施生柄扶
持煦嫗權主張韶令正調夑淑威宣和氣高低洽芳心
次第還金釵人十二珠履客三千雲雨迷巫峽風波怨
洛川娉婷宜住楚妖冶合居燕綉被通宵展華燈徹曙
燃横披前檻外半出假山巔暗羨游蜂採偷輸蟻穴沿
瘦嫌蛛網織柔怯女蘿纒蓄恨憑誰訊無言只自憐文
君酒壚畔揚子草堂前品格生來别風流到老全繁中
生悵望衆裏見喧闐暄暖精神出晴明意態便闗闗鶯
對語兩兩燕高騫天上宜封殖人間偶佇延共㯶圍别
館與杏擁斜阡清曉簾爭卷黄昬幕尚褰低籠金轣􁢩
高映畫鞦韆忽認梁園妓深疑閬苑仙匆匆來蕙圃逺
逺别芝田羞隱㝠濛霧輕如淡蕩烟乍逢開羽扇初喜
下雲軿髣髴迴星靨依稀帶翠鈿五銖衣宛轉七寳帳
翩翾獨立挨霓節成行列彩旃困宜欹琥枕步好襯金
蓮舞定休迴袖粧濃不傅鈆蓋張松鬱鬱茵藉草芊芊
馥郁蘭供夢扶疎栁伴眠軀輕彌綽約腰細更便嬛婭
姹常顒若幽柔自洒然侍兒羅白芷婢子列芳荃口口
濃檀注腮腮薄粉填解圍施葉幄買咲有榆錢旖旎環
瑤席婆娑匝玳筵嬌依屏曲曲泣對露涓涓南陌輕埃
蔽東郊夕照連幾時休縹緲從此識嬋娟是處遺簮珥
誰家不管絃妒姬貪恐失戲稚惜何顛折閃搔頭褪擎
摐約腕揎戴遮鬟上鳯妝壓鬂邊蟬汲引新懽聚消磨
宿忿蠲縱觀須倒襶命宴必加籩翻曲教歌媛更詞送
酒船鄉心須暫解病眼當時痊迢遞來油璧從容駐錦
韉雅宜交讓比穠與棣華聮不分參朱槿寧甘混木綿
酴醿潛失色躑躅敢差肩素柰思投迹夭桃恥備員梧
桐愧金井芍藥濫花磚併壓辛夷俗潛排寳馬蔫天恩
無久恃人寵莫長專布影交三徑敷榮遍一廛凝眸方
的的迴首旋翩翩可忍驚飇挫胡煩急景煎珊瑚隨手
碎綘雪繞枝旋拂漢霞初散當樓月自圓飄零隨䘊蠓
散亂逐漪漣灼灼龜城外亭亭錦水邊抱愁應慘蹙有
淚即潺湲午影迷蝴蝶朝寒怨杜鵑物情元倚伏人意
莫拘攣擢秀高羣木稱珍極八埏未開猶脉脉憂落固
悁悁莫著新文紀重尋舊譜箋共知紅艷好誰辨赤心
堅實可陪朱李根宜灌醴泉栽須隣竹栢樹莫繞烏鳶
恥託膏腴茂常隨富貴遷爲多猶底滯因逺尚迍邅客
思易成亂心期未省愆畫思摩詰筆吟稱薛濤牋醉目
休頻送詩情豈易緣薛能誇麗句鄭谷賞佳篇止感芳
姿美那憐託地偏山經猶罕記方志未多傳巧詠憂才
竭㝠搜得意顛遐陬寡真賞僻境忍輕捐抽秘慙非據
探竒敢讓先援毫敘名卉聊用放懷焉
宋子京詩序云蜀地海棠繁媚有思加膩榦豐條苒弱
可愛北方所未見諸公作詩流播西人予素好玩不能
自黙然所道皆在前人陳跡中如國風申章亦無愧云
蜀國天餘煦珍葩地所宜濃芳不隱葉併艷欲然枝襞
綵分羣蕚匀霞㸃萬𬎼迴文錦成後夾煎燎烘時蜂蘂
迎銜密鸎梢向坐危淺深雙絶態啼笑兩妍姿綘節排
煙竦丹缸落帶垂童容翻畏薄便面到邊遲
王晉卿詞錦城春色花無數排比笙歌留客住輕寒輕
㬉夾衣天乍雨乍晴寒食路花雖不語鶯能語莫放韶
光容易去海棠開後月明前縱有千金無買處右調玉
樓春按晉卿時爲漢州刺史
范致能詩云手開花逕錦城窠浩蕩春風載酒過來歲
遊人應解笑甘棠終少海棠多又詠蜀中垂絲海棠春
工葉葉與絲絲怕日嫌風不自持曉鏡爲誰籹未辦沁
痕猶自濕臙脂又海棠詞云馬蹄塵撲春風得意笙簫
逐欵門不問誰家竹秪揀紅粧多處燒銀燭碧鷄坊裏
花如屋燕王宫畔花成谷不須悔唱闗山曲直爲海棠
也合來西蜀
陸游詠范希元園海棠詩云誰道名花獨故宫東城盛
麗足爭雄横陳錦障闌干外盡吸紅雲酒醆中貪看不
辭持夜燭倚狂直欲擅春風拾遺舊詠悲零落瘦損腰
圍擬未工按故宫謂蜀燕王宫也又於驛舍見故屏風
畫海棠有感云成都二月海棠開錦繡裹城迷巷陌燕
宫最盛號花海霸國雄豪有遺跡又張園賞海棠詞園
即故宫也浪迹人間喜聞猿楚峽學劒秦川虚舟汎然
不繫萬里江天朱顔綠鬂作紅塵無事神仙何妨在鶯
花海裏行歌閒送流年休笑放慵狂眼看閒房深院多
少嬋娟燕宫海棠夜宴花覆金船如椽畫燭酒闌時百
炬吹煙憑寄語京華侣幅巾莫換貂蟬右調漢宫春又
詞云錦里繁華壊宫故邸疊蕚竒花俊客妖姬爭飛金
勒齊駐香車何須幙障幃遮寳杯浸紅雲瑞霞銀燭光
中清歌聲裏休恨天涯自註故蜀燕王宫海棠之盛爲
成都第一今屬張氏
魏華父燕王宫海棠詩云二十四畨花信風川原何處
着繁紅逢人漫説燕宫舊廢址荒營暝靄空又次虞永
康十月海棠韻冷淡庭梅儼玉顔孤高翠竹聳修鬟如
何富貴天然質猶欲尋盟二友間其二春意何曽間四
時芸芸靜處錦成帷非闗造化呈新巧鈞播無心自不
知又次黄侍郎疇若滄江海棠云妙處東皇可得知溶
溶生意不停機雨寒日曝渾無賴憑仗陽和爲解圍其
二沙暖花香弄午晴苦撩詩思浩難禁偷閒不辨追年
少只有春風㑹此心其三爲憐一片曉雲紅未放千絲
暮雨濃調夑隂陽賢岳牧滿川花意得舂容其四慣踏
郊原浩蕩春重來春雨物俱新渠雖自有生生意把握
天機是主人其五帝恐嘉花不易成好風遲日故來承
繁紅錯眩漁人眼不識滄江有武陵其六指麾紅紫思
無濵抵當丹青筆有神百樹花間一編易主人意韻鎮
長新又次虞萬州滄江海棠韻維摩老子苗生菴門外
滄江綠正涵夜雨村村折花栁春風日日長桑蠶晩粧
才記海棠睡朝色俄看禁藥酣造化新功鎮如此撫詩
徃徃發余慙又次王茶馬韻三首一春風雨亂書堆挂
口林間未放開浩蕩和風褰客袂來看火樹簇池臺又
善惜花人盡倚闌不將榮悴等閒看繁華奪目春如醉
獨有懷人問考槃右二首清淑堂海棠又宅在道傍如
寳坊一奩明玉颺新妝當年共賞人何在萬里相思夢
寐香右一首王氏花屋海棠
李燾云成都施氏園海棠方盛覔酒徑醉時二月九日
詩云染根着色謝天公破睡猶禁一再風爲此徑須浮
大白老夫元自愛深紅
蜀人鎦夢炎題秋日蜀棠絶句野棠青子來青鳥霜日
清妍欲近人忽見嬌然紅數蕚故鄉愁思不勝春
白玉蟾垂絲海棠詞一夜清寒千紅曉燦春不曽知細看
何如醉時西子睡底楊妃盡皆蜀種垂絲晴日暖薫成
錦圍説與東風也須愛惜且莫吹飛
　
　
　
　
　
　蜀中廣記卷六十二
欽定四庫全書
　蜀中廣記卷六十三
　　　　　　　　　　　　明　曹學佺　撰
　方物記第五
　　　荔枝
蜀都賦曰旁挺龍目側生荔枝布綠葉之萋萋結朱實
之離離迎隆冬而不凋常曄曄以猗猗南齊孔稚圭謝
賜生荔枝啓曰綠葉雲舒朱實星映離離昔聞曄曄今
睹信西岷之佳珍諒東鄙之未識也
華陽國志江州縣有荔枝園至熟二千石常設厨膳命
士大夫共㑹樹下食之南裔志曰龍眼荔枝出朱提南
廣縣犍爲僰道縣隨江東至巴郡江州縣徃徃有荔枝
樹高五六丈常以夏生其實赤可食龍眼似荔枝其實
亦可食方輿云學士山在石照縣東五里直郡治之江
樓山西北張氏有荔枝異本合榦唐文若曲端嘗賦之
焉寰宇記涪州縣地頗産荔枝其味尤勝嶺表相傳城
西十五里有妃子園多荔枝當太真時以馬遞䭾載七
日夜至京人馬多斃於路百姓苦之故杜牧之過華清
宫詩云長安囘望綉成堆山頂千門次第開一騎紅塵
妃子笑無人知是荔枝來又晁説之詩荔枝一騎紅塵
後便有漁陽萬騎來謂此也然蜀中荔枝瀘叙之品爲
上涪州次之合州又次之涪州徒以妃子得名其實不
如瀘叙耳涪州圖經云州至長安有便路不七日可到
昔宋景文作方物畧言荔枝生嘉戎等州以去長安差
近疑即爲妃所取蓋不知涪有妃子園又自有便路也
按蜀志補云高都山在梁山縣北山中民以種薑爲業
有古驛路乃天寳貢荔枝所經也
郡國志云僰人在施夷中最仁古所謂僰僮之富多以荔
枝爲業園植萬株歲收百五十斛敘州圖經云荔枝㕔
即倅㕔有名萬朶紅最爲佳品又一本在尉㕔一株四
柯西南一柯獨肉厚而味甘又云峯巖在宜賔西百里
山坡荔枝連袤多屬廖氏宋時此州因出荔枝煎老學
菴云游參成都議幕攝事漢嘉及見荔子熟時凌雲山
安樂園皆盛處糾曹何豫元立法曹蔡迨肩吾皆佳士
日與槃桓憶唐薛許昌亦嘗以成都幙來攝郡未久罷
去故其荔枝詩曰歲杪監州曽見樹時新入座但聞名
蓋恨不及時也每與二君誦之而爲致慨
杜甫詩憶過瀘戎摘荔枝青楓隱映石逶迤京華應見
無顔色紅顆酸甜只自知又詩草閣柴扉星散居浪翻
江黒雨飛初山禽引子哺紅果谿女得錢留白魚張籍
詩錦江近西烟水緑新雨山頭荔枝熟萬里橋邊多酒
家遊人愛向誰家宿鄭谷詩二京曽見畫圖中數本芳
菲色不同孤棹今來巴徼外一枝烟雨思無窮夜郎城
近含香瘴杜宇巢低起暝風腸斷渝瀘霜霰薄不教葉
似灞陵紅又平昔誰相愛驪山遇貴妃枉教生處逺愁
見摘來稀曉奪江霞色晴欺瘴日威南荒何所戀爲爾
即忘歸
白傅種荔枝詩紅顆珍珠誠可愛白鬚太守亦何癡十
年結子知誰在自向庭前種荔枝又荔枝樓對酒詩荔
枝新熟雞冠色燒酒初開琥珀香欲摘一枝傾一盞西
樓無客共誰嘗又題郡中荔枝寄楊萬州云竒果標南
土芳林對北堂素華春漠漠丹實夏煌煌葉捧低垂户
枝擎重壓牆始因風弄色漸與日爭光夕訝條懸火朝
驚樹㸃粧深於紅躑躅大較白㯽榔星綴連心朶珠排
耀眼房紫羅裁襯殻白玉裹填瓤早歲曽聞説今朝始
摘嘗嚼疑天上味嗅異世間香潤勝蓮生水鮮逾橘得
霜臙脂掌中顆甘露舌頭漿物少尤珍重天高若𣺌茫
已教生暑月又使阻遐方粹液靈難駐妍姿嫩易傷近
南光景熱向北道途長不得充王賦無由寄帝鄉唯君
堪擲贈面白佀潘郎又重寄荔枝與楊使君時聞使君
欲種植故落句戲之云摘來正帶凌晨露寄去須憑下
水船映我緋衫渾不見對公銀印最相鮮香連翠葉真
堪畫紅透青籠實可憐聞道萬州方欲種愁君得喫是
何年又荔枝圖序云荔枝生巴峽間樹形團團如帷蓋
葉如冬青花如橘而春榮實如丹而夏熟朶如蒲桃核
如枇杷殻如紅繒膜如紫綃瓤肉潔白如氷雪漿液甘
酸如醴酪大略如彼其實過之若離本枝一日而色變
二日而香變三日而味變四五日外色香味盡去矣
蔡君謨譜云荔枝之於天下唯閩粤南粤巴蜀有之漢
初南粤王尉佗以之備方物於是始通中國司馬相如
賦上林云荅遝離支蓋夸言之無有是也唐天寳中妃
子尤愛嗜涪州歲命驛致時之詞人多所稱詠張九齡
賦之以託意白居易刺忠州既形於詩又圖而序之雖
髣髴顔色而甘滋之勝莫能著也洛陽取於嶺南長安
來於巴蜀雖曰鮮獻而傳置之速腐爛之餘色香味之
存者亡幾矣是生荔枝中國未始見之也今廣南州郡
與䕫梓之間所出大率早熟肌肉薄而味甘酸其精好
者僅比東閩之下等
趙清獻詠提刑邢夢臣度支連理荔枝詩嘉陽天逺被
薫風荔子呈祥郡館中庇本莫將慈竹較媚時寧與瑞
蓮同並柯晝聳烟光動異幹霄空月影通竒木幸逢真
賞筆誰誇丹實一庭紅文與可謝任瀘州師中寄荔枝
詩有客來山中云附瀘南信開門得君書歡喜失鄙吝
筠籢包荔子四角具封印童稚瞥聞之羣來立如陣競
言此佳果生眼不識認相煎求拆觀顆顆紅且潤衆手
攫之去爭奪遞追趂貪多乃爲得亷恥曽不論喧閙俄
頃間咀嚼一時盡空餘皮與核狼籍入煨燼黄魯直次
韻李任道食荔枝有感三首一錢不直程衞尉萬事稱
好司馬公白髮永無懷橘日六年怊悵荔枝紅今年荔
子熟南風莫愁留滯太史公五月照江鴨頭綠六月連
山柘枝紅舞女荔枝熟雖晩臨江照影自惱公天與蹙
羅粧寳髻更挼猩血染殷紅天社任淵云山谷有戎州
鎖水磨厓留題云元符三年五月戊寅太守劉廣之率
賔僚來賞鎖江荔枝此詩當同時所作曰六年怊悵者
自紹聖二年至是凡六見荔枝矣又詩王公權家荔枝
綠廖致平家綠荔枝試傾一盃重碧色快剥千顆輕紅
肥潑醅蒲萄未足數堆盤馬乳則同時誰能兼此勝絶
味唯有老杜東樓詩又詞憶昔謫巴蠻荔子親攀冰肌
照映柘枝冠日擘輕紅三百顆一味甘寒重入鬼門闗
也似人間一雙和葉挿雲鬟賴得清湘燕玉面同倚欄
干右調掛金索又謝曹使君伯達書伏承手誨分惠荔
子色香動人眼鼻誠與山煙溪露俱來乃知䕫峽荔枝
尤勝嶺南珍香眷與之意無以爲喻也
元古杭徐昌綠荔亭記云敘南之西安邊里有銅山銅
山巨族爲廖氏其先世徙自蜀郡詩書行義爲鄉人所
敬交遊㛰媾率顯者也家有荔枝兩株莫究所自植古
老相傳約百數十年物其盤骫偃蹇凌霄漢蔽日月就
下屚望之蒼然如垂天之雲傍有一亭夏暑煽爐實熟
葉密香聞數里廖氏耆耋以其暇率族人聚樂其間布
席列俎折實於盤少者以次奉觴爲壽畢則拱侍聽長
者之訓懽洽之至禮度不踰然世雖有荔枝未有實綠
而味甘者迨宋太史黄公食之驚異而有廖致平家綠
荔枝之句今尚見於豫章集中鄉里因名其亭曰綠荔
廖君樞童稚時與予同學京師今皆將五十矣持譜求
予爲斯亭記余見其歴世宦學相承治行尤著斯亭殆
將有聞於逺哉廖之後世子孫其尚培而葺之於無窮
可也按志亭在敘府西六十里徐爲中善左丞
方物略云隈枝生卭州山谷中樹高丈餘枝修弱花白
實似荔枝肉黄膚甘可食大若爵卵贊曰挺榦既修結
蘤滋白㦸外澤中甘可以食魏鶴山萬州魯池觀荔枝
詩曰分隨猿鶴老隈枝趨詔重來兩鬢絲邂逅一觴莫
辭醉能禁二十載差池則荔枝亦可以名隈支矣
　　　梅
唐張説正朝折梅詩蜀地寒猶暖正朝發早梅偏驚萬
里客已復一年來時奉使在蜀也杜甫答裴迪登蜀州
東亭送客逢早梅相憶見寄詩東閣觀梅動詩興還如
何遜在揚州此時對雪遥相憶送客逢春可自由幸不
折來傷歲暮若爲看去亂鄉愁江邊一樹垂垂發朝夕
催人自白頭子美亦好種梅于江岸草堂間東坡詩云
拾遺被酒行歌處野梅官栁城西路當時猶及見之
趙閲道於鈐兵王閣使素芳亭賞梅詩素蕚清香並酒
巵主人勤意囑留詩爲逢蜀國新開日却憶江南舊賞
時春密未通桃李信臘殘都放雪霜姿先公舊植亭欄
外肯構重來見本枝公又於鈐兵李左藏㕔賞梅詩曰
歲晏珍林發素葩樽前竒賞着詩誇驚逢臘去已三日
喜見春初第一花照水冷容酥㸃綴摇風香片雪紛挐
主賔莫作尋常看錦里名園只兩家註云成都此花惟
東西鈐㕔爲盛也
黄山谷戎州與人帖昨日市中已見臘梅開者數枝矣
有詞曰疎蘂幽香禁不過晩寒愁絶那更是巴東江上
楚山千疊欹帽閒尋西瀼路嚲鞭笑向南枝説恐使君
歸去侍鑾坡孤風月青鏡裏悲華髮山驛外溪橋側悽
然囘首處鳯凰城闕憔悴如今誰領畧飄零已是無顔
色問行厨何日喚賔僚猶堪折右調滿江紅自註與䕫
州崔三伯禮侍御同作
僞蜀王建梅苑有一老梅其大可庇一畆屈盤如龍予
訪之亦在草堂之西四十年前此梅尚在而今亡矣宋
馮時行梅林分韻詩即此梅也序云紹興庚辰十二月
既望縉雲馮時行從諸朋舊凡十有五人攜酒具出西
梅林林本王建梅苑樹老其大可庇一畆中間風雨剥
裂仆地上屈盤如龍孫枝叢生直上尤怪古者凡三四
酒行以舊時愛酒陶彭澤今作梅花樹下僧爲韻分題
賦詩客既占韻立者倚樹行者環繞仰者承薌頫者拾
英吟態不一皆可圖畫是行也余被命造朝行事薄遽
重以大府衣冠謁報主人饋勞酬對犇馳形神爲之俱
敝諸公導以斯游江流如碧玉平野秀潤竹塢桑疇連
延彌望民家十十五五籬落鷄犬比閭相親不愁不嗟
余散䇿其間蓋不知向之疲薾厭苦所在也昔人謀于
野則獲閒暇清曠有爽於精神思慮游不可廢如此哉
又况所與游皆西州名俊憙事者耶詩成次第不以長少
以所得韻之後先聮成軸客十有五韻止十四吕義父
别以詩字爲韻又有首眩詩不成者缺樹字一韻余過
沈犀樊允南監鎮税語允南補之諸公又屬時行爲之
序十五人者成都楊仲約施子一吕周輔義父智父澤
父宇文德濟吕黙夫杜少訥房仕成楊舜舉綿竹李無
變潼川于伯永正法寳印老云楊仲約得舊字竹村喜
紆徐江雲迷昬晝踟蹰馬上語嫩寒入衣袖天公惜梅
花破臘開未就端待使君來春風本依舊一尊既相屬
勿辭作詩瘦明年用和羮請爲使君壽李流謙得時字
巾冠墮城府桔橰無停時胷脾貯黄埃非復林壑姿涎
流方外勝秦人望軒羲萬金買閒日駕言一舒眉冒踏
衆俊場更從百代師食魚得河魴熊蹯佐其滋靉靉煙
雨村霜條出冰㽔烏鵲噪寒暝玉立山差差置尊扶踈
下老榦虬蛟馳落蘂不動塵初無犀駭雞羞我木石姿
鬬公瓊琚詞深酌起自勸滕莒吾封圻公行對宣温雲
霧生攀躋能來玩墟落疋馬却蓋麾蟠胷萬螮蝀區寰
𦕈毫絲以兹接羣動白羽坐指撝笑彼豢外者組紱爲
之鞿它年駟馬還梅花當十圍識此黄公壚下車挽客
衣未覺邈山河一醉也大竒吕及之得愛字去城十里
南郊外突兀老梅餘十輩玉雪爲骨冰爲魂氣象不與
凡木對我來窮冬煙雨晦把酒從公對公酹人言此實
升廟堂埋没荒村今幾歲清芳不爲無人改捐弃何妨
本根在瑰章妙語今得公國色天香真有待歸路從公
巾倒戴俗物汚人非所愛我公行向日邊歸此段風流
入圖繪宇文師獻得酒字平生慕英游望公真山斗一
見開心誠已落諸人後龍門豈甄擇大小俱容受聮轡
尋勝踐春風倚尊酒惟公對江梅端若同志友玉色洗
塵沙幽姿出藜莠命客花下坐相與沃醇酎非公無此
客譬諸草木臭向晩入深巷蒼根欹甕牖始知水西頭
卧梅勝卧栁有客三嘆息此樹警老醜一笑客誠癡萬
法要經久竒卉如尤物過眼不必有惠我終日香重來
香在否但從此理悟那復長搔首念公捧召節脩名當
不朽艤舟未忍去招尋訪林藪中心湛虚明外慕厭紛
糾杖屨循古岸細話猶開誘再拜誦公詩一洗芻豢口
楊大光得陶字蟠根寄荒絶擢榦空橚槮鄉來聞妙語
剪拂到兒曹垂老猶叵堪開落幾徒勞不謂勤杖屨惠
然排蓬蒿尚能領諸生相就醉澄醪真賴旁輝映併覺
標韻高酒闌興未已分韻看揮毫籍湜俱可人㝠搜爭
過褒乃知天地間一等爲賢豪横飛與陸沈亦各係所
遭再煩起窮邊國柄行當操盡期如此花曉夕幸甄陶
得備和羮用寧不出伊咎百年幾春風勿令心忉忉于
格得彭字庭柯卧蒼虬閲世如𥅆彭朔風破檀蘂零露
滋玉英江空人響絶影落千丈清今代文章籙縉雲主
齊盟躍馬覘春色觴客江上亭三嗅韻勝華霜霰飽曽
經及時剥其實可用佐大烹幸因輶軒使錫貢充廣庭
王明儻予燭和羮登簋鉶僧寳印得澤字江路歲崢嶸
酸風更蕭瑟發興訪梅花主盟得詩伯孤芳有餘妍初
不帶脂澤香度竹籬短影摇谿水碧同時飲中仙着我
林下客春槽沸滴紅滿坐喧舉白澆胷獨茗盌臭味曽
不隔公今日邊去陛下正前席請看枝頭春中有和羮
實反騷試與提不礙心鐵石楊舜舉得今字蘭亭久陳
迹修竹空自隂龍山亦凄凉鮮花誰與簮英游曠千載
盛事新梅林四海馬黎州未妨鐵石心提攜到諸子徧
賞江之潯房亭姑射仙玉立何森森謝氏六君子對飲
香滿襟西鄰訪老龍竒怪尤可欽宛然如先生高卧歲
月侵從兹飽薫風佳實共鼎􁃺正味悦天下妙用無古
今去去好着鞭江南春已深吕商隱得作字一樹知獨
秀十里方出郭江流浩清泠露氣凝凄薄胡爲此行色
疲馬亦踴躍𤣥㝠正擅令植物困摇落身心縱未改佳
意久已惡喜見南北枝粲然秀􁉚壑千林色輝映百畝
香旁礴首破春風荒獨傲清雪虐坐令芳信傳芬菲到
羣蕚如一君子信茹連俱有託相期飲此意浩蕩放柸
酌更應䕶攀抝嘉實須若若終收調鼎功傅巖真可作
持問縉雲老一尊笑相酢馮時行得梅字霜朝馬蹄無
纎埃錦城城西江之隈金蘭合沓俱朋來白沙𥻘𥻘江
水洄梅花傍江高崔嵬人言猶是王建栽豪華過眼浮
雲哉下馬酌酒聊徘徊飛英送香來酒杯酒酣疾呼竹
籬開走尋屋角如龍梅梅龍雖多此其魁睡龍屈盤肘
承胲風皴雨皵封蒼苔孫枝迸出誰胚胎天公撫摩春
爲囘慎勿變化隨風雷年年開花照尊罍我欲結茅買
芋煨與梅周旋送衰頽吕凝之得花字出郭豈憚逺滿
城無此花新枝開玉雪老樹卧龍蛇臨冰互葱蒨傍籬
忽横斜詩聲寫竒怪畫本出槎牙老子晉彭澤諸公賈
長沙不尋桃李盟來嗅霜露華杖屨穿茒舍壺觴倩酒
家饑飡香馥郁醉藉影參差月白雁成字江清魚可义
風流一時勝野意十倍加秪恐天上去迹陳錦江涯歸
來馬蹄疾驚飛滿林鵶樊廣漢曰沈黎使君與客飲王
建梅林分韻作詩過沈犀以詩相示闕樹字令廣漢補
之云牆頭冉冉新陽露忽作玲瓏玉千樹老蛟偃蹇獨
避人卷迴飛雪江臯暮何處鳴禽來好音四月枝垂起
黄霧摧折霜餘初不懼笑看春光等閒度百年夢幻欲
無言吹落吹開豈風故時來薦鼎真偶爾小住疎籬非
不遇我知天意絶茫茫無爲展轉獨多慮爲花悽斷却
囘頭爾亦微酸苦難茹施晉卿得下字郊原宿雨餘雪
重雲垂野春信初動摇欲徃豈無駕使君早着鞭問路
逢耕者深尋煙雨村共作詩酒社庭荒六老樹氣象自
儼雅一笑呼酒來大盆注老瓦最後看枯株何意當大
厦夭矯待風雲有年天實假須知羮鼎調嘉實係用捨
我欲壽使君罇罍更傾瀉明朝得楚騷健甚無屈賈君
今有賜環詔落九天下蜀江雪浪來棹趂船人把留滯
以諸生斯文要陶冶惟應郢中歌倡絶和自寡更聞督
熊兒夜賦燭餘灺它年看無雙聲譽出江夏却笑昌黎
公阿買字能寫張積曰馮先生訪梅于成都西郊同游
十五人分韻哦詩而積不與翊日先生分僧字屬積作
之云春囘九地陽潛升南枝破臘如酥凝疎籬度香竹
梢短寒沙倒影溪流澄魁然老株忽駭目雪鱗矯矯雙
龍騰天公一叱因仆地掀髯弄爪高曲肱長林望斷千
百株奮首直欲青雲凌黎州太守和羮手十里徃看車
呼登西江破曉郊路凈盍簪者誰金蘭朋懽笑藉草飛
大白行厨載酒多於澠風花飄摇落杯面漱齒澆􁔿如
嚼冰湘流之清峴山瘦千古邂逅一笑興却踏東風急
囘首侵夜霜月寒生稜入門未坐亟相詫曰今見之生
未曽成都勝事多四蜀我欲問津雲水僧先生功成早
匄身未老重來醉倚藤吕宜之得詩字寒梅如高人冰
雪凜風期霜威凌萬木孤芳綴疎枝古來歲寒心肯與
時節移家家浣溪南横斜映疎籬老樹更崛竒矯矯蛟
龍姿中有調鼎味幾年江之湄征衫十里寒霜蹄快追
隨先生羊叔子到處英名垂對花有妙想豪氣無百巵
興來屬湛輩同出春容詩
潼川楊甲臘日游梅龍以雪後園林纔半樹爲韻得樹
字年年看梅水西路白頭溪翁眼如故重來笑龍老不
死我亦風埃憶歸去酒酣百怪入我腸夜半恍惚與龍
遇醉騎一尾天上歸陳迹江頭不知處梅花勸汝一杯
酒千歲一寒真旦暮欲將老大要風雪穴蟻窠虫已無
數成都萬事更竒古石笋猶疑卿相墓孔明廟前栢千
尺神物翛翛泣幽樹它時滅壊亦同趣人生誰能一長
顧浮雲天地不須論但願人間有詩句庚寅再遊詩云
霜郊馬頭鞭影西欲尋逺梅無舊蹊但聞草木皆有香
未到已識花前溪艤舟登岸入梅處竹樹煙火茅茨低
百年死樹䖝蘚暗鱗甲漠漠僵横霓老翁鼻祖頭雪白
下見兒女方勝笄數株無力已仆地强起放春花滿畦
瘦龍夭矯欲仙去脊尾一半埋沙泥雷公幾時獵幽蟄
夜半刀斧來刳刲野人徃徃多再拜疑有鬼物憑其栖
問樵訪牧不知歲髫齓已見今耄倪故人同游六七輩
或似醉阮林中嵇遶樹覔花不識路東邊犬吠西號雞
榼中但有酒清濁寒具野擔勤攜齎引之各各坐香樹
醉中採擷欲滿提誰言猶是蜀梅苑破丘斷壟生高藜
種花滿地作癡計隨手變化空塵翳只餘老樹香不滅
力戰風雨猶堅犀云何身槁心尚在花氣鬱鬱連雲霓
但印此香可飲酒笑取身世如稗稊竹寒沙碧夜來語
囘首千載餘幽題榮枯過眼如一夢世網忽掛如牢狴
何時江村一曲路與子共賦歸來兮
陸放翁曰成都城南有故蜀主宣華苑多梅皆百餘年
物也作詞云斜陽廢苑朱門閉弔興亡遺恨淚痕裏淡
淡宫梅也依然㸃酥翦水凝愁處似憶宣華舊事行人
别有凄凉意折幽香誰與寄千里佇立江臯杳難逢隴
頭歸騎音塵逺楚天危樓獨倚又詩云十里温香撲馬
來江頭逺見去年梅喜開剩欲邀明月愁落先教掃綠
苔跌宕放翁新醉墨凄凉廢苑舊歌臺盛衰自古無窮
事莫向昆明歎刼灰又於浣花溪賞梅詩老子人間自
在身挿梅不惜損烏巾春囘積雪層冰裏香動荒山野
水濵帶月一枝低弄影背風千片逺隨人石家樓上貪
吹笛肯放朝朝玉樹新又看梅歸馬上作詩云本爲梅
花判獨飲却嗔梅花消宿酲日欲落時始上馬青羊宫
前聞發更范石湖在成都雨後東郭排岸司申梅開及
三分戲書小絶令一面開燕詩云雨入南枝玉蘂皴合
江雲冷凍芳塵司花好事相邀勒不着笙歌不肯春又
西郊尋梅詩西郊梅花矜絶豔走馬獨來看不厭似羞
流落䝉市塵寧墮荒寒傍茅店翛然自是世外人過去
生中差一念淺顰常鄙桃李學獨立不容鶯蝶覘山􁧢
水仙晩角出大是春秋呉楚僣餘花豈無好顔色病在
一俗無由砭朱欄玉砌渠有命斷橋流水君何欠嗟予
相與頗同調身客劒南家在剡凄凉萬里歸無日蕭颯
二毛衰有漸尚能作意晩相從爛醉不辭杯瀲灩又於
合江亭隔江望瑤林庄梅盛開過江訪之馬上哦詩云
何處春能早疎籬浪激湍竹間煙雪迥馬上晩香寒喚
渡聊相覔巡簷得細看極知含雨意未許日烘殘
　　　竹
揚雄蜀都賦其竹則鍾龍䇣□野篠棼鬯宗生族攢俊
茂豐美夾江緣山尋卒而起若此者方乎數十百里
左思賦云卭竹緣嶺又云卭杖傳節於大夏之邑山海
經云卭崍山出卭竹杖又云卭都高節竹可爲杖所謂
卭竹也
拾遺錄云老子當周之末居山與世人絶迹惟有黄髮
友五人手杖青笻之杖出入室中與老子談
漢書張騫使大夏時見卭竹杖問所從來曰從東身毒
國可數千里得蜀賈人市之蜀記曰騫奉使尋河源得
高節竹植於卭山號曰卭竹今緣山皆是可爲杖矣
戴凱之竹譜曰卭竹高節實中狀如人剡俗謂之扶老
竹山海經補註云龜山多扶竹卭竹也高節實中中杖
亦名扶老竹歸去來詞䇿扶老以流憇即此晉王右軍
與周益州書去夏得足下致卭竹杖皆至此土人多有
尊老者皆即分布令知足下逺惠又云周益州送此卭
竹杖鄉尊長或須今送亦取扶老之意也
晉蘇彦卭竹杖銘曰安不亡危任在所杖秀矣雲竹勁
直篠簜節高質貞霜雪彌亮圓以應物直以居當巧妙
無功竒不待匠君子是扶逍遥神王傅咸卭竹杖銘曰
嘉兹竒竹質勁體直立比高節示世矜式北周庾開府
卭竹杖賦云沈㝠子遊巴山之岑取竹于北隂㛹娟高
節寂歴無心霜風古色露染斑深每與龍鍾之族幽翳
沈沈文不自殊質而見賞藴諸鳴鳯之律制以成龍之
杖拔條勁直璘斌色滋和輪人之不重待羽客以相貽
青春欲暮白雲來遲謀于長者操以從之執末而獻無
因自持諸蔗雖甘不可以倚彼藜雖實不可以美未若
處不材之間當有用之始魯分以爵漢錫以年昔尚爾
齒今優我賢書横几玉塵筵函之以後拂之以前爾其
摘芳林沼行樂軒除間尊卑之垂悦隨上下之遊娯夫
寄根江南淼淼幽潭傳節大夏悠悠廣野豈比夫接君
堂上之履爲君座右之銘而得與綺紳瑤珮出芳房于
蕙庭哉宋黄庭堅笻竹杖贊云厲亷隅而不劌故竊比
於彭耼之壽屈曲而有直體能獨立於雪霜之後伯夷
食薇而清陳仲嚥李而瘦涪翁晝寢蒼龍掛壁涪翁履
危心如鐵石窮山獨行解兩虎爭終不使卞莊乘間而
孺子成名又笻竹杖頌云偉卭崍之美竹初發跡於䍧
柯有山而不險有水而無波金聲而玉節故貫四時而
不改其柯郭子遺我扶余澗阿坐則倚胡牀棐几行則
隨青笠綠蓑吾衰也久矣視爾畏友予琢予磨百世以
俟聖人而不惑則涪皤不負笻竹危而不扶顛而不持
惟卭竹之負涪皤也
巴國志竹木之璝則有靈壽桃枝桃枝竹屬也竹譜云
桃枝竹皮滑而黄可以爲席今渝瀘合三州有桃竹簟
即此物杜甫桃竹杖贈章留後詩江心蟠石生桃竹蒼
波噴浸尺度足斬根削皮如紫玉江妃水仙惜不得梓
潼使君開一束滿堂賔客皆歎息憐我老病贈兩莖出
入爪甲鏗有聲老夫復欲東南征乘濤鼓枻白帝城路
幽必爲鬼神奪拔劒或與蛟龍爭重爲告曰杖兮杖兮
爾之生也甚正直慎物見水踴躍學變化爲龍使我不
得爾之扶持滅跡於君山湖上之青峯噫風塵澒洞兮
豺虎咬人忽失雙杖兮吾將曷從
益州方物略云慈竹性叢産根不外引其密間不容笴
笋生夏秋閲歲枝葉乃茂别有數種節間容八九寸者
曰籠竹一尺者曰苦竹篛稍垂地者曰釣絲竹或取節
修膚緻者用爲簟笠贊曰根不他引是得慈名中實外
堅筍不時萌末或下垂苒弱緣縈元微之和東川李相
公十二韻詩慈竹不外長密比青瑤華矛攅有森束玉
立無蹉跎纎粉妍膩質細瓊交翠柯亭亭霄漢近靄靄
雨露多冰碧寒夜聳簫韶風晝羅煙含朧朧影月泛鮮
鮮波鸞鳯一已顧燕雀永不過幽姿媚庭實顥氣爽天
涯峻節高轉露貞筠寒更佳託身仙壇上靈物神所呵
時與天籟合日聞陽春歌應憐孤生者摧折成病痾唐
呉筠慈竹賦云廣漢山谷有竹名慈生必向内示不離
本修莖巨葉攅根沓柢叢之大者或至百千株而縈結
踰乎咫步好事君子徙爲瑎庭之翫焉吁嗟非此土所
有乃有厭流俗之譏動鄉闗之思者蓋撫高節而興感
覽佳名而思歸遂爲賦曰有竹猗猗生于髙陂左連瑤
帶右雜瓊枝恨幽客之方賞嗟君侯之不知徙蔚丹谷
遷榮緑池氣凜凜而猶在色蒼蒼而未離屈巖壑之容
貌充堦庭之羽儀爾其劃地分域駢隂抗趾疊榦龍迴
攅根鳯峙防碧落於霄末翳紅光於夕始崇柯振而烟
靄生繁葉動而風飇起擁凉砌之晨肅屏炎扄之晝滓
至若白藏載謝𤣥英肇切塞北河堅江南地裂觀衆茂
之咸悴驗貞輝之獨潔抽勁綠以垂霜總嚴青而負雪
蓋同類之常稟非殊方之異節若乃宗生族茂天長地
久萬柢爭盤千株競糾如母子之鈎帶似閨門之悌友
恐孤秀而成危每羣居而自守何美名之天屬而和氣
之㝠受嗟乎道之存矣物亦有之不背仁以貪地不藏
節以遁時故其貞不自炫用不見疑保夷險之無易哂
榮枯之有期俄蓬轉於岷徼遂萍流於江汜分兄弟於
兩鄉隔晨昬於萬里撫貞容而骨媿伏嘉號而心死庶
因感而長懷遂䇿情而勵已唐喬琳慈竹賦云維竹稱
慈幾乎有知九族敦敘孝友威儀是竹必滋五服相殘
骨肉攜離是竹必衰茍自家而刑國亦觸類而増思苯
䔿固䕶檀欒櫛比如束之稠如挿之密勁節中聳攅根
内實聲唯戛風影不透日類宗族之親比同朋友之造
膝至若暮歲窮律霜凝雪霏陶鈞無發生之理松栢有
後凋之期是竹也叢篁劈開牙筍怒長紫籜連披青筠
紛上有偕老之情感饋親之養如受制於籬界不旁侵
於土壤雨露之澤謝爾衆芳細葉未吐貞心已長恥高
標而迥出斯褭曲而不揚匪趨時於律候寧隨韻於笙
簧保無用而以道自將愧不才而與物俱昌茍成隂於
隙地作盛景之清凉重曰夫緜緜𤓰􁇦兮知有子母邕
邕鴻鴈兮如次弟兄於家則疏附禦侮於國則磐石維
城田氏不分庭之荆陳家則應天之星莫不鬱映棠棣
急難鶺鴒斯竹也共根連茹一本千莖年深轉密歲晩
彌榮一可以厚骨肉一可以敦友生於靈臺而莫非信
性彰慈孝而感通神靈呉曽云國初樂史子正慈竹詩
數十韻首云蜀中何物靈有竹慈爲名一叢濶數步森
森數十莖高低相倚賴渾如長幼情余按任昉述異記
南中生子母竹今之慈竹也乃知不獨蜀中
杜少陵從韋二明府續處覔綿竹三數叢詩華軒藹藹
他年到綿竹亭亭出縣高江上舍前無此物幸分蒼翠
拂波濤
黄魯直對青竹賦云余楚産也閲東南之竹多矣未嘗
聞對青竹者也嘉州僧從之苞封見貽藝之而成乃初
識之惟範圍之内有知之物一無窮無知之物一無窮
一耳一目不能遍攬也况六合之外者乎感而賦之云
爾竹之美於東南以節不以文也其在楚之西鬱鬱葱
葱連山繚雲也㑹稽之竒材任矢石蘄春之澤夏簟簫
笛沅湘淚血卭崍高節慈竹相守孝竹冬茁慈姥嶰谷
笙竽笆篁長石之山一節可航猶未極其瑰怪不常也
故呉楚無竹工非無竹工婦能織緝之器兒能鷄鶩之
籠也今夫筥筐籝笲榱􁂻翰藩巴船百丈下漢爲笪貴
之則律吕汗簡賤之則箕帚蒸薪唯所逢遭盡於斧斤
美哉斯竹黄質墨章如出杼軸織文自當解甲税枯金
碧其相歲寒在躬又免斮烹彼其文章之種性不可致
詰刳心而求之不可得劚根而求之不可得匪人匪天
有物有則惟其與蓬蒿共盡而無憾余亦不知白駒之
過隙按長春競辰稿此竹謂之黄金嵌碧玉云
益州方物略云方竹者圓衆方寡而方者最貴差少贊
曰竹箇皆圓此獨方形厚倍于竅緗節稜稜
又云紫竹蜀諸山中尤多園池亦種爲玩然生二年色
乃變三年而紫贊曰竹生三歲色乃變紫伐榦以用西
蜀之美
梁天監起居注云十六年連理竹生益州郫縣王家園
外連理並榦涪州志黄葛峽有相思崖昔有童子丱女
相悦交贈今竹有桃釵之形笋有柔麗之異崖曰相思
崖竹曰相思竹嘉州志産月竹月生笋故名淳熈十一
年十二月䕫州帥永嘉劉公猶子某夜夢庭生瑞竹旦
起見問道堂之東十節而上岐然雙榦與夢合符公因
爲之賦勸農事陳季習爲記又作巴曲九章以歌之此
皆竹之異也
詩義疏云筍皆四月生惟巴竹笋八月生盡九月成都
有之䉋冬夏生始數寸可煮以苦酒浸之可下酒及食
又可采藏及乾以待冬月也本草四川敘州宜賔長寧
所出苦笋彼人重之癸辛雜識曰涪翁喜苦筍嘗從黄
斌老乞之有詩云南園苦筍味勝肉籜龍稱寃莫採錄
煩君更致蒼玉束明日風雨吹成竹又和坡翁春菜詩
云公如端爲苦筍歸明日青衫誠可脱坡得詩戲語坐
客云吾固不愛作官魯直遂欲以苦筍硬差致仕聞者
絶倒其苦筍賦有忠諫活國之語放翁又從而奬之云
我見魏徵珠嫵媚約束兒童勿多取於是世以諫筍目
之殊不知翁嘗自跋云余生長江南里人喜食苦笋試
取而嘗之氣苦不可於鼻味苦不可於口故嘗屏之未
始爲客一設及來黔中黔人各掘苦笋萌於土中才一
寸許味如蜜蔗初春則不食惟僰道人食苦筍四寸餘
日出土尺餘味猶甘苦相半以此觀之涪翁所食乃取
其甘非貴乎苦也魯直苦笋賦云僰道苦筍冠冕兩川
甘脆愜當小苦而反成味温潤縝密多啖而不疾人蓋
苦而有味如忠諫之可活國多而不害如舉士而皆得
賢是其鍾江山之秀氣故能探雨露而避風煙食肴以
之開道酒客爲之流涎彼桂班之夢永又安得與之同
年蜀人曰苦筍不可食食之動痼疾令人萎而瘠予亦
未嘗與之言蓋上士不談而喻中士進則若信退若炫
焉下士信耳而不信目其頑不可鐫故李太白謂但得
醉中趣勿爲醒者傳
方物略云㯶竹性亦叢産葉似㯶有刺徑不三二寸或
曰桃竹未得其詳贊曰葉㯶身竹族生不蔓有皮無枝
實中而榦
左思蜀都賦㯶枒楔樅註云㯶枒出蜀郡其皮可作繩
履杜甫枯㯶詩蜀門多㯶櫚高者十八九其皮割剥甚
雖衆亦易朽徒布如雲葉青青歲寒後交横集斧斤凋
喪先蒲栁傷時苦軍之一物官盡取嗟爾江漢人生成
復何有有同枯㯶木使我沈歎久死者即已休生者何
自守啾啾黄雀啅側見寒蓬走念爾形影乾摧殘没藜
莠文彦博詩哆熾風葉張囷皴雨皮厚叢橑列蓋端攅
旄注旗首物以稀見珍材緣怪忘醜東坡云㯶筍狀如
魚剖之得魚子味如苦筍而加甘芳蜀人以饌佛僧甚
貴之而南方不知也笱生膚毳中蓋花之方朶者正二
月間可剥取過此苦澀不可食矣取之無害於木而宜
於飲食法當蒸熟所施略與筍同蜜煮酢浸可致千里
外今以餉殊長老詩曰贈君木魚三百尾中有鵞黄子
魚子夜义剖癭欲入甘籜龍藏頭敢言美願隨蔬果得
自用勿使山林空老死問君何事食木魚烹不能鳴固
其理
方物略海㯶大抵㯶類然不皮而榦葉叢于杪至秋乃
實似楝子今城中有四株緻而堅風雨不能撼贊曰㯶
皆裭皮此獨自榦攅葉于顛纛首披散秋華而實其植
則罕杜甫海㯶行左綿公館清江濆海㯶一株高如雲
龍鱗犀甲相錯落蒼稜白皮十道文自是衆木亂紛紛
海㯶焉知身出羣移栽北辰不可得時有西域胡僧識
趙清獻咏府庭海椶詩云海㯶根榦出栟櫚雙勢凌空
劒外無長鎖荆榛嗟廟栢不禁風雨咲庭梧胡僧過識
已千歲蜀守來觀只兩株離立峩峩同壯士側身東望
拱皇都
　
　
　
　
　
　
　
　蜀中廣記卷六十三
欽定四庫全書
　蜀中廣記卷六十四
　　　　　　　　　　　　明　曹學佺　撰
　方物記第六
　　　食饌
山海經曰西南黒水之間有都廣之野后稷葬焉爰有
膏黍膏稷補註云蜀人種稷於深山中以釀郫筒酒間
以作飯也
揚雄益州箴曰有稉有稻自京徂畛民攸温飽其蜀都
賦則云五榖馮戎瓜瓠饒多矣
華陽國志曰綿竹縣劉焉初所治綿與雒各出稻稼畝
收三十斛有至十五斛又曰江州縣北有稻田出御米
賈逵曰梁香米也蜀本梁州出香米謂之竹根黄按穀
名有榿木紅蔬名有老鶯菌者皆蜀中之佳號
戎菽蜀人所謂胡豆也志云蜀人得種於羌戎故名又
云即蚕豆多食傷腎而面黒黄山谷戎州荅李任道謝
分豆粥詩云豆粥能驅晩瘴寒與公同味更同餐安知
天上養賢鼎且作山中煮菜看益州方物略曰佛豆粒
大而堅農夫不甚種唯圃中蒔之以鹽漬食小兒所嗜
也贊曰豐粒茂苗豆别一類秋種春斂農不常蒔又云
紅豆花白實若大紅豆葉如冬青蜀人以爲果飣贊曰
葉圓以澤素蘤春敷子生莢間纍纍綴珠
陸游云豌豆之不實者其葉名巢菜蜀以爲蔬廣志曰
朱提有秬豆花紫苗似小豆可爲麫云
巴志三峽兩厓土石不分之處皆種燕麥春夏之交黄
遍山谷土民賴以充食蜀人言食燕麥後嚥水能令下
泄一名油麥漂之可作麫
宋皇祐初彭山縣上瑞麥圖仁宗曰朕嘗禁四方獻瑞
今得西川麥秀圖可謂真瑞矣其賜田夫束帛以勸淳
熙九年䕫州進士陳謙亨進瑞麥其穗二十六有三岐
者太守閩中林栗圖而贊之曰淳熙天子御圖三七協
氣所鍾嘉禾乃出巴䕫之山亘連阡陌或兩其岐或六
其脊惟是西門近郊所植六六同穎函三爲一兹誠剏
見圖寫漏逸乃知人爲不逮天力上方寅畏擯華務實
臣不敢獻私志於室采詩之官汗青之筆編諸詩書示
此其質
范成大東郊觀麥苗詩去歲秋霖麥下遲臘殘一雪潤
無泥相將飽喫滹沱飰來聽林間快活啼
揚雄蜀都賦有芍藥之羮甘馥之和方輿勝覽廣安軍
有十似若所謂金羮玉飯非溢美也
王隱晉書郪縣王長文字德叡州辟别駕佯狂不就乃
微服竊出至成都市中蹲地囓胡餅白傅忠州寄胡餅
與楊萬州詩胡麻餅様學京都麫脆油香新出爐寄與
飢饞楊大使嘗看得似輔興無王蜀時有趙雄武者號
趙大餅出典名郡爲一時富豪嚴潔奉身精於飲饌居
常不使膳夫六局之中各有二婢執役當厨者十餘輩
皆著窄袖鮮潔衣粧事一食邀一客必水陸俱備雖王
侯之家不得相倣能造大餅每三年麫擀一所大如數
間屋或大内宴聚或豪家有廣筵多於獨盛内獻一所
裁割用之皆有餘矣雖懿親密分莫知擀造之法以此
得名
少陵詩西歴青羌坂南留白帝城於菟侵客恨粔籹作
人情註云峽人以蜜煎餅謂之粔籹江南謂之膏環也
山谷年譜紹聖三年五月弟知命攜一妾一子及山谷
子相相之母將抵黔南山谷與書云初五日宿大浩初
六日可來趂疊石早飯又云今日甚思汝輩同剥粽子
也又有帖云昨仲牖過此盛稱亞室之秀慧纎濃合度
笑語不可忘女紅尤妙公濟來又言作瓠羹極道地故
奉麫一石作瓠羹也一􁨱按此帖在戎州見本志
蜀都賦曰麫有桄榔寰宇記播州㽛町縣有桄榔木可
以爲麫百姓資之宋新繁梅摰登成都普賢閣觀桄榔
詩曰他年薄宦守西甌一瞬流光二十秋今見桄榔兩
嘉樹恍如重到海邊遊太守王素和云聞説桄榔南海
頭移來西蜀屢經秋自緣賦得詩情苦不覺攀條憶舊
遊
古記云大饑不饑蜀有蹲鴟史記蜀卓氏之先趙人秦
破趙遷卓氏夫婦推輦而行曰吾聞岷山沃野下有蹲
鴟乃求逺遷致之臨卭揚雄蜀都賦曰聞蹲鴟之沃野
則以爲世濟陽九注云濟人飢也葉似蹲鴟華陽國志
曰汶山郡都安縣有大芋如蹲鴟諺曰富何卒耕水窟
貧何卒耕水窟言芋田能貧能富也顔氏家訓梁有權
貴讀蜀都賦注解蹲鴟芋也以爲羊字後有餉羊肉者
即答書云損惠蹲鴟舉朝驚駭不解事義寰宇記雲安
有瓜疇芋區區以薯蕷疇以貫瓜皆伏草根也瓜疇芋
區本於左賦方物略云蜀芋多種以赤鸇爲最俗號赤
鸇頭形長而圓但子不繁衍又有蠻芋亦美其形圓而
子蕃人多蒔之最下爲搏果芋搏接也言可接果山中
人多食之本草有青紫白真蓮禪野六種惟野不堪食
贊曰芋種不一赤鸇則貴民儲于田可用終歲范蜀公
詩白巖霜重紅梨曉銀礫烟深紫芋秋按銀礫村名在
犀浦出芋圓而佳與他産異東坡詩朝行犀浦催收芋
是矣廣志曰蜀漢既繁芋民以爲資凡十四等君子芋
大如斗魁又如杵□草殻芋鋸子芋勞巨芋青浥芋此
四等多子淡善芋魁大如瓶少子葉如繖蓋紺色紫莖
長丈餘可作羮臛微澁得飲乃下蔓芋緣枝生大者次
二三升鷄子芋色黄百果芋魁大子繁畝收百斛種一
百畝以養彘早芋七月熟九面芋大而不美象空芋大
而弱食易飢青芋素芋皆不可食
揚雄蜀都賦五肉七菜勝飫腥臊故梁昭明啓曰呉愧
千里之蓴蜀慚七菜之賦也劉賔客嘉話云諸葛所止
令兵士種蔓菁取其纔出甲可生㗖也葉稍舒可煮食
也久居隨以滋長也棄去不足惜也囘則易尋而採之
也冬有根可斸食也比諸蔬屬其利不亦溥乎三蜀人
今呼爲諸葛菜
高力士感巫縣薺菜詩兩京作斤賣五溪無人採夷夏
雖有殊氣味終不改
本草益州有苦菜乃是苦□即龍葵也寰宇記益州舊
貢龍葵桐君藥錄曰苦菜三月生扶疎六月花從葉出
莖直花黄八月實黒實落而根復生凌冬不枯方物略
真珠菜戎瀘等州有之生水中石上翠縷纎蔓首如貫
珠蜀人以蜜熬食之或以醯煮可行數千里不腐也贊
曰植根水中端若串珠皿而瀹之可以代蔬
本草蜀人謂薇爲巢菜蔓生莖葉氣味皆似豌豆其藿
作蔬入羮皆宜東坡元脩菜詩序菜之美有吾鄉之巢
故人元脩嗜之元脩云使孔北海見當復云吾家菜耶
因謂之元脩菜余去鄉十五年思而不得見元脩適自
蜀來見予於黄乃作詩使致其子種之東坡之下摠志
巢菜葉似槐而小子如小豆夏時種以糞田其苗可食
齊民要術云蜀芥蕓薹取其葉者皆七月半種地欲糞
熟蜀芥一畝蕓薹一畝種法與蕪菁同既生亦不鋤之
十月後足霜乃收取其子者則二三月好雨澤時種旱
則畦種水澆五月熟而採之
益州記云綿竹東武山有江池出白蓴冬夏帶絲肥美
爲一州最地圖記云是諸葛亮池中物宋元嘉中刺史
陸巖嘗取以獻
高僧傳云綿州凈慧寺僧惠寛出家在寺其寺近池人
多捕魚爲業寛與授戒且曰爾輩不當如此爲給吾能
令汝所得不失於舊因指其池畔盡生菌蕈漁人採之
省力得利與魚同後人因呼爲和尚蕈也
蜀都賦樊以蒩圃蒩草名廣蒼云蕺者蒩也文選注云
土茄覆地而生根可食蜀人謂之香蒩黄魯直謝楊履
道送銀茄四首藜藿盤中生精神珍蔬長蔕色勝銀朝
來鹽醯飽滋味已覺瓜瓠漫輪囷又君家水茄白銀色
殊勝壩裏紫彭亨蜀人生疎不下箸吾與北人俱眼明
又白金作顆非椎成中有萬粟嚼輕冰戎州夏畦少蔬
供感君來飯在家僧又畦丁收盡埀露實葉底猶藏十
二三待得銀包已成穀更當乞種過江南天社任淵註
云椎成漢劒名蓋借用耳茄之老者其子堅黒如穀
漢犍爲郡不狼山出鄨水入沅有野生薜可食按司馬
相如傳薜莎註云薜藾蒿也水草名
瑯嬛記云猿啼之地蕨乃多有每一聲遽生萬莖今峽
人以爲粉用作餅飥東坡送蜀僧去塵詩拄杖挂經須
倍道故鄉春蕨已闌干丹鉛錄云黄山谷有蕨牙初長
小兒拳以爲竒句然太白詩已有不知行徑下初拳幾
枝蕨之句矣
廣志曰蜀地温食瓜至冬熟有秋泉瓜秋種亦冬熟齊
民要術云取白米一斗䥶中熬之以作糜下鹽使鹹淡
適口調其寒熱拭瓜以投其中蜜塗甕此蜀人方美好
陸機瓜賦云桂髓起于巫山矣寰宇記巂州有斯難樹
生子如瓜味酸可生食
别錄曰五木耳生犍爲山谷六月多雨時采即暴乾山
海經曰崍山其草多薤韭酉陽志云邑梅長官司南八
里韭山昔有遺韭種于山頂長丈餘四時茁茂夷人刈
食之何少卿子應詩梁山薤黄妙天下玉筯金釵盈大
把其色鮮黄味美脆
巴南山川記有石蒜石葱馬湖志元時馬湖蠻貢獨本
葱
吕氏春秋曰和之美者蜀郡楊樸之薑註云楊樸地名
梁山志治北十五里高梁山壤黄而腴其人業樹薑衣
食取給焉
漢書武帝使唐䝉諷曉南越食蒙以蒟醤謂從西北䍧
牱江來故曰感蒟醤竹杖則開䍧牱越巂也正義曰蒟
似榖葉如桑以葉作醤酸美顔師古曰亦名浮留似蓽
撥嶺南取葉和㯽榔食之嵇含南方草木狀云蒟醤蓽
茇也大而紫曰蓽茇小而青曰蒟可以調食故曰醤丹
鉛錄云今永昌人猶以蓽茇爲豉方物略蒟出渝瀘茂
威等州葉如王瓜厚而澤實若桑椹緣木蔓生子熟時
外黒中白長三四寸以蜜藏而食之辛香能温五藏或
用作醤善和食味贊曰蔓附本生實若椹纍或曰浮留
南人謂之和以爲醬五味告宜按蜀記曰扶留木根大
如箸又似栁根有蛤名古賁生水中燒以爲灰曰牡蠣
粉先以㯽榔著口中又取扶留藤一寸古賁灰少許同
嚼除胸中惡氣韻府蒟葉如桑子如甚玩之近是但今
人不解爲醬而以爲麯寰宇記有蒟醤山在故都濡縣
今之彭水也
常璩巴志云蔓有辛蒟園有芳蒻蜀都賦其圃則有蒟
蒻茱萸註云蒻草也其根名蒻頭大者如斗其肌正白
以灰汁煮則凝以苦酒淹食之蜀人是珍本草蒟蒻出
蜀中施州亦有之呼為鬼頭益州記云蜀人以冬月取
蒻莖舂碎炙之水淋一宿為葅
禮記註藙音藙煎茱萸也爾雅謂之榝色八切廣雅□
榝欓越椒茱萸也一名藙根東南行者勝子至九月九
日氣烈而熟故俗至是日折以辟惡氣又有名食茱萸
者其本髙大至百尺餘枝莖青黄上有小白㸃葉類油
麻花黄蜀人呼其實爲艾子即藙音之訛也戎州志土
人以艾子爲油樹高數丈子如茱萸糜之而取其汁烹
蔬筍味辛香方物略艾子實正綠味辛蜀人每進羮臛
以一二粒投之少選香滿盂醆或曰作爲膏尤良按揚
雄蜀都賦作藙藙艾同音云贊曰綠實若萸味辛香苾
投粒羮臛椒桂之匹
本草卭州有醋林子類櫻桃而蔕短其葉味酸采得入
鹽和魚鱠食云勝用醋也廣志曰蜀名梅爲䕩大如雁
子梅䕩皆可以爲油黄梅以熟䕩作之䕩音老按周禮
饋食之籩其食乾䕩食經曰蜀中藏梅法取梅極大者
剥皮隂乾勿令得風經二宿去鹽汁内蜜中月許更易
蜜經年如新也
任淵云眉之野人或食虴蜢史應之嘗爲童子師落魄
無檢喜作鄙語人以屠儈目之山谷先生至眉以詩戲
之云先生早擅屠龍學袖有新硎不試刀歲晩亦無鷄
可割庖蛙煼蜢薦松醪一本煼蜢作煎鱔前輩詩來朝
爲送先生飯一夜沿溪捉鱔魚蓋以館師及屠儈爲嘲
耳
魏略云新城孟太守道蜀猪豚鷄鶩味皆淡故蜀人作
食喜煮飴蜜以助味太守孟達也陸游云某族伯父彦
逺言少時識仲殊長老東坡爲作安州老人食(原闕/)
　　　　　　　　食皆蜜也豆腐麫觔牛乳之類皆
用蜜漬客多不能下筯惟東坡亦酷嗜蜜能與之共飽
劉孝儀謝東宫賚橘啓亦云豈如蜀食待飴蜜而成甜
也
蜀都賦云蜜房郁毓被其阜山圖采而得道華陽國志
宕渠縣有石蜜宿山圖所采也本草石蜜出益州及西
戎煉砂餹爲之成餅塊有黄白色寰宇記茂集達三州
産蜜資州産甘蔗容齋隨筆云糖霜之名唐以前無所
見自古食蔗者始爲蔗漿宋玉招魂所謂胹鼈炰羔有
柘漿是也其後爲蔗餳孫亮使黄門就中藏吏取交州
獻甘蔗餳是也後又爲石蜜南中八郡志曰笮甘蔗汁
曝成飴謂之石蜜本草亦云煉糖和乳爲石蜜是也後
又爲蔗酒唐赤土國用甘蔗作酒雜以紫瓜根是也唐
太宗遣使至摩揭陁國取熬糖法即詔揚州上諸蔗榨
瀋如其劑色味愈於西域逺甚然只是今之沙糖蔗之
技盡於此不言作霜然則糖霜非古也歴世詩人模竒
寫異亦無一章一句言之唯東坡過金山寺作詩送遂
寜僧圓寳云涪江與中冷共此一味水冰盤薦琥珀何
似糖霜美黄魯直在戎州作頌答梓州雍熙長老寄糖
霜云逺寄蔗霜知有味勝於崔子水晶鹽正宗掃地從
誰説我舌猶能及鼻尖則遂寧糖霜見於文字者實始
二公甘蔗所在皆植獨福唐四明番禺廣漢遂寧有糖
冰而遂寧爲冠四郡所産甚微而顆碎色淺味薄纔比
遂之最下者亦皆起於近世唐大厯中有鄒和尚者始
來小溪之繖山教民黄氏以造霜之法繖山在縣北二
十里山前後有蔗田者十之四糖霜户十之三蔗有四
色曰杜蔗曰西蔗曰艻蔗本草荻蔗也曰紅蔗本草崑
崙蔗也紅蔗止堪生噉艻蔗可作沙糖西蔗亦可作霜
色淺土人不甚貴杜蔗紫嫩味極厚專用作霜凡蔗最
困地力今年爲蔗田者明年改種五穀以息之霜户器
用曰蔗削曰蔗鎌曰蔗凳曰蔗碾曰榨斗曰榨牀曰漆
甕各有制度凡霜一甕中品色亦自不同堆疊如假山
者爲上團枝次之甕鑑次之小顆塊次之沙脚爲下紫
爲上深琥珀次之淺黄又次之淺白爲下宣和初王黼
創應奉司遂寧常貢外歲别進數千斤是時所産益竒
牆壁或方寸應奉司罷乃不再見當時因之大擾敗本
業者居半久而未復遂寧王灼作糖霜譜七篇且載其
説予采取之以廣聞見按遂寧志唐有鄒和尚者乘白
驢來寓遂寧傘子山山之民素以種蔗凝糖爲業驢常
食其蔗民苦之告于師師曰汝知蔗之爲糖而不知糖
之爲霜也因教以爲糖霜世稱絶品
　　　藥石
司馬相如凡將篇有烏喙桔梗芫華欵冬貝母木蘗蔞
芩草芍藥桂漏蘆蜚亷雚菌荈託白歛白芷菖蒲芒硝
莞椒茱萸
譙周巴蜀異物志文章草贊曰文章作酒能成其味以
金買草不言其貴北堂書鈔云異物志楊孚作未詳按
文章草即今五加皮也本草惟蜀産者佳一名白棘顛
一名文章草陶隱居云釀酒益人東華真人煮石經云
舜登蒼梧之山曰厥金玉之香草朕庸偃息正道此也
又名金鹽母王屋山人王常曰欲得長久何不食石蓄
金鹽母諺曰若得一把五加不用金珠滿車今蜀人呼
爲白茨葉
蜀都賦蘼蕪布濩於中阿本草芎藭出蜀中者爲川芎
宋祁方物略曰芎蜀中處處有之葉名蘼蕪楚辭所謂
江蘺也其根爲芎似雀腦者善成都九日藥市芎與大
黄如積香溢于廛或言其大若胡桃者不佳人多蒔於
園檻葉落時可用作羮蜀少寒莖葉不萎今醫家最貴
川芎川大黄云贊曰柔葉美根冬不隕零采而掇之可
糝于羮
蜀都賦云或蕃丹椒注曰岷山多藥草椒尤好異于天
下寰宇記黎州産紅椒即丹椒也入貢本草茂州椒其
殻一開一合爲佳即岷山界又云蜀椒生於巴郡八月
采實隂乾范子計然曰蜀椒出武都山赤色者佳爾雅
檓木椒按叢生實大者爲檓樹如茱萸有刺葉堅而滑
澤蜀人作茶皆合煮其葉以爲香
寰宇記巴豆嘉眉戎皆有之眉州入貢本草云樹高一
二丈葉如櫻桃而厚初生色青後漸黄赤四月舊葉落
盡新葉生齊花成穗色微黄五六月結實作房至八月
熟類白豆䓻漸漸自落乃收之一房二瓣一子或三子
子有殻戎州出者殻上有縱文隱起如線一道或兩三
道土人呼爲金線巴豆雷公云使巴與豆及剛子須詳
認誤則殺人巴顆小緊實色黄豆則顆有三稜色黒剛
子顆小似棗核兩頭尖則巴與豆又二物也又蜀都賦
有巴菽巴㦸廣雅曰巴菽即巴豆巴㦸者巴㦸天也寰
宇記果劒巴䕫忠皆産劒州者貢志云龍州宣撫司南
十里藥叢山上産巴㦸
本草羌活出蜀漢者佳春生苗葉如麻六月開花作叢
結實時葉黄者是夾石中生葉青者是土脉中生寰宇
記翼保威榮威悉當松諸州皆産宋史載威州者貢志
云威茂之間有羌活山昔用兵時於此放羌戎數百其
後山谷中産皆因以爲名
蜀漆者常山之苗裔本草常山生益州山谷二八月采
其根隂乾用寰宇記渠縣産常山
本草附子生犍爲山谷及廣漢冬月采春采則爲烏頭
寰宇記梓州舊進兩熟烏頭能改亝漫錄載綿州十子
附子是其一也方物略云附子生彰明縣有重及一兩
者花色紫本草言附子無正種附烏頭而生然則與烏
頭天雄共一物耳陶𢎞景以天雄烏頭附子皆出建平
謂之三建唐人非之以綿龍二州所生爲良今則彰明
者佳贊曰附堇而生翠莖紫㽔生蜀者良三建則非寰
宇記龍安縣松嶺闗之東四十里有山出附子因名附
子山附子水出焉又云龍州産附子宋史政州者貢即
龍州也
本草金櫻子蜀人熬作膏入酒補治有殊効又云續隨
子蜀郡處處有之苗如天㦸一名百兩金寰宇記陵州
今貢續遂子以端午采者佳又云巂州出五味子汶山
縣東十八里有五味山以藥名也開州志唐貢車前子
張籍答韋開州詩云開州五月車前子作藥人皆道有
神慚愧使君憐病眼三千餘里寄閒人
蘇文忠集青城山老人村有見五世孫者道極險逺生
不識鹽醯而溪中多枸杞根如龍蛇飲其水故壽近歲
道稍通漸能致五味而壽亦益衰
本草藥子蜀中多有之忠萬者勝寰宇記巴渝集達皆
産或稱黄藥或白藥或苦藥或木藥不同按大厯中黎
榦爲京尹奏忠州有苦藥子性寒解一切熱毒撰方以
進於是爲常貢焉文獻通考合州巴川郡唐時貢藥子
二百顆永貞二年皆停宋史萬合二州梁山縣仙井監
皆貢藥子
蜀都賦風連延蔓於蘭臯註云風連出岷山及廣都漢
末李當之本草黄連惟取蜀郡黄肥而堅者爲良寰宇
記榮雅渠忠利五州皆産
宋子京云大黄蜀山多有之苗根長盈二尺予在藥市
所見大者形似牛舌而𦂳緻有紫地錦文可治爲枕唐
人以爲産蜀者佳贊曰葉大莖赤根若巨皿治疾則多
方家所詺寰宇記果瀘恭當拓五州皆産
蜀本草圖經黄蘗樹高數丈葉似呉茱萸又如紫椿經
冬不凋皮外白裏深黄色其根結塊如茯苓出䕫合州
山谷中
益州張詠進豨薟丸表云切以餐石飲水可作充腸之
饌餌松含栢亦成救病之功是以療飢者不在於珍羞
愈病者何煩於異術不恥管窺輒干天聽臣因換龍興
觀掘得一碑上刻修養術并藥方二件依方訪問采覔
其草金稜銀線素莖紫荄對節而生形同蒼耳不費登
高歴險每常求少獲多急採非難廣收甚易倘勤久服
旋見神功臣自進百服而眼目清明千服而髭鬚烏黒
筋力輕健效驗多端本州有都押衙羅守一因中風墜
馬失瘖不語臣與十服其病立瘥又和尚智嚴年七十
忽患偏風口眼喎斜臣與十服亦便得痊謹合一百劑
差職吏史元奏進
寰宇記天麥門冬忠州出宋史新編普州順慶皆貢天
門冬梁簡文謝賚益州天門冬啓建自星橋見珍玉壘
本草稱其輕身延壽實爲上藥姬晉之重丹桂曹丕之
愛落英一䝉恩賜竊幸徃代張世南游宦紀聞向在蜀
見製麥門冬法古用湯泡少時則易去心今只以銀石
銚火上微烙隨手漸剥極易爲力又不漬去藥味又乳
香没藥最難研若作丸以乳鉢研略細入酒或水研之
頃刻如泥更無滓脚酒糊則用酒研麫糊則用水用力
省而不飛耗
寰宇記閬翼威當悉恭拓諸州皆出當歸宋史威州貢
本草當歸川蜀畦種肥好多脂不以平地山中爲等差
峽人謂之文無按崔豹古今注云古人相贈以芍藥相
招以文無文無當歸也芍藥一名將離孫盛雜記曰初
姜維詣諸葛亮與母相失後得母書令求當歸維答書
曰良田百頃不在一畝但有逺志不在當歸神僧傳唐
𤣥宗問一行國祚幾何有留難否對曰鑾輿有萬里之
行帝驚問其故不答退以小金合進署曰至萬里即開
帝一日發合視之蓋當歸少許及禄山亂駕幸成都至
萬里橋乃悟未幾果歸
方物略燖麻劒南處處有之觸其葉則如蜂螫以溺濯
之即解莖有刺葉或青或紫治風腫贊曰葉能螫人有
花無實冐冬弗悴可以祛疾按杜工部有除􁯹草詩􁯹
音燖蜀名􁯹麻寰宇記麻山有麻能解瘴毒本草升麻
生益州山谷寰宇記出茂戎彭雅之間
方物略金星草峩眉青城山俱有之葉似萱其背有㸃
雙行相偶黄澤類金星故名亦云金釧草醫家以傅疽
創甚良贊曰長葉叢生背㸃星布高醫近識傅疽可愈
按此草解􁨌疽及丹石毒與喉生乳蛾搗水飲之即愈
本草以戎州者爲上喜生背隂石上凈處及竹箐中少
日色處或生大木下及古瓦屋中初出深緑色葉長一
二尺至冬背生黄星㸃子兩兩相對色如金無花實凌
冬不凋其根盤屈如竹根而細折之有觔如豬馬騣
本草夏枯草生蜀郡川谷冬至後始葉似旋覆三四月
開花作穗紫白色似丹參花結子亦作穗五月便枯今
蜀人用以煎水盥面不皺
彰明志縣東二十九里有豆萆山九州記云山有北芒
神生豆萆草
新津志縣南八里有山生稠稉草服之長生
本草經曰合歡味甘平生益州川谷安五臟和心志令
人歡樂無憂久服輕身明目
寰宇記果州有鷄父草五月採山大豆八月採豆療急
風傷寒草治因産破血二藥本草不書也本草山豆根
以忠萬者爲佳苗蔓如豆葉青經冬不凋
寰宇記遂嘉二州有紫葛根宋史嘉州者貢按本草葛
根生汶山山谷中
本草伏牛花生蜀地葉青細似黄蘗而不光莖有刺花
色淡黄穗似杏花而小又云蜜䝉花蜀中州郡皆有之
樹高丈餘葉似冬青而厚背白有毛
寰州記紅花紫草蜀州皆有之今崇慶州也又云嘉州
古貢紅花
通考牡丹皮唐時巴川郡歲貢十斤寰宇記廣安軍渝
合皆出渝合者貢巴川𨽻合州也又云蜀州貢木蘭皮
蜀都賦云菌桂臨崖本草菌桂圓如竹爲衆藥通使一
名菌薫葉曰蕙根曰薫
水經注巴東舊郡治故陵溪西二里故陵村即永谷也
地多木爪樹有子大如甒白黄實甚芬香爾雅之所謂
楙也
資州圖經曰生瓜菜産平田隂畦間苗長三四寸叢生
葉青圓似莧花葉白實細黒味作生瓜氣取莖葉自然
汁傅胎腫毒及治走注傷寒利胸膈
方物略石瓜生峩眉山樹端挺葉肥滑如冬青椹似桑
花色淺黄實長不圓殻解而子始見以其形似瓜故名
煮爲液治痺贊曰脩榦澤葉結實如綴膚解核零可用
治痺
本草􁰅菜一名白英味甘寒生益州山谷治寒熱久服
輕身延年􁰅音谷
寰宇記松州有松桑嶺其上多甘松松潘志甘松嶺在
治西北三百里産甘松處也
蜀都賦鬱金生蜀地及西戎苗似薑黄花白質紅未秋
出莖心而無實其根黄赤寰宇記資州産高良薑通志
戎州出黄精薑韋應物餌黄精詩靈藥出西川服食採
其根九蒸換凡骨經著上世言候火起中夜馨香滿南
軒齋居感衆靈藥術啓妙門自懷物外心豈與俗士論
終期脱印綬永與天壤存
南充志縣北二十里清山亦名小龍門懸崖上有草謂
之堯韭可以瘳疾
方物略海芋高四五尺葉似芋而有榦及根皮不可食
方士家號隔河仙可用變金或云止瘧贊曰木榦芋葉
擁踵盤戾農經弗載可用治癘
文與可有子平寄惠希夷先生所傳唐福山藥方戲作
長歌謝之歌云蜀江之東山色盡如赭有道人云此是
丹砂伏其下煙雲光潤若洗濯澗谷玲瓏如刻畫我聞
神仙草藥不在凡土生是中當有靈苗異卉之根莖果
然人言所出山芋爲第一西南諸郡有者皆虚名就中
唐福衆稱賞肥實甘香天所養有時嵓頭倒垂三尺壯
士臂忽然洞口直舉一合仙人掌土人入冬農事閒千
篝萬鍤來此山可憐所鬻不甚貴著價即售曽不慳徃
年子瞻爲余説言君部内此物尤竒絶後復寄書勸我
當餌之滿紙親題華嶽先生訣予因購之不惜錢依方
服餌將二年其功神聖久乃覺筋牢體溢攴節堅自問
丹霄幾時上早生兩翅教高颺
敘志州西北二里仙侣山有一泉五洞上産仙茅宋楊
道人昇仙于此名楊仙洞
南江志縣南二里菖蒲澗産九節菖蒲寰宇記雅安産
石菖蒲
禮含文嘉曰夏以姒祖感薏苡而生按岷山多薏苡近
石泉界也
本草石香葇生蜀郡陵榮資簡巖石縫中二八月采苗
莖花實俱可用又云三稜狀如烏梅而稍大體輕有鬚
相連蔓延作漆色蜀人織以爲器一名䔷
范成大詠蜀紫荷車詩綠英吐弱線翠葉抱脩莖矗如
青旄節草中立亭亭根有却老藥鱗皴友松苓長生不
暇學聊冀病身輕
博物志曰胡蕙本出洛中有驅羊入蜀者著子于毛蜀
人取而種之因名羊負來本草羊泉生蜀郡山谷俗名
漆姑葉似菊花紫色子類枸杞根如逺志無心有糝又
云鹿藿生於汶山
寰宇記導江縣貢藥有紫背龍牙白背龍牙大鶴仙小
鶴仙嘉州有金毛狗脊有丁公藤夾江志地出王不留
行
稽聖賦云竹布實而根苦蕉舒花而株槁蕉甘蕉也蜀
人謂之天苴即天麻
史記巴蜀寡婦清之先得丹穴擅其利數世家亦不貲
華陽國志涪陵巴之南鄙出丹漆又云丹興縣出名丹
蜀都賦丹砂赩熾出其坂註丹興漢葭二縣並出本草
丹砂生符陵山谷光色如雲母陶隱居云符陵是涪州
志林云爾朱道士晩客於眉山自言受記於師云汝後
遇白石浮當飛仙去爾朱雖以此語人自亦莫識所謂
後客涪州愛其地産丹砂雖瑣細而皆矢鏃狀瑩徹不
雜土石遂止鍊丹數年竟於涪州白石仙去長老道其
事甚多然不記名字可恨通考云唐黔州黔中郡貢朱
砂十斤寰宇記黔州出水銀本草言水銀生涪陵平土
而出於丹砂也
華陽國志梓潼郡涪縣有陽泉出石丹
范子計然曰空青出於巴郡本草空青生益州山谷久
服輕身能化銅鉛作金又云蜀名山縣有銅處曽青出
其陽青者銅之精也又云空青生越巂山有銅處銅精
熏則生空青其腹中空梁江淹空青賦曰夫赤瓊以照
燎爲光碧石以葳㽔爲色咸見珍於東國並被貴於西
極况空青之麗寳挺山海之不測於是寫雲圖氣學靈
狀仙寳波麗水華峯豔山晹谷之樹崦嵫之泉西海之
草炎州之煙曲帳畫屏素女綵扇錦色雰鬱綺質蔓延
㸃拂濃薄如隱如見山水萬象丹青四變咸百鎰而可
珍亦千金而不賤故淹作扇上彩畫賦有空青出峩眉
之岨雌黄出嶓冢之隂
華陽國志越巂㑹無縣山色青碧蜀都賦所稱碧砮出
此
本草扁青生朱提繪畫家用之青翠不渝珙縣志落榦
里麻窖中出青大如筯初掘其色淡乘風始變青所謂
土青也寰宇記空青出銅山縣賴應山又云梓州貢空
青曽青石碌也
山海經數歴之山楚水出焉其中多白珠郭注云今蜀
郡平澤出青珠按寰宇記蜀州晉原縣有豐平澤青珠
是出本草石闌干生蜀郡平澤蜀都賦所稱青珠黄環
者也註云黄環出蜀郡華陽國志㑹無縣其穴多碧珠
人不可取取之不祥或即青珠也
呉百官錄云劉蜀主得賜雲母車一乘唐閭丘均爲蜀
州刺史第八息進武后雲母粉表伏按雲母者千二百
玉石之精七十二氣霧之英體華而光不爲水毁不爲
火煆夫萬物之精者神氣所㑹未有不化神而能長久
者也是以服食者則翺翔自任役使百靈臣肌性虚羸
少嬰疾苦務求攝理驗討方書品丹石之名徵草木之
氣前聖所錄粗知其體即味消邪厲力輔神年類非難
得之珍價無兼金之重觸疾則愈莫若兹物伏惟越古
金輪聖神皇帝陛下福德所符天祚攸久豈假上藥方
固南山然一日萬幾或煩聖慮色力營衞必有相資臣
從西山野人得其良者其色多白乃是雲液臣不揆拙
昧輒採古仙要方量事施藝翦棄粗類收聚輕英開潔
清之所逺淹穢之迹浸以茅露洮以東流曠日彌時然
後功就果得光潤融爛質理研微試之柔膚隨手化滅
皆云所見未始相侔臣意其精殊倘涉靈秘豈以凡妄
所敢飡嘗謹詣朝堂敢冒死封進伏希陛下兼愛博物
受其區區不以凡人忽棄神寳無任下情
雲安縣舊圖經縣北三十里白玉池産太乙元精石張
華博物志蜀牙門山東峯有石穴深數里出鍾乳郡國
志曰彰明縣黄蕨山有鍾乳穴十九珙縣東五里鳯頭
山有石磧中出石燕石螺石筍石蜉蝣等形晴日久曝
雷雨偶作則石燕各彚脱出俗謂乘雨飛動止復爲石
也按石燕能治目固齒寰宇記渝合二州出石膽
華陽國志五成縣山出龍骨云龍升其山値天門閉不
達墮死於此後没地中故掘取得龍骨寰宇記𤣥武山
一名三嵎山在本縣東二里六屈三起多龍骨
寰宇記茂州今貢麝臍霸松恭拓當悉靜諸州皆有之
有顆麝散麝之分
蜀都賦有碧砮芒硝註芒硝出蜀都廣陽山本草朴硝
出益州汶山蠶陵二縣界山崖上色青白亦有雜黒斑
者寰宇記益州舊貢雪山朴硝色白如玉又云茂州産
馬牙硝悉州亦産威逺志縣出土硝居民以之糞田焉
方物略云水硫黄出資榮山磵中秋潦已收布茅水上
取其聚沫熬之復投于水即成號真珠黄以淺黄者爲
上其用次於海舶來者贊曰厥生在石水蕩其液觸梗
凝體品亞南舶榮縣志北十里有硫黄嶺圖經所稱威
榮出硫黄處也
　
　
　
　蜀中廣記卷六十四
欽定四庫全書卷
　蜀中廣記卷六十五
　　　　　　　　　　　　明　曹學佺　撰
　方物記第七
　　　茶譜
茶經畧云巴峽川有兩人合抱者伐而摐之其樹如𤓰
蘆葉如梔子花如白薔薇質如栟櫚葉如丁香根如胡
桃其字或從草或從木其名一曰茶二曰檟三曰蔎四
曰茗五曰荈其具有名穿者巴川峽山紉榖皮為之㠯
百二十斤為上穿八十斤為中穿五十斤為小穿其器
有火筴者一名筯蜀以銕或熟銅製之在漢揚雄司馬
相如之徒皆飲焉滂時浸俗盛于兩都并荆渝間矣
爾雅云檟苦茶也郭璞注早取為茶晩取為茗或曰荈
蜀人名之為苦茶故𢎞君舉食檄有茶荈出蜀之文而
揚子雲方言謂蜀西南呼茶為蔎也
本草經曰茗生益州川谷一名游冬凌冬不死味苦㣲
寒無毒治五臟邪氣益意思令人少卧毛丈錫茶譜云
蜀中晋源洞口横源味江青城俱産横源有雀舌鳥嘴
用麥顆嫩芽造成葢取形似又云彭州有蒲村堋口灌
口茶園名仙崖石花等其茶餅小而布嫩芽如六出花
者尤妙又云綿州龍安縣生松嶺闗者與荆州同西昌
昌明神泉等縣連西山生者並佳生獨松嶺者不堪采
擷呉曾漫錄云茶之貴白東坡能言之獨綿州彰明縣
茶色綠白樂天詩云渇嘗一盞綠昌明今彰明即唐昌
明也彰明志治北有獸目山出茶品格亦髙謂之獸目
茶山下有百滙龍潭凡三長流不竭予詢諸安縣令則
以此地上下四旁俱屬彰明獨中間一寺屬安縣出茶
名香水茶晉劉琨與兄子羣書曰前得安州乾茶二斤
吾患體中煩悶恒仰真茶汝可信信致之即此茶也
華陽國志云什邡出好茶茶經云漢州綿竹縣生竹山
者與潤州同生蜀州青城縣丈人山者與綿州同又云
劒南以彭州為上生九隴縣馬鞍山至徳寺堋口鎮者
與襄州同味又云青城縣有散茶末茶尤好遊梁雜記云
玉壘闗寳唐山有茶樹懸崖而生芽茁長三寸或五寸
始得一葉或兩葉而肥厚名曰沙坪乃蜀茶之極品者
文選註峩山多藥草茶尤好異於天下華陽國志犍為
郡南安武陽皆出名茶茶經云眉州丹稜縣生鉄山者
與潤州同又云眉州洪雅昌闔丹稜之茶用䝉頂製餅茶
法其㪚者葉大而黄味頗甘苦亦片甲蟬翼之次也
茶經云臨卭數邑茶有火前火後嫩緑黄等號又有火
蕃餅毎餅重四十兩党項重之如中國名山者其味甘
苦大邑志霧中山出茶縣號霧邑茶號霧中茶
茶經云雅州百丈山名山者與金州同雅安志云蒙頂
茶在名山縣西北一十五里䝉山之上白樂天詩茶中
故舊是䝉山是也今按此茶在上清峯甘露井側葉厚
而圓色紫赤味畧苦發于三月成于四月間苔蘚庇之
漢時僧理真所植嵗久不枯九州記云䝉者沐也言雨
露常沐因以為名山頂受全陽氣其茶香芳按茶譜云
山有五峯頂有茶園中頂曰上清峯所謂䝉頂茶也為
天下所稱晁氏客話李德裕丞相入蜀得䝉餅沃於湯
瓶之上移時盡化以驗其真方輿勝覽䝉頂茶常有瑞
雲影相現故文潞公詩云舊譜最稱䝉頂味露牙雲液
勝醍醐志云䝉山有僧病冷且久遇老父曰仙家有雷
鳴茶俟雷發聲乃茁可併手於中頂採摘用以袪疾僧
如法採服未竟病瘥精徤至八十餘入青城山不知所
之今四頂園茶不廢惟中頂草木繁茂人跡希到云
山谷戎州與人啓云庭堅再拜喜承起居清安閣中小
閣皆佳勝東樓碾茶豈作􁅙閘處耶尚阻參承千萬珍重
茶經云瀘州夷獠采茶常擕瓢穴其側毎登樹採摘茶
芽含于口中待葉展放然後置瓢中旋塞其竅還置暖
處其味極佳又有麄者味辛性熱飲之療風通呼為瀘茶
馮時行云銅梁山有茶色白甘腴俗謂之水茶甲於巴
蜀山之北趾即巴子故城也在石照縣南五里茶譜云
南平縣狼猱山茶黄黑色渝人重之十月採貢黄山谷
荅聖從使君云此邦茶乃可飲但去城或數日土人不
善製度焙多帶煙耳不然亦殊佳今往黔州都濡月兎
兩餅施州八香六餅試將焙碾甞之都濡在劉氏時貢
炮味殊厚恨此方難得真好事者耳又作茶詞云黔中
桃李可尋芳摘茶人自忙月團犀胯鬭圓方研膏入焙
香青箬裏絳紗囊品高聞外江酒闌傳盌舞紅裳都濡
春味長都濡縣今入彭水
開縣志云茶嶺在縣北三十里不生雜卉純是茶樹味
甚佳
劒州志云劒門山顛有梁山寺産茶為蜀中竒品
南江志縣北百五十里味坡山産茶方輿勝覽詩鎗旗
爭勝味坡春即此
廣雅云荆巴間採茶作餅成以米膏和之欲煑飲先炙
令色赤擣末置瓷器中以湯燒覆之用葱薑芼之即茶
之始説也按今蜀人飲擂茶是其遺制
唐書吳蜀供新茶皆於冬中作法為之太和中上務恭
儉不欲逆物性詔所貢新茶宜於立春後造
曽公類説云蘇才翁與蔡君謨閗茶君謨用惠山泉蘇
茶小劣用竹􁏏水煎遂能取勝才翁舜元字
偽蜀時毛文錫撰茶譜記茶事甚悉末以唐人為茶詩
文附之
晉張載成都樓詩芳茶冠六清溢味播九區杜育荈賦
曰靈山惟嶽竒産所鍾厥生荈草彌谷被岡承豐壤之滋
潤受甘露之宵降月惟初秋農功少休結偶同旅是采
是求水則岷方之注挹彼清流器澤陶簡出自東隅酌
之以匏取式公劉惟兹初成沫沈華浮煥如積雪燦若春
敷
唐孟郊憑周況先軰於朝賢乞茶詩道意忽乏味心緒
病無悰䝉茗玉花盡越甌荷葉空錦水有鮮色蜀山饒
芳藂雲根纔剪綠印縫已霏紅曽向貴人得最將詩叟
同幸為乞寄來救此病劣躬白傅謝李六郎中寄新蜀茶
詩故情周匝向交親新茗分張及病身紅紙一封書後
信綠芽十片火前春湯添勺水煎魚眼末下刀圭攪麴塵
不寄他人先寄我應緣我是别茶人又謝蕭員外寄新
蜀茶詩蜀茶寄到但驚新渭水煎來始覺珍滿甌似乳堪
持翫況是春深酒渴人薛能謝蜀州鄭使君寄鳥嘴茶八
韻鳥嘴擷渾芽精靈勝鏌鎁烹甞方帶酒滋味更無茶
拒碾乾聲細撑封利穎斜銜蘆齊勁實啄木聚精華鹽
損添常誡薑宜着更誇得來抛道藥擕去就僧家旋覺
前甌淺還愁後信賒千慙故人意此物敵丹砂鄭谷蜀
中甞茶詩簇簇新英摘露光小江園裏火煎甞吳僧謾
説鵶山好蜀叟休誇鳥嘴香合座半甌輕泛綠開緘數
片淺含黄鹿門病客不歸去酒渴更知春味長施肩吾
蜀茗詞越椀初盛蜀茗新薄煙輕處攪來匀山僧問我
將何比欲道瓊漿却畏嗔成文幹煎茶詩岳寺春深睡
起時虎跑泉畔思遲遲蜀茶倩箇雲僧碾自拾枯松三
四枝
宋文與可謝人寄䝉頂新茶詩蜀土茶稱盛䝉山味獨
珍靈根托高頂勝地發先春幾樹初驚暖羣籃競摘新
蒼條尋暗粒紫蕚落輕鱗的皪香瓊碎䰐鬖綠蠆勻慢
烘防熾炭重碾敵輕塵無錫泉來蜀乾崤盞自秦十分
調雪粉一啜嚥雲津沃睡迷無鬼清吟徤有神氷霜疑
入骨羽翼要騰身磊磊真賢宰堂堂作主人玉川喉吻
澁莫惜寄來頻
魏鶴山卭州先茶記曰昔先王敬共明神教民報本反
始雖農嗇坊庸之蜡門行户灶之享伯矦祖纛之靈有
開厥先無不宗也至始為飲食所以為祭祀賓客之奉
者雖一飯一飲必祭必見其所祭然況其大者乎眉山
李君鏗為臨卭茶官吏以故事三日謁先茶吿君詰其
故則曰是韓氏而王號相傳為然實未嘗請命於朝也
君於是撤舊祠而増廣焉且請于郡上神之功狀于朝
宣錫號榮以侈神賜而馳書於予命記成役予於事物
之變必迹其所自來獨於茶未知所始葢古者賓客相
敬之禮自饗燕食飲之外有間食有稍事有歠湆有設
梁有擩醬有食已而酳有坐久而葷有六清以致飲有
瓠葉以甞酒有㫖蓄以御冬有流荇以為豆菹有湘蘋
以為鉶芼見於禮見於詩則有挾菜副𤓰烹葵叔苴之
等雖葱芥韮蓼堇枌􁉅瀡深蒲菭筍無不備也而獨無
所謂茶者徒以時異事殊字亦差誤且今所謂韻書自
二漢以前上泝六經凡聲御暮之同是音本無它訓乃
自音韻分于孫沈反切盛於羌胡然後别為麻馬等音
於是魚歌二音併入于麻而魚麻二韻一字二音以至
上去二聲亦莫不然其不可通則更易字文以成其説
且茶之始其字為荼春秋書齊荼漢志書荼陵之類陸
顔諸人雖已轉入茶音而未敢輒易字文也若爾雅若
本草猶從艸從余而徐鼎臣訓荼猶曰即今之茶也惟
自陸羽茶經盧仝茶歌趙賛茶禁以後則遂易荼為茶
其字為艸為入為木陸璣謂椒佀茱萸吳人作茗蜀人
作茶皆煑為香椒與茶既不相入且據此文又若茶與
茗異此已為可疑而山有樗之疏則又引璣説以樗葉
為茗葢使讀者瞀亂莫知所據至蘇文忠始為周詩記
苦茶茗飲出近世其義亦既著明然而終無有命茶為
荼者葢傳注例謂荼為茅秀為苦菜予雖言之誰實信
之雖然此特書名之誤耳而予於是重有感於世變焉
先王之時山澤之利與民共之飲食之物無征也自齊
人賦鹽漢武𣙜酒唐德宗税茶民之日用飲食而皆無
遺筭則幾於陰復田賦潛奪民産者矣其端既啓其禍
無窮鹽酒之入遂埒田賦而茶之為利始也嵗不過得
錢四十萬緡自王涯置使抅𣙜由是嵗増月益塌地剰
茶之名三説貼射之法招商收稅之令紛紛見於史冊
極於蔡京之引法假託元豐以盡更仁祖之舊王黼又
附益之嘉祐以嵗課均賦茶户嵗輸不過三十八萬有
竒謂之茶租錢至熈寧以後嵗入之息驟至二百萬緡
視嘉祐益五倍矣中興以後盡鍳政宣之誤而茶法尚
仍京黼之舊國雖賴是以濟民亦因是而窮是安得不思所
以變通之乎李君字叔立文簡公之孫文簡嘗為茗賦者
熈寧七年始遣三司幹當公事李杞入蜀經畫買茶於
秦鳯熈河博馬以著作佐郎蒲宗閔同領其事諸州剏
設官塲嵗増息為四十萬而重禁𣙜之令自是蜀茶盡
𣙜至李稷加息為五十萬陸師閔又加為百萬元祐元
年侍御史劉摯奏疏曰蜀茶之出不過數十州人賴以
為生茶司盡𣙜而市之園户有茶一本而官市之額至
數十斤所給錢靡耗於公者名色不一給借保任輸入
視驗皆牙儈主之故費於牙儈者又不知幾何是官於
園户名為平市而實奪之園户有逃亡而免者有投水
而免者而其害猶及鄰伍欲伐茶則存禁欲増植則加
市故其俗論謂地非生茶也實生禍也願選使者考茶
法之弊以蘇蜀民右司諫蘇轍繼言造立茶法皆傾險
小人不識事體且備陳五害吕陶亦條上利害既而摯
又言陸師閔恣為不法不宜仍任事師閔坐罷未幾蒲
宗孟亦以附㑹李稷罷稷卭州人以父絢蔭厯管庫提
舉蜀部茶塲甫兩嵗羨課七十六萬緡與李察皆以苛
暴著時人為之語曰寧逢黒煞莫逢稷察
紹聖元年復以蒲師閔都大提舉成都等路茶事凡茶
法並用元豐舊條初神宗時熈河運司以嵗計不足乞
以官茶博糴毎茶三斤易粟一斛朝廷謂茶馬司本以
博馬不可以博糴於茶馬司嵗額外増買川茶兩倍茶
朝廷别出錢二百萬給之令提刑司封樁又令茶馬司
兼領轉運使由是數嵗邊用粗足
建炎元年成都轉運判官趙開言𣙜茶買馬五害請用
嘉祐故事盡罷𣙜茶而令漕司買馬或未能然亦當減
額以蘇園户輕價以惠行商如此則私販衰而盜賊息
遂以開主管秦川茶馬二年開大更茶法按中興小厯
建炎軍興令商旅園户自行買賣官給茶引白取息錢
所賣茶引一百斤計取息錢六貫五百文改成都茶塲
為合同塲仍置茶市交易者必由市引與茶相隨此即開之法也
　　　酒譜
譙周巴蜀異物賛云文章作酒能成其味按本草文章
草即五加皮别名今蜀人重府酒一名皮酒即此
齊民要術云蜀人作酴酒法十二月朝取流水五斗漬小
麥麯二斤密泥封至正月二月凍釋發之漉去滓但取
汁三斗投米三斗炊作飯調强軟合和復密封數十日
便熟合滓餐之甘辛滑如甜酒味不能醉人人多啖温
温小煖而面熱也
唐書劒南嵗貢春酒十斛采蘭雜志云卓文君井在卭
州白鶴驛世傳文君嘗取此水以釀酒按五代詞有卓
女燒春濃美之句註燒春酒名也又國史補註劒南貢
燒春即是物矣
盛𢎞之曰永安宫西有巴鄉村善釀酒名巴鄉清郡國
志曰南鄉峽西八十里有巴鄉村善釀酒故俗稱巴鄉
酒也今其地屬雲陽老杜詩聞道雲安麯米春本此
嘉州大佛峽人家白酒舊有名蘇東坡送張嘉州詩但
願身為漢嘉守載酒時作凌雲遊笑談萬事真何有一
時付與東岩酒是也岑參狂歌行贈四兄云今年思我
來嘉州嘉州酒重花繞樓樓頭吃酒樓下卧長歌短歌
還相酬陸游詩平羌江水接天流凉入簾櫳已似秋公
事無多厨釀美此身端不負嘉州
古郫志縣人刳大竹傾春釀其中號郫筩酒相傳山濤
為郫令用筠管釀荼䕷作酒兼旬方開香聞百步方輿
云龍渠縣東十五里有山出藤可以引酒曰引藤山出
釣藤酒又杜詩黄羊飯不羶蘆酒還多醉葢以蘆筒吸
酒亦引藤之類也珙志縣有木曰酸桶夷人漬其葉㸃
豆汁為腐又有麻栁其葉似楠夷人粉以作酒云
西京雜記司馬相如初與卓文君還成都居貧愁懣以
所著鷫鸘裘就市人陽昌貰酒與文君為歡既而文君
抱頸泣曰我平生富足今乃以衣裘貰酒遂相與謀於
成都賣酒相如親著犢鼻褌滌器以恥王孫王孫果以
為病乃厚給文君
漢書揚雄以疾免復召為大夫家貧嗜酒人希至其門
時有好事者載酒從之學焉
蜀志曰先主以天旱禁酒釀者有刑吏於人家索得釀
具論者欲令與作酒者同罰簡雍與先主遊觀見一男
女行道雍曰彼人欲行淫先主曰何以知之雍曰彼有
其具與欲釀者同先主咲而原之
揚雄酒賦曰子猶瓶矣酒醪不入口藏水滿懷自用如
此不如鴟夷鴟夷滑稽腹大如壺盡日盛酒人復藉酤
常為國器托於屬車出入兩宫經營公家由是言之酒
何過乎
庾信䝉趙王賚酒詩曰正旦辟惡酒新年長命杯栢葉
隨銘至椒花逐頌來流星向椀落浮蟻對春開成都已
救火蜀使何時囘
駱賓王春酒詩朔空曽紀厯帶地舊疏泉色汎臨卭瑞
香流赴蜀仙欵交欣散玉怡友悦沈錢無復中山賞空
吟吳㑹篇
高適春酒詩故人美酒勝濁醪故人清詞合風騷長歌滿
酌惟吾曹高談正可揮麈毛半醉忽然持蟹螯洛陽告
㨗傾前後武侯腰間印如斗郎官無事時飲酒杯中綠
蟻吹轉來甕上飛花拂還有前年持節將楚兵去年留
司在東京今年復拜二千石盛夏五月西南行彭門劒
門蜀山裹乍聞軍人刼奪我到家但見妻與子賴得飲
君春酒數十杯不然令我愁欲死
李崇嗣絶句聞道成都酒無錢亦可求不知將幾斗銷
得此來愁
杜少陵謝嚴中丞送青城山道士乳酒詩山缾乳酒下
青雲氣味濃香幸見分鳴鞭走送憐漁父洗盞開嘗對
馬軍自註云軍州謂驅使騎為馬軍按韓持國謝邵堯
夫九日逺寄新酒詩云有客忽傳龍坂至開樽如對馬
軍甞自注云錦屛山題名有記河南府使馬軍送新酒
即是杜詩出處
蘇東坡蜜酒歌西蜀道士楊世昌善作蜜酒絶醇釅余
既得其方作此遺之云真珠為漿玉為醴六月田夫汗
流泚不如春甕自生香蜂為耕耘花作米一日小沸魚
吐沬二日眩轉清光活三日開甕香滿城快瀉銀缾不
須潑百錢一斗濃無聲甘露㣲濁醍醐清君不見南園
採花蜂似雨天教釀酒醉先生先生年來窮到骨問人
乞米何曽得世間萬事真悠悠蜜蜂大似監河侯
陸游蜀酒歌漢州鵞黄鸞鳯雛不鷙不搏德有餘眉州
玻瓈天馬駒出門已無萬里塗病夫少年夢清郡曽賜
虛皇碧琳腴文德殿門晨奏書歸局黄封羅百壺十年
流落狂不除遍走人間尋酒壚青絲玉瓶到處酤鵞黄
玻瓈一滴無安得豪士致連車倒瓶不用盃與盂琵琶
如雷聒坐隅不愁渴死老相如
黄山谷云廖致平送綠荔支王公權送荔支綠酒俱為
戎州第一因作詩以紀之王公權家荔支綠廖致平家
綠荔支試傾一桮重碧色快剥千顆輕紅肌潑醅葡萄
未足數堆盤馬乳不同時誰能同此勝絶味唯有老杜
東樓詩又荔支綠頌為王公權作云王牆東之美酒得
妙用於六物三危露以為味荔支綠以為色哀白頭而
投裔每傾家以繼酌忘魑魅之躨觸見醉鄉之城郭揚
大夫之拓落陶徵君之寂寞惜此士之殊時常生塵於
尊勺又示知命弟詞云乍晴秋好黄菊欹烏帽不見清
談人絶倒更憶添丁小小蜀娘謾㸃花酥酒槽空滴真
珠兄弟四人别住他年同挿茱萸又於戎州荅唐彦道
庭堅比因三家作酒皆美以飲客因作三頌謾往一笑
有金桃粽□二頌熱倦未暇錄也
宋初諸州城内皆置務釀酒縣鎮鄉閭或許民釀而定
其嵗課三京官造麴聽民納直以取川峽承舊制賣麴
價重開寳二年詔減十之二既而頗興𣙜酤言事者多
陳其非便太平興國七年罷仍舊賣麴自是惟䕫達開
施瀘黔涪黎威州梁山雲安軍及河東之麟府州荆湖
之辰州福建之福泉汀漳州興化軍廣南東西路不禁
建炎三年總領四川財賦趙開遂大變酒法自成都始
先罷公帑實供給酒即舊穙買坊塲所置隔釀設官主
之民以米入官自釀斛輸錢三十頭子錢二十二明年
徧下其法於四路嵗逓増至六百九十餘萬緡凡官槽
四百所私店不預焉於是東南之酒額亦日増矣朝野
雜記云建炎中總為緡錢一百四十萬趙開變法置隔
釀民願釀者米一斛輸錢三十徧四路行其法於是増
至六百九十餘萬緡王瞻叔為潼川漕請罷監槽務許
穙賣四川酒課累減之餘猶為緡錢四百五十餘萬䕫
路自祖宗以來不𣙜酒趙應祥始𣙜之嵗取錢四萬貳
千九百餘引鄭剛中為宣撫奏除之眉州志云范成大
帥四川議減鹽酒課以蘇蜀民朱時敏白范曰榜賣之
法不除則今日之惠有時而盡後時敏為都司奏曰陛
下睠念全蜀嵗捐上供對減酒課四十八萬德至渥也
未減之前元管酒額五百五十萬既減之後今甫七年
又増近五百四十餘萬矣欲乞罷榜賣之法而用推排
孝宗可其奏
　
　蜀中廣記卷六十五
欽定四庫全書
　蜀中廣記卷六十六
　　　　　　　　　　　　明　曹學佺　撰
　方物記第八
　　　鹽譜
世本曰廪君乗土船至鹽陽鹽水神女子止廪君廪君
不聽鹽神為飛蟲諸神從而飛蔽日日為之晦廪君不
知東西所向者七日七夜乃以青縷遺鹽神曰纓此與
爾俱生鹽神受而纓之廪君應青縷而射鹽神死按廪
君宕渠巴賨之先世也後漢書曰成哀間成都羅裒訾
至鉅萬初賈京師隨身數十百萬為平陵石氏持錢其
人彊力石氏訾次如苴親信厚資遣之令往來巴蜀數
年間致千餘萬裒舉其半賂遺曲陽定陵侯依其權力
賒貸郡國人莫敢負擅鹽井之利期年所得自倍遂殖
其貨焉
　　　川西井
蜀都賦家有鹽泉之利華陽國志蜀郡廣都縣有鹽井
又有小井十數所犍為郡牛鞞縣有陽明鹽井又云李
氷識齊水脉穿廣都鹽井諸陂池蜀於是盛有養生之
饒焉郡國志云唐武德二年分魏城置鹽泉縣以地有
鹽井民得採漉為四方賈售之地按廣都今雙流牛鞞
今簡州魏城今屬左綿也陵井監圖經漢時有山神號
十二玉女為道人張陵指陵上開鹽井因此陵上有井
故名陵州雲笈七籖云張天師經行陵州山中有十二
玉女來謁願奉箕箒天師知其地下陰神也謂之曰汝
等何以為獻將觀厚薄而納焉玉女各獻玉環徑皆數
寸天師曰獻同奈何乃化十二環為一環徑尺投入地
約曰有得者即納之投地地陷成井玉女爭脱衣入井
以探環天師取其衣藏石匱中玉女遂不得出即陵井
也井直下五百七十尺透兩重大石方及鹹水今每年
一淘洗須歌唱喧聒然後入否則必見玉女祼居井中
不利淘時或絙索斷損皮囊墜落唯於天師前炷香良
久自有為掛結者云是玉女之靈也十二玉女戌亥二
神在天餘十支在井煎鹽至戌亥時水必歇寰宇記云
益部鹽井最多而陵井最大在仁壽縣縱廣三十丈深
八十丈汲以大牛皮囊刑徒充役甚苦後廢陵井更開
狼毒井今之煑井是也又云仁壽縣五井二井存曰營
井在縣南二十五里隋大業元年開水淡遂廢至宋乾
德三年重開日收鹽四十斤曰蒲井在縣南四十里唐
武德初開水淡遂廢至宋太平興國三年重開日收鹽
三十八斤五兩三井廢曰賴賓井石羊井賴因井　有
麗甘井取玉女美麗其鹽味甘為名又有聶甘井古鹽
井也其傍有神廟謂之聶社云　又貴平縣一井曰上
平在陵州東北九十三里唐朝日收鹽一石七斗五升
與百姓分利偽蜀廢乾德三年重開日收鹽一百七十
斤益州記貴平有主井官有兩竈二十八鑊一日一夜
收鹽四石如霜雪也　輿地紀勝云唱車廟在貴平舊
縣南九里漢朱辰為巴郡守有恩於人及罷吏人送辰
到蜀囘至此又為立廟以其山近鹹井聞推車唱歌之
聲為廟號　寰宇記云井研縣二十一井曰研井在陵
州南百三十三里唐時日收鹽八斗貞觀二十一年崩
壞總章二年重修偽蜀淺塞宋乾德三年重開日收鹽
四十九斤曰思陵井在州南一百九里唐時官私日收
鹽五斗五升龍朔元年壞上元元年重開偽蜀淺塞乾
德二年重開日收鹽三十斤一十兩曰稜井在州南百
里日收鹽五十三斤八兩曰律井在州南九十里日收
鹽五十五斤曰田井在州南百五十一里日收鹽三十
六斤俱乾德重開已上五井存曰獠母曰還曰賴倫曰
石烈曰茫曰宋曰桶曰栁泉曰頼郎曰遮曰新曰董村
曰潘令曰小羅曰依郎曰帶已上十六井廢　井研志
縣北二里井鑊山神唐僖宗入蜀時見命祠之其山俯
臨鑊井因以為名葢鹽神也　寰宇記始建縣七井曰
羅泉井舊廢至宋乾德三年重開日收鹽三十五斤今
存曰塔泥井石縫井賴胡儒井赤石井賴子井賴溲井
已上六井廢　文同丹淵集云井研縣自慶厯已來始
因土人鑿地植竹謂之卓筒井以取鹹泉鬻鍊鹽色後
來其民盡能此法為者甚衆遂與官中略出少月課乃
倚之為姦恣用鐫琢廣專山澤之利以供侈靡之費豪
家至有一二十井其次亦不減七八曏時朝廷嘗亦知
其如此創置無已深慮寖久事有不便遂下本路轉運
司止絶不許開造今本縣界内已僅及百家其所謂卓
筒井者以其臨時易為藏掩官司悉不能知其的實多
少數目毎一家須役工匠四五十人至三二十人皆是
他州别縣浮浪無根著之徒抵罪捕逃變易名姓來此
傭身賃力平居無事則俯伏低折與主人營作一不如
意則逓相扇誘羣黨譁譟筭索工直偃蹇求去聚墟落
入鎮市飲博姦盜靡所不至已復又投一處習以為常
按始建今入井研縣
陵井監圖經云井有玉女廟號靈真夫人乃監司奏立
者若以火投井中即雷吼沸湧煙氣上衝濺泥漂石甚可
畏也或謂井泉傍通江海㣲有敗船木浮出云　郡國
志張道陵於此得鹽源因投紙排車引役人唱排車樂
祀玉女於井内俗傳玉女無夫嵗取一少年擲井中配
之否則水竭又云狼毒井有毒龍藏井中及鹽神玉女
十二為祟天師以道力驅出毒龍禁玉女於井下然後
人獲鹹泉之利及周平蜀宇文貴為益州總管聞玉女
之事乃曰吾為媒以嫁玉女可乎於是擇日張樂迎玉
女像置於西山神祠云將玉女配山神也是時成都西
山有蟒害土人祠之嵗用一童女置祠中蟒吸去則吉
不然則亂傷人云
雲笈七籖天師初以陵地荒梗無人安居山川不可耕
植化鹽井以救窮民民聚居井傍户口日衆遂置州統
之以天師名故曰陵州師誓曰我所化井以養貧民若
官奪其利千年外井當陷又云項年陵井屬東川有張
常侍主鹽務於事稍怠而課不登交替後縻留不得解
去替人素崇道與䖍吿於天師願借神力増加所出為
其填納自是每日所煎水數如常而鹽數羨溢五六日
内課足仍煎如舊數無復増矣
沈存中夣溪筆談云陵州鹽井深五百餘尺皆石也上
下甚寛廣獨中間稍狹謂之杖皷腰舊自井底用栢木
為幹上出井口自木幹垂綆而下方能至水井側設大
車絞之嵗久井幹摧敗屢欲新之而井中陰氣襲人入
者輒死無緣措手惟候天雨則陰氣隨雨而下稍可施
工雨晴復止後有人作木盤葢井上滿中貯水盤底穿
小竅釃水一如雨㸃謂之雨盤令水下終日不絶如此
數月井幹為之一新而利復舊
文同奏避張陵名狀云臣到本州求所以得名之由據
地志梁以前常為懷仁郡西魏時始改為陵州因境内
有陵井故名焉陵井始後漢張陵開興因陵以名井後
復因井以名州隋易為隆山郡唐改仁壽郡至乾元中
復為陵州遂因仍至今矣按陵本沛人世有别傳載其
異事者尤多臣不敢以聞然觀其為井之功實非常人
所能建置此州之民既賴之以為生復畏之以為神凡
過其祠廟及道其所以昔日為井之事皆懔然如肅不
敢少懈如在其上與其前後若是之恭也國家亦殊仰
其所利以贍給諸郡凡三載郊禮頒賞軍校一切皆於
此取之是所謂有功於國而有利及民者也但今以其
名配井與州而使其下負薪芻操瓢嚢者無男子婦人
稚幼耉老之屬日日道其名千萬在口臣愚竊謂州取
其名於國體固無嫌若屬之斯民臣恐於義或有未安
者已臣聞晉羊祜開府南夏惠流百姓後人諱其名併
改户曹為祠曹王舒除㑹稽内史上言其父名㑹求換
他郡朝議以字同音異不許舒云音雖異而字同乃特
命以㑹為鄶授之唐陽城號卓行陽山道中有驛曰陽
城元稹過其處易之為避賢孟浩然獨能詩襄陽有浩
然亭鄭諴為刺史更其題曰孟亭此意皆謂賢者之名
當與隠避不欲使其下常斥之也同又奏免陵州井納
柴狀云臣自至當州訪問得所以為民之深害久而不
能去者惟管内仁壽等四縣百姓毎嵗輸陵井監煎鹽
木柴共計三十八萬四千二百餘束當時立法但以五
等人户毎稅錢上以二文一分科令納柴一束故其等
高者不下千束雖下户亦三二十束矣其柴若常時私
下貨賣自可毎束直三四十文足錢官中曏亦以其不
易毎束更支鹽六兩後來常見其虧損百姓不復支鹽
却改毎束與見錢七文五分是官中大約破九文已來
貼折氏下三四十文柴一束其百姓所得貼錢悉為出
旁引攬之人諸頭銷使尋亦隨手散盡又官中科配盡
須要納乾柴其百姓自入夏已來以蠺麥務忙不暇豫
先營置放令乾燥皆於二稅欲起之時若本家田内所
産乏少則須望林囘買生濕雜木翦截齎擎上州赴塲
送納依自來體例願以兩束折納一束是三四十文一
束之柴又只得四文有餘矣加此倍之則近納七八十
萬束生濕柴也偏州小縣盡是山坡田土瘠薄别無他
産而毎年於二税送納疋帛斛斗并科買紅花紫草出
助役還青苖外又復有此七八十萬束木柴之役比諸
他州此方之民實被其苦臣子細體問得二三十年已
前本州止有官井數處所燒柴茒若不甚費其價亦不
至高大自許人開鑿卓筒之後郡下至今已及數百井
故栽種林木不能供得公私採斫以至山谷童秃極望
如赭縱有餘蘖纔及丈尺已為刀斧所環爭相翦伐去
輸官矣臣今管見輒謂官中雖有陵井止能供得成郡
府一路州軍公使軍食等鹽外並無畧有所獲雖言招
召客人將絲絹展博其本監日煎鹽色皆是先已支過諸
州軍毎年所定合銷綱數更無贏餘見在以備客人入中
臣愚欲乞朝廷特下指揮令本路轉運提刑司一就用
出賣酒坊體例先為相度擘劃諸州軍公使并軍食等
鹽乞不於本監支給召人買穙上件陵井監官中自可
端然收納羨利臣嘗試約之除餘利可以霑及買穙人
外依卓筒小井課利用五分折納錢絹官中並無穈費
嵗可獲一萬三千八百餘疋絹帛井見大錢七千二百
餘貫及免得酬與監中主當公人等一十一處塲務及
監内諸般銷費共一萬八百餘貫其餘外州軍盤鹽綱
役酬奬尚不在其數内如此則七八十萬束之柴能害
於民者盡去而五六萬貫之錢能利於國者盡得矣
　　　川南井
華陽國志南安縣有鹽□灘李冰所平也在漢有鹽井
按今嘉州之紅崖是其故處矣寰宇記云榮州有鹽井
五十七所朝野雜記云彭山有瑞應井味稍硝得隆榮
鹵餅雜煎之然後成元豊崇寧兩嘗禁止以食者多病故也
杜預益州記云益州有卓王孫井舊常於此井取水煑
鹽又火井縣西五里有靜邊鹽井皆卭州地華陽國志
孝宣帝地節中穿蒲江鹽井二十所増置鹽鉄官寰宇
記蒲江縣金釡等八井見嵗出課鹽六萬三千斤東坡
志林云蜀去海逺取鹽於井陵州井最古淯井富順監
亦久矣惟卭州蒲江縣井乃祥符中民王鸞所開利人
為至厚焉雅安志州南十五里多白石鹽土人鑚取之
名曰鹽崖
華陽國志江陽縣有富義鹽井以其出鹽最多商旅輻
輳言百姓得其饒富故名按此井深二百五十尺鑿石
以達鹹泉口俗亦稱玉女泉也乾德四年割為富順監
而縣廢管鹽井大小六嵗出鹽貨三十餘萬貫勝覽云
鹽井惟富順監最大舊日為額八百餘斤今日額千五
百餘斤楊光清操堂記三榮富順産鹽其地號為貪泉
矣富順志云富義井在縣西一里近年為淡水滲溢灶
丁淘逺近舊井賠課而此井遂廢今鹽井十四曰鄧漆
園秦家富小新羅米謝家來周泉狗鳴鶴圓埧羅芹月
岩溪口石欄相者是　九域志云古金川廟鹽井神也
舊志在郭下井神王姓井主梅澤神梅姓本夷人晉太
康初見石上出泉飲之鹹乃鑿至二百尺鹹泉湧出煎
成鹽及死官為立祠祀之長寧縣淯井在縣北寳屏山
下古老云昔諸葛孔明登山謂此處當出一寳否則産
英賢及下山見井曰此足以當之矣輿地紀勝云淯井
脉有二一自對溪報恩寺山趾度溪而入嘗夜有光如
虹亂流而濟直至井所一自寳屏隨山而入謂之雌雄
水初人未知有井夷人羅氏漢人黄姓者因牧而辨其
鹹僉議刻竹為牌浮於溪流約得之者以井歸之漢人
得牌聞於官井遂為漢有後人立廟祀黄羅二神按十
州五團記羈縻十州獻其鹽池官後為淯井監一統志
亦云長寧治北淯井二脉一鹹一淡取以煎鹽塞其一
則皆不流謂之雌雄井矣唐貞觀五年置南通州析置
鹽泉縣以隷之王象之謂敘州近邊之地别無鹽泉意
者即今長寧之境則唐初必輸官矣元嵗課辦鹽三十
萬斤今嵗課辦鹽四十二萬五千五百斤按唐筠州下
有鹽水縣者是志云筠連縣南二十五里亭臺山像若
亭臺狀溪邊有鹽井即木桶井
吉州劉立之通判瀘州州有鹽井蜀大姓王䝉正者請
嵗倍輸以自占䝉正與莊獻明肅太后連姻轉運使等
皆不敢予奪君曰倍輸於國家猶秋毫耳奈何使貧民
失業遂執不與見歐陽修傳華陽國志定筰縣渡瀘水
賔剛徼白摩沙夷有鹽池積薪以齊水灌而後焚之成
鹽漢末夷皆錮之張嶷往爭夷帥岑槃木明不肯服嶷
擒而殺之厚賞餘類乃安今北沙河是也
　　　川東井
華陽國志巴郡臨江縣枳東西百里接胊䏰有鹽官在
監塗二溪一郡所仰其豪門亦家有鹽井水經注云江
水又東逕臨江縣南王莽之鹽江縣也自縣北入鹽井
溪有鹽井營户㳂注溪井水矣郡志云武隆縣距白馬
津東三十餘里江岸有鹹泉初康定間有程運使舟次
鶻岸聞江中有硫黄氣襲人謂此必有鹹泉駐舟召工
開之果得鹹脉是時兩岸薪蒸贍足民未知烹煎之法
乃於忠州遷井灶户十餘家教以煑鹽之法未幾有四
百餘灶由是兩岸林木芟薙童然寰宇記彭水縣東九
十里有鹽井一今煎昌元縣南北五十里井九山側亦
有鹽井
荆州圖副云八陣圖東南三里有一磧東西百步南北
廣四十步磧上有鹽泉井五口寰宇記云䕫州永安宫
南磧上鹽井以木為桶昔常取鹽即時沙壅冬出夏没
又云諸葛鹽井有十四自山下至山上其十三井常空
盛夏水漲則鹽泉迤邐遷去於江水之所不及東坡詩
五行水本鹹安擇江與井如何不相入此意復誰省人
心固難足物理偶相逞猶嫌取未多井上無閒綆荆州
記云朐䏰縣北岸有陽溪溪南有鹽井百二十所按陽
溪水源出雲安縣北六百里又水經注胊䏰縣翼帶鹽
井一百所巴川資以自給粒大者方寸中央隆起形如
張傘故因名之曰傘子鹽有不成者形亦必方異於常
鹽王隠晉書地道記曰入湯口四十三里有鹹石大者
如升小者如拳煑之水竭而鹽成葢蜀火井之倫水火
相得乃佳矣水經注建平郡北井縣南有鹽井井在縣
北故縣名北井建平一郡之所資也
宋開寳六年以䕫州大昌縣鹽井鎮置大寧監治距寳
山十有七里距大昌六十九里其土多石剛裂不受陶
冶官民屋宇多覆茅竹及板以瓦者無幾突小不謹輒
火飲食旋給不憂凍餒不織不耕恃鹽以易衣食按朝
野襍記大寧監寳山有洞穴鹹泉流出如瀑故老相傳
其初屬民袁氏因獵於山下逐一白鹿入洞不見得泉
飲之自後置鑊煎鹽葢神所啓云
䕫志曰袁氏遇泉雖不知始於何時然代不乏嗣有坤
貴者藏遺殘誥命三四幅一幅置制防禦使牌前(缺/)官
袁定立補(缺/)職唐僖宗廣明年物一幅勅荆南峡中鹽
務院大昌置制所牒驅使官袁定立准勅補催遣官昭
宗乾寧年物一幅寧江軍節度安居鎮新補巡檢將袁
萬恭後蜀孟昶廣政二十四年物　大寧井廟三一曰
鹽溪龍王二曰鹽水龍王三曰古祠龍王　淳化中將
作監丞雷説知監事見井塲人户爭汲强弱相凌多抵
于訟乃于穴傍剏石為池以瀦水外設横板穿三十竅
承以脩竹謂之筧筒葢鹹泉初出勢暴不可遏故疏池
為墟而三殺之泉流既平均節入筧無復奔衝不平之
患矣至嘉定中嵗久弊滋事聞於朝遣榮州資官令孔
嗣宗按置窮訪民瘼有不便者皆除之泉自穴入筧跨
溪為篊而分之南得十三北視南加二各立長以司其
平嵗一易筧其法視舊益詳矣民為立祠號孔長官祠
段氏遊蜀記云通開二州有鹽漆之利宣漢長腰井塲
鹹源出大江龍骨窟中灘名羊門兩崖峭峻鹹源自出
遂煎成鹽寰宇記曰開縣温湯其井有三曰栢木曰龍
馬曰杉木俱出白鹽
　　　川北井
華陽國志巴西郡南充國縣和帝時置有鹽井蜀都賦
註充國縣有鹽井數十益州記曰南充縣西南六十里
有昆井即古鹽井也南部志縣西五十里寳馬寺有寳
井出鹽日可易一馬人共寳之故名寰宇記云新井縣
武德元年割南部晉安地置界頗有鹽井因斯立名
晉太康地記曰梓潼縣出傘子鹽九州要記云𤣥武縣
鹽井二近江水淡煎鹽不成飛烏縣管井七見煎三井
餘塞寰宇云郪縣鹽井四十三眼二十二眼見煎餘廢
志云梓州舊無鹽井有僧一新者不知何代人指地教
人鑿井鹹泉湧出為利無窮及卒土人置寺奉其遺軀
為塔祀之毎嵗暮春鸚鵡羣飛塔上至宋猶然
寰宇云涪城縣管鹽井五十五所十眼煎餘塞又云富
國監者本梓州郪縣富國鎮新井煎鹽之塲也宋置監
以董其事兼領通井飛烏等井地去梓州九十里又云
通泉縣管鹽井七十四所
蜀記云靈江東鹽亭井古方安縣也周地圖記梁大同
元年於此立亭因井名縣管鹽井三煎一有女徒山在
縣東二十五里從閬州新井縣界來故老相傳昔有女
徒千人於通泉縣康督井配役遇賊於此乃於山頂置
柵禦捍遂破賊俗為之置祠今富順鹽井皆婦人推車
汲水由此而論則女徒之山可錄矣寰宇記東闗縣管
鹽井四見煎三井餘廢永泰縣管鹽井五
蓬溪志云常鐵冠不知何許人天聖間寓蓬溪赤城山
縣東五里有鹽井或鹹水短少井民勾氏以吿常曰此
一蝦蟆作祟塞水眼耳即為出儀文三卷醮之其水如
血者累日鹹源復通後用其儀文禱井屢驗
　　　井課
杜氏通典云蜀道陵綿等十州鹽井總九十所毎年課
鹽都當錢八千五十八貫註云陵州鹽井一所課都當
錢二千六十一貫綿州井四所都當錢二百九十二貫
資州井二十八所都當錢一千八十三貫瀘州井五所
都當錢一千八百五十貫榮州井十三所都當錢四百
貫梓州都當錢七百一十七貫遂州四百一十五貫閬
州一千七百貫普州二百七貫果州二十六貫
圖經云唐萬嵗通天二年右補闕郭文簡奏陵井監賣
水一日夜得四十五　半百姓貪利失業長安二年停
賣水依舊稅鹽先天二年加課利嵗有三千六百二貫偽
蜀時井塞宋乾德三年平蜀陵州通判賈璉重開舊井
一晝夜汲水七十五函毎函煎鹽四十斤日獲三千斤
至雍熈兀年春冬日收三千八百一十七斤秋夏日收
三千四百四十七斤盖水源之有長短也
朝野雜記仙井嵗産鹽二百餘萬斤𨽻轉運司蒲江亞
之𨽻總領所大寜監二百五十餘萬斤嵗取其四分𨽻
總領所淯井鹽四十餘萬斤嵗取其贏五萬餘緡為軍
食之用自祖宗以来民間自煑鹽嵗輸課利錢八十萬
緡趙應祥變鹽法增至四百餘萬緡又逃絶之井許人
增其額以承認鹽既益多遂不可售紹熈三年楊嗣勲
總計棧閣助筒二千鹽由是頓易自後井户稍紓而民
間食鹽愈貴矣
太平興國初有司言昌州鹽嵗收虛額十一萬八千五百
餘斤及開寳中知州李佩率意掊歛以希課最於嵗額
外别役部民煑鹽民甚以為苦轉運使以聞詔悉除之
䕫府舊志昔大寜鹽井𨽻監淳熈甲辰部使者楊公輔
更法歸之漕司監不復與熈寜中嵗額四百餘萬斤紹
興中以二百四十萬斤為額閏年加十萬斤為二百五十萬斤
宋史熈寧中蜀鹽私販者衆禁不能止欲盡實私井運
解池鹽以足之議未決神宗以問修起居注沈括對曰
私井既容其穙買則不得無私易一切實之而運解池
鹽使一出於官售此亦省刑罰籠遺利之一端然忠萬
戎瀘間夷界小井尤多止之實難若列堠加警恐所得
不酬所費議遂寢按括本傳云市易司患蜀鹽不禁欲
盡實私井而輦解池鹽給之言者論二事如織皆不省
沈括侍側帝顧曰卿知籍車乎曰知之帝曰何如對曰
敢問欲何用帝曰北邊以馬取勝非車不足以當之括
曰古人所謂兵車者輕車也五御折旋利於速今民間
輜車重大日不能三十里世謂之太平車但可施於無
事之日爾帝曰人言無及此者遂問蜀鹽事對曰臣恐
得不足償費帝頷之明日二事俱寢
　　　井法
類要云鹽泉有絞篊引泉踏溪毎一筧用一篊其筧與
篊毎年十月旦日以新易陳郡守作樂臨之井民相慶
謂之絞篊節
志林云慶厯皇祐以來蜀始開筒井用圜刃鑿如盌大
深者數十丈以巨竹去節牝牡相銜為井以隔横入淡
水則鹹泉自上又以竹之差小者出入井中為桶無底
而竅其上懸熟皮數寸出入水中氣自呼吸而啓閉之
一筒可致水數斗凡筒井皆用機械利之所在人無不
知後漢書有水鞴此法唯蜀中鐵冶用之大畧似鹽井
取水筒太子賢不識妄以意解非也　近時射洪士人
馬驥譔鹽井圖説云鹽井其來舊矣先世嘗為皮袋井
圍徑三五尺許底有大塘利饒課重工力浩鉅非一載
弗克竣今皆湮没殆盡不可考民循故業以納課率多
從竹井制其施為次第在井匠董之凡匠氏相井地多
於两河夾岸山形險急得沙勢處鳩工立石圏盡去面
上浮土不計丈尺以見堅石為度而鑿大小竅焉大竅
大鐵釬主之小竅小鐵釬主之釬一也大釬則有釬頭
扁竟七寸有輪鋒利穿鑿興井日北口傍樹兩木横一
木於上有小木滚子以火掌繩釬末附於横木滚子上
離井六七步為一木樁糾火掌篾而耦舂之滚竹運釬
自上下相乗矣匠氏掌釬篾坐井口傍週遭圜轉令其
竅圓直初則灌水鑿之及二三丈許泉䝉四出不用客
水無論上石釬觸處俱為泥水毎鑿一二尺匠氏命起
釬用筒竹一根約丈餘通節以繩繫其梢筒末為皮錢
掩其底至泥水所在匠氏揉繩伸縮皮欹水入挹滿攪
出泥水漸盡復下釬鑿焉次第䟽鑿不計功程力大較
至二三十丈許見紅石岩口大竅吿成矣隨議下竹竹
有木竹㮖竹二種木竹取堅也刳木二片以麻合其縫
以油灰釁其隙㮖竹出馬湖山中亦以麻裹之木竹末
為大麻頭纍纍節合下盡全竹四潰淡水障阻不能浸
淫迺截去大釬頭用釬梢鑿小竅法如大竅然鑿至二
十丈中見白沙數丈有鹹水數担名曰腰脉水去鹹水
不逺尋鑿之而鹹水淵涓自見也水有廣水晝夜力汲
不竭然味近淡有鹹水晝夜計有數然味亦不齊有一
担而煑鹽五六斤者有八九斤至十二三斤者顧遇何
如耳厥工既就始樹樓架高可似敵樓上為天滚有轆
轤聲制筒索吸水如前吸泥水法而樞軸則管於車床
也床横木為槃槃有兩耳作曲池狀左右低昂逆施左
揖地右伸右揖地左伸循環用力索盡筒出鹹水就灰
笆潑水而煎燒有緒矣轉轆轤者葢三人為之力厚者則
制牛車車狀大力逸而功倍也此自成井而論耳若掘
鑿之際釬偶中折而墜其中者或遭淤泥作阻者其出
法亦巧而為器亦異釬帶火掌篾而墮者以攪鎌鈎出
為力易易惟釬半墮或止墮釬頭者取之之法制為鐵
五爪如覆手狀爪背入木數寸以竹三尺許劈碎一尺
纒扼爪木令堅緻上一尺亦劈碎則活繫撞子釬不令
拘泥偏向中一尺通其節以待撞子釬假道撻伐垂爪
入井爪定所墮釬頭匠氏從上督索撞子釬由筒中擊
木木擊五爪數擊則爪攫剿釬頭者牢不可以游滑自
匿雖欲不出不可得矣若被淤泥填溢大小竅猶闗格
症然甚者製為搜子以和解其膠密捜子者鐵條之有
嚙齒者也未甚者製為漕釬以衝擊其脂凝漕釬者撞
子釬之有嚙齒者也支解既析則為刮筒以取其泥刮
筒之制與鹽筒殊科不通其節而毎節之始鑿為方口
投井中吸泥亦如汲水式葢水可以疏通翕受泥則踰
節不可是則匠氏作法意也嗟乎一井之成其次第節
目如此亦云勞矣乃勞歸灶丁利歸商販富灶任逸傭
灶任力終嵗窮日疲竭若何而徴輸又告急矣至有坍
塌而乾賠國課者有逋負而逃徙流離者是在上之人
寛一分則民受一分之賜云
　　　火井油井
蜀都賦云火井沉熒于幽泉高焰飛煽于天垂王逸少
與周益州書彼鹽井火井皆有否足下目見不為欲廣
異聞異苑云蜀郡臨卭縣有火井漢室之隆則炎赫彌
熾暨桓靈之際火勢漸㣲諸葛亮一瞰而更盛矣
博物志云臨卭火井一所從廣五尺深二三丈在縣南
百里十道要記云火井有水郡人以竹筒盛之照路接
其光而無炭常璩云蜀郡臨卭縣有布濮水從布濮來
合火井江有火井夜時光映上昭民欲其火光以家火
投之頃許如雷聲火焰出通耀數十里以竹筒盛其光
藏之可拽行終日不滅也井有二水取井火煑之一斛
水得五㪷鹽家火煑之得無幾也
方輿云長江縣火井在客館鎮之北二里伏龍山下地
窪若池以火引之則有聲隠隠然發於池中少頃熾炎
夏月積雨停水則焰生水上水為之沸而寒如故水涸
則土上有焰觀者至焚其衣裾
蓬池火井在縣西南三十里水涸時投火其中焰從地
出移時方滅若掘深一二丈頗有水出
陸游跋火池碑云予昔在征西幙府嘗得小校言火山
軍池枯燥不可鉏犂及地不及尺烈火隨出今江吳間
穿地尺餘則見水北人聞之亦未必信也夜讀蜀彭君
火井碑乃知天地間何所不有亦喜彭君之善記事也
嘉泰壬戌閏月十有五日
通志云國朝正德末年嘉州開鹽井偶得油水可以照
夜其光加倍沃之以水則焰彌甚撲之以灰則滅作雄
硫氣土人呼為雄黄油亦曰硫黄油近復開出數井官
司主之此是石油但出於井爾葢由與産雄硫石脂諸
處源脉相通故有此物益部談資油井嘉眉青神井研
洪雅犍為諸縣有之居人皆用以燃燈官長夜行則以
竹筒貯而當炬一筒可行數里價減常油之半而光明
無異　予以辛亥齎捧過犍為得井油少許令人試之
信然但其性暴烈不可嚮邇傳火之時稍不及避則焚
其手因為匡廬僧持去以廣山中聞見
　
　
　
　蜀中廣記巻六十六
欽定四庫全書
　蜀中廣記卷六十七
　　　　　　　　　　　　明　曹學佺　撰
　方物記第九
　　　玉石
山海經曰岷山江水出焉其下多白珉註珉似玉而非
次玉者也子虛賦蜀石黄碝張揖曰蜀石石之次玉者
竹書紀年曰夷王燮二年辛丑蜀人來獻瓊玉賔於河
用介珪太平御覽云西蜀出黒玉
王子年拾遺記蜀先主琢玉人置甘后側玩之宫人妬
后亦妬玉人
嶲州志云西海中産水晶石人至其傍喧語則雷雹興
焉
本草經曰嘉州峩眉山出菩薩石色瑩白明徹若泰山
狼牙上饒水晶之類日中照之有五色如佛頂圓光俗
以菩薩光明所感
酉陽雜爼蜀石笋街夏中大雨往往得雜色小珠俗謂
地當海眼莫知其故蜀僧惠嶷曰前史説蜀少城飾以
金璧珠翠桓温惡其太侈焚之合在此今拾得小珠時
有孔者得非是乎
蜀紀周大夫萇𢎞死蜀人藏其血三年變為碧珠
隋書史萬嵗伐南寧夷㸑翫請降獻明珠徑寸
大足志縣南二十里寳珠溪貞觀時漁人郭福夜見水
際有光即之有蚌如斗剖得徑寸明珠以獻太宗賜之
積善井碑碣猶存
　　　五金
漢宣帝遣王褒持節祀蜀碧鷄金馬顔師古注曰金形
似馬碧形似鷄也陶𢎞景别錄云金屑生於益州華陽
國志新都縣金堂山水通巴漢出金砂蜀記曰金堂縣
古有金船沉江之東岸往往有見者按本志舊懷州前
有潭是名金淵唐諱為金水也郡國志云廣漢有金山
縣縣東一水瀨時有金碎珠隨波東注傍水居人採以
為業李膺益州記云金山在涪縣東長七八里毎夏淹
水有崩處即金粟散出華陽國志云涪縣有孱水出孱
山其源有金銀礦洗取火融合之為金銀按涪縣孱亭
今之左綿及屬縣地
李膺記云走金山在導江縣堯時洪水民奔是山而獲
金故名宋史慶厯中或言彭之廣碃麗水二峽出金宦
者挾富人請置塲募採益州轉運使高覿以聚衆山谷
間與夷獠雜處非地方之福且得不償失遂罷之龍州
志云州産金砂在西北九十里水進站界亦隣于夷
山海經崍山其陽多黄金寰宇記浮圖水在蘆山縣五
里從生羌界來水中有孤崖狀如浮圖出貢金又云大
渡河一名沬水出麩金所謂漢嘉金也
鹽井志衞西三十里有廢金縣元之金州也界有斛僰
和山出金故名西北四百五十里剌紅瓦山下有金縣
五村香羅八瓦山寨産金成粒與雲南麗江府接界土
官剌馬仁所管又有剌雀瓦山産碎金革石瓦山産銀
礦寧畨志瀘沽橋去衞南八十里其水與長汀水交流
而下注金沙江是滇蜀爭界處
常璩曰晉壽縣本葭萌城有金銀礦民今嵗嵗取洗之
梁州記曰益昌縣東山西北有金銅谿出金
方勺泊宅編云黄銀出蜀中色與金無異但上石則色白
南中八部志朱提山在犍為屬國舊有銀窟數處諸葛
亮書朱提銀采之不足以自食韓愈詩我有雙飲醆其
銀得朱提是也漢志朱提銀以八兩為一流流直千五
百八十他銀一流直千
續博物志後唐同光中莊宗平蜀得王衍金銀命悉鎔
之為金塼銀塼約重三百斤一塼開一竅二人擔之上
有匠人名曰馮高過荆南高季興曰馮高主屬我坑官
吏持而有之儲為一庫建隆中没入京師斤兩封緘如故
宋張詠在蜀日有術士上謁自言能煅汞為白金張曰
若能一火煅百兩乎曰能即市汞百兩俾鍛一火而成
不耗銖兩張歎曰若術至矣然此物不可用於私家立
命工鑄為一香爐鑿其腹曰充大慈殿上用尋送寺中
以酒榼遺術者而謝絶之
禹貢曰梁州厥貢璆鐵銀鏤鐡柔鐵鏤剛鐵也史記曰
蜀卓氏之先趙人用鐵冶富秦破趙遷卓氏求逺致臨
卭大喜即鐵山鼓鑄運籌䇿富至僮千人田池射獵之
樂擬於人君程鄭山東人亦以冶鑄富埒卓氏俱居臨
卭華陽國志云臨卭縣古石山有石鑛大如蒜子火燒
合之成流支鐵甚剛因置鐵官有鐵祖祠
寰宇記宕渠郡之鉄官永川縣之鉄山鄰水縣之隣山
銅梁縣之綿谷俱出鐡
雲笈七籖云欲合鉄𦙍丹者必先辨鉄性擇其善者用
之古方多以雅州百丈建州東翟為上陵州都盧為次
并州五生為下又䍧柯及廣栁二州所出並不煩灌錬
即堪打用此葢自然剛也嘉陵榮資四州所出功力與
廣郴相似而灌剛之時須得百丈者相參乃堪服用若
忠渝等州所出並力薄不堪
老學菴筆記云蜀有竹炭燒巨竹為之易然無煙而耐
久卭州出鐵烹鍊利於竹炭皆用牛車載以入城予親
見之
寰宇記羊角山出錫在劍州南九十里兩峰崛起如角
然地鏡圖云草青莖赤其下多鉛鉛錫之精為老婦人
唐獨孤滔云嘉州利州出草節鉛生鉛未煅者也打破
脆燒之氣如硫黄紫背鉛即熟鉛鉛之精華也有變化
能碎金剛鑚本草雅州出釣脚鉛形如皂子又如蝌蚪
子黑色生山澗沙中可以乾汞
梁簡文金錞賦云采赤鋈於蜀壘求銅精於灌濵異苑
云魏時殿前鐘大鳴衆皆震駭張華云此蜀銅山毁故
鐘鳴應之蜀都尋上其事如華言
華陽國志㑹無縣天馬河中有銅胎以羊祀之可取河
中見存按水經注會無縣駿馬河中謂之貝子胎銅矣
十道記云廣漢之地有銅山之富寰宇記銅山縣本蜀
道銅山鄧通鑄錢處也又有私鎔可䝉賴應三山皆出
銅任百姓採鑄即今中江縣地
　　　錢
説文錢者泉也言如泉之流布也以銅銕鑄之蜀有銅
官鉄官故泉貨為盛括地志曰雅州榮經北三里有銅
山即漢文賜鄧通處榮經縣即嚴道矣佞倖傳曰鄧通
蜀郡南安人也以櫂舡為黄頭郎文帝常夣欲上天不
能有黄頭郎推上天顧見其衣尻帶後穿覺而之漸臺
以夣中陰自求推者郎見鄧通其衣後穿夢中所見也
召問其名姓即鄧通鄧猶登也文帝甚説尊幸之使善
相人者相通曰當貧餓死上曰能富通者在我何説貧
於是賜通蜀嚴道銅山得自鑄錢鄧氏錢布天下其富
如此文帝崩景帝立鄧通免家居無何人有吿通盜出
徼外鑄錢下吏驗問頗有遂竟案盡没入之通家尚負
責數鉅萬長公主賜鄧通吏輒隨没入之一簮不得著
身於是長公主乃令假衣食竟不得名一錢寄死人家
李孝美錢譜云鄧通錢文字稱兩同漢四銖文
華陽國志云漢文帝以銅山賜侍郎鄧通通假民卓王
孫嵗取千疋卭志云州治南五里卓王孫故宅即舊臨
卭縣也耕者往往於其地得漢錢昔文君白頭吟云男
兒重意氣何用錢刀為
方輿勝覽成都通仙井在嚴真觀相傳此井與綿竹縣
君平井相通往嵗有人淘井得銅錢三徑可二寸因恍
惚不安復投井中立愈或謂是君平擲卦錢岑參詩君
平曽賣卜卜肆蕪已久至今杖頭錢時時地上有
封演錢譜漢有厭勝錢藕心錢狀如干盾長且方而不
圓葢古刀布之變也與近世花蕋夫人封綬及穿鑰錢
相似
陳壽蜀志劉先主收成都士衆掠盡府庫財貨軍用不
足憂之劉巴子初曰鑄直百錢平物價令吏為官市從
之數月而充足梁崔祖思政事疏曰昭烈取帳鈎銅鑄
錢以充國用
蜀志補云蟇頥山鹿市洞穴中有遊者得鵝眼錢不知
從來按宋畧一貫長三寸謂之鵝眼錢言薄而小泰始
中沈慶中啓通私鑄所作也
五代史李昊曰蜀主於劒門䕫峽多積芻粟増置師旅
用度不足遂鑄鉄錢禁境内鐵置塲鬻之以專其利
成都文類曰宋真宗景德中詔謝濤巡撫利益同九河
張詠議鼓鑄利害乃考鐵價制錢幣重輕適均物估用
平衆甚便之
元費著錢幣譜曰蜀古用銅錢漢文帝時賜鄧通蜀嚴
道銅山鑄錢是也公孫述據蜀始廢銅錢置鐵官錢百
姓貨幣不行其謡曰黄牛白腹五銖當復好事者竊言
王莽稱黄述稱白五銖漢貨言天下當還劉氏也後述
雖滅猶用鐵錢以二當銅錢一先主攻劉璋拔成都士
卒皆赴庫藏取寳貨軍用不足乃鑄錢一當百平諸物
價文曰直百南齊永明八年劉悛啓武帝曰䝉山故嚴
道地有古銅坑可以經畧帝從之遣使入蜀鑄錢得千
萬工費多乃止後周有蜀雜用古錢交易隋文帝時詔
蜀王秀於益州立五鑪鑄錢字文輕重如開通元寳之
制五代王衍末年改元咸康又鑄咸康錢然不及唐舊
錢逺甚孟氏廣政間増鑄鉄錢於外郡邊界參用毎錢
千分四百為銅六百為鉄逮至末年流入成都率銅錢
十分雜鉄錢一分大盈庫往往有鉄錢與銅錢相混莫
辨葢鑄工精也孟昶失國乾德四年知府吕公餘慶轉
運使沈公義倫奏揀銅錢計綱以發蜀地上行鉄錢以
千一百易銅錢千又索銅器鑄錢附發仍増鑄銅錢市
金上供然失於裁制物價滋長鉄錢彌賤至以五千易
銅錢一千太平興國四年詔兩税及諸課利錢率十分
輸銅錢一分時舊錢已竭民間騷擾北客乗時販銅錢
入蜀以一錢易鉄錢十四至有因銅錢三五毁發古塜
剔取神像犯刑者朝廷察知詔仍舊止輸鉄錢人心乃
安淳化五年詔兩川以銅鉄錢兼行銅錢一當鉄錢十
民頗便之咸平三年西京左藏庫使楊允恭言川陜民
田之税昔輸銅錢一今亦鉄錢一吏卒俸給舊銅錢一
今鉄錢五若交易則鉄錢十為銅錢一且饒信之銅積
數千萬若舟運自荆達蜀蜀素多銅俾䕫益遂各置監
鼓鑄嵗用均給不及十年可悉用銅錢矣議雖未行然
自是吏卒俸給改用十小鉄錢之一矣景德二年張公
詠上言受詔與轉運使黄觀同裁度嘉卭二州所鑄景
德元寳大錢十一參用甚便從之三年行用新鑄銅錢
初益卭嘉眉等州嵗鑄鉄錢五十餘萬貫同兩税課利
收市物帛上供因李順亂罷鑄僅十年又以兵火耗壞
至是鑄大錢民以為利大中祥符七年諌議凌公策等
請鑄大鉄錢毎貫重一十二斤十兩以一當十先是蜀
中小鉄錢毎十當一貿易非便其後别鑄大錢貫重二
十五斤毎一當小錢十三司言民有盜鎔大錢一千範
為器用鬻錢二千故盜鎔者衆䇿言錢輕則行者易齎
鉄少則鎔者鮮利故請改鑄也嘉祐中趙公抃任轉使
以蜀錢甚多嘉卭州嵗科衙前以鉄科民以炭頗為擾
奏乞罷鑄十年以寛民力四年祫享赦書許之熈寧六
年五月轉運司以嘉卭州罷鑄錢久民間闕錢乞減半
鑄與錢引相權從之建炎二年轉運司以鑄錢數多難
於流轉造引數少其價益高奏乞依嘉祐四年赦文權
罷鑄錢十年樁留鼔鑄本錢稱提引價不待報遂行自
是引日益多錢日益銷議者以為恐非經久相權之制
紹興三十一年臣僚奏請復置嘉卭二監鼓鑄夾錫錢
詔下制置司總領所商㩁乃具奏以謂嘉州所用錢係
撥於眉州鉄塲其數不多難以復置錢監止就卭州置
監鼓鑄經久可行利州紹興監仍嵗鑄大小錢共九萬
貫尋報可遂以卬州嵗鑄折二錢一萬貫小錢一萬貫
總領所給其費淳熈六年總領李昌圖奏利卭州兩監
所鑄錢官費本錢倍於息且鼓鑄有限而民間鉟銷無
窮若不更革錢重引輕必壞引法乞罷鑄兩監折一小
錢比折二錢稍増銖兩改鑄折三大錢及將崇寧大觀
折二大錢並作折三行使詔從其請逮今行之以為利焉
　　　交子
元費著曰蜀民以錢重難於轉輸始製楮為劵表裏印
記隠密題號朱墨閒錯私自參騐書緡錢之數以便貿
易謂之交子凡遇出納季一貫取三十錢為息其後富
民十六户主之尋亦貲衰不能相償爭訟數起大中祥
符末薛公田為轉運使請官置交子務以權其出入不
報冦公瑊守蜀乞廢交子不用㑹瑊去而田代之詔田
與轉運使張若谷度其利害田若谷議以廢交子為非
便請為置務禁民私造條奏甚悉又詔梓州路提刑王
繼明與田若谷共議田等議如初詔從之始置益州交
子務時天聖元年十一月也自二年二月為始至三年
二月終凡為交子一百二十五萬六千三百四十貫其
後毎界視此數為凖交子舊以二月二十日起界清獻
公為記時已遷至七月也熈寧五年續添造一界其數
如前作兩界行使從監官戴䝉之請也毎道初為錢一
貫至十貫寳元二年以十分為率其八分毎道為錢十
貫其二分毎道五貫若一貫至四貫六貫至九貫更不
書放熈寧元年始以六分書造一貫四分書造五百重
輕相權易於流轉於是䝉又請置抄紙院以革偽造之
弊引有兩界與官自抄紙皆自䝉始大觀元年五月改
交子務為錢引務所鑄印凡六曰勑字曰大料例曰年
限曰背印皆以墨曰青面以藍曰紅團以朱六印皆飾
以花紋紅團背印則以故事監官一員元豐元年増一
員掌典十人貼書六十九人印匠八十一人雕匠六人
鑄匠六人雜役一十二人廩給各有差所用之紙初自
置塲以交子務官兼領後慮其有弊以它官董其事隆
興元年始特置官一員莅之移寓城西淨衆寺紹熈五
年始創抄紙塲于寺之旁迄官治其中抄匠六十一人
雜役三十人凡引一界滿納舊易新率千引取錢六十
四曰貫頭錢天聖初止三十建炎初増八紹興十一年
乃増令數其納換不盡者曰水火不到錢今一界所收
併貫頭錢凡一百九十萬道總領所𣙜取以供軍儲所
印之數自元豐元年兼放兩界之後紹聖元年増一十
五萬道元符元年増四十八萬道祖額毎界以一百八
十八萬六千三百四十為額以交子入陜西轉用故也
崇寧間用兵陜西開拓境土通行引法以助兵費元年
増二百萬二年増一千二百四十三萬五千四年増五
百七萬五千大觀元年増五百五十四萬五千六百六
十六比至換界以新引一當舊引四引法大壞尋有詔
自四十一界至四十三界更不許換四十四界止依天
聖舊額仍不得越銅錢界建炎二年罷鑄錢復用元符
所増之額三年増一百萬紹興元年増六十萬二年増
一百四十萬三年増五百萬四年増五百七十萬五年
増二百萬六年増六百萬皆以給利䕫兩路軍費七年
有㫖不許泛印八年以邊報急闕増三百萬充糴買九
年以移屯陜西合給糴本及陜西六路新復州軍衣賜
増二百萬増數既多簽書樞密院事樓照奉使陜西奏
禁泛料始定著刑章十年以贍軍急闕増五百萬十三
年以都運司之請増四百萬二十九年以増招軍兵樁
辦犒賞總領所請増一百七十萬詔從之自後累増五
百餘萬凡兩界共為錢引四千六百四十七萬二千六
百八十紹熈二年有㫖將八十三界錢引展一界行使
増印一百九十萬以償總領所兌引貫頭水火不到錢
之數慶元三年總領所奏以成都潼川利州三路旱傷
制置司減免民間租賦乞増印錢引以備對補有餘以
充賑濟詔増一百萬逮今合四千九百三十七萬二千
六百八十道矣而又偽造竊行足以亂真引日益増錢日
益銷子母不能相權然有稱提之法以錢稱提者引價
低則官為出藏鏹増價與民市引是也以法稱提者凡
民以錢輸官當拆引則以一貫二百八十為限是也葢
有錢則有引天聖所印之數視錢以為凖者也自軍興
増料鑿空為錢天下大計仰給於紙猶幸守和議引之
出納有常半藏諸司之庫半流轉於民維持不壞識者
有憂其在軍旅之際乎
按宋史薛田為益州路轉運使民間以鐵錢重私為劵
以便交易謂之交子而富家專之數致爭訟田請置交
子務以𣙜其出入未報及冦瑊守益州卒奏用其議蜀
人便之又云會子交子之法葢有取於唐之飛錢真宗
時張詠鎮蜀患蜀人鐵錢重不便貿易設質劑之法一
交一緡以三年為一界而換之六十五年為二十二界
謂之交子初主以富民及貲衰不能償所負爭訟不息
仁宗時置益州交子務以𣙜其出入私造者禁之定以
百二十五萬六千三百四十緡為額云
　
　
　
　
　
　
　
　　　交子式






　　　錦
宋東陽沈立撰錦譜一卷見宋史經籍志今不存所存
者元費著譜耳其畧云蜀以錦擅名天下故城名錦官
江名濯錦而蜀都賦云貝錦斐成濯色江波遊蜀記云
成都有九壁村出美錦嵗充貢宋朝嵗輸上供等錦帛
轉運司給其費而府掌其事元豐六年吕汲公大防始
建錦院於府治之東募軍匠五百人縫造置官以涖之
創樓於前以為積藏待發之所榜曰錦宫公又為之記
其畧云設機百五十四日用挽綜之工百六十四用杼
之工五十四練染之工十一紡繹之工百一十而後足
役嵗費絲權以兩者一十二萬五千紅藍紫茢之類以
斤者二十一萬一千而後足用織室吏舍出納之府為
屋百一十七間而後足居自今考之當時所織之錦其
别有四曰土貢錦曰官吿錦曰臣僚襖子錦曰廣西錦
總為六百九十疋而已渡江以後外攘之務十倍承平
建炎三年都大茶馬司始織造錦□被褥折支黎州等
處馬價自是私販之禁興又以應天北禪鹿苑寺三處
置塲織造其錦自真紅被褥而下凡十餘品於是中國
織紋之工轉而衣被椎髻鴃舌之人矣乾道四年又以
三塲㪚漫遂即舊廉訪司潔已堂剏錦院悉聚機户其
中猶恐私販不能盡禁也則倚宣撫之力建請于朝併
府治錦院為一俾所隷工匠各以色額織造葢馬政既
重則織造益多費用益夥隄防益密其勢然也今取承
平時錦院與今茶司錦院所織錦名色著于篇俾來者
各以時考之
　轉運司錦院織錦名色(即成都府錦院/)
土貢錦三疋花様俱八荅暈
官吿錦四百疋花様曰盤毬曰簇四金鵰曰葵花曰八
荅暈曰六荅暈曰翠池獅子曰天下樂曰雲雁
臣僚襖子錦八十七疋花様則簇四金鵰八荅暈天下
樂三種
廣西錦二百疋花様真紅百疋曰大窠獅子曰大馬打
毬曰雙窠雲雁曰宜男百花青綠百疋曰宜男百花曰
青雲雁曰綠雲雁
　茶馬司錦院織錦名色本司須知云逐年畨蠻貢到
　馬數多寡以用折傳别無一定之數
黎州皂緋二種大被皂緋四色三種中被七八行錦瑪
瑙錦
敘州大被褥雙連椅背單椅背俱真紅
南平軍真紅皁青三種大被褥真紅雙窠錦
文州犒設紅錦
　細色錦名色
曰瑞草雲鶴曰如意牡丹俱青綠曰鵞黄水林檎曰紫
皁段子此二種特色曰宜男百花曰穿花鳯曰雪花毬
露曰櫻桃曰水林檎曰天馬曰飛魚曰聚八仙曰六金
魚曰秦州細法曰秦州中法曰秦州麤法曰湖州大百
花孔雀曰四色湖州花孔雀曰二色湖州大百花孔雀俱真紅
譙周益州志云成都織錦既成濯於江水其文分明勝
於初成他水濯之不如李膺益州記曰錦城在筰橋東
流江南岸昔蜀時錦宫也號錦里城墉猶在兹問錦於
蜀中江城宛然如故而杼軸已不存矣
書顧命篇𦙍之舞衣註𦙍諸侯國所製之舞衣也按宋
利州平蜀縣即古𦙍山縣丹鉛錄謂舞衣即今川錦此
亦茫昧難據然西京雜記云漢成帝趙皇后報趙媫妤
以雲錦五色帳沉水香玉壺媫妤泣怨帝曰非姊賜我
死不知此器帝謝之詔益州留三年輸為媫妤作七成
錦帳以沉水香飾之則蜀錦實見於漢也山謙之丹陽記
曰厯代尚未有錦而成都獨稱妙故三國時魏吳皆資
於西蜀至是始乃有之環氏吳記曰蜀遣使吳齎重錦
千端魏文帝賜羣臣曰前後毎得蜀錦殊不相似左慈
傳云慈嘗在司空曹操坐釣松江鱸魚操謂曰既已得
魚恨無蜀中生薑耳慈曰可得也操恐其即近所取因
曰吾前遣人到蜀買錦可過勑使者増市二端語頃即
得薑還并獲操使報命後操使蜀反驗問増錦之狀及時
日早晩若符契焉蜀志曰先主平益州賜諸葛亮法正
關張諸公錦各千疋諸葛軍令云軍中之需全藉於錦
華陽國志諸葛孔明既圖畫以賜南夷又與之瑞錦鉄
劵是在三國時而錦駸駸始盛矣
唐宋之世額有常輸而竒袤者或侈勝或報罷存乎其
人如蘇頲以開元八年知益州大都督府長史事前司
馬皇甫恂破庫物織新様錦以進頲至一切罷之故唐
書云元宗令皇甫詢於益州織半臂背子等蘇頲為太
守不奉詔書乃停者也又云安樂公主出降武延秀蜀
川獻单絲碧羅籠裙縷金為花鳥細如絲髮鳥子大僅
黍米眼鼻嘴甲俱成明目者方見之又韋臯在西川凢
軍士將吏有婚家則以熟錦衣給其夫氏以銀泥衣給
其女氏宋初川峽諸州貢織綺鹿胎透背六銖欹正龜
殻等太平興國七年詔悉罷之天聖六年春又罷兩川
乾元節嵗貢織佛明道中又累詔減兩蜀嵗輸綿綺此
其大較也
予得諸名流之賦詠者西京雜記相如友人盛覽字長
通牂柯名士也嘗問作賦法相如曰合綦組以成文列
錦繡而為質一經一緯一宫一商此賦之迹也覽退而
作列錦賦合組歌揚雄蜀都賦云爾乃其人自造竒錦
紞繏􁯠頒縿緣盧中發文揚采轉代無窮左思蜀都賦
曰闤闠之裏技巧之家百室離房機杼相和貝錦斐成
濯色江波唐張何蜀江春日文君濯錦賦云粤惟姑洗
應律勾芒御辰雁橋風暖犀浦花新疊嶂縈郭長楊映
津軒車照地士女驚人風土堪樂山川可珍嵗時不殊
於荆楚形勝有類夫咸秦晩景彌秀晴江轉春即有卓
氏名姝相如麗室織迴文之重錦艷傾國之妖質鳴梭
靜夜促杼春日布葉宜疎安花巧密寫庭葵而不欠擬
山鳥而能悉績縷嫌遲嚬蛾慕疾乍離披而成段或煥
爛而成疋言濯春流鳴環乃出於是近深沉傍清泚朱
顔始映珎篋方啓其始入也疑芳樹影落澗中少將安
焉若晴霞色照潭底奪五雲長風未散泫百花㣲雨新
洗爾乃曝林崖出泉洞遲日徐轉和風緩送稍變迴鸞
全分舞鳯戲蝶時遶嬌鸎欲弄乗春景而方收俟王正
而入貢懿其彩色足重鮮明可嘉青為禁栁紅作宫花
能使御尉榮障夫人飭車郎官居而列宿郡守衣而還
家豈若夫齊紈之與楚練細縠之與輕紗王建織錦曲
云大女身為織錦户名在縣官供進簿長頭起様呈作
官聞道官家中苦難迴花側葉與人别惟恐秋天絲線
乾紅縷葳㽔紫茸軟蝶飛參差花宛轉一梭聲盡重一
梭玉腕不停羅袖卷囱中夜久睡髻偏横釵欲墜垂著
肩合衣卧時參没後明燈起在鷄鳴前一疋千金亦不
賣限日未成官裏恠錦江水涸貢轉多宫中盡著单絲
羅莫言山積無盡日百尺高樓一曲歌劉禹錫浪淘沙
詩濯錦江邊兩岸花春風吹浪正淘沙女郎剪下鴛鴦
錦將向中流定晩霞鄭谷錦詩文君手裏曙霞生美號
仍聞借蜀城奪得始知袍更貴着歸方覺晝偏榮宫花
顔色開時麗池鳯毛衣浴後明禮部郎官人所重省中
别占好窠名又布素豪家定不看若無文彩入時難紅
迷天子帆邊日紫奪星郎帳外蘭春水濯來雲雁活夜
機桃處雨燈寒舞衣轉轉求新様不問亂離桑柘殘陸
龜䝉蜀錦裙説云侍御史趙郡李君好事之士也因余
話上元瓦官寺有陳后主羊車一輪天后武氏羅裙佛
幡皆組繡竒妙李君乃出蜀錦裙一幅示余長四尺下
廣上狹下濶六寸上減三寸半皆周尺如直其前則左
有鶴二十勢欲飛走率曲折一脛口中銜莩蘤軰右有
鸚鵡聳肩舒尾數與鶴相等二禽大小不類而隔以花
卉均布無餘地界道四向五色間雜道上累細鈿㸃綴
其中㣲雲鎖結互以相帶有若駮霞殘月流煙墮霧春
草夾徑逺山截空壞墻古苔石泓秋水印丹浸漏粉蝶
(集作/粉蕋)塗染盩縆環佩雲隠涯岸濃淡霏拂靄抑冥
密始如不可辨别及諦視之條段斬絶分畫一一有去
處其繡繪縝緻柔美又不可狀也裏用繒綵下製綫尚
如舊兩旁皆解散葢折滅零落僅存此故耳縱非齊梁
物亦不下三百年矣昔時之工如此妙耶曵其裙者復
何人焉因筆之為辭繼於錦譜之後俾喜詩者賦焉
　　　牋
段氏游蜀記云竹維九種牋惟十色成都古今記云蜀
牋十様曰深紅曰粉紅曰杏紅曰明黄曰深青曰淺青
曰深綠曰銅綠曰淺雲又有松花金沙流沙彩霞金粉
桃花冷金之别即其異名
續博物志云元和中元稹使蜀營妓薛濤以十色彩牋
貽稹稹於松花紙上寄詩謝之其名有松花紙雜色流
沙紙彩霞金粉龍鳯紙近年皆廢唯餘十色綾紋紙尚
在南部新書云元和初薛濤好製小詩惜其幅大不忍
長賸乃狹之因號為薛濤牋
蜀檮杌王衍以霞光牋五百幅賜金堂令張蠙霞光即
深紅牋也又有百韻牋以其幅長可寫百韻詩其次學
士牋則短於百韻焉
唐范崇凱元凱兄弟俱有才名元凱贈兄詩云洛陽紙
價因兄貴蜀地紅牋為弟貧南北東西九千里除兄與
弟更無人鮑溶寄王播侍御詩云蜀川牋紙綵雲初聞
説王家最有餘野客思將池上學石楠紅葉不堪書李
義山送崔珏詩卜肆至今多寂莫酒壚從古擅風流浣花
牋紙桃花色好好題詩詠玉鈎
楊文公談苑云韓浦與弟洎皆有辭藻洎語人曰吾兄
為文譬如繩樞草舍聊蔽風雨予為文是造五鳯樓手
浦因寄洎蜀牋贈以詩曰十様蠻牋出益州寄來新自
浣溪頭老兄得此渾無用助爾添修五鳯樓石守道以
燕脂板浣花牋寄徐合州詩合州太守鬢將絲聞説
歡情尚未衰板與歌郎拍新調牋供狎客寫芳詞文潞
公寄人蜀牋絶句素牋明潤如豐玉新様翻傳號冷金
逺寄南都豈無意緣公揮翰似山陰此則冷金牋也司
馬君實蜀牋獻太傅同年葉兄詩西來萬里浣花箋舒
卷雲霞照手鮮書笥久藏無可稱願投詩客助新篇
貞觀故事云大明宫光順門外東都永福門外皆創集
賢書院學士通籍出入既而太府月給蜀郡麻紙五千
畨東坡志林云川人取布頭機餘經不受緯者治作紙
名布頭牋冠於天下今六合人亦解作終是不及
寰宇記益州舊貢薛濤十色牋短而狹纔容八行益部
談資云薛濤井舊名玉女津在錦江南岸水極清澈石
欄周環久屬蜀藩為製牋處有堂室數楹令卒守之毎
年定期命匠製紙用以為入京表疏市無貿者　予庚
戌秋過此詢諸紙房吏云毎嵗以三月三日汲此井水
造牋二十四幅入貢十六幅餘者存留乃作詩云七八
百年間陳事若俄頃西川錦江畔猶有薛濤井朝發春
花艷夕沉秋月冷所以可傳故問人人不省但云造彩
牋直貢君王前
元費著紙譜古者書契多編以竹簡其次用縑帛至以
木膚麻頭敝布魚網為紙自東漢蔡倫始簡太重縑稍
貴人遂以紙為便倫宦者也傳多稱其能然受宫掖風
㫖諂親貴猶宦者態也智足以創物而亦足以殺身第
於文字有功人至今稱蔡倫紙今天下皆以木膚為紙
而蜀中乃盡用蔡倫法有玉板有貢餘有經屑有表光
等紙玉板貢餘雜以舊布破履亂麻為之惟經屑表光
非亂麻不用於是造紙者廟以祀蔡倫矣廟在大東門
雪峰院雖不甚壯麗然毎遇嵗時祭祀香火纍纍不絶
示不忘本也恩足以及數十百家雖千載猶不忘如此
　易以西南為坤位而吾蜀西南重厚不浮此坤之性
也故物生於蜀者視他方為重厚凡紙亦然此地之宜
也府城之南五里有百花潭支流為二皆有橋焉其一
玉溪其一薛濤以紙為業者家其旁錦江水濯錦益鮮
明故謂之錦江以浣花潭水造紙故佳其亦水之宜矣
江旁鑿臼為碓上下相接凡造紙之物必杵之使爛滌
之使潔然後隨其廣狹長短之制以造砑則為布文為
綾綺為人物花木為蟲鳥為鼎彛雖云多變亦因時之
宜　紙以人得名者有謝公有薛濤所謂謝公者謝司
封景初師厚也師厚創牋様以便書尺俗因以為名薛
濤本長安良家女父鄖因官寓蜀而卒母孀養濤及笄
以詩聞外又能掃眉塗粉與士族不侔客有竊與之宴語
時韋中令臯鎮蜀召令侍酒賦詩僚佐多士為之改觀
期嵗中令議以校書郎奏請之䕶軍曰不可遂止濤出
入幕府自臯至李德裕凡厯事十一鎮皆以詩受知其
間與濤唱和者元稹白居易牛僧孺令狐楚裴度嚴綬
張籍杜牧劉禹錫吳武陵張祐餘皆名士記載凡二十
二競有酬和濤僑止百花潭躬造深紅小彩牋裁書供
吟獻酬賢傑時謂之薛濤牋晩嵗居碧雞坊剏吟詩樓
偃息於上後段文昌再鎮成都太和嵗濤卒年七十三
文昌為撰墓誌謝公有十色牋深紅粉紅杏紅明黄深
青淺青深綠淺綠銅綠淺雲即十色也楊文公億談苑
載韓浦寄弟詩云十様蠻牋出益州寄來新自浣花頭
謝公牋出於此乎濤所製牋特深紅一色耳偽蜀王衍
賜金堂縣令張蠙霞光牋五百幅霞光疑即今之彤霞
牋亦深紅色也葢以胭脂染色最為靡麗范公成大亦
愛之然更梅溽則色敗萎黄尤難致逺公以為恨一時把
玩固不為久計也　紙固多品皆玉板表光之苖裔也
近年有百韻牋則合以兩色材為之其横視常紙長三
之二可以寫詩百韻故時人便其縱濶可以放筆云
凡紙皆有連二連三連四售者連四一名曰舡牋又有
青白牋背青面白有學士牋長不滿尺小學士牋又半
之倣姑蘇作雜色粉紙曰假蘇牋皆印金銀花於上承
平前軰葢常用之中廢不作比始復為之然姑蘇紙多
布紋而假蘇版皆羅紋惟紙骨柔薄耳若加厚壯則可
勝蘇牋也　蜀牋體重一夫之力僅能荷五百畨四方
例貴川牋葢以其逺號難致然徽紙池紙竹紙在蜀蜀
人愛其輕細客販至成都毎畨視川牋價幾三倍范公
在鎮二年止用蜀紙省公帑費甚多且恠蜀諸司及州
縣緘牘必用徽池紙范公用蜀紙重所輕也蜀人事上
則不敢輕所重矣此以價大小言也余得之蜀士云澄
心堂紙取李氏澄心堂様製也葢表光之輕脆而精絶
者中等則名曰玉水紙最下者曰冷金牋以供泛使
廣都紙有四色一曰假山南二曰假榮三曰冉村四曰
竹絲皆以楮皮為之其視浣花牋紙最清潔凡公私簿
書契劵圖籍文牒皆取給於是廣幅無粉者謂之假山
南狹幅有粉者謂之假榮造於冉村曰清水造於龍溪
鄉曰竹絲蜀中經史子籍皆以此紙傳印而竹絲之輕
細似池紙視上三色價稍貴近年又倣徽池法作勝池
紙亦可用但未甚精緻爾　雙流紙出於廣都毎幅方
尺許品最下用最廣而價亦最賤雙流實無有也而以
為名葢隋煬帝始改廣都曰雙流疑紙名自隋始也亦
名小灰紙
　
　
　
　
　蜀中廣記卷六十七
欽定四庫全書
　蜀中廣記卷六十八
　　　　　　　　　　　　明　曹學佺　撰
　方物記第十
　　　服用
歐陽公至喜亭記蜀絲枲織文之富衣被天下寰宇記
益州貢柘蚕絲雲仙雜記杜甫寓蜀毎蠶熟即與兒躬
行乞曰如或相憫惠我一絲兩絲
庾肩吾使蜀武陵王蕭紀遺以白綺綾瀕行謝啓畧云
圖雲緝鶴鄴市稀逢寫霧傳花叢臺罕遇雖復馬均騁
思比巧猶慙虞卿受金方恩未重此扁舟獨返燕路有
心載寳言歸銜珠無日今保寧出綾亦以白色為佳寰
宇記遂州樗蒲綾梓州水波綾嘉州烏頭綾閬州重蓮
綾綿州小綾皆舊貢也
唐史明皇幸蜀至扶風軍士各懷去就而出醜言㑹益
州貢春彩十萬匹悉命置於庭召諸將諭勞之曰㑹有
此綵卿等即宜分取各圖去就寰宇記益州舊貢春羅
即春綵也宋史仁宗一日内出蜀羅一端為印朱所漬者
數重按今綾羅不入貢織染局中貢夏絹用直指使者
印識
齊東野語紗之至輕者曰輕容唐類苑云輕客無花薄
紗也李賀詩蜀烟飛重錦峽雨濺輕容是矣能改亝澷
錄綿州巴西縣紗子一疋重二兩婦人製夏服甚輕妙
八子之一也白居易集元九以綠絲布白輕褣見寄製
成衣服以詩報之云綠絲文布素輕褣珍重京華手自
封貧友逺勞君寄附病妻親為我裁縫袴花白似秋雲
薄衫色喜於春草濃欲著却休知不稱折腰無復舊形
容時白在潯陽以成都為南京也㣲之通州報詩云湓
城萬里隔巴庸紵薄綈輕共一封腰帶定知今瘦小衣
衫難作逺裁縫惟愁書到炎涼變忽見詩來意緒濃春
草綠茸雲色白想君騎馬好儀容
張君房麗晴集灼灼者錦城官中妓御史裴質與之善
及裴召還灼灼毎遣人以紅軟綃聚紅淚為寄
揚雄荅劉歆書雄常齎油素三尺問天下上計孝廉異
語歸以鉛擿次之於槧
晉陽秋曰桓温入蜀有善星者來謁夜談國祚修短不
悦明日送絹一匹錢五千與之星詣習鑿齒曰賜絹令
僕自絞矣習曰君聞子知星宿有不覆之義乎絹以戲
君錢供資糧聽君去耳星人喜以言詣温温嘆曰君三
十年看儒書不如一詣習主簿
梁庾肩吾謝武陵王賚絹啓曰䝉賚絹二十匹清河之
珍邱園慙其束帛關東之妙潛織陋其卷綃下官謬眷
扁舟暫瞻逺斾而天人渥盻増餘論之榮江漢安流無泝
洄之阻遂使鶴霧宵凝輕絺立變鴈風轉急冶服成温
有謝筆端無辭陳報
段氏遊蜀記云果閬二州絹長五十尺重一斤其色目
鮮白寰宇記鵞溪絹出梓州𤣥武縣鵞溪杜詩為愛鵞
溪白繭光者也東坡謝魯兾州寄清絲詩鵞溪清絲清
如氷上有千嵗交枝藤藤生谷底飽風雪嵗晩忽作龍虵
升嗟我雖為老侍從骨寒只愛布與繒牀頭錦衾未還
客坐覺芒刺在背膺豈如髯卿晩乃貴福祿正似川方
増醉中倒著紫綺裘下有半臂出縹綾封題不敢妄裁
翦刀尺自有佳人能遥知千騎出清曉積雪未放游塵
興白鬚紅帶栁絲下老弱空巷人相瞪但放竒紋出領
袖吾髯雖老無人憎
薛濤詩夾纈籠裙繡地衣東坡詩醉面何因㪚纈文按
説文纈結也繫彩繒為文也又薛洪度海棠溪詩云春
教風景駐仙霞水面魚身總帶花人世不思靈卉異競
將紅纈染輕紗舊染工有夾纈檀纈蜀纈漿水纈三套
纈綠絲斑纈諸名問之機坊不知也出丹鉛錄
叚氏遊蜀記云左綿緋紅三川所尚此郡有水所染緋
紅濯後益鮮高似孫緯略云少卿章岵常官於蜀持吳
羅朔綾至官與川帛同染紅後還京師經梅潤吳朔之
帛色皆渝變惟蜀者如舊後詢蜀人乃知蜀之蓄蚕與
他邦異當其眠將起時以桑灰煨之故宜色然世之重
川紅多以染之良葢不知由蚕所致也又云放翁常問
余比在成都市時見綵帛舖牓曰翠色真紅殊不曉所
謂紅而曰翠何也余曰嵇康琴賦曰新衣翠粲纓徽流
芳班媫妤自悼賦曰紛翠粲兮䊵素聲東坡牡丹詩一
朶妖紅翠欲流皆有是稱放翁擊節大喜老學菴筆記
云予一日遊成都過木行街有大署市肆曰郭家鮮翠
紅紫舖問諸土人乃知蜀語鮮翠猶言鮮明也東坡詩
一朶鮮紅翠欲流葢用鄉語
黄山谷勸石洞道真師染袈裟頌丈夫出家當披壞色
衣蜀僧袈裟多似苾蒭尼輕羅縐穀染成春栁絲撩蜂
引蝶唯欠逺山眉
張騫傳曰臣在大夏時見蜀布問之得自身毒國在大
夏東南數千里鹽鐵論曰間者郡國或令民作布絮吏
留難與之為市吏之所入非獨齊陶之縑蜀漢之布也
亦民間之所為耳
司馬相如凡將篇曰黄潤纎美宜制禪言布也揚雄蜀
都賦曰其布則細都弱折綿繭成袵阿麗纎靡避晏與
陰蜘蛛作絲不可見風筒中黄潤一端數金常璩志蜀
郡安漢上下朱邑出好麻黄潤細布有羌筒盛之者矣
寰宇記漢州有彌牟布彌牟地名有交梭布即雙紃布
也益綿漢三州有高杼布果劒卭有絲布漢州有紵布
紵猶絲也涪閬壁有連頭布獠布也竹布出黔州斑布
出昌瀘及榮筒布出昌靜或云即橦布
華陽國志曰益州有梧桐木其華采如絲人績以為布
名曰華布按廣志曰桐木其葉有白毳取其毳淹織緝
以為布蜀都賦註橦花柔毳可紡為布巴蜀異物志永
寧夷人織桐花為布幅廣五尺以還潔白不受汙始下
機必以覆亡人而後服賣又云寧州猱人能織闌干細
布即紵布也其紋若綾錦然
紀勝云長寧軍淯井夷人蠻布織梅聖俞春雪詩唐子
西贈瀘倅云寄語江陽夷貉道安排春織待新篇
周書記火浣之布浣必投於火云布則火色垢則布色
出火而振之皎然疑乎雪丹鉛錄火浣布出蜀建昌其
白如雪出於石隙元史所謂石絨也
巴蜀異物志曰冒絮者頭上巾也冒音陌
益部耆舊傳曰何汶字景由為謁者忽持赤幘同僚恠
問之曰日當食至晡日果食按漢故事修省則執事者
皆赤幘云
三國志諸葛孔明以巾幗遺司馬懿巾幗女子未笄之
冠蜀中名曇籠葢笑其堅壁不出如閨女之匿藏也幗
音憒同古對切今音與國同非
隋書竇軌遺朱桃椎以鹿幘委之地不服鹿幘隠士巾
也文彦博咏華陽巾詩華陽山相遺巾法蜀國烏紗學
製成公厭貂裘今已久定知野服稱高情註云俗亦謂
隠士巾
蜀都賦鈲摫兼呈註摫音規裂帛為衣曰摫
帝王世紀云禹治水畢西戎渠捜國獻其珍裘
東觀漢記馬援入蜀公孫述令戴交讓冠與俱入宗廟
立舊交之位更為製都布單衣
白傅寄生衣與元㣲之因題封上云淺色縠紗輕似霧
紡花紗袴薄如雲莫嫌輕薄但知著猶恐通州熱殺君
又謝楊東川寄衣服詩年年衰老交遊少處處蕭條書
信稀唯有巢兄不相忘春茶未斷寄秋衣
范祖禹曰司馬温公布衾𨽻書百有十字曰景仁惠者
端明殿學士范蜀公所贈也元豐中公在洛蜀公自許
往訪之贈以是衾先是高平公作布衾銘以戒學者公
愛其文義取而書之衾首
寰宇記漢州遂州出苓根靸鞋唐書朱桃椎絶人逃世
毎作草屨置路隅過者見之皆曰此朱山人屨也置錢
米於故處乃取屨去
敘州出竹麻屨以慈竹絲為之竹當秋笋高數丈尾甚
柔即釣絲竹也厯冬及春始葉葉左右並列如鳥翎狀
初嵗極嫩土人破為篾裂以成麻
魏文帝與王朗書曰丕不愛江漢之珠而愛巴蜀之鈎
此言難得之貴寳不若易得之賤物也又荅先主惠鈎
書曰獲累紙之命兼美之貺他既備善雙鈎尤妙前後
之惠非賢兄之貢則執事之遺也
捜神記曰京兆長安張氏獨處室有鳩自外入止於牀
祝曰鳩來為我禍飛上承塵為我福來入我懷已飛入
懷探之失鳩所在而得一金帶鈎是後子孫過盛有為
必偶貲財萬倍蜀客行賈至長安聞之乃厚賂婢婢竊
鈎以與蜀客張遂漸衰耗而蜀客亦數罹窮厄不為已
利或吿之曰天命也不可以力求於是齎鉤以反張氏
張氏復昌故闗西稱張氏傳鉤云
華陽國志涪陵出大龜其緣可作义世號靈义按説文
曰釵從金义聲本只作义後人加金也雲仙雜記寳厯
中酉陽人見釣魚師得魚腦貫黄文愛而買歸食至脊
上出金釵一隻長六寸
魏略云先主性好毦適有饋之牛尾者因手結之諸葛
亮曰將軍當復有逺志耶止結毦而已備乃投毦曰以
忘憂耳按韻寳毦音珥織羽為衣也諸葛亮與吳王書
云所送白毦薄少重見辭謝益以増慙
葛公荅李恢曰行當離别以為惆悵今致氍㲣一以達
心也聲類云織毛為席曰氍㲣華陽國志汶山郡本蜀
北部冉駹都尉北接蘭□九種之戎有旄氈斑罽青頓
毞毲之屬周涪陵地圖記云銅柱灘東有錦繡洲以此
洲人能織錦罽也
蜀志簡雍性簡傲跌宕見客自諸葛亮已下則獨擅一
榻頂枕卧語無所為屈齊諧記武岡有幕官因鑿渠得
一瓦枕枕之聞其中鳴鼔起擂一更至五更鼓聲次第
更轉不差既聞雞鳴亦至三唱而曉抵暮復然其人以
為恠而碎之見其中設有機局以應夜氣乃諸葛武侯
雞鳴枕也
李膺益州記卭都陷河水淺時彼土人没水取得舊木
堅貞光黑如漆好事人以為枕相贈
諸葛亮教曰計一嵗運用蓬旅簟千萬具寰宇記云渝
瀘漢遂合皆出簟子以桃竹為之栁宗元詩桃笙葵扇
安可常言以桃竹為笙也方言簟宋魏間謂之笙王鍳
竹簟賦巴箱列於椒臺楚簟陳於玉房即是物矣華陽
國志江州縣北陂池出蒲蒻藺席叚氏遊蜀記云渝中
花竹簟為時所重忠州墊江縣以蘇薰為席絲為經其
色深碧寰宇記劒州舊貢蘇薰席圖經所謂蘇家三稜
草席也
能改亝龍安縣出香子八子之一也宋時縣屬綿州是
今之安縣游宦紀聞蜀人切榅桲去頂剜中心納沉檀
并麝少許仍覆其頂線縛蒸爛取出候冷研如泥入腦
子少許和匀作小餅燒之香味不減龍涎山谷黔中與
人柬頃承惠香極清淡可喜毎與範道人同之耳比來
絶無香材時時焚降真甲煎淺俗零藿虛躁非主人深
靜不能調制此物耳聞元叔苦瘡瘍遂平復否焚香何
不見寄如梵王所獻天女惟我能受可以與我志云黔
江武隆彭水俱出土降真
華陽國志江州縣清水宂巴人以此水為粉則膏輝鮮
芳貢粉京師因名粉水故世謂江州墮林粉也方輿勝覽
成都都江水在府西四里一名粉水以水作粉鮮潔於
他處今渝人至自成都必買省粉相遺墮林之物了不復傳
裴啓語林曰諸葛武侯與宣皇在渭濱將戰宣皇戎衣
莅事使人視武侯乗素輿葛巾持白羽扇指麾三軍各
隨其進止宣皇聞而歎曰可謂名士矣今成都出羽扇
攅雜鳥毛為之葢其遺制也
聞見錄云僧楚安蜀人畫山水於扇上安姑蘇臺或滕
王閣千山萬水盡在目前
李德裕畫桐花鳯扇賦序云成都夾岷江磯岸多植紫
桐毎至春暮有靈禽五色小於𤣥鳥來集桐花飲其露
及花落則烟飛雨散不知其所往有名工繪於素扇余
戲作小賦書其上賦曰桐始華兮綠江曙粲鮮葩兮泫
朝露樹􁫚􁫚兮霞舒鳥爛爛兮星布彼嘉桐兮貞且猗
當暮春兮發英㽔豈鵷鶵之珍族又棲託乎瓊枝彼零
露兮甘且白涵曉月兮洒鮮澤豈青鳥之靈儔常欲吮
乎玉液有嘉穀而不啄有喬松而不適獨美露而愛桐
非人間之羽翮逮花落而春歸忽雨㪚而川寂悵丹穴
之何逺想瑶池而已隔爰有妙工圖其麗容宛宛兮若
飱珠於芳蘂飄飄兮疑振羽於光風感班姬之素扇空
皎潔兮如霰亦有美人増華㸃絢雀伺蟬而輕鶩女乗
鸞而㣲盻未若繪斯禽於珍箑動涼風於羅薦非欲發
長袂之餘香掩清歌之孤囀庶玉女之提擕列崑墟之
瑶宴乃為歌曰青春晩兮芳節闌敷紫華兮蔭碧湍美
斯鳥兮類鴛鸞具體㣲兮容色丹彼飛翔於霄漢此藻繪
於冰紈雖清秋而已至常愛玩而忘飡按此即川扇之
始也今川扇一種以青紙為地畫人物花鳥於上頗工
緻但未必為桐花鳯耳
段氏遊蜀記云涪州出扇為時貴珍能改亝漫錄魏城
以一繭造一扇謂之綿扇亦輕而可愛又云綿州八邑
各有出産謂之八子魏城縣扇子其一也
華陽國志云宜君山有麈尾特好入貢山在廣漢郪縣
陳子昂麈尾賦曰天之浩浩兮物亦芸芸性命變化兮
如絲之紛或以神好正直天葢黙黙或以道惡强梁天
亦茫茫此仙都之㣲獸固何負而離殃始居幽山之藪
食乎豐草之鄉不害物以利已不營利以同方何忘情
於委代而化境之不忘卒羅網以見逼受庖丁而罹傷
不以斯尾之有用而殺身於此堂為君彫俎之羞厠君
金盤之實承主人之嘉慶對象筵與寳瑟雖信美於兹
辰詎同歡於疇昔
蜀本紀云武都山精化為女子王開明納為妃無幾物
故王哀之取武都山土築為塜以石鏡表其門杜甫詩
云蜀王將此鏡送死置空山㝠寞憐香骨提擕近玉顔
衆妃無復歎千騎亦虛還獨有傷心石埋輪月宇間
史翽仁壽鏡賦序云天寳初有獻書闕下者言巴蜀之
間有石鏡見于巖之半仁壽之字昭然可觀僕深竒之
因而為賦曰主上恢大寳闡鴻休仁風揚而𤣥德布壽
星暉而皇化流故得靈仙啓瑞石鏡涵秋無往不形鍳
乃侔於止水有德而應道可喻於虚舟懿夫化自天鈞
質非鎔造亭午光射靈朝曙早來洞宂之九仙對商山
之四皓炳崑岫之龍燭倒風壇之竹掃光能照乗不遺
罔象之珠跡在幽巖為啓崆峒之道動如秋水之澄皎
如寒雪之凝駐清夜之圓月挂長河之片冰其形不由
於拂拭其勢豈假於鉤繩君則無心惟德之斯感山非
自爾喜神之有憑左猨吟右虎嘯萬籟相聒羣容畢召
雖復晉有金飾之美魏有銀華之妙何如庸魅而野鹿
羞窺愛舞而山雞自照昔之寫形仁壽見瞻咸陽倚玳
瑁而稱麗挂珊瑚而益光名傳嵗月事著縑緗咸播美
於前古孰歸功於我皇鏡為之鍳與明德之合符石類
於金惟聖躬之初應可以示後世之千葉可以軌前王
之萬乗記事之簡已光良史之書頌美之詞更動詩人
之興法天法地之謂仁不騫不崩之謂壽惟仁也故能
昭泰惟壽也故能長久萬人咸識鄙石室之仙經六體
自然輕漢園之卧栁我大君猶抑而不納謙而不有小
人無益於補天庶斯文之不朽
張君房麗情集蜀王宗衍幸鳯州天雄軍節度王承休
妻嚴氏有美色衍愛幸之賜以粧鏡其銘曰煉形神冶
營質良工當眉寫翠對臉敷紅如珠出匣似月停空綺
囱綉帨俱涵影中
蜀檮杌王宗壽字永年建族子也於江原得古鐵鑑有
篆文十二試照之見一青衣小兒坐酒樓上試令人訪
之青衣隨至曰何以知我宗壽以實對青衣曰吾失此
百年矣知在公處故此盤桓公其還我宗壽出而與之
青衣剖腹納鑑長揖而去宗壽有辟榖吐納之術或謂
得之青衣今模其篆文云
　葢龍宫寳藏神和子鑄永年萬嵗十二字按神和子
仙人屈突通也宋時遇張詠於京師及守成都見其像
於天慶觀云
宋史乾德三年蜀平蜀宫人入内帝見其鏡背有志乾
德四年召竇儀試詰之對曰此必蜀物蜀主嘗有此號
上大喜曰作相須讀書人
洪邁嘉州江中鏡記嘉州漁人王甲者世以捕魚為業
家於江上與妻子棹小舟往來數里間網罟所得僅足
食他日見一物蕩漾水底其形如日光采赫然射人漫
布網下取得之乃古銅鏡一枚徑圓八寸許亦有琱㻲
琢刻固不能識也持歸家因此生計寖豐不假經營而
錢自至越兩嵗如天運鬼輸盈塞敗屋幾滿萬緡無所
用之翻以多為患與妻謀曰我家從父祖以來漁釣為活
極不過日得百錢自獲寳鏡以來何啻千倍念本何人
而暴富乃爾無勞受福天必殃之我惡衣惡食錢多何
用懼此鏡不應久留不如獻諸峩眉山白水禪寺永為
佛供妻以為然於是沭浴齋戒卜日入寺為長老説因
依盛具美饌延堂僧皆有䞋施而出鏡授之長老言此
天下之至寳也神明靳之吾何敢輒預檀越謹置諸三
寳前作禮而去王既下山長老密喚巧匠寫倣形模别
鑄其一與真者無異乗夜易取而藏之王之貲貨自是
日削初無横費若遭巨盜輦竊而去者又兩嵗貧困如
初夫婦歸咎於棄鏡復往白水拜主僧輸以故情兾返
原物僧曰君知向時吾不輒預之意乎今日之來理所
必至吾為出家子視色身非已有况外物耶常憂落奸
盜手中無以藉口兹得全而歸吾又何惜王遂以鏡還
不覺其贋也鏡雖存而貧自若僧之衣鉢充牣買祠部
牒度童奴數溢三百聞者盡傳元鏡在僧所提㸃刑獄
使者建臺於漢嘉貪人也認為竒貨命健吏從僧逼索
不肯羅致之獄用楚掠就死使者籍其財空無貯儲葢
入獄之初為親信行者席捲而隠知僧已死穿山谷徑
路擬向黎州到溪頭值神人金甲持㦸長身甚武叱曰
還我寳鏡行者不顧疾走投林未百步一猛虎張口奮
迅來若將捕噬始顫懼探懷擲鏡而竄久乃還寺為其
儔侣言之此鏡不知所在隆興元年祝東老泛舟嘉陵
逢王漁自説其事時年六十餘云
集州志云曽口縣南六十里廣福寺懸崖臨江故老相
傳開山時寺僧得一石盂於漁罾以貯殘食翌日食滿
怪之復以錢置其中亦然試以金又如之僧日以富遂
大興堂殿及將死乃擲於江其徒百計覔之不得
蓬州志云石佛寺距治西南四十里嘉陵江岸寺建於
晉魏有僧解龍困獲寳盆弟子爭之龍復取盆去元喬
西雪歌云老僧夢龍龍感通清曉買魚魚眼紅百錢得
之置江海變化倐忽生雷風魚因得脱感知已寳盆現
出龍宫中貯以珍寳一利百恠異驚倒百歳翁弟子痴
貪爭奪取寳盆復送龍宮裏舟人燃犀窺九淵老龍枕
眠渾不起江烟漠漠含逺山落月茫茫照江水此語相
傳七百年過客感嘆心茫然我來繫舟巖下宿幾欲刻
石僧窻前山中盛事有如此只恐嵗乆徒空言
　　　器用
清賞錄云昔有犍為人得揚雄草𤣥之硯如今製但無
圭角耳方輿記寫經臺石硯在新繁縣漢末茍居士於
臺上援筆書空曰吾為諸天寫經臺側石硯猶存蜀志
補罅萬州金崖石硯即杜工部所詠者其詩云平公今
詩伯秀發吾所羨奉使三峽中長嘯得石硯巨璞禹鑿
餘異狀君獨見其滑乃波濤其光或雷電聯㘭各盡墨
多水遞隠見揮灑容數人十手可對面比公頭上冠貞
質未為賤當公賦佳句況得終清宴公含起草姿不逺
明光殿致於丹青地知汝隨顧眄自註云平侍御公之
硯也杜雲林石譜云鞏州西門塞石産深土中一種色
綠而有紋成水波斷為研頗温潤發墨宜筆其穴嵗久
頽塞無復可採先子頃有一方贈東坡公目之為天波
東坡有硯曰涵星贈范純夫侍講後歸李才元才元之
孫售於成都史君得百五十緡外周以二髹匣葢陰各
有朱字紀嵗月姓名元祐八年也
黄山谷為任從簡鏡硯銘云瀘川之桂林有石黟黒瀘
川之人不能有而富義有之以為研則宜筆而受墨唐
安任君從簡之硯面為鏡而背三足形駭天下若山林
不若而不得訪諸禹也松煤泛之若𤣥雲之過魄月而
竚也筆胥疏其上則吾宫中之兎也握筆之指爬沙若
蛙欲食月不能而又吐也自註云任君宗易從簡寄烏
石鏡研及屏乞余銘余没其屛歸其研使更求烏石以
為屏烏石視萬州之金厓與中正砦之蠻谿兄弟行而
白眉者也
蒲江志魏鶴山遺端溪硯一方池左一星聳起與池口
相平背如瓦有十四星俱高聳約五六分布列亦雅星
大如小指根作雲捧之形先是藏于學宫尋移藏縣庫
此研予及見之剝落不甚全體質逺謝端溪要以人重耳
虞伯生集謝書巢送宣和瀘州石硯詩巢翁新得瀘州
硯拂拭塵埃送老樵毁璧復完知故物沉沙俄出認前
朝毫翻夜雨天垂藻墨泛春冰地湧潮恐召相如令草
檄為懷諸葛渡軍遥
山海經高梁之山其上多堊其下多砥礪輿地紀勝云
漢州石梯河及茂州産緇土皆可代墨涪州樂温縣有
蒲大韶墨知名宋世
寰宇記合州書筒忠州文刀皆文具也李白酬宇文少
府見贈桃竹書筒詩桃竹書筒綺繡文良工巧妙稱絶
羣靈心圓映三江月彩質疊成五色雲中藏寳訣峩眉
去千里提擕長憶君
富順監碑目郡人王光明孺家舊有唐時石燈臺刻讃
一首并序元和進士元鋭撰莊伯良能書富義令孟公
才刻
老學菴云宋文安公集中有省油燈盞詩今漢嘉有之
葢夾燈盞也一端作小竅注清冷水於其中毎夕一易
之尋常盞為火所灼而燥故速乾此獨不然其省油幾
半按文安嘗為玉津令則漢嘉出此物幾三百年矣
寰宇記永康軍出馬鞭唐顧況作露青竹鞭歌鮮于仲
通正當年章仇兼瓊在蜀川約束蜀兒採馬鞭蜀兒採
鞭不敢眠横截斜飛飛鳥邊繩橋夜上層崖巔頭挿白
雲跨飛泉採得馬鞭長且堅浮漚丁子珠聯聯灰煑蠟
揩光爛然章仇兼瓊持上天上天雨露何其偏飛龍閑
廐馬數千朝飲吳江夕秣燕紅塵撲轡汗濕韉獅子麒
麟聊比肩曲江昆明洗刷牽四蹄蹋浪頭枿天蛟龍稽
顙河伯䖍拓揭胡鶵脚手鮮陳閎韓幹丹青妍欲貌未
貌眼欲穿金鞍玉勒錦連乾騎入桃花楊栁煙十二樓
中奏管絃樓中美人奪神仙爭愛大家把此鞭祿山入
闗闗破年忽見揚州北邸前祗有人還千一錢亭亭筆
直無皴節磨將形相一條鐵市頭要是無人别江海賤
臣不拘絏垂鞘挂影西窻缺稚子覔衣桃仰宂家僮拾
薪幾拗折玉潤猶霑玉壘雪碧鮮似染萇𢎞血蜀帝祠
邊子規咽相如橋上文君絶往年䇿馬降至尊七盤九
折横劒門穆王八駿超崑崘安用冉冉孤生根聖人不
貴難得貨金玉珊瑚誰買恩張蠙新竹鞭詩新鞭暗入
庭初長兩三莖不是他山少無如此地生垂梢叢上出
柔葉籜間成何用高唐峽風枝掃月明梅聖俞䝉山紫
竹鞭詩蜀道之峭壁兮如快刀一削平無痕春雷驚龍
走竹鞭是皆以竹為之非用革也
王子年拾遺記曰禹鑄九鼎擇雌金為陰鼎雄金為陽
鼎太白星見九日不没李膺記云汶江山下有灘昔周
衰九鼎淪没其一毎雲開風息則瞭然見之華陽國志
所謂寳鼎見於江漑也唐書開元二十二年四月得寳
鼎於鼎鼻山下江中重七百斤次年復得鼎於江中有
三足即周鼎矣
書苑云蜀先主常作三鼎皆孔明篆隷八分極其工妙
唐盧庾梓潼神鼎賦曰於戲德包生植者不能動彼天
之道瑞及飛走者未能感無一之寳故知瑞之大者下
及無心之金石德之深者上合不言之𤣥造我國家高
選物理光天順人膺景命闡坤珍由是函谷闗旁靈符
出而啓聖梓潼郡内寳鼎光乎取新此鼎者聖人之大
寳有國之神器量則𢎞深體乃殊異嶷如斷山之􁫺崒
屹若巨鼇之贔屭峙其足者可以象三德虛其心者將
以含萬類不汲而滿不然而沸内烹餁以養賢上歊雲
而作瑞應火木之卦既調鹽梅鏤山川之容且禦魑魅
是鼎也豈從靈感亦有欵識不假彫鐫宛然文字實彼
天之所錫表吾君之至異應五百代之昌符成六萬年
之寳位與夫遷鼎郟鄏卜代三十卜年七百者不可同
日而議宜書于冊于帝之庭以合明應以昭神靈士有
聞而歎曰昔黄帝作寳鼎三秦帝奠神鼎一周之衰也
沉泗水而隠藏漢之盛也在汾陰而見出未有能來聖
壽之無疆應人文以純吉竊亦欲負鼎于明主啓心而
獻術若能使我徵於有商豈見遺於今日
喻汝礪集云嚴真觀支機石壁上有記古鼎丹砂事蜀
事補亡載宋京詩藥鼎空留閉黄壤前時發掘篆籀新
按崇寧元年五月丁夘知府王公古修築嚴真觀於觀
西南隅掘得鼎二□一缶一鼎有明水□有丹砂越三
日又得□一缶一虺鼎一鼎有篆文可考又器一如鼎
而無文又一如□而小異又五銖錢千九器小大異形
製作竒古非世所常有因刻其名物於石開封張裕為
記刻石具在器則歸天府矣
錄異記云綿州昌明縣山中周迴二十里許有瓷香爐
廣二寸者或全或破堆積林中莫知其數未測所從來也
益部耆舊傳云任文公當王莽之亂竒物悉賣唯留銅甑
丹鉛錄云麻城毛柱史鳯韶為予言近日平谷縣耕民
得一釡以涼水沃之忽自沸以之炊飯即熟釡下有諸
葛行鍋字鄉民以為中有寳物乃碎之其釡複層中有
水火二字異哉瑞應圖曰丹甑不炊而自熟玉臯不汲
而常滿殆此類乎游梁雜記井研縣鄉中有掘地者得
一釡鐵色光瑩將來造飯少頃即熟一鄉皆異有爭之
者不得共舉于縣中令君命取看未至堂下失手落也
分之為二中乃夾底心懸一符文不可辨旁有八分書
諸葛行鍋四字或即此物
杜少陵詩土銼冷疎烟自註云蜀人呼釡為銼也輿地
紀勝曰敘州有滇池大鑊可容水數十斛
侯鯖錄云閬州有三雅池昔人修此池得三銅器狀如
杯盞上各有二篆字一曰伯雅二曰仲雅三曰季雅不
知所由乃名池為三雅余嘗覽魏文典論云靈帝末斗
酒直萬金劉表一子好飲乃製三爵大曰伯雅受一斗
次曰仲雅受七升小曰季雅受五升
少陵于韋少府處乞大邑瓷盆詩云大邑燒瓷輕且堅
扣如哀玉錦城傳君家白盌勝霜雪急送茅齋也可憐
陸游入蜀記巫山縣廨有古鐵盆底鋭似半甕極堅厚
舊以種蓮時黄嗣直叔向以涪陵尉來攝縣魯直過而
見之洗滌頃見銘在其中葢漢永平間物也缺處鐵色光
黒如佳漆字畫淳質可愛魯直有石刻盆記按韓暉仲
跋漢巴官鐵量銘此盤色類丹砂魯直石刻云其一曰
秦刀巴官三百五十戊永平七年第二十七酉紹興庚
午嵗予親見之今在巫山縣治趙明誠跋右漢巴官鐵量
銘巴官永平七年三百五斤第二十七前代以永平紀
年者凡五漢明帝晉惠帝後魏宣武李密偽蜀王建惟
明帝至十八年其他皆無及七年者以此知為明帝時物
也此銘王無競見遺
成都琴臺下有古甕耕者往往得之宋子京歌古甕耕
開數逾十甕下取聲元為琴又近日臨卭譚州守有卓
王孫酒缸圖記云其下有漢年號
漢貢禹諫元帝云方今齊三服官作工各數千人一嵗
費數鉅萬蜀廣漢主金銀器嵗各用五百萬三工官官
費五千萬如淳曰蜀郡成都廣漢有工官工官主作漆
器物者也寰宇記益州舊貢蜀漆今尚爾
山谷在青神謝楊景山送惠酒器詩云楊君喜我梨花
盞却念初無注酒魁矲矮金壺肯持送挼莎殘菊更傳
杯任淵註蜀之酒魁葢詩人酌以大斗之遺制象北斗
魁柄也
段氏遊蜀記云巴州竹根酒注子為時珍貴
世説羅友在益州語兒云我有五百人食器家中人驚
其由來清而忽有此物定是二百五十沓烏樏
越嶲志金馬山下龍泉河有穴恒有夷器蠻匙刳木糠
粃流出莫測其源
資暇錄云茶托子起建中年蜀相崔寧之女以茶杯無
襯病其熨指取楪子承之既啜而盃傾乃以蠟環楪子
之央其杯遂定即命匠以漆環代蠟進於蜀相蜀相竒
之為製名而話於賔親人人為便是後傳者更環其底
愈新其製以至百状
野人閒話云偽蜀文谷好古士也常詣中書舍人劉元
祚劉喜曰今日方與一二客約看余桃核盃客至即青
城山道士劉雲雲昇宫客沈黙也劉謂二客文員外亦
藝士可並觀之盃濶尺餘文彩燦然真蟠桃實也劉言
少時常遊華岳逢一道士以此酌瀑泉灌漱予覩之驚
駭道士即以半片相授云已而劉雲出一白石圓如雞
子其上文彩隠出如畫乃是二童子持節引仙人眉目
毛髮冠履衣帔纎悉皆具沈黙亦出一石濶寸五分長
二寸五分上隠出盤龍鱗介𤓰甲無不周備云於巫峽
山中得之文谷一日覩此三寳欣為渙言
揚雄賦曰覩瓶之居居井之湄處高臨深動常近危酒
醪不入藏水滿懷不得左右牽於纒徽一旦擊礙骨肉
為泥自用如此不如鴟夷
　　　舟車
揚雄蜀本紀曰蜀王有鸚武舟司馬錯謂秦王曰有巴
之勁卒浮大舶船以東向楚華陽國志曰楚頃襄王使
莊蹻伐夜郎至且蘭㭬船於岸而步戰既滅夜郎因留
王滇池以且蘭有椓船牂柯處乃改國名為牂柯
晉書武帝謀伐吳詔益州刺史王濬修舟艦濬乃下教
云𤓰皮船本圖以倉卒用之耳寧可以深入敵境耶於
是作大船連舫方百二十步受二千餘人以木為城起
樓櫓開四出門其上皆得馳馬來往又畫鷁首怪獸於
船首以懼江神舟楫之盛自古未有也
隋書楊素進伐陳計拜信州總管於永安造大艦名曰
五牙上起樓五層高百餘尺左右前後置六檣竿並高
百五十尺容戰士八百人旗幟加於上次曰黄龍置兵
百餘人自餘平乗舴艋各有差予己酉入蜀次荆門觀
峽舟有三層者以梯上下望之深不見底用百十人揺
艪是亦其遺製也
唐王周誌峽船具詩序云峽山之船大抵觀浮葉而為
之其狀一也執而為用者或狀殊而用一或狀同而名
異皆有謂下水船有檣有五兩有帆所以使風尾有柂
傍有棚上者以其山曲水急下有石皆不可用狀直如
艣前後各一者謂之梢船之斜正欹側以此為司命稍
類柂而狀殊船之便於事者悉不如梢也艣漿橈棹拔
使其進而無退利涉川澤為船之陳力艣與槳類而名
乃異在船之有力者悉不如艣也峽水湍浚激石忽發
者謂之濆沲洑而湤者謂之腦岸石壁立濆之忽作篙
力難制以其木之堅韌竿直㦸其首以竹納䕶之者謂
之戙竹為􁕝而勾其戙者謂之納戙與篙狀殊而用一
在船之獨出者悉不如戙也崖石如齒非麻枲紉繩可
為前牽取竹之觔者破之而用枲為靭相續以備其牽
者謂之百丈繫其船首者謂之陽絚牽之者擊鼓以號
令之人聲灘亂無以相接所以節動止進退焉枲與竹
狀殊而用一在船之先容者悉不如百丈也噫古人觀
物因事為誌者甚多予秪命憲局㳂泝巴賨抵瞿塘耳
目熟於長年三老軰取其具之有功於船者作詩以稱
之庶幾於魯望茶經者也其梢詩云制之居首尾俾之
辨斜正首動尾聿隨敘取正為定有如提吏筆有如執
時柄有如秉師律有如宣命令守彼方與直得其剛且
勁既能濟險艱何畏涉遼夐招招俾作主汎汎賔司命
風烏愧斟酌畫鷁空輝映古人存豐規猗歟聊引證其
艣詩云用之大曰艣冠乎小者楫通津既能濟巨浸即
横涉身之使者頰虎之拏者爪魚之撥者鬛弩之進者
筴此實為相須相須航一葉其戙詩云箭飛峽中水鋸
立峽中石峽與水為隘水與石相擊濆為生險艱聲發
其霹靂三老航一葉百丈空千尺蒼黄徒爾為倐忽何
可測篙之小難制戙之獨有力猗嗟戙之為彬彬堅且
直有如用武人森森矗戈㦸有如敢言士落落吐胷臆
拯危居坦夷濟險免兢惕誌彼哲匠心俾其來者識其
百丈詩云少嘗侍先君餘閒誦白氏始得入峽詩深味
作詩㫖云有萬仞山云有千丈水自念坎壈時尤多兢
慎理山束峽如口水漱石如齒孤舟行其中薄氷猶坦履
孱巖屹焉立洶涌勃然起百丈為前牽萬險即平砥破
之以篔簹續之以麻枲礪之堅似節引之直如矢杼軸
連半空長短隨兩涘鐵鎖枉馳名錦纜謾稱美長繩豈
能繫朽索何足擬茍非􁕝之為胡可力行此
應㻛靈河賦云龍艘白鯉越舲蜀艇傳𤣥正都賦云艨
衝䑦􁑆蜀艇吳航杜甫詩野艇恰受兩三人皆平音也
俗本改作野航非航則大舟矣豈止兩三人
蜀人取魚之具名魚栫説文栫寂見切以柴木壅水也
江賦栫澱為涔夾衆羅筌王勃魚栫侵岸水即此俗本
作床無謂
博物志云舊説天河與海通近世有人居海渚者年年
八月有浮槎去來不失期人有竒志立飛閣於查上多
齎糧乗槎而去十餘日中猶觀日月星辰自後茫茫忽
忽亦不覺晝夜去十餘日奄至一處有城郭狀屋舍甚
嚴遥望宫中多織婦見一丈夫牽牛渚次方飲見之驚
問曰何由至此此人具説來意并問此是何處荅曰君
還至蜀郡訪嚴君平則知之竟不上岸因還如期後至
蜀問君平君平曰某年月日有客星犯牽牛宿計年月
正是君到天河時也按因話錄載漢書張騫窮河源言
其奉使之逺實無天河之説惟張茂先博物志有之後
人相傳云得織女支機石持以問君平今成都嚴真觀
有一石呼為支機石余寳厯中下第還家於京師途中
逢官差遞夫舁張騫槎不知是何物洞天集云嚴遵仙
槎唐置之於麟德殿長五十餘尺聲如銅鐵堅而不蠧
李德裕截細枝尺餘刻為道像往往飛去復來廣明已
來失之槎亦飛去
後漢書公孫述在蜀僭用羽葆車及瞽師樂器建武十
三年夏四月大司馬還自益州傳送於京師於是法物始備
事物紀原云兠籠巴蜀婦人所用乾元以來蕃將著勳
于朝多乗之以易於擔負京師先用車轝後亦以兠籠
代之即今之兠子葢其制起於巴蜀而用於中朝自唐
乾元以來也
事物紀原蜀相亮造木牛流馬以運餉葢巴蜀道阻便
于登陟故耳木牛即今小車之有前轅者流馬即今獨
推者是而民間謂之江州車子巴郡有江州縣疑亮創
始於此當時云然後人以為名也諸葛集載木牛流馬
法曰木牛者方腹曲頭一脚四足頭入領中舌著於腹
載多而行少宜可大用不可小使特行者數十里羣行
者二十里也曲者為牛頭雙者為牛脚横者為牛領轉
者為牛足覆者為牛背方者為牛腹垂者為牛舌曲者
為牛肋刻者為牛齒互者為牛角細者為牛鞅攝者為
牛鞦軸牛仰雙轅人行六尺牛行四步載一嵗糧日行
二十里而人不大勞流馬尺寸之數肋長三尺五寸廣
三寸厚二寸二分左右同前軸孔分墨去頭四寸徑中
二寸前脚孔分墨二寸去前軸孔四寸五分廣一寸前
杠孔去前脚孔分墨二寸七分孔長二寸廣一寸後軸
孔去前杠分墨一尺五分大小與前同後脚孔分墨去
後軸孔三寸五分大小與前同後杠孔去後脚孔分墨二
寸七分後載剋去後杠孔分墨四寸五分前杠長一尺
八寸廣二寸厚一寸五分後杠與等板方囊二枚厚八
分長二尺七寸高一尺六寸五分廣一尺六寸毎枚受
米二斛三斗從上杠孔去肋下七寸前後同上杠孔去
下杠孔分墨一尺三寸孔長一寸五分廣七分八孔同
前後四脚廣二寸厚一寸五分形制如象靬長四寸徑
面四寸三分孔徑中三脚杠長二尺一寸廣一寸五分
厚一寸四分同杠耳
王晦叔云郫村民鑿古冡得一銅馬高可三尺許制作
精妙簡池守景季淵取以歸中宵風雨輙聞嘶鳴怪之
不敢留移送佛寺紹興丙子灼至成都黄伯淵見索詩
乃作銅馬歌曰君不見武皇逸志凌九垓追風躡影思
龍媒魯班門外立銅馬天廐萬匹皆塵埃又不見伏波
將軍破交賊歸來殿前獻馬式據鞍習氣殊未衰想見
老子真矍鑠兩京翻覆知幾秋只有山河共客愁孤烟
落日蠶叢國出此神物於荒邱千年黄壤誰作主猶把
歸心泣風雨但恐一朝去無踪有似豐城寳劒化䨥龍
　
　
　
　
　
　
　
　
　蜀中廣記卷六十八
欽定四庫全書
　蜀中廣記卷六十九
　　　　　　　　　　　　明　曹學佺　撰
　方物記第十一
　　　印璽
尚書璇璣鈐曰禹開龍門導積石決岷山治九貢出𤣥
珪上刻曰延喜玉受德尺錫佩王子年拾遺記曰昔伯
禹入穴乃至一空裏有人身而蛇鱗口吐玉簡以授禹
長十有二寸以量度天地
後漢書岑彭臧宫伐公孫述拔地至繁郫前後收得節
五印綬千八百枚
蜀志太傅許靖等上言前闗侯圍襄陽襄陽男子張嘉
王體獻玉璽璽潛漢水伏於淵泉暉景燭耀靈光徹天
赤牘清裁以為雲長進璽詞雲谷雜記紹興中洞庭漁
人獲一印方僅二寸其制甚古紐有連環四兩兩相貫
上有一大環總之葢所以佩也漁者以為金競而訟于
官辨其文乃壽亭侯印四字闗侯嘗封於漢壽亭疑必
侯物遂留長沙官庫守庫吏見印上時有光焰因白于
官乃遣人送荆門軍侯祠中光怪遂絶容齋隨筆云復
州寳相院以建炎二年因伐木於三門大樹下土中深
四尺餘得一印其環并背俱有文云漢建安二十年壽
亭侯印今留於左藏庫邵州守黄沃叔啓慶元二年復
買一紐於郡人張氏其文正同只欠五絲環耳予以謂
皆非真漢物且漢壽乃亭名既以封雲長不應去漢字
又其大比它漢印幾倍之聞嘉興王仲言亦有其一侯
印一而已安得有四雲長以四年受封當即刻印不應
在二十年尤非也是特後人為之以奉廟祭其數必多
今流落人間者尚如此予今嵗在渝州武陵楊進士文
弱以廣文分考蜀闈事竣見過損惠漢章方寸文曰闗
小侯印
魏景元末年滅蜀雍州兵於成都縣獲玉璧玉印各一
印文似成信字獻之衞瓘瓘依周成王歸禾之義以上
相國府司馬氏宣示百官而後藏之葢公孫述起成都
自號成家也瓘得印時梓潼太守向充曰吾聞之譙周
先帝諱備其訓具也後主諱禪其訓授也劉已具矣當
授人也今中撫軍名炎而漢年極於炎興瑞出成都而
藏之於相國府此天意也
南齊志永明元年冬日寧蜀廣漢縣村民張慶宣陶瓦
作屋見瓦間有光照屋内外以告令孔休先乃共發視
獲玉璽一紐璧方八分上有鼻文曰帝真
蜀檮杌武成二年獲玉璞於田令孜之故第以為國璽
其文曰有德承天其祚永昌孟蜀廣政十四年冬十月
望彭山副將頭楊富獲一銅印於江岸有六面方各寸
許皆有篆文兩面共通一竅竅中三虚一實其直可貫
其圓有規六面篆文共八十二十分夾其竅六十均在
四傍各成文章印過雕鏤有竅面各一十字無竅面各
十五字以印進上嚴築作瑞篆記今載其篆文於左一
　
　
　
　
　
　
　
　
　
　　上召吾拜無為太昊通天下治氣同璽十五字也
按此當是漢張道陵時物
輿地紀勝靖康元年遂州浚城隍得方寸古銅印其文
曰廣漢侯印
洪邁夷堅志宣和中䕫人龍澄曽於府東大瀼水中獲
玉印其文非世間篆籀恍見天神立於傍曰此印乃上
帝所寳守䕶不謹遂落於此俄而不見澄懼乃奉印投元處
古今丁集建炎初盧法原修治羅城役夫得小金印以
獻公因㑹鄉老出而薄觀有識其文者曰漢破虜羌侯
五字字分作三行漢字居其一觀畢以寄於帑紹興十
年胡公世將捷於剡家灣張公壽一因取為獻按漢土
德故印章以五成此先漢時物也但不知封侯者為何人
又虜羌二字連稱亦史冊所未有
黎州志蠻部内有渥洼池産馬其處首領號鬼王有印
篆文曰武犍水軍
蜀檮杌云永平二年八日什邡縣人獲銅牌以獻上有
六十二字建命嗣子更名元膺字昌美以符銅牌膺昌
之䜟且為文誡之
長寧軍北半里西溪北岸有桃源洞宋嘉定中太守張
公市民田以種桃李立亭榭掘地得銅牌刻詩云綽約
去朝真仙源萬木春要知竊桃客定是㑹稽人國朝宣
德中耕者于洞前復得銅牌廣一寸長二寸厚一分半
金色鮮明刻詩同前
華陽國志諸葛亮賜南夷鐵劵毎刺史校尉至夷輙齎
以呈詣
費著氏族譜蜀郭氏衆多家於北城者號北郭自敘出
汾陽藏有汾陽王丹書鐵劵
成都古今記云唐鐵劵二葢昭宗以賜陳敬瑄田令孜
者劵形方如半甑縱長尺餘横廣不及二尺以金為字
今在軍資庫但金剝落無餘字益澷滅間有不可識者
敬瑄以中和三年十月受賜令孜以四年十一月受賜
僖宗猶在成都明年僖宗還京師後此八年當景福六
年四月二人俱為王建所殺據新唐書葢同日死令孜
與敬瑄實斲喪唐室何功之有雖冒受此劵卒不可用
天道果昭昭乎今劵字益就澷滅可惜錄其槩左方敬
瑄劵文承㫖樂朋龜作其略曰烹巨鰲者鼎大於滄海
斬長鯨者劒倚於青天既立異勲克膺殊寵李晟免其
十死子儀成其九功鎮以金鏞賜其鐵劵後來繼者豈
在他人又曰致朕身安由卿忠藎前封公爵後錫郡王
詢於衆情未愜羣望今賜卿鐵劵赦卿十死其宰臣姓
名澷滅不可復識田令孜鐵劵文略曰人臣之績古今
莫儔爵位不足以荅元勲竹帛不足以紀大節式遵盛
典用表殊庸宣賜駱谷扈從定難中興社稷功臣仍恕
十死其宰臣裴澈
　　　兵器
漢書南越反以楊僕為樓船將軍有功東越反上欲復
使將為其伐前勞以書勅責之曰君欲請蜀刀問賈幾
何對曰率數百夫武庫日出兵而陽不知挾偽干君過
也陶𢎞景刀劒錄曰闗侯為先主所重不惜身命自採
武都山鐵為二刀銘曰萬人及侯敗旹刀没於水張益
德初受新亭侯自命匠鍊赤珠山鐵為一刀銘刃曰新
亭侯蜀帝大將也後范張偷以入吳又曰黄忠從先主
定南郡得一刀赤如血於漢中擊夏侯淵軍一日之中
手刃數百
蒲元傳曰君性多竒思於斜谷為諸葛亮鑄刀三千口
刀成自言漢水鈍弱不任淬蜀江爽烈是大金之元精
天分其野乃命人於成都取江水以淬刀既至君言水
雜不可用取水者捍言不雜君以刀畫水言雜八升取水
者叩頭云實於涪津渡覆水懼怖遂以涪水八升益之
咸共驚伏及刀成試以竹筒納鐵珠滿中舉刀斷之應
手虚落今屈耳環者乃其遺範陶𢎞景刀劒錄曰蜀主
備令蒲元造刀五千口皆連環及刃口刻七十二鍊柄
中通之兼有二字矣
陶隠居曰後蜀李雄晏平元年造騰馬刀五百口有隷
字北史太和中特賜高允蜀刀一口
後漢書肅宗嘗賜諸尚書以寳劒手自署名者三人郅
壽其一也署壽劒曰蜀漢文時論以壽明逹有文章故得是劒
雲笈七籖云天師劒狀若生銅五節連環之柄上有隠
起符文星辰日月之象重八十一兩嘗用誅制鬼神降
翦兇醜昇天之日誓曰我世有一子傳印劒及都功籙
頂上有朱髮十數莖以表竒相于今二十一世矣劒時
有異光或聞吟吼乍存乍亡至十六世師毎借人供養
以祛疾苦鄰家夜産性命危切借去有神光如燭閃然
一室之中劒墮地而折經數十年十八世孫惠欽時有
人挈布囊入雲錦山仙居觀周行廊廡之下云解磨鏡
釘鉸師問曰有折劒銲綴得乎請看之曰可須别掃一
室炭數斤以巨石為碪熾炭鎚擊反扄其門聲聞於外
門人皆憂此劒淬於其手師殊不為慮頃之鎚鍛聲絶
執劒以呈果完綴如舊但銲處㣲有黒痕如絲髮耳師
以錢半千酬之致於老君前負囊而去出門數歩尋失
所在
刀劒錄曰蜀章武元年辛丑採金牛山鐵鑄八鐵劒各
長三尺六寸一備自佩一與太子一與梁王理一與魯
王永一與諸葛亮二與張飛闗侯一與趙雲並是亮書
作風角處所
又曰蜀後主禪延熈二年造大金劒長一丈二尺鎮劒
口山往往輝光上燭後人處處求覔不得
晉許遜令旌陽日有斬蛟第三劒至唐復出漁者網而獲之
隋禮儀志侍御有左右夾轂蜀客楯劒格獸羽林八
雲仙雜記成都朱善存家世寳一劒毎生神芝則天下
晏清如安史黄巢之亂劒皆吐黒焰屬天不差毫釐
老杜詠番劒詩虎氣必騰上龍身寧久藏元稹書劒詩
渝工劒刃皆歐冶巴吏書蹤盡子雲唯我心知有來處
泊船黄草夜思君
王氏見聞錄偽蜀王承協幼承廕有文武才通于章律
門下常養一術士授其戰陣之法人莫知也蜀主講武
於星宿山下承協呈一鐵鎗重三十餘斤請試許之由
是介馬盤槍星飛電轉萬人觀之咸服神異及入城又
請盤城門下鐵闗五十餘斤用兩人舁致馬上當街馳
之疾如電閃主大悦擢為龍捷指揮使承協於諸家兵
法三令五申懸之口吻主以其年幼終不柄用焉
諸葛亮教曰作部作匕首五百枚以給騎士又曰勅作
部皆作十折矛以給之
李膺益州記云掌天山在臨津縣山多柘堪為良弓雖
檿絲燕角不能勝也今巴州地
禹貢梁州厥貢砮磬華陽國志臺登縣有砮石火燒出
鐵剛利蜀都賦註碧砮生越嶲㑹無縣可作箭鏃
魏氏春秋曰亮作八務七戒六恐五懼皆有條章以訓
勵臣子又損益連弩謂之元戎以鐵為矢矢長八寸一
弩十矢皆發
神僧傳云梁將王綝與陸法和守巫峽軍次白帝法和
謂人曰諸葛孔明可謂名將吾自見之此城旁有其埋
弩箭鏃一斛許因挿表令掘之如其言
三國志蜀孟幹至吳皓欲殺之宥而將徙諸臨海幹以
吳人愛蜀側竹弩言能作之皓留付作部復逃至京師
唐詩品彚蘇渙少喜剽盜善白弩巴蜀商人苦之稱白
蹠以比莊蹻後折節讀書登第
戰國䇿曰蜀地之甲乗船浮於汶乗夏水而下江五日
而至郢漢中之甲乗船出於巴乗夏水而下漢四日而
至五渚
沈約宋書云太祖賜孝武以諸葛亮滿袖鎧鐵帽隋書
太子勇好飾蜀鎧
宋史戎州鬼主有羅鬼甲葢漆生革為之其堅過于鐵
出都掌夷中
釋名云盾遯也跪其後避刃以隠遯也大而平者曰吳
魁本出於吳為魁帥者所持也隆者曰須盾本出於蜀
須所持也或曰羌盾言出於羌也
諸葛亮軍令曰始出營𥪡矛㦸舒旛旗鳴皷角行三里
辟矛㦸結旛旗鳴皷角未至營三里復𥪡矛㦸舒旛旗
鳴皷角至營復結旛旗上皷角違令者髠
音樂志漢高祖自漢中歸巴渝之兵執仗而舞既非正
典悉罷不用
涪陵志宋大觀間掘地得印及佩鈎刁斗上刻張飛二
字因立桓侯廟
隋書丹陽人耿詢以罪配給蜀王秀有巧思作馬上刻
漏後秀廢詢以親信又當誅因其技巧得免
　
　
　
　
　
　
　
　
　
　
　
　
　
　
　
　蜀中廣記卷六十九
欽定四庫全書
　蜀中廣記卷七十
　　　　　　　　　　　　明　曹學佺　撰
　方物記第十二
　　　樂器
南齊書建元中涪陵郡蜑民田健所住巖間常留雲氣
有聲響徹若龍吟求之積嵗莫有見者其年四月黒夜
岩中忽見雙光起至明掘之獲古鐘一枚及錞于一面
至永明元年十一月寧蜀廣漢縣人墾地又獲古鐘一
枚高三尺八寸圍四尺七寸懸柄長一尺二寸合高五
尺四面各九乳
雲笈七籖渝州南平縣道昌觀有古鐘作二獅子對立
捧花座蛟螭為鼻蛟尾分繞獅之足盤於鐘上鐘形再
殺三成如盩厔古鐘之狀於其殺處作細花文五條當
中一條黄色明淨累累若珠貫焉次珠條外作花片之
狀屈曲相營又外一重雲葉纒繞殆非人工此外周身
有花不可細記云是湘東王貽陶隠居物
䕫府志云昔人掘地得一鐘形如戽斗匾而長一面凸
為十八乳一陰一陽總為九乳古詩春鐘九乳鳴疑此
鐘應春宫律也一面古篆七十餘字人不能識惟䕫字
可辨水經注云䕫鄉觀此可信
閬州譙樓上鐘是唐開元間物徙自巴州者營山縣開
元寺鐘重千五百斤上鑄開元九年字兵燹時沉潭中
毎隠隠見于重淵之下元豐中忽如雷震聲躍出砂磧上
得之巴州舊恩陽縣治右廣福觀銅鐘上有景龍庚戌
四字俱見本志
七籖云施州清江郡開元觀有鐘麟鼻而系於簴狀若
懸匏扣之清越聞於數里不知何代物先是有郡民牧
牛城南田間忽聞異聲自地中發驚走辟易其後民病
夢一青襦丈夫曰遷我于開元觀民不悟它日到田間
聞其聲如前以白于守守封君以為不急叱去之是夕
又夢青襦者曰吾委跡于地下有年矣汝不速出必有
大咎覺而懼與其子偕往鑿地丈餘得之色青如所夢
因再白守置于開元觀是日辰時不擊自鳴震響極逺
守以其事聞詔編於國史復命宰臣李林甫頒其奏以
示天下今建始縣地也
靈驗記青城山宗𤣥觀古銅鐘三千餘斤隠花文飛仙
幢節之狀工甚精好劉闢據成都取管内銅像大鐘鑄
兵器及錢此鐘在焉挽拽下山以巨石捶擊終不能損
至江干拽以竹筏力敵萬斤不動縣申狀闢異之令還
故處只須二三人牽上若一二百斤然
青城志縣之聖塔寺相傳有仙塔飛來寺之古鐘朔望
有聲隠隠若自鳴以為至人所鑄
成都方輿天慶觀在城北有唐元和銅鐘千斤
温江縣太平觀有任尊師者日於市中户乞一錢鑄鐘
萬斤鐘成尊師年已八十餘作大齋表讃扣鐘數百下
辭決而去即大厯年中也至劉潼僕射擁旄西川令觀
寺鐘上皆鐫陁羅尼呪忽見任歸領巧工於呪邊刻云
觀家銅鐘不合刻佛呪别立誓詞數句人見其狀貌益
少壯於當時云
黔南人砌鹽井得古鐘長三四尺中細而實如腰鼓瓦
腔之狀兩頭圓厚扣之皆有竒音與常鐘異在鹽井多
年益加光膩無毁蝕處時起金色晶明異常節度使僖
公留鎮府庫焉
開州龍興觀鐘七八千斤無樓懸於殿上州有􁏼敓遺
失諍訟不決之事沉滯抑屈之情焚香扣鐘立便分雪
余頃駐泊觀中忽見官吏押領囚徒至鐘前焚香告誓
援槌將擊之際有人抑止之更令取款如是數四不擊
鐘而訟已得理矣問其故云累有公案不決者擊此鐘
旬日之内有誣罔寃抑于人必暴病死相傳雲安白鶴
鐘亦然已上俱杜廣成所記
成都文類魏了翁嘉定府延祥觀鐘銘曰二五之運徵
為五聲周䟽相濟混緩相成人於天地禀氣受形葢與
聲律一本而生故為大鏞以首八音夙夜聽之和平其
心是謂天合匪石匪金樂廢禮壞聲謝器沈二氏之宫
僅存於今制雖戾古所發亦深尚敬爾聰上帝汝臨
漢書成帝綏和五年得古磬十六枚于河濱今犍為之
玉磬池是其處即玉津縣也名曰漢水又曰寳磬洲彚
雅云明堂位特懸者名離磬即大磬曰毊磬也毋句氏
及伶倫所製則編磬也第編磬止十二枚以應十二律
漢成帝時犍為水濱得石磬十六枚此乃後世工師傅
㑹二少二變之説鄭康成亦從之誤矣
寰宇記綿谷縣東山之北有燕子谷中産磬石
方輿青石山在青石縣有祠甚嚴九州要記言天下青
石無佳於此可以為鐘磬
酉陽雜爼蜀軍將皇甫直别音律擊陶器能知時月好
彈琵琶元和中常造一調乗涼臨水池彈之本黄鐘而
聲入㽔賓因更絃再奏之聲猶㽔賓也甚惑之以為不
祥隔日又奏於池上聲如故試彈於他處則黄鐘也直
因切調㽔賓夜復彈於池上覺近岸波動有物激水如
魚躍及下絃則没矣直遂集客車水竭池窮泥索之數
日泥下丈餘得鐵一片乃方響㽔賓鐵也
陳祥道樂書什邡人段祖獲錞于獻益州刺史始興王
蕭鑑高三尺六寸六分圍三尺四寸形圓如筩銅色如
漆質甚薄上有銅馬以繩貫之令去地尺餘灌之以水
又用器盛水於下以芒莖當心跪注錞于以手振芒則
其聲清亮如雷良久乃絶按古以錞于節樂稱禮器也
益部談資諸葛鼓乃銅鑄面廣一尺七寸高一尺八寸
邊有四獸腰束下空旁有四耳花文甚細色澤如𤓰皮
重三十餘斤縣於水上用梄木槌擊之聲極圓潤乃孔
明擒孟獲時所製昔伐九絲城得十餘面今在成都府
庫中一名錞于鼓游梁襍紀諸葛鼓其形圓上寛而中
束下則敞口大約若今楂斗之倒置也面有四水獸四
周有細花文其色不甚碧綠擊之彭彭聲如鼓云置于
水擊之其聲更巨　上南志銅鼓有剝蝕聲響者為上
易牛千頭次者七八百頭逓有差等夷人藏至二三面
者即得雄視一方父老云諸葛製以鎮蠻者鼔去則蠻
運終理或然也　戎州志銅鼓旁範八卦及四蟾蜍狀
似覆盤懸而擊之下映以水其聲非鐘非鼓都掌夷所
寳相傳為諸葛亮鑄者直數十鎰次者數鎰　珙縣志
銅鼔如筩高一尺腰有四耳以備懸上下絙以花鳥一
面臨造間有四幕者面中花瓣十二以擊久蠡瓣多者
為龍師所鑄直踰千金
黔江志太宗雍熈元年黔南言溪峒夷獠毎疾病輒擊
銅鼓以祀神鬼乞釋其銅禁詔從之
南部志舊新井縣銅鐸觀有一銅鐸乃晉譙縱舊物
青神志大江東北石鼓寺下沙中昔人得石鼓一高三
尺圍六尺許形制殆類岐鼔狀但無款識今在寺廡下
寺以得名
羯鼓錄云代宗朝宰相杜鴻漸能羯鼓永泰中以副元
帥節度西川前雙流丞李琬薦一削羯鼓杖者見且以
二枝為獻鴻漸喜曰此杖當貯衣衾中積時者尤物也
匠言於脊溝中養者十年矣公厚賞之而去及被召囘
至嘉陵驛頗有山水其夜月色又佳乃與從事楊炎軰
登驛樓望江月觴讌命取羯鼓以所得杖酣打數曲四
山猨鳥皆驚飛噭走從事悉異之公曰比於華嚴閣擊
此初見羣羊牧於川下忽數頭躑躅不已及止鼓羊亦
止復鼓之復然遂以疾徐高下節之羊無不應聲而舞
旋有二犬走吠羣羊至近聞聲則仰首若有所聽少選
宛頸揺尾亦從而變態是知百獸率舞之書固無難矣
初李琬以調集至長安居務本里夜聞羯鼔曲頗工於
月下步尋至一家門户極卑叩門入謂曰君所擊豈非
耶婆娑鷄乎而無尾何也其人驚異曰君知音耶某太
常工人也祖傳此曲近因張儒入長安家人流散父没
河西今但按舊譜數本尋之竟無結尾故夜夜求之也
琬曰曲下意盡乎工曰盡琬曰意盡即曲盡又何索焉
工曰奈聲不盡何琬曰可與言矣夫曲有如此者惟以
他曲解之方可盡其聲耶婆娑雞當用屈柘急遍解如
柘枝用渾解甘州用吉了解之類也工如教鼓之果相
協聲意皆盡感泣而謝即言於寺卿徵為主簿後累官
太常少卿宗正卿
鹽鐵論曰貴人之家中山索女撫流徵於堂上鳴鼓巴
渝交作於堂下杜氏通典曰巴渝舞曲有矛渝安臺弩
渝行辭四篇其辭既古莫能暁其句度昔漢高作巴渝
舞長沙王舞袖不迴舉上問之對曰臣地狹不足以廻轉
韋臯鎮西川教奉聖樂曲將進之先令舞人曲譜到京
於晉邸按閲教坊數人潛窺因得先進索賞又僖宗乾
符中綿竹樂工王生有巨力毎遇府中饗軍宴客先呈
百戲王生腰背一舡舡中載十二人舞河傳一曲略無
困乏教坊記曰僖宗幸蜀時戲中有劉真者善弄假婦
人後乃隨駕還京籍于教坊弄婆羅
譚賔錄云開元中中官白秀貞使蜀囘得琵琶以獻其
槽邏(缺/)檀為之温潤如玉光耀可鍳有金縷紅文影成
雙鳯楊妃毎抱此器奏於棃園音韻凄清飄如雲外而
諸王貴主洎虢國已下號為貴妃琵琶弟子毎受曲畢
皆廣有進獻𤣥宗又令皇甫詢於益州製琵琶捍撥以
太守蘇頲不奉詔乃停故寰宇記云益州舊貢琵琶捍撥也
北夢瑣言僖宗末京師樂工有琵琶石潨者號石司馬
尤為相國令狐綯見賞俾與諸子渙渢連水邊作名亂
後入蜀不隷樂籍多遊諸大官家皆以賓客待之一日
㑹軍校數員飲酒潨以胡琴擅塲在坐非别音者喧譁
語笑殊不傾聽潨乃撲檀槽而詬曰潨曽為中朝宰相
供奉今日與徤兒彈而不我聽何其苦哉于時識者歎
訝之
教坊記咸通中第一部有張小子㤀其名彈弄箜篌冠
于今古今在西蜀教坊雖有三十人能者一兩人而已
白樂天夜聞箏彈瀟湘送神曲詩云縹緲巫山女歸來
七八年殷勤湘水曲留在十三絃苦調吟還出深情咽
不傳萬重雲水思今夜月明前
西京雜記司馬相如作玉如意賦梁王悦之賜以綠綺
之琴文木之几夫餘之珠琴銘曰桐梓合精其後擕綠
綺遊臨卭以琴心挑卓女作為琴歌詞曰鳯兮鳯兮歸
故鄉遨遊四海求其凰時未遇兮無所將何悟今夕升
斯堂有豔淑女在閨房室邇人遐毒我膓何緣交頸為
鴛鴦相頡頏兮共翺翔又曰鳯兮鳯兮從我栖得託孳尾
永為妃交情通體心和諧中夜相從知者誰雙翼俱起
翻高飛無感我思使余悲及唐張祐又為琴歌以和相
如曰鳯兮鳯兮非無凰山重水濶不可量梧桐結陰在
朝陽濯羽弱水鳴高翔
梁簡文帝蜀國弦詩銅梁指斜谷劒道望中區通星上
分野作固下為都雅歌因良守妙舞自巴渝陽城嬉樂
盛劔騎鬱相趨五婦行難至百兩好遊娛牲祈望帝祀
酒酹蜀侯誅江妃納重聘卓女愛將雛停弦時繫爪息
吹治脣硃脱衫湔錦浪迴扇避陽烏聞君握節返賤妾
下城隅隋盧思道蜀國弦詩西蜀稱天府由來擅沃饒
雲浮玉壘夕日映錦城朝南尋九折路東上七星橋琴
心若易解令客豈難要
嘉話錄云蜀王楊秀常造千面琴㪚在人間
志林云唐雷氏琴自開元至開成間世有人然其子孫
漸志於利投世好而失家法故以最古者為佳非貴逺
而賤近也予家有一琴其中銘云開元十年造雅州靈
闗村雷家記八日合未曉八日合為何等語也廬山處
士崔成老彈之以為絶倫云元豐六年十月初四日書
教坊記貞元中成都雷生善斲琴至今尚有孫息不墜
其業精妙天下無比也
西溪叢語滕達道蓄雷威琴中題云石山孫枝様剪伏
羲將扶大隠永契神機徐浩書字類石經今歸居氏矣
又云嘗見一琴中題云唐大厯三年仲夏十二日西蜀
雷威於雜花亭合又云伊南田店篔簹谷隠士趙彦安
獲一琴斷文竒古真虵蚹也聲韻雄逺中題云霧中山
三字人莫暁也後得蜀郡草堂閒話中載云雷氏斷琴
多在峩眉無為霧中三山方知為雷琴矣益部談資世
傳雷威作琴不必皆桐遇大風雪之日酣飲著蓑笠獨
往峩眉深松中聽其聲連延悠揚者伐之斵以為琴有愛
重者以松雪名之故世稱雷威琴也
唐桂府王推官出蜀匠雷氏金徽琴請姜宣彈小胡笳
引時有為作歌者云雷氏金徽琴王君寳重輕千金三
峽流中將得來明窻拂席幽匣開朱絃宛轉盤鳯足驟
擊數聲風雨迴哀笳慢指董家本姜宣得之妙思忖汎
徽胡雁咽蕭蕭繞指轆轤圓衮衮吞恨含情乍輕激故
國闗山心厯厯潺湲疑是舞鸊鵜砉騞如聞發鳴鏑流
宫變徵漸幽咽别寉欲飛猿欲絶秋霜滿樹葉辭風寒
雛墜地烏啼血哀絃已罷春恨長恨長何如懷我鄉我
鄉安在長城窟聞君虜奏心飄忽何時窄袖短貂裘臙
脂山下彎明月
岑參秋夕聽羅山人彈三峽流泉云皤皤岷山老抱琴
髩蒼然衫袖拂玉徽為彈三峽泉此曲彈未半高堂如
空山石林何颼飀忽在窻户間繞指弄嗚咽青絲激潺
湲演漾怨楚雲紆徐韻秋烟疑兼陽臺雨似雜巫山猿
幽引鬼神聽靜令耳目便楚客膓欲斷湘妃淚斑斑誰
裁青桐枝絙以朱絲絃能含古人曲逓與今人傳知音
難再逢惜君方老年曲終月已落惆悵東齋眠李季蘭
聽從叔彈三峽流泉歌云妾家本住巫山雲巫山流泉
嘗自聞玉琴彈出轉寥夐直似當時夢裏聽三峽迢迢
幾千里一時流入幽閨裏巨石崩崖指下生飛泉走浪
絃中起初疑噴怒含雷風又似嗚咽流不通迴湍曲瀨
勢將盡時復滴􁏏平沙中憶昔阮公為此曲能令仲容
聽不足一彈既罷還一彈願似流泉鎮相續
李白聽蜀僧濬彈琴詩蜀僧抱綠綺西下峩眉峰為我
一揮手如聽萬壑松客心洗流水餘音入霜鐘不覺碧
山暮秋雲暗幾重李義山詠蜀桐絶句玉壘高桐拂玉
繩上含非霧下含氷枉教紫鳯無棲處斵作秋琴彈廣
陵孟浩然贈道士參寥詩蜀琴久不弄玉匣細塵生絲
脆絃將斷金徽色尚榮知音徒自惜聾俗本相輕不遇
鍾期聽誰知鸞鳯聲元㣲之黄草峽聽柔之琴詩胡笳
夜奏塞聲寒是我鄉音聽漸難料得小來辛苦學又應
知向峽中彈又别鶴凄清覺露寒離聲漸咽命雛難憐
君伴我涪州宿猶有心情徹夜彈
宋王素聽運使閱道殿院撫琴詩中臺御史誰得名卓
然閲道持直聲首冠豸角身衣繡端想正色霜稜稜上
書言事語激切表率百辟有典刑前秊乞守桐廬去衆
口稱屈嗟沉英朝家惜才久難滯東西兩漕來誇榮銅
梁巨屏實都㑹邊禦蠻夷州養兵生齒繁盛版賦錯嵗
餘百萬輸王庭賢哉閲道不聚斂抑暴損重咸使輕山
園好茶甚比苑佳釀珍果豪相矜皇皇州縣交贈遺途
路馳走常縱横供須勞擾擔負苦罔䘏民力無時停呵
守責宰悉廢罷嚴於軍令威連營人士歡聲雜和氣晝
夕遍覆全蜀城奸夫貪吏縮手脚一道震懾今澄清我
與閲道略識面傾葢若舊都忘形士之忠義共所守必
能感格推至誠切磋博約日䝉益迭相遜避無已能閲
道志節極勁挺表裏瑩澈冬壺氷舉族萍寓甬橋上騰
裝单騎趨此行雷琴一張鶴一隻唯將二物娛幽情耽
耽公屏大道左閴如隠者真禪扄聯鑣曉入淨衆寺煙
雲收拾初開晴青松脩竹綠陰合其間瀟灑誰構亭從
容取琴撫數弄歛襟拱手斜耳聽數按慢舉别得法盡
出意外皆研精曲名流水本宫調碧溜潄玉寒琤琤坐
中五月汗似雨忽覺桐葉秋風生閲道學琴有高趣心
惡鄭衞方鏗鈜惜茲南薰存舊譜千載之下猶分明欲
禆吾君踵舜德追鍳古曲歸昇平趙抃和王仲儀知府
聽琴詩云洪惟至樂生太初一鼓萬類和以蘇咸章杳
黙不再得南風解愠歌有虞霈恩協氣塞天下推心置
腹充肌膚四門悦豫比物化至今法度存諸書嗟哉道
逺朴㪚漫遺音寂寞俄榛蕪文侯聽古唯恐卧仲尼嫉
世倡優誅伯牙絶絃遂空黙季札審樂徒嘻吁諠譁焦
殺雜然起非音僻調衆耳娛夭絲促柱日誇尚正聲順
氣誰持扶天心厭物窮且變澆醇欲判如秦吳本根直
使鬼神䕶嶧陽茂育寒桐孤鳴泉恠石竝左右敲風撼
雪孫枝疎老雷一顧落斤斧絃朱軫玉徽珊瑚形模三
尺韻鐘磬價高直恐連城無兹琴得傳數百載敝囊古
匣藏吾廬擕之造次不暫捨兩川萬里隨单車自憐指
下得古趣古人不見如合符不知誰人達公聽招琴暁
出遊浮圖松筠䬃灑塵壒絶羣喧屏息堂廡虚更張疾
徐鼓流水清風瀝瀝生襟裾曲終四座悄無語賞音公
獨勤諮諏公歸三嘆意未已大句落落投瓊珠遂令巾
衍益氣燄況是黼繡増名譽愚今以琴比公治得之輿
頌非敢誣公來西州未五月教條一出民歡呼善人得
路惡失宂饑者稻粱寒袴襦竄排寇姦抑僥倖損削浮
費清庖厨平刑決獄甚破竹以身率下如氷壺公政中
和召協氣斯民樂易琴與俱報言坤維永安堵九重西
顧何憂乎清獻又有月夜聽僧化宜彈琴詩云蜀國有
良工孫枝斲古桐逢師寫流水為我益清風淡恐時心
厭幽蘄靜耳聰坐來明月滿無語訟庭空
鹽亭文與可有古琴以示眉山蘇軾軾為之銘曰攫之
幽然如水赴谷醳之蕭然如葉脱木按之噫然應指而
長言者似君置之枵然遺形而不言者似僕
栁宗元謝李西川薦琴石詩逺師騶忌鼓鳴琴去和南
風愜舜心從此他山千古重殷勤曽是奉徽音吕温詠
蜀客石琴枕云可怜他山石幾度負貞堅推遷强為用
雕斲傷自然文含巴江浪色起青城煙更聞餘玉聲時
入朱絲絃
張祐聽李簡上人吹蘆管詩蜀國僧吹蘆一枝隴西游
客淚先垂至今留得新聲在却為中原人不知其二細
蘆僧管夜沉沉越鳥巴猿寄恨吟吹到耳邊聲盡處一
條絲斷碧雲心其三月落江城樹遶鴉一聲蘆管是天
涯分明西國人來説赤佛堂西是漢家薛濤聽僧吹蘆
管詩暁蟬嗚咽暮鶯愁言語殷勤十指頭罷閲梵書聊
一弄散隨金磬泥清秋
　蜀中廣記卷七十
欽定四庫全書
　蜀中廣記卷七十一
　　　　　　　　　　　　明　曹學佺　撰
　神仙記第一
　　川西道一
華陽國志曰蜀之為國肇自人皇洛書曰人皇始出繼
地皇之後兄弟九人分理九州為九囿人皇居中州制
八輔華陽之壤梁岷之域是其一囿矣名號厯刧記云
人皇之後五龍氏興焉天真皇人降下開明之國以靈
寳真文三皇内經各十四篇授之五龍氏得此經以道
治世萬二千嵗白日登仙爾時蒼生于中化生是後運
動陰陽作為五行四㣲世欲生死之業于是而起人乃
任性混朴茹毛飲血男女無别夏則巢居冬則穴處三
十六萬嵗後神人氏興焉　按開明氏蜀古國號也都
南安今之嘉定州是　國初蜀獻王感五龍氏之靈迎
自嘉州立廟于錦官志云竇禹鈞之五子者乃俗説也
史記云黄帝有子五人號五龍氏而世次則又不同當
以杜天師所載為正
厯劫記云神人氏生其狀神異若盤古真人亦號盤古
即是無刧蒼生萬物之所承也以己形狀類象分别天
地日月星辰陰陽四時五行九宫八卦六甲山川河海
不能決定故以天中元景元年七月一日上登太極啓
元始太上天尊更授神寳三皇内經并靈寳五符經下
世則按經圖分畫天地名前劫高真更新造化　按地
理坤鑑云盤古龍首人身今成都有廟祀路史曰吾於
廣都得盤古之祀焉杜光庭錄異記曰廣都縣盤古三
郎廟頗著靈異逺近畏而敬之縣人楊知遇者嘗受正
一盟威籙一夕醉甚將還其家路迷月黒過廟門因大
呼曰余正一弟子也願得神力示以歸路俄有一炬火
自廟門出前引之比至其家二十餘里雖狹橋細路略
無蹉跌火炬亦無見矣廣都今雙流縣地元和圖經成
都縣東三十里盤古祠即此　䕫門亦有盤古廟太守
王十朋盤古廟詩曰盤古千千古江頭遺像存伏羲猶
後軰禮殿盡諸孫不屋昔非陋有祠今未尊東鄰二郎
廟巫覡醉朝昏
路史云鉅靈氏之在天下也握大象持化權乗太極而
蹠灝淑立乎無間行乎無窮揣丸變化而與物相弊□
出於汾脽揮五丁之士驅陰陽反山川正流並生神化
夭凝惟无恒處或云治蜀葢以其迹躔焉
先天本紀黄帝南至青城山禮中皇丈人問真一之道
丈人曰子既居有海内復求長生不亦貪乎頻相反覆
而後授道　按山海經有中皇之山即此
道教靈驗經曰黄帝詣青城甯先生受龍蹻經封先生
為五嶽丈人戴葢天之冠著朱光之袍佩三庭之印與
灊山司命廬山使者並稱五嶽上司勑五岳神月再朝
焉虛中洒水以代晷漏今名六時水是也　按甯先生
名封居青城之大面山黄帝禮之見玉匱經上清及青
城等記劉向列仙傳以甯封子為黄帝陶正能作五色
烟積火而自燔云　唐僖宗中和元年辛丑七月望日
詔内臣袁易簡刺史王兹縣令崔正規詣山脩醮封五
岳丈人為希夷真君時縣境亢旱封醮之夜龍吟於觀
側溪中風雨大至枯苖再茂縣以事聞編于國史
茅君内傳云大天之内有地之洞天三十六所乃真仙
所居其第五為青城之洞周迴二十里名曰寳僊九室
之天司馬紫㣲天地宫府圖云青城山洞十大洞天之
第五也名曰寳仙九室洞天青城丈人治之亦曰甯國
丈人也司馬紫㣲七十二福地書曰大面山第五十福
地仙人栢成子治之綿竹山第六十四福地瓊華夫人
治之漢州滉山第六十七福地赤須先生治之
仙傳拾遺云蠶女者當高辛氏世蜀地未立君長無所
統攝其人聚族而居逓相侵噬廣漢之墟有人為鄰土
掠去已逾年唯所乗之馬猶在其女思父語馬若得父
歸吾將嫁汝馬遂迎父歸乃父不欲踐言馬跑嘶不齕
父殺之曝皮於庖中女行過其側馬皮蹶然而起卷女
飛去旬日見皮栖於桑樹之上女化為蠶食桑葉吐絲
成繭父悔恨念之不已忽見女乗流雲駕此馬侍衞數
十人自天而下謂父母曰太上以我孝能致身心不忘
義授以九官仙嬪居長生屏天矣無復憶念也仍冲虛
而去　按唐乗異集云蜀中寺觀多塑女人披馬皮謂
之馬頭娘以祈蚕事今有蠶女冡在什邡綿竹德陽三
縣界而新繁蠶叢祠中舊亦塑女像皆本此云　乗異
一作集異
遁甲開山圖曰禹得道仙人也古有大禹乃女媧十九
代孫壽三百有六十入九嶷山仙去後三千六百嵗堯
理天下洪水既甚人民墊溺大禹念之乃化生於石紐
山泉女狄暮汲水得石子如珠愛而吞之有娠十四月
生子及長能知泉源代父鯀理洪水三年功成堯知其
功如古大禹知水源乃賜號禹　按周公夢書曰禹夢
乗舟自月中過葢翩翩然仙矣
集仙錄曰李八百名脱蜀郡人居金堂山龍橋峯下修
道蜀人厯代見之約其往來八百餘年因號曰李八百
焉初以周穆王時來居廣漢栖𤣥山合九華丹成去遊
五岳十洞後二百餘年於海上遇飛陽君授水玉之道
還歸此山煉之藥成又去數百年或隠或顯遊於市朝
復登龍橋峯作金鼎九丹丹成年已八百矣三於此山
學道故世人號為三學山亦號為栖賢山初八百丹成
試抹於岩石之上頑石化玉光彩瑩潤或有鑿崖取之
即風雷迅變　按蜀志補遺八百於什邡仙居山白日
昇天為三月初八日也唐時賜號紫陽真人符載厚之
八百洞詩云太極之年混沌坼此山亦是神仙宅後世
何人來飛昇紫陽真人李八百
集仙錄曰蜀郡李真多八百妹也隨兄修道居緜竹山
中古跡尚在或來往浮山之側今之真多化即古浮山
也亦如肺得水而浮矣真多幼挺仙姿躭尚𤣥理八百
授以朝元黙真之要行之數百年狀如二十許人神氣
莊肅風骨英偉異於女弱之態人或見之不敢正視其
後太上老君與𤣥古三師降而度之先於八百得道白
日昇天化側有澤其水常赤古神仙煉丹泉也㠯此浮
山亦名萬安山上有二師井飲者愈疾　按蜀志補罅
真多觀在舊新都之栖賢山山有巨松常見一嬰兒出
没其傍真多跡之得茯苓餌服既久身輕登巨柟而仙
去足之所履有七竅如斗狀號曰星柟唐賜號妙應真
人神仙傳云懷安軍真多化女人發之治是其處
神仙傳曰昔李八百知唐公房有志而不遇明師欲教
授之乃先往試為公房作傭客驅使任意過於他人公
房甚愛之後八百詐病困劣欲死公房為命醫合藥費
用數十萬錢不以為損憂念之意形於顔色八百又轉
作惡瘡周身潰爛臭不可近公房乃流涕曰汝為吾家
勤苦厯年而得篤疾但能愈汝無所恡惜而今正爾當
奈汝何八百曰吾瘡欲愈須得人䑛公房令三婢䑛之
八百曰婢䑛不能便愈若得君䑛應愈耳公房即自䑛
之八百曰君䑛尚不能愈須得君妻䑛之公房又使其
妻䑛之八百曰吾差矣欲得三十斛㫖酒以沐浴公房
即為具酒置器中浴瘡即愈體如凝脂亦無餘痕乃告
公房曰吾是仙人聞子有至心故來相試子定可教也
今真相授度世之訣矣使公房夫妻及䑛瘡三婢以其
浴餘酒澡洗即皆更少顔色美悦乃以丹經一卷授公
房使入雲臺山合煉丹成服之仙去　按梁州記曰唐
公房祠在聟水北聟鄉山祠北有大坑漢碑尚在言是
其舊宅公房舉宅昇去故為坑焉其地産易腸鼠束廣
㣲所謂唐䑕也真誥曰帝之保命府有四丞其一人是
西山唐公房矣
宋史魏漢津者本蜀黥卒也自言師事唐仙人李良號
八百者授以鼎樂之法嘗過三山龍門聞水聲謂人曰
其下有玉即没水抱石而出果玉也崇寧初恊考鐘律
召見獻樂議言得黄帝夏禹聲律身度之説且請先鑄
九鼎次鑄鐘器鼎成賜號冲顯處士大晟樂成加虛和
冲顯寳應先生漢津死後即鑄鼎之所建寳成殿祀黄
帝夏禹成王周召以李八百漢津配食諡漢津為嘉晟
侯已上二則因八百附見
來敏本蜀論曰蠶叢始王蜀八萬四千嵗蠶叢死次王
曰栢灌栢灌次王曰魚鳬魚鳬王田於湔上忽得仙道
蜀人思之為立祠於湔上　按今温江縣北十里魚鳬
城是其上昇處李昊羊馬城記亦云魚鳬羽化於湔山
也
蜀本紀杜宇自天而降為蜀人主稱望帝號曰天隳言
自天而隳也今成都北三十里天囘山是其處囘隳音
同復禪位于鼈靈乃之西山得道上昇詳見方物杜鵑
下
蜀記曰老子西度函谷闗為闗令尹喜著道德經臨别
謂曰千日後於成都青羊肆尋吾及期喜往果見於大
官李氏之家授喜玉冊金文名之曰文始　按今成都
西南五里青羊宫是其處有青銅鑄成羊其大如麋嵗
二月二十有五日四方來集以為老君與喜相遇日也
成都古今集記云鴟夷子范蠡扁舟浮汎三江五湖間
已而入蜀居湔上之治今有煉丹井存　按開山記曰
彭州漓沅化張天師二十四治之一也戰國之世於越
范蠡來主此治
秦韓仲為祖龍採藥使者既而入蜀煉丹于德陽之秦
中觀遇京兆劉根授以神方五道乃服九節菖蒲十二
年體生白毫以端午日騎白鹿上仙　按真誥曰廣漢
郡綿竹縣東九里有山昔韓衆於上得仙有大石銅為
誌又云易遷館協辰夫人名景華得韓終所授岷山丹
服而得仙夫人為漢司空黄瓊女也
劉向列仙傳云王老者慕道人也一日飲道士浸瘡酒
正方打麥忽風動雲蒸拔宅輕舉至空中猶聞打麥之
聲　按今新繁縣東二十里有打麥場是其舊蹟
搜神記曰益州之西有神祠刻石為室自稱黄公相傳
即張良所受黄石公之靈也清淨不殺諸祈禱者持一
百錢一雙筆一丸墨詣石室前請乞先聞室中有聲須
臾問來人何欲既言便具語吉凶甚凖但不見其形至
今如此
真誥云司馬季主漢人也得道尸解留枕席以代形粗
似其身不異家人乃葬之於蜀昇盤山之南諸葛亮為
之碑賛　按道迹經曰德陽縣東二十里𨽻上治季主
先生學道飛仙之所治應女宿
司馬相如將獻賦而未知所為夢一黄衣翁謂之曰可
為大人賦言神仙之事賦成以獻帝大嘉賞拜為孝文
園令其辭曰世有大人在乎中州宅彌萬里曽不足以
少留悲世俗之迫隘朅輕舉而逺遊垂絳幡之素霓戴
雲氣而上浮建格澤之脩竿總光曜之采旄垂旬始以
為幓曵彗星而為髾絶少陽而登大陰與真人乎相求
屯余車而萬乗綷雲葢而樹華旗厯唐堯於崇山過虞
舜於九疑朅度九江越五河時若曖曖將混濁召屏翳
誅風伯刑雨師排閶闔而人帝宫載玉女而與之歸登
閬風而遥集亢鳥騰而一止吾乃今日覩西王母皓然
白首戴勝而穴處亦幸有三足烏為之使遺屯騎於𤣥
闕軼先驅於寒門下崢嶸而無地上寥廓而無天視眩
泯而無見聽敞怳而無聞乗虛旡而上遐超無友而獨
存
宋楊師魯嚴真觀碑略云君平父名子晞卜地創觀於
武都山陰開基得碑乃知古已有上清之號觀成而君
平生時漢武帝後元元年也君平長而學道煉丹成仙
時成帝和平元年也傳載君平創樓以降真有神相焉
嵗久樓不復存大宋紹興己丑知富順監計洵美率邑
士合力重修成都塑工雷姓者遇君平於夢中起而像
之得其真形今羽服而坐於新宫者是也道傍雙闕曰
蜀莊真人正名以從其本也遊者從雙闕徑而行漢栢
叅雲雁行而立古意森然於蒼翠中行數百步憇息虛
橋曵杖而入孰不曰西蜀一洞天耶栢老而中虛其間
可容六人圍坐鼓琴而奕棋人稱君平餌丹以餘粒埋
栢樹下夜或有光恒數百年云
列仙傳云赤斧者巴戎人為碧雞祠(缺/)　　作水澒煉
丹與硝石服之三十年反如童子毛髮皆赤後數十年
上華山餌禹餘糧又蒼梧滇江間人累世見之手掌中
紋有赤斧故以為號　按漢書宣帝時方士言益州有
碧雞金馬之神可祀而致帝遣王褒乗傳往祭之褒内
傳云褒引見太上丈人着流霞袍冠芙蓉或即赤斧仙
也一説王褒為碧雞使赤斧為主簿班圓文云朱軒之
使鳯舉于金碧之岩本此
列仙傳云崔文子泰山人世好黄老事居灊山下後作
黄老丸成賣藥都市自言三百嵗民有疫炁死者萬計
長吏吿之請救文子擁朱旛繫黄散以巡民間飲者即
愈所愈亦萬計後去蜀賣黄藥故世寳崔文赤丸散
洞仙傳云蔡長孺蜀郡人夫妻共服十精丸體氣充盈
年九十生一男名度世百五十嵗復生一男名無極至
三百嵗視之如少童
神仙傳云李常在者蜀郡人也少治道術百姓累世奉
事計其年已四五百恒無五十許家有二男一女皆已
嫁娶乃去去時從其弟子曽孔二家各請一小兒年皆
十七八二家亦不知何以即遣送之常在以青竹杖度
二兒身遣歸置其家所卧處云徑來勿與家人語二兒
承敕以杖歸家家人了不見兒去後乃見兒死在床上
二家哀泣各殯埋之百餘日它弟子過郫縣逢常在將
此二兒俱行二兒各附書到家發棺視之唯青竹杖耳
後三十餘年居地肺山更娶婦有先婦兒來尋未至前
十日常在謂後妻曰吾兒欲來見尋吾當去可將金餅
與之兒至求父所在婦以金與之兒曰父捨我去數十
年日夜思戀昨聞在此故來覲省不求財也更止三十
日乃謂母曰父不還我去矣至外藏於草間常在還與
婦曰此兒詐言當即還汝語之兒長不復須我我去不
復與兒相見乃去少頃兒果來母語之如此乃泣涕而
去後七十餘年常在忽去弟子見在虎壽山下居復娶
妻有少子世世見之如故故號曰常在
雲笈七籖云析象字伯式廣漢人也少好黄老之業後
師東平先生虞叔雅亦得道者篤尚養生𤣥黙無言家
世豐財散千金以賑貧苦或諫之象曰昔竇子文有言
我之施物乃逃禍非避時也知者咸服焉自刻亡日尸解
如蟬蜕　按白帖折象自知亡日召九族燕飲辭訣乃
死
雲臺治中錄曰施存魯人夫子弟子學大丹之道三百
年十鍊不成唯得變化之術後遇張申為雲臺治官常
懸一壺如五升器大變化為天地中有日月如世間夜
宿其内自號壺天人謂曰壺公因之得道在治中　按
懸壺處在蜀都北門見古今記
費長房東漢時為市掾從壺公學仙後辭歸與一竹杖
曰騎此任所之既至可投葛陂中又為作一符曰以此
主地上鬼神長房乗杖須㬰來歸自謂去家旬日而已
十餘年所投陂中杖顧視之已化為龍矣　按葛陂在
雙流西十五里之龍池寺近温江界
神仙傳沈羲者吳郡人也學道於蜀中代人消災除患
功德感天天神識之羲與妻賈氏共載詣子婦卓孔家
還道逢白鹿車一乗青龍車一乗白虎車一乗從騎數
十人皆朱衣仗矛帶劒輝赫滿道問羲曰君是道士沈
羲否羲愕然不知何等答曰是也騎曰羲有功於民心
不忘道從生以來履行無過受命不長壽將盡矣黄老
特遣仙官下迎耳侍郎薄延白鹿車是也度世君司馬
生青龍車是也送迎使者徐福白虎車是也須臾有三
仙人羽衣持節以白玉版青玉界丹玉字授羲羲不能
讀遂載昇天爾時道間耕鋤人皆見之不知何等須㬰
大霧霧解失其所在但見羲所乗車牛在田中食苖後
四百餘年羲還鄉里推求得數十世孫名懷懷喜曰聞
先人相傳有祖仙去今果然矣因欵留羲數十日為説
初上天時不見天帝但見老君老君東向坐左右敕羲
不得謝但嘿坐而已宫殿鬱鬱有如雲氣五色𤣥黄不
可名字侍從數百多女少男庭中有珠玉之樹衆芝叢
生龍虎辟邪遊戲其間但聞琅琅如銅鐵聲四壁熠熠
有符書著之老君身長一丈被髮文衣身體有光須㬰
數變玉女持金案玉盃盛藥賜羲曰此是神丹飲者不
死夫妻各得一刀圭吿言飲畢拜而不謝服藥後賜脯
五寸又棗二枚大如雞子老君乃賜符遣去曰可還人
間與百姓救苦若欲來上界書此符懸之竿杪吾當迎
接仍以仙方一首賜羲羲奄忽如睡已在地上今人尚
有傳其符者
神仙傳欒巴者蜀郡成都人也少好道不修俗事時蜀
守躬詣巴屈為功曹它日問巴有神術寧可試見一竒
乎巴曰唯即平坐却入壁中去冉冉如雲氣狀須㬰失
巴所在壁外人見巴化成一虎人並驚虎徑還功曹舍復
為人後舉孝廉除郎中遷豫章太守廬山廟有神能於
帳中共外人語飲酒投杯空中又能使宫亭湖中分風
舉㠶船行相逢巴至郡往廟中便失神所在巴曰廟魅
詐為天官損百姓日久罪當誅乃以郡事付功曹自行
捕逐云若不時討恐游行天下枉病良民所至推問山
川社稷求魅踪跡此魅於是走至齊郡化為書生美談
五經太守即以女妻之巴表請解郡徃捕既至謂太守
曰賢壻非人也請見之太守駭甚召壻不出巴曰出之
甚易請太守筆硯奏案作符符成長嘯空中若有人將
符去一坐皆驚須㬰壻自齎符至庭見巴不敢前巴叱
曰老魅何不復尒形應聲即變為一狸叩頭乞活巴敇
殺之人見空中刀下狸頭墮地太守女已生一兒復化
為狸亦殺之巴乃還豫章豫章舊多魅及獨足鬼為百
姓病從此消滅後徵為尚書郎正旦大㑹巴到已有酒
容上賜百官酒巴不飲而西南向噀之有司奏巴不敬
詔問巴巴曰臣鄉里以臣能治鬼䕶病生為臣立廟今
旦有耆老皆至廟中享臣不能早委之是以有酒容臣
適見成都市上火起故潄酒為爾救之非敢不敬詔發
驛書問成都已奏言正旦食後失火須㬰有大雨三陣
從東北來火乃止雨著人皆作酒氣　按後漢書巴字
叔元順帝世以宦者給事掖庭補黄門令遷桂陽豫章
二郡太守有罪禁錮靈帝即位大將軍竇武太傅陳蕃
輔政徵拜議郎蕃武被誅巴以其黨復讁永昌太守以
功自劾辭病不行上書極諫理陳竇之寃帝怒下詔切
責收付廷尉巴自殺予讀劒經欒巴昔作兵解去入林
慮山中積十三年而後還家今在鵠鳴赤石山中註云
巴下獄死是用靈丸解去也
　
　
　
　
　
　
　
　
　蜀中廣記卷七十一
欽定四庫全書
　蜀中廣記卷七十二
　　　　　　　　　　　　明　曹學佺　撰
　神仙記第二
　　川西道二
𤣥都律云治者性命魂之所屬也張天師二十四治圖
序曰太上以漢安二年正月七日中時下二十四治上
八中八下八應二十四氣合二十八宿付天師奉行布
化天師諱道陵字輔漢禀性嚴直經明行修學道有方
先是永平二年拜巴郡江州縣令元和元年三月辛丑
拜司空封食冀縣侯以芝草圖經厯神仙為事任漢安
元年丁丑有詔書遷改不拜遂解官入益部栖蜀郡臨
卭縣渠亭山赤石城中靜思精至五月一日夜半時有
千乗萬騎來下至赤石城前金車羽盖部從龍虎鬼兵
不可稱數有五人其一云是周柱下史也一新出太上
老君也一太上高皇帝中黄真君也一漢師張良子房
也一佐漢子淵即天師外祖也各言子骨法合道又承
老君忠臣之後合授子瑰號傳世子孫為國師撫民無
期於是道陵親受太上寳勅步綱躡紀統承三天佐國
扶命養育羣生整理鬼氣傳為國師依度數開立二十
四治十九靜廬復授正一明威之道伐誅邪偽與天下
萬神盟
第一陽平山治在蜀郡彭州九隴縣去成都百八十里
道由羅江水兩岐山口入水路四十里治道東有龍門
拒守神木二栢生其上西南有大泉決水歸東貴人發
之治王始終正治居第八上品應第一角宿上治無極虛
無無形主辰生人屬金　按陽平治山中又有主簿嗣
師系師三治嗣師天師子也諱衡字靈真志節高亮隠
習仙業孝靈帝徵為郎中不就以光和二年正月十五
日己巳於陽平山昇仙立雙碑在治門名嗣師治主簿是
天師門下系師乃嗣師之子諱魯得尸解於此山故皆
立治焉
第二鹿堂山治在漢州綿竹縣界北鄉去成都三百里
上有仙室仙臺古人度世之處桓帝永壽元年太上老
君將天師至此治與四鎮太嵗大將軍川廟百鬼共折
石為要皆從正一明威之道山有松栢五龍仙穴通船
渡持火入穴行三日不盡號長發之治王八十年正治
居第七上品應第二亢宿上治無極虛無自然主辰生
人屬金
第三鶴鳴神山治山與青城天國山相連去成都二百
里在蜀郡臨卭縣界徑道三百里世人不知之馬底子
何丹陽得道處治前三水共成一帶神龍居之有四金
釘二石子金銀蠶三斛亦言尹喜主之神仙傳云天師
遇中國紛亂乃入蜀鵠鳴山即此賤人發之治王六十
年正治居第六上品應第三氐宿上治無極𤣥元無為
主辰生人屬木
第四漓沅山治在彭州九隴縣界與鹿堂山相連其間
八十里去成都二百五十里有栗松神草服之升仙又
有四龍起騎之門范蠡主之庶人發之治王二十年正
治居第五上品應第四房宿上治虛白主卯生人属土
第五葛璝山治在九隴縣界與漓沅山相連去成都二
百三十里去陽平治水口四十八里昔賢於此得道上
有松栗山高六百丈道人發之治王九十年正治居第
四上品應第五心宿上治洞白主夘生人屬火
第六庚除山治山去平地三百九十丈在廣漢郡綿竹
縣西五里去成都二百八十里山上常有仙人來往可
以度厄養性昔張力得道之處山有二石室三龍頭雒
水遶之當道士發之治王始終正治居第三上品應第
六尾宿上治三一主寅生人屬火
第七秦中治在廣漢郡德陽縣東五里去成都二百里
其山浮昔韓衆於此得仙前有大水東有道徑於漢洛
治面有大石銅為誌癲人發之治王始終正治居二上
品應第七箕宿上治三元主寅生人屬水
第八真多治山在懷安軍金堂縣去成都一百五十里
有芝草神藥得而服之壽千億山高二百八十丈前有
池水水中神魚五頭昔王方平於此與太上老君相見
女人發之治王七十年正治居第　上品應第八斗宿
上治三五主丑生人屬金
　右上皇元年七月七日無上大道老君所立上品八
　治上治即正治也内治大治是其别名
第一昌利治在懷安軍金堂縣東四十里去成都百五
十里昔蜀郡李八百初學道處八百常旦出戲成都市
暮還宿於青城山幾數百里故號八百也山南石室容
八十人前有三龍門為誌狂惑人發之治王五百年正
治居第八中品應第九牛宿上治九天主丑生人屬土
第二隷上治季主先生學道飛仙之所在德陽縣東二
十里山有二石室一神井白鹿鶴鳩時來飲之有石在
治前與綿竹相連西有赤石溪溪上三松為誌山去平
地二千九百丈昔中山衞叔卿於此得道貧賤人發之
治王百年正治居第七中品應第十女宿上治五城主
丑生人屬火
第三涌泉治昔廣漢馬明生學道得仙太上老君化形
住此在遂寧郡小溪縣界山上有泉水已病野人發之
治世傳為祝水治王三十年正治居第六中品應第十
一虛宿上治元神主子生人屬木
第四稠稉治在犍為郡新津縣去成都百一十里汶山
江水經焉山高去平地千七百丈軒轅學道之處治左
右連岡相續西北即味江水有芝草仙藥可養性命貴
人發之治王五十年正治居第五中品應第十二危宿
上治丹田主子生人屬火
第五北平治在眉州彭山縣一名□山治去成都百四
十里上有池縱横二百步産神芝藥草食之與天相久
昔越人王子喬得仙處道師發之治王四十年正治居
第四中品應第十三室宿上治常先主亥生人屬金
第六本竹治在蜀州新津縣去成都百二十五里高千
三百丈上有白水松香林在治陌北有龍穴地道通峨
眉山郭子聲得道之處後有林竹西十五里通鶴鳴山
治前水中常有神龍遊戲號龍門吏人發之治王五百
年正治居第三中品應第十三壁宿上治金梁主亥生
人屬木
第七䝉秦治山在越嶲郡臺登縣西去城隔河二十里
去成都千四百二十里前有小山後有大山高千丈昔
伊尹於此學道上産芝英金液草服之得度世漢中趙
昇得道處凡人發之治王九十年正治居第二中品應
第十五奎宿上治六府主戌生人屬火
第八平葢治在蜀州新津縣去成都八十里前山下有
玉人長一丈三尺昔呉郡崔孝通於此學道得飛仙山
西有大江南有長山北有平川中有龍門陰人發之治
王千年正治居第一中品應第十六婁宿上治太一君
主戌生人屬土
　右無極元年十月十五日真正無極太上立中八品
　治又云𤣥老治之
第一雲臺治在巴西郡閬州蒼溪縣東二十里直上十
八里方得山足去成都千三百七十里天師將弟子三
百七十人住治上教化二年白日升天後一年夫人雍
復升天後三十年趙昇王長復白日升天治前有巴西
大水山有一樹桃三年花五年實高七十丈下臨無底
之谷治有人形師人發之治王五十年正治居第八下
品應第十七胃宿上治五龍主戌生人屬木
第二濜口治山在漢中郡江陽縣去成都二千九百二
十里陳安世於此學道得仙安世京兆人也漢中水過
其前山一名平元山西有長山東有流海帝王所住有
青龍門治應昴宿俗人發之治王五百年正治居第七
下品應第十八昴宿上治隨天主酉生人屬木
第三後城治山在漢州什邡縣昔㬊子然於此學仙得
道左有大水後有重山上産神芝服之壽千嵗一名黄
陵山南有長山北有青龍東有松栢為誌凡人發之治
王八十年正治居第六下品應第十九畢宿上治六丁
主酉生人屬土
第四公慕治在漢州什邡縣去後城治百里昔蘇子玉
於此學道得仙又名北蓬山南有石坎北有懸流病人
發之治王七十年正治居第五下品應第二十觜宿上
治十二辰主申生人屬金
第五平岡治在蜀州新津縣去成都百里昔蜀郡李阿
於此學道白日升天道士發之治王二十年北有三重
曹溪南有特山為誌正治居第四下品應第二十一參
宿上治還身主申生人屬水
第六主簿治在卭州蒲江縣界去成都百五十里蜀郡
王興於此學道得仙一名長秋山南有石室玉堂松栢
生其前徹人發之治王八十年正治居第三下品應二
十二井宿上治拘神主未生人屬金
第七玉局治在成都南門内漢永壽元年正月七日太
上老君乗白鹿張天師乗白鶴至此坐玉局脚床因名
玉局治千丈大人發之治王三世正治居第二下品應
二十三鬼宿上治無形非人所生屬水又云主未生人
第八北邙治在東都洛陽縣梁水在其左務成子於此
得道大黄出其東穴有水南流仙聖發之治王六十年
正治居第一下品應第二十四栁宿上治聚元主未生
人屬土
　右無上二年正月七日無為大道𤣥真立下八品治
　又云太上治之
第一岡氐治在蘭武山應第二十五星宿上治别形主
午生人屬水
第二白石治在𤣥極山應第二十六張宿上治保氣主
午生人屬金
第三鍾茂治在元東山應第二十七翼宿上治五玉主
已生人屬水
第四具山治在飯陽山應第二十八軫宿上治金堂主
已生人屬土
　右漢安元年七月七日天師立四治付嗣師以備二
　十八宿之數地圖云四治在京師東北
天師又立配治八所　平公治屬水配湧泉　公慕治
屬土配稠稉　天台治屬土配本竹　瀨鄉治屬金配
昌利　樽領治屬金配雲臺　代元治屬金配雲臺
和里治屬火配隷上　漓沅治屬金配昌利
系師以太元二年正月七日立遊治八所　峨眉治
青城治　黄金治俱在蜀郡界　太華治在京兆郡界
　慈母治在城市山界　河逢治在上黨郡界　平都
治在巴郡界　吉陽治在蜀郡界　按𤣥都職治律云
代元平都是巡遊治也乃知峨眉等亦是遊治太元當
是上天之號
　　附錄(各化事蹟/)
什邡公慕化開山記乃成都名士王汝霖筆也略云山
川英靈清淑之氣其磅礴鬱積發而為人詰其所由各
有攸主予嘗觀道蹟靈化廿有四其在蜀漢者甘有三
在伊雒者一葢天有三元以生人人有三部部各八景
景三八凢二十有四上應天之二十四氣下應地之二十
四治蜀於天地間在西南終養之方道家所謂人門者
也人生雖受氣於天而實受形於地故山川孕秀上應
天象下應人身而靈蹟所在為仙靈之奥區列宿之别
府以人門之故在蜀化多宜無足怪而雒為天地之中
鍾而為人亦因其所也凡靈治在廣漢者九而公慕之
在什邡疊巘崇崖聳秀特立高不可窮其際自蘇子玉
飛昇之後觀依仙趾立厥下方宫宇頺壞其來已久通
直郎知綿竹縣事魏良忠為楊村茶官日命道士李淳
然住持此山銖集寸累鳩材修工至於十有三年剏為
九皇殿一齋厨廊廡重樓複閣約三百餘間手植松栢
望之鬱然過者増敬其有功於斯化亦甚大矣予觀二
十四化節候所厯及星宿所繫人命所屬著之記載差
云不同雖杜廣成一手之書亦有差謬予因而考正别
為一書謂之旁通記焉杜廣成記公慕氣應小雪星屬
觜而别為岳瀆記乃云氣應小雪星屬心尾(缺/)人命所
屬杜廣成記屬午中而岳瀆記止屬壬(缺/)　　中至丙
中無所屬戊中又屬鹿堂五岳名山圖亦(缺/)立午中此
其牴牾之大槩也予既為記其事併以二十四化旁通
記與之俾歸而藏諸山中以備往來士夫觀覽云慶元
六年閏六月十七日朝議大夫直秘閣知漢州軍州事
兼管内勸農事李嘉謀書
亡籖云鶴鳴化在大邑西北三十里鶴鳴山山形如覆
甃有石如鵠故名又云二十四洞應二十四氣毎過一
氣則一洞之竅開山頂上清宫天師時所建臨卭墁工
謝貞賃作其中竭彼誠敬感一道人身逾九尺神彩異
常自門入觀謂貞曰山中難值修葺愧勞用工末由見
報以手畫地為符曰可記此畫用救疾病衣食自充忽
然不見貞試以治人應手而驗大獲豐給焉貞知道人
為天師化身遍訪本山及陵州井中塑像俱非所見後
至青城山遇峽中賈客修齋展一小幅供養與授符者
同
靈驗記唐昭宗時成都張郃妻死三年忽還家下語曰
昔聖駕幸蜀時西川進軍興平定國寨以討黄巢其時
鄰家馮老父子二人差赴軍前去時留寄物直三十千
在某處馮父子殁陣不囘物已被破用却於冥中論理
追某魂魄對會經今六年矣近奉天曹斷下云自是殁
陣不歸非闗巨蠧令陪三百貫即得解免緣臘月二十
五已後百司交替又須停住經年其錢須是二十五日
已前就玉局化北帝天曹庫子送納一張紙作一貫其
餘門司庫子本案一一别送與人間無異其家聞之以
光化三年臘月二十三日就北帝院奏前件錢訖是夕
妻夢中告謝而去又成都縣押司錄事姓馮死十餘年
其姪為冥司誤追到縣馮怒所追吏放其姪自縣後門
倉院路而還見路兩畔有舍六十餘間云是天曹庫收
貯玉局化所奏錢幣處
先天傳云九隴縣人張守珪家甚富有茶園在陽平化
仙居山上召採茶人力百餘男女錯雜有一少年賃為
摘茶甚了慧懃愿守珪憐之以為義兒又一女子可二
十餘亦無親族願為義兒之婦孝義端恪守珪甚喜之
一旦山水泛溢市井路絶鹽酪既闕守珪以為憂新婦
曰此可買耳取錢出門十數步置錢樹下以杖叩樹得
鹽酪而歸後或有所需但令叩樹取之無不得者其夫
術亦如此他日出遇鄰婦十數於堋口市買酒一椀與
飲衆婦皆醉而椀中酒不竭逺近傳説人皆異之守珪
請問其術受於何人少年曰我陽平洞仙人耳因有小
過謫人間不久當去守珪曰洞府人間亦相類否荅曰
二十四化各有一大洞或方千里五百里三百里其中
皆有日月飛精謂之伏神之根下照洞中與世間無異
亦有仙王仙官仙卿輔相如世之職司有得道之人及
積功遷神反生之者皆居其中以為民庶毎年三元大
節諸天上真下遊洞天以觀其所理善惡人世死生興
廢水旱風雨預闗於洞中焉其龍神祠廟血食之司皆
為洞府所統也二十四化之外青城峨眉益登慈母繁
陽嶓冡亦各有洞天不在十大洞天三十六小洞天之
數洞之仙曹如人間郡縣聚落耳不可一一詳記之也
旬日間忽然夫婦俱去不知所之
靈驗記云南康王太尉中書令韋公臯乃成都尹相國
張公之愛壻也韋量深器大舉止簡傲不狎於俗張以奕
世相承德望清貴其族皆輕侮之韋亦未覺一夕忽夢
二神人曰天下諸化領世人名籍吾子名係葛璝祿食
全蜀富貴將及何自滯耶勉哉行矣異日富貴無以葛
璝為忘也由是韋始有干祿之志謀於其室室以粧奩
數十萬資之行既達秦川屬嵗饑久雨因知友所聘得
署隴州軍事判官俄而駕出奉天郡守奔難行在韋率
土客甲士輓軍儲以申扈衞就拜防禦使復請赴覲德
宗望而器之既平冦難大駕還京以功晉檢校右僕射
鳯翔節度使懇讓乞改西川乃授西川節度與張公交
代焉擁師赴任張假道歸闕以避其鋒既而累年蜀境
大穰金帛豐積南詔内附乞為臣妾威名益重而貢賦
不虧朝廷倚注戎蠻懾伏由是請許南詔置習讀院入
質子學生習詩書禮樂自公始公文翰之美冠於一時
南詔得其手筆輒刻石以榮其國而葛璝之事久已忘
矣又夢前神人曰富貴而忘所因其何甚耶公夢覺流
汗驚駭久之乃躬詣雲林炷香禱福遂命工度木揆日
修崇作南宫飛閣四十間巨殿修廊重門䆳宇範金刻
石知無不為支九隴租賦于山下列屯輸貯糗糧山積
匠石雲趨自製碑刻於洞門之側上構層樓召僰僮七
十人以供洒掃良田五百畆以贍齋儲在鎮二十餘年
胙土南康公本命丁夘屬葛璝化也
感遇傳云于滿川者成都樂官也其所居逺水有一老
叟常擔水以供數家一嵗上已滿川於學射山通真觀
看蠶市見賣水老人云居在側近引滿川蠶市看訖仍
邀過其家入榿竹徑厯渠壍可十里許即見門宇殿閣
人物喧闐有像設圖繪若宫觀焉引至大厨中人亦甚
衆失老叟所在問人乃葛璝化厨中且云來日蠶市方
營設大齋頃刻之間已三日矣老叟自此亦不復賣水
又云太和六年壬子節度使賛皇李公德裕差軍將蔡
舉等就青城山修齋便令訪㝷草藥至六時巖下忽有
勁風自谷中出仰見二神人行虛空中一人在前長丈
餘著大袖衣平冠一人居後著青衣大袖捧一帙書舉
等驚悸問是何鬼神前一人荅曰我是竹枝老又指其
後人曰此是璝之璪我有密語兩紙可一一記之錄與
尚書今年西蜀合有水災以修齋故我迴後山一峰堰
水使東去矣仍授密語多李公吉凶未兆之事舉等一
一記之歸至常道觀取筆錄於紙上果得兩紙書寫既
畢封呈李公是年八月東川水深數丈西蜀無害李公
始異之厯問官寮及道流皆不能解忽悟曰竹枝老者
丈人也當是丈人真君璝之璪者本命屬葛璝化或是
化中靈官示現耳
方輿勝覽云庚除山在綿竹縣上有石室三國時有霽
雲子者入洞中見樓臺金碧門者呵止之曰子凡骨可
亟去不然及禍霽雲子囘後再入訪遂迷故道
靈驗記云蜀州新津縣平葢化神仙崔孝通得道之所
真像存焉化有玉人長一丈見則天下太平殿左有玉
女泉水深三四尺飲之愈疾化之上當山之半有榑木
樹徑六七尺居人常聞其下有考楚號呌之聲莫知所以
昭宗大順元年丁未山下居人何陸者性凶悍不懼罪
福時值干戈化中無道流棲止乃拆殿宇伐林木為樵
薪以貨之一旦病狂走詣山前僧舍中求水漿僧聞聲
哀切出門眎之見其仰面反手如被拘縛喉吻喘急流
涕於口自言為毁平葢化今被黄衣使者追捉繫縳將
往榑木樹下地獄中考問去渴甚乞少水相救耳僧與
之水良久徑去死於榑樹之下又泉側古跡雕塑二玉
女亦被人盜取近化居人夢擒盜者生魂入化中已而
其人遂患瘋疾
又云金堂縣昌利化𤣥元觀南院𤣥元殿前有九井在
平陸上或方或圓大者圍五六尺小者三二尺泉脉相
通而水色各異氣味甘香葢醴泉也無水旱増減之變
常涵岸不溢蜀王討東川岐隴之師赴援乗鋭深入來
届金堂江側江水泛漲雷雨異常遂不克濟師驚而遁
時方盛暑探騎十餘人入化中見井而喜繫馬解衣將
赴泉以浴忽有馬絆蛇騰湧而出首如白虎大若車軸
噓氣噴毒勢欲噬人騎卒奔迸而去又毎嵗三月三日
蠶市逺近之人祈乞嗣息必於井中探得石者為男瓦
礫為女効驗不爽又云什邡縣鐵像天尊高丈有二三
俗謂之烏金像元在金堂峽中崖壁之下大水石摧像
仍露現或浮於水上出五六尺其側即中品昌利化也
道衆焚香備幡花迎引沉隠不見稍晴又泛泛而出昌
利三迎之皆不可致明年夏大水泛濫乃泝流至什邡
興道觀後水脉甚小不知其所來由邑人迎引上岸初
只百人引拽已及平地欲置於大殿數百人挽之反不
能動因立講堂於其處頻經亂離雖堂宇盡焚此像不
損
錄異記云吉陽治在涪州南泝黔江三十里得之有像
設古碑猶在物業甚多人莫敢犯涪州禆將藺庭雍之
妹因過化中盜取常住物因即迷路數日之内身變為
虎前足之上銀纒金釧宛然猶存毎見鄉人輒隔樹與
語云我盜化中物變身如此欲見我母幸為言之母聞
畏而不敢往虎來往郭外經年始去
　右已上係天師靈化事蹟采摘成篇而多属(缺/)　故
　編為卷之二
　
　
　
　
　
　
　
　蜀中廣記卷七十二
欽定四庫全書
　蜀中廣記卷七十三
　　　　　　　　　　　　　明　曹學佺　撰
　神仙記第三
　　川西道三
神仙傳云李意期者蜀人傳世見之或以為漢文帝時人
也無妻息人欲逺行速至者意期以符與之并丹書兩腋
下千里一日或説四方國土宫觀市鄽人未曽見聞説者
意不解意期為撮土作之但盈寸其物皆是須臾消滅或
行不知所之一年許復還或乞食得物對面與貧人於成
都角中作土窟居冬夏单衣髮長剪去之皆使長五寸或
二百日三百日不出窟劉𤣥德欲伐吴報闗侯之怨使迎
意期問吉凶意期不荅但求紙畫作兵馬器仗十數萬訖
一一裂壞之曰咄又畫作一大人掘地埋之乃徑去先主
不悦果為吴軍所敗十餘萬衆纔數百人得還器甲軍資
略盡𤣥德忿怒遂卒於永安宫意期少言人有所問略不
對荅但占其顔色若歡悦則善慘戚則皆惡後入琅琊山
中不復出也　按綿州志云富樂山洞靈觀李意期修煉
所傳聞意期於寳蓋山白日昇舉移時猶聞笙樂之音
魏了翁朝貞觀記畧云出少城西北為朝貞觀觀中左列
有聖母仙師乗烟葛女之祠觀西有武侯祠是丞相亮故
宅也故老相傳亮有女于宅中乗雲輕舉唐天寳元年章
公始更祠為觀奏名乗烟　按寰宇記諸葛讀書臺在章
城門路西今為乗烟觀
方輿勝覽云長生觀舊名碧落觀在青城縣北二十里昔
有范寂字無為劉先主時栖止青城山中以修煉為事先
主徵之不起就封為逍遥公得長生久視之道劉禪易其
宅為長生觀有巨楠高數十尋圍三千尺世傳長生手植
上有赤城閣陸游詩云斷雲浮月磬聲殘木影如龍布石
盤偶駕青鸞塵世窄閒吹玉笛洞天寒竒香滿院晨炊藥
異氣穿巖夜沐丹却笑飛仙未忘俗金貂猶帶侍中冠
按畫苑孫太古畫碧落侍中范長生舉手整貂蝉像特妙
太霄經曰呉大帝時蜀中有李阿者穴居不食累世見之
號曰百嵗翁人往問事阿無所言但見阿顔色若欣然則
吉若慘戚則凶若含笑則大慶㣲歎則深憂如此之候未
曽不審也有古强者疑阿異人常親事之試隨阿還所宿
乃在青城山中强後復欲隨阿去然身未知道恐有虎狼
私持其父刀往阿見而怒曰汝隨我行那畏虎也取强刀
以擊石刀折壞强竊憂刀敗至旦隨出阿問强曰汝愁刀敗
耶强言實恐父恠怒阿乃取刀磋石擊地刀復如故强隨
阿還成都未至道逢人奔車阿以脚置其車下輾脚皆折
阿即死强怖守視之須㬰阿起以手撫脚而復如常强年
十八見阿年五十許强年八十餘而阿猶然不異　按李
石龍迹觀記略成都府十里有道士觀唐乾寧間桂州功
曹楊素故宅也九幽拔罪經云李真人阿常居此　又按
洪雅志李阿真人煉丹於金釜山宋乾道七年十月勅封
觀妙真人誥詞云仙者古不死之謂也其精爽寓世猶人
焉阿著跡典午今代煉形洪雅之山悵雲龍之飛騰想風
雨之來下爰一道家之流錫以真籍之稱慰民所依其永
綏祐可特封觀妙真人奉勅如右
真誥云侍帝晨有中郎直事四人如世之尚書也為戴淵
公孫度劉封郭嘉今見在職封者是𤣥德之養子𤣥德今
為北河侯與韓遂對統屬仙官註云魏武孫權今位任皆
高劉職雖小而隸仙官矣
雲笈七籖云晉道士張蓋翕精思於岷山石室中得岷山
丹方其法鼓黄銅以作方諸承取月水又以水銀覆之致
日精火其中長服之不死又取此丹置雄黄銅燧中覆以
汞暴二十日發而治之以井花水服如小豆大百日盲者
能視百病即愈髮白還黑齒堕更生
晉劉亮彭城人泰始中厯黄門郎梁益二州刺史在任廉
儉不營財貨所餘公祿悉以還官太宗嘉之下詔褒美亮
在梁州忽服食修道欲至長生迎武當山道士孫道𦙍令
合仙藥至益州泰豫元年藥始成而未出火毒孫不聽亮
服亮苦欲服平旦開城門取井華水服之至食鼓後心動
如刺中間便絶後人逢亮乗白馬將數十人出闗西行共
語分明此乃道家所謂尸解者也出南宋書
晉鄧寳彭縣人事父母至孝其家酤酒得利即奉甘㫖常
有二客過飲見寳事親盡禮每嗟異之嵗餘謂寳曰汝孝
行可嘉學道有緣寳聞異之潛隨其後行二十餘里過江
亦不陷溺及與登山見其前後廊廡深廣竒花恠石皆神
仙境界二客見寳笑曰汝亦來耶引之周覽不覺饑渴謂
寳曰汝離家久母念成疾與藥兩丸令救其母遂出囘顧
舊處無復所有至家已二年矣寳以藥獻其母疾愈壽百
餘母終結廬墓側其後二客詣廬召入葛璝洞天
崔鴻蜀錄云西山范賢一名長生岩居穴處求道養志李
雄欲迎致以為君長不就乃尊為天地太師封西山侯　按
方輿勝覽青城有老人村昔潛夫張不羣入山採藥浹旬不
返見一叟致敬而問曰吾族本丞相范賢之裔范公知李雄
之祚不永挈吾輩居此為終焉計圖經云即老澤也
馮真人名葢羅廣漢人居合州龍多山山有臺高十餘丈
俗名石囤真人煉丹其上婦汲水於松下獲茯苓如嬰兒
狀蒸餌之舉家十七人同飛昇時晉永嘉元年七月十五
日也後人建仙臺觀繪像事之宋淳熙初以真人事狀于
朝賜號冲妙上有丹灶仙洞飛仙泉大夫松今泉洞尚存
　按何騏龍多山仙臺詩曰世路聱牙赤水過故升天險
問龍多書中舊識唐公昉圖裏今聞馮葢羅
搜神記曰吳猛蜀郡人小兒時在父母傍卧時夏月多蚊
而終不揺扇懼蚊虻之去我及父母也父母亡不立家室
雲遊登廬山過石梁見一老坐桂樹下以玉杯承甘露與
猛飲之得道封為大洞君
晉袁彦伯羅山疏曰善道門户在石室北壁下形骸朽壞
止有白骨在昔成都識此道士聞之使人慨然其業行殊
異兾當蝉蜕解骨石室中先有塸盛香得便掃除燒香今
此香具猶存
十二真君傳云許真君遜字敬之汝南人也弱冠舉孝廉
拜蜀旌陽令㝷以晉室棼亂弃官東歸學道拔宅昇天
按元虞集旌陽祠堂記曰吾蜀之為土在地勢西南而尊
高山川神靈多古仙人遺迹非必皆詭異荒唐之説也達
高深之源據精氣之㑹以出變化而佐生成功業通乎古
今惠澤遍乎邦域是故跡有顯異事有沿革厯千數百嵗
而不能忘者豈偶然與德陽有故令許君祠君諱遜字敬
之其先潁陽許由之裔曽祖琰漢末避地豫章吳赤烏二
年君生焉神明天詣讀書通天文地理音律五行經緯之
學獵射中鹿子鹿母䑛之大感動折弓矢去修神仙之術
得丁義神方於吴君猛受女師丹陽諶姆之教道成高隠
徵孝廉晉太康元年為旌陽令今德陽也道家謂之真君
葢當晉時天下分裂有國家者德化不足以撫安黎民久
矣真君以其道救彫瘵於亂亡誅物恠於幽險住世者百
三十年其居豫章西山郭景純之所卜至今所謂玉隆萬
壽宫是也江湖之間名勝之地祠居之所大小不可勝數
尊親依慕俯仰寤寐如將見之神仙傳曰君在旌陽連嵗
值饑民困於賦税多所流亡君悉力救之然猶不足乃取
神丹㸃石為金雜諸瓦礫㪚後圃役貧不能輸者鉏治其
間皆得金以充賦郡大疫多瀕死君出神方療之皆愈自
是蜀人祠而祀之東南之民猶稱之曰許旌陽蜀自金末
被兵國朝西征殆百年矣逃難解散幾無孑遺至元中蜀
始大定休養生息又且百年城郭井里漸復其舊富完安
樂觕為可觀獨旌陽祠尚未之復後三十年有何君震者
來告於予曰德陽許君祠震悉力以成之蜀人罕知其遺
事者震為河南憲幕得許君傳既倣而畫諸其壁矣請記
之以文予仰而嘆曰自許君來令兹邑幾何人矣何必人
人有化金之術以濟其民乎明其政刑教以孝弟日出而
作日入而息使民養生喪死無憾焉則其為金亦多矣君
子作事可法庶幾可繼焉不奪不厭以繭絲吾民者亦尚
有所感也夫
先天傳云廣陵茶姥者不知姓氏鄉里常如六七十嵗人
而輕健有力耳聰目明頭髮鬒黑晉東渡後耆舊猶見之
殆百餘年而顔不改每持一器茗往市粥之市人爭買旦
至暮而器中茗不竭州吏以犯禁繫之獄姥乃挈其鬻茗
器自牖中飛去　按姥蜀人也傳咸為司隷下教云聞南
市有蜀嫗作茶鬻賣而廉事打破其器具又云賣餅於市
而禁鬻茶於蜀姥何哉
劒俠傳云蜀許寂少年棲四明山學易於晉徵君一日有
夫婦同詣山居攜一壺酒云今日離剡縣寂疑道路甚遥
安得一日及此其丈夫甚少而婦顔色過之夕以壺觴酌
許其丈夫出一拍板徧以銅釘釘之乃抗聲高謌已而談
劒術俄自臂間推出二物展而喝之即二口劒也躍起在
寂頭上盤旋交擊寂甚驚懼尋而匣之飲畢就寢及旦乃
空榻也日中復有一頭陀僧來尋此夫媍寂具道之僧曰我亦
其人也道士能學之乎寂辭曰少尚𤣥教不願為此其僧傲然
而笑乃取寂淨巾拭脚徘徊間已不見矣後再於華陽遇之
衞真人元嵩益州成都人少出家為亡名法師弟子聰頴
不偶嘗以夜靜侍傍曰世人洶洶貴耳賤目即知皂白其
可得哉亡名曰汝欲名聲若不佯狂不可得也嵩心然之
遂佯狂漫走人逐成羣觸物摛詠周厯二十餘年亡名入
闗移住野安自制琴聲為天女怨心風弄亦有傳其聲者
嘗謂兄曰蜀土狹小不足展懷欲遊上京與國士抗對兄
意如何兄曰當今王褒庾信名振四海汝何所往自取折
辱荅曰彼多讀書自為文什至於天才大略非其分也兄
但聽看即輕尒造闗為無過所乃着俗服出闗却囘防者
執之嵩詐曰我是長安于長公家人欲逃往蜀耳闗家迭
送至京于公曽在蜀忽得相見與之交遊貴勝名士靡所
不詣即上廢佛法并䜟緯事周祖納之隋開皇八年京兆
杜祈死三日而甦云見閻羅王問曰卿父曽作何官曰臣
父在周為司命上士王曰若然錯追可速放去然卿識周
武帝不荅曰曽任左武侯司法恒在階陛甚識王曰可往
看汝武帝去一吏引至一處門窻椽瓦並是鐵作於鐵窻
中見一人極瘦身作鐵色着鐵枷鎖祈見泣曰大家因何
苦困乃尒荅曰我大遭困苦汝不見耳今得至此大是快
樂祈曰作何罪業受此苦困荅曰汝不知耶我以信衞元
嵩言毁廢佛法故受此苦祈曰大家何不注引衞元嵩來
帝曰我尋注之然曹司處處搜求乃遍三界云無所見若
其朝來我暮得脱何所更論卿還語世間人為元嵩作福
早來相救如其不至解脱無期矣　按元嵩道觀在什邡
縣城内名紫極觀其墓在縣衙左側有宋碑篆曰希㣲慧
應衞真人墓端平丙申令吳中孚書立
大唐新語云朱桃椎蜀人也澹泊無為隠居不仕披裘帶
索沉浮人間竇軌為益州聞而召之遺以衣服逼為鄉正
桃椎不言而退逃入山中夏則裸形冬以樹皮自覆凡所
贈遺一無所受織芒屩置之於路見者皆曰朱居士屩也
為鬻取米置之本處桃椎至夕取之終不見人高士廉下
車深加禮敬召至降階與語桃椎一荅便去後不知其所
終　按靈池縣圖經云朱桃椎者隠士也武德元年於蜀
縣白女毛村居焉織履自給口無二價後居棟平山白馬
溪大盤石山石色氷素平易如砥可坐十人石側有樹垂
陰布濩於其上暑熾之月兹焉如秋桃椎休偃於是好古
之士多來兹遊朱公或斲輪以為資前長史李厚德後長
史高士廉招以弓旌遺以尺牘並笑傲不答太子少保河
南薛公稷初為彭山令聞其風而説之乃作茒茨賦以贈
焉洎解印還京假途就謁其室已虛矣訪於鄉里云朱公
或出或處或隠或顯葢得道者薛公題讚其壁而還復數
年鄉人時見朱公而竟不知所在其所隠之石今亦不見
巨木之下惟石洞存焉近年石洞長亦閉塞後宰邑好事
者刻賦為碣立于洞門官道之側然鄉邑祈請焚香禱祝
者頗有靈應自非得道證品孰能與於此　又按王剛中
重修安靜觀記畧云妙通真人姓朱氏其名字載新唐書
隠逸傳葢生於周隋之間厯武德貞觀得道仙去莫知所
終然浮遊四方專務救民疾苦賢士大夫往往遇之或在
長安或在彭城不但蜀也而蜀人事之尤謹嘗觀竇高二
長史事迹揆真人胸懷本趣則與齊葢公所言治道貴清
淨而民自定指歸略同竇軌怙威喜殺欲吏真人真人輒
逃去贈遺珍好弗納也高士廉慈惠務教化真人乃出見
之及詢以政真人瞪視不荅士亷亦黙識此曰是使我以
無事治蜀也因簡條目薄賦歛而蜀果大治焉真人錫號
妙通崇寧五年詔也觀名安靜重和元年詔也今觀皆一
新惟真人繪像實廣政間周元裕所為中更順賊之變觀
悉煨燼獨此繪像火弗能及風雨飄揺粉墨故在趙清獻
公嘗記其異不敢更造
原化記云唐高宗顯慶中有蜀郡青城民不得姓名採藥
於青城山下遇一大薯藥斸之深數丈其根漸大如甕此
人斸之不已漸深五六尺而地陷不止乃至十丈餘此人
墮中無由而出仰視穴口大如星分必死矣忽傍見一穴
既入稍大漸漸匍匐可數十步前視如有明狀尋行一里
餘此穴漸高繞穴行可一里許乃出一洞口洞上有水濶
數十步岸上見有數十人家村落桑柘花物草木如二三
月中男女衣服不似今人耕夫釣童往往相遇一人驚問
得來之由遂吿所以乃將小船子渡之民吿之不食三日
矣遂食以胡麻飯柏子湯諸菹覺身漸輕問其主人此是
何所兼求還蜀之路其人相與笑曰汝世人不知仙境汝
得至此當是合有仙分可且留此吾當引汝謁玉皇又其
中相呼云明日上已也可往朝謁遂將此民往其民或乗
雲氣或駕龍鶴此人亦在雲中徒步須㬰至一城皆金玉
為飾其中宫闕皆是金寳諸人皆以次入謁獨留此人於
宫門外門側有一大牛赤色形狀甚異閉目吐涎沬主人
令此民禮拜於牛求乞仙道如牛吐寳物即便吞之此民
如言拜乞少頃此牛吐一赤珠大踰徑寸民方將捧接忽
有一赤衣童子拱之而去民又求得青珠又為青衣童子
所收又黄者白者皆有童子奪之民遂急以手捧牛口須
㬰得黑珠遽自吞之黑衣童子至無所見而空去主人遂
引謁玉皇玉皇居殿如王者之像侍者七人冠劒列左右
玉女數百侍衞殿庭竒異花果馨香非世所有玉皇遂問
民具以實對而民貪顧左右玉女玉皇曰汝豈悦此侍衞
之美乎民俯伏請罪玉皇曰汝但勤心妙道自有此等但
汝修行未到須有功用不可輕致敕左右以玉盤盛仙果
視民曰恣汝以手拱之所得之數即侍女之數也其果紺
赤色大如拳狀若世之林檎而芳香無比民自度盡拱可
得十餘遂以手捧之唯得三枚而已玉皇曰此汝分也初
至未有位次且令前主人領往彼處敕令三女充侍别給
一屋居之令諸道侣導以修行此人遂却至前處詣道流
傳授真金服藥運氣洗滌塵念而三侍女亦授以道術後
數朝謁每見玉皇必勉其至意其地草木常如三月中無
榮落寒暑之變度如人間可一嵗餘民自謂仙道已成忽
中夜而歎左右問曰吾今雖得道本偶來此耳來時妻産
一女纔經數日家貧不知復何如思往省之玉女曰君離
世已久妻子等已當亡殘豈可復尋蓋為塵念未祛致此
誤妄民曰我來一嵗矣妻亦當無恙要明其事耳玉女遂
以吿諸鄰諸鄰共嗟歎之復白玉皇玉皇命遣歸諸仙等
於水上作歌樂飲饌以送之其三玉女人與别各遺以黄
金一挺曰恐至人世歸未得以此為費耳中女曰君至後
倘無所見思歸吾置藥在金挺中取而吞之可以歸矣小
女謂曰金中有藥恐不復固吾知君家已無處尋唯舍東
一擣練石尚在吾已將藥置石下如金中無但取此服可
耳言訖見一羣鴻鵠天際飛過衆謂民曰汝見此否但從
之而去衆捧民舉之民亦騰身而上便至鵠羣鵠亦不相
驚擾與飛空囘顧猶見岸上人揮手相送可百來人乃至
一塲中人物甚衆問其地乃臨海縣也去蜀已甚逺矣遂
鬻其金為糧經嵗乃至蜀時開元末年問其家無人知者
有一人年九十餘云吾祖父往年因採藥不知所之至今
九十年矣乃民之孫也相持而泣云姑叔父皆已亡訖時
所生女適人亦身死其孫已年五十餘相尋故居皆為瓦
磚荒榛唯故碪尚在民乃毁金求藥將吞之忽失藥所在
遂舉石得一挺金有金丹在焉即吞之而心中明了却記
去路此民雖仙洞得道而本庸人都不能詳問其事時羅
天師在蜀見民説其去處乃云是第五洞寳仙九室之天
玉皇即天皇也(原缺/)

　　　　　　　　　　　　之藏腑雖有病不難療也
外之科竅亦無由受病也况藥亦有君臣有佐有使茍或
攻其病君先臣次然後用佐用使自然合宜如以佐之藥
用之以使使之藥用之以佐小不當其用必自亂也又何
能取人之病哉此又譬如國家任人也老夫賣藥常以此
為念倘有人一身君不君臣不臣使九竅之邪怒納其病
以至於良醫自逃名藥不効猶不知治身之病後時矣悲
夫士君子記之忽一日獨詣錦水解衣淨浴探壺中唯選
一丸藥自吞之謂衆人曰老夫罪已滿矣今却歸島上俄
化一白鶴飛去衣與藥壺並没於水求之不見
昇𤣥經曰仙人竇子明問于法師云向聞法師咨請真一
太一未聞三一之訣當復云何既為一而復言三為一有
三耶為三有一耶昔雖奉行未能曉了願為究盡使後來
末學得知真要法師曰三一者正一而已三處授名故名
三一所以一名三一者一此而三彼也雖三常一故名三
一三一者向道初門未入真境得見一分未能捨三全一
是未離三雖未離三少能見一故名三一分言三不離一
故名三一子明曰此一者何所有也荅曰無所有而有問
曰無所有而有何故為有荅曰以無為有又問無何而有
荅曰得無為有又問得無為有者何義荅曰形聲虛偽故
又問何為虛偽荅曰不住故又問云何不住荅曰速變異
故又問雖速變異非無所有既云變異果是有物可變安
得云無邪荅曰向日變異者亦不言都無如虛空故但言
一切皆偽非真生者必死有者必無成者必壞盛者必衰
少者必老向有今無寒暑推變恍惚無常也　按子明江
油人李太白之友為彰明縣主簿後棄官入圌山學道故
名竇圌山焉初子明學仙未幾輒下山至橋側見一女磨
鉄杵問之荅曰鉄杵磨綉針功久自然成遂感悟復歸修
煉三載白日升天　又按輿地紀勝昭化縣西藥臺有竇
子明丹灶其臺與爐皆鑴石甃成工極巧非今人所能為
神仙感遇傳云韋弇字景照開元中舉進士下第遊蜀日
與其友尋花訪異忽有請者曰郡南十里許鄭氏林亭花
卉方茂有出塵之致願偕遊焉弇喜之南十里果得鄭氏
亭端空巍巍横然四峙山門以花闢砌以煙矗臺望之真
塵外景也俄昇巨亭之上迴廊環堵飾以珠玉殆非人世
所有即引見仙子十數左右侍衞華裾靚粧弇遍拜且謁
之中有一美人曰聞吾子西遊蜀都厯訪佳景春照將盡
花卉芳妍願聊奉一醉無以延致為疑既坐即張樂飲酒
其陳設餚膳竒味珍果金石絲竹雅音清唱皆非世之所
見聞弇乗間問曰弇自上國厯二京至於帝宅崇嚴侯家
繁盛儔今之所覩固不可偕矣然女郎何為若此之貴耶
美人曰余非人間人此葢玉清仙府也適欲奉假以鄭氏
亭耳余有新曲名曰紫雲今天子尚神仙之道余欲以此
樂授吾子而貢于聖唐之君可乎弇曰弇一儒生耳在長
安中區區九陌以干一名望天子不可見又非知音者若
將貢新曲固不可為也美人曰然子已至此亦道分使然
願以一二寳為贈子其售之可畢世之富飲畢命侍者出
一杯謂之碧瑶盃光瑩洞徹又出一枕謂之紅㽔枕似玉
而栗其文㣲紅又出一紫玉函似布光彩尤甚於玉俱授
弇弇拜而謝之别去行未及一里顧夫向者之亭杳然但
荒榛而已遂挈寳入長安明年復下第東遊廣陵商胡詣
訪其寳出而示之胡人拜而言曰此玉清真人之寳也千
萬年中無見者以數千萬金易而求之弇因大富築室江
都竟不求聞達亦不知所終焉後數年𤣥宗夢神仙十餘
人持樂器集於庭奏曲以授請為中原正始之音曲名紫
雲既晨興即以玉笛虛而習之傳於樂府此正符蜀亭美
人使弇上奏之曲也
逸史云唐進士崔偉嘗遊青城山乗驢歇鞍牧放無僕使
驢走趂不及約行二十餘里至一洞口已昏黑驢復走入
崔生畏懼兼困遂寢及曉覺洞中㣲明遂入去又十里出
洞門望見草樹巖壑悉非人間所有金城絳闕被甲者數
百見生呵斥生曰塵俗賤士願謁仙翁守吏趨報良久召
見一人居玉殿披羽衣身可長丈餘鬢髪皓素侍女滿側
延生上殿與語甚喜留宿酒饌備極珍豐明日謂生曰此
非人世乃仙府耳驢趂益逺予之奉邀某唯一女願事君
子此亦冥數前定不可免也生拜謝顧左右令將青合來
取藥兩丸與生服訖覺腑藏清瑩逡巡摩搔安若蝉蜕視
鏡如嬰孩之貌至夕有霓旌羽盖仙藥步虛與妻相見真
人空際皆以崔郎為戲每朔望仙翁乗鶴上朝蘂宫每言
階品尚列卑末得在天真之列必與崔生别翩飜於雲漢
之内矣嵗餘嬉遊佚樂無所比因請曰偉血屬要與一談
非有戀着也請略蹔囘仙翁曰不得淹留譴罪極大與符
一道云遇禍患此可隠形然慎不得遊宫禁中臨别更與
符一道云甚急即開却令取所乗驢付之到京都試往人
家皆不見便入苑囿大内㑹劒南進太真妃生日錦繡乃
竊其尤者以翫上曰晝日計無賊至此乃召羅公逺作法
訖持朱書照之寢殿户外後果得其本末上令笞死忽記
仙翁臨行之符遽發公逺與捉者皆僵仆良久甦起即啓
𤣥宗曰此已居上界殺之必不得假使得之臣輩便受禍
亦非國家之福𤣥宗乃釋之親召與語曰汝莫妄居遂令
百人具兵仗并衞士同送且覘其故知至洞口復見金城
絳闕仙翁嚴侍衞出門呼曰崔郎不相信幾至顛躓崔生
拜訖將前送者亦欲隨至仙翁以杖畫成澗深濶各數丈
令召崔生妻至擲一領巾過作五色絳橋遣生登歩却滅既
渡崔生囘首謝送者曰可以歸矣須㬰雲霧四起咫尺不
見唯聞鸞鶴笙歌之聲半日方㪚遥望空山而已
青城甲志玉真觀在上皇觀前世傳唐玉真公主修養
於此儲福宫在天倉山有玉真公主及明皇像　按舊
唐書景雲二年改昌隆公主為玉真公主仍置玉真觀
天寳三載玉真公主先為女道士讓號及實封賜名摘
盈此之謂也
逸史云章仇兼瓊尚書鎮四川常令左右搜訪道術士
有一鬻酒者酒勝其黨又不急於利賒貸甚衆毎有紗
帽藜杖四人來飲酒皆至數斗積十餘石即併還之談
諧笑謔酣暢而去其話言愛説孫思邈又云此小兒有
何所會或報章仇公公乃遣親吏候其半醉前拜言曰
尚書令傳語渠苦心修學知仙官在此欲候起居不知
俯賜許否四人不顧酣樂如舊逡巡問酒家曰適飲酒
幾斗曰一石皆拊掌笑曰太多言訖不離席上已不見
矣使者具報章仇公遂潛駕往詣四人又來飲公服至
前躍出再拜自稱姓名相顧徐起唯蘆材四枝在於坐
前人不復見時𤣥宗好道章仇公遂奏其事詔召孫公
問之公曰此太白酒星耳仙格絶高毎遊人間飲酒處
處皆至尤樂蜀中自後更令㝷訪絶無蹤跡
仙傳拾遺云唐羅公逺彭州九隴人又云武陽人修道
於灕沅常往來青城大霍二山開元中因游鄂州刺史
園亭刺史問何來荅云適見守江龍來此刺史未信曰
須令見其形曰請俟後日及期刺史與郡人皆至見一
白龍於江心頭與雲連食頃方隠刺史具聞明皇召見
毎問無不稱㫖一日上與張果葉法善擁爐坐公逺亦
在坐張葉以術取劒南菓目熟子謂午後必至及夜未
到相顧而語曰莫是羅君否公逺笑遂出爐中一火筯
斯須使者持目熟子至葉詰之使者云到京焰火亘天
無路可過頃稍息方得至此二人皆失色開元中中秋
夜上於宫中翫月公逺奏曰陛下莫要至月中否乃取
拄杖向空擲之化為大橋請上同登約行數十里精光
奪目寒色侵人遂至大城闕公逺曰此月宫也見仙女
數百皆素練寛衣舞於廣庭上問曰此何曲曰霓裳羽
衣也及囘却顧其橋隨步而滅上毎召公逺與法善試
法而公逺常勝尤善自隠上欲傳其術公逺曰陛下玉
書金簡已格九清真人降化保國安人誠宜習唐虞之
無為繼文景之恭儉豈可以萬乗之尊輕徇小術耶若
盡臣術必懷璽入民間困於魚服矣上怒罵之遂走入
殿柱中數上之過上愈怒易柱破之復入土磶中又易
磶破之為數十片悉有公逺之形長寸餘上謝之仍如
故上又堅學隠形之術公逺雖教之然託身隠常有不
盡或露裾帶或見影跡上怒斬之其後數年有中使自
蜀還見公逺於黒水道中謂使曰吾自晉成帝咸和年
間入蜀棲脩林泉聞天子好道而來欲以至道俯教人
主上延我於别殿遽以靈藥為索我吿以人間之腑臟
葷血充積三田未虛六氣未潔請俟十年而授不能守
此誡約加我以丹頸之戮然得道之人道氣混合豈世
俗兵刃水火所能害哉因出一書謂使曰可以此達上
上必悟仍以蜀當歸為寄遂失所在天寳末明皇幸蜀
公逺又迎於劍門至成都拂衣而去明皇自蜀還京方
悟蜀當歸之寄公逺於蜀九仙臺上昇彭漢之人至今
立像祀之　按靈驗記云羅真人即神仙羅公逺家於
濛陽羅江􁆡接九隴什邡之界在灕沅化後今相傳號
羅仙宅脩道於青城之南今號羅家山明皇朝出入帝
宫輔𨗳聖德自有内傳至今隠見於堋口什邡楊村濛
陽新繁新都畿服之内人多見之不常厥狀或為老嫗
或為丐食毎風雨愆期田農曠廢則必見焉疑其仙品
之中主司風雨水旱事也楊村居人衆以旱暵將禱於
洛口後城李冰祠熱甚憇路樹陰下忽有老嫗歇而問
曰欲何往衆以祈雨事荅之嫗曰要雨須求羅真人其
餘鬼神不可致也言訖不見衆知嫗即真人於是焚香
以吿俄而風起雲布㣲雨已至衆乃還家是夕數十里
内甘雨吿足乃於其所置天宫塑像焉諸鄉未得雨處
傳聞此説以音樂香花就新宫祈請迎就本村别設壇
場創宫室雨亦立應又為乞士於堋口江畔謂人曰此
將大水漂損居人信我者遷居以避之不旬日矣有疑
其異者即移卜高處其不信者安然而處五六日暴水
大至漂壞廬舍損溺户民十有三四居人以為信立殿
塑像以祠之金銀行人楊初在重圍内配納贍軍錢七
百餘千貨鬻家資未支其半初事母以孝毎為供軍司
追促必託以他出恐母為憂嘗於山觀得真人像幀一
幅香燈嚴奉已數年矣至是真人託為常人詣於肆中
問其所納官錢作何准備具以困窘言之此人令市生
鉄備炭火明日復來然炭壘鉄投之一夕而去臨行謂
之曰我羅公逺也在青城山中以爾孝不違親心不忘
道以此金相助支官錢之外可更肥家復引初往山中
時令歸覲初亦得丹藥以奉其親髮白還青老能返壯
矣　又按師堯俞羅江車嵓記略車嵓在縣治北二里
許舊碑云車公道人上昇之所太平興國四年綿州奏
言唐真人羅公逺以是年春乗龍車徃來山中民聚觀
者數千軰䕶軍陳覃尉范處筠按驗石上轍跡深三尺
許
廣德神異錄唐𤣥宗天寳十三年重陽日獵於沙苑時
雲間有孤鶴徊翔𤣥宗親御弧矢中之即帶箭徐墮將
及地丈許歘然矯翼西南而逝萬衆極目良久乃滅益
州城西十五里有明月道觀依山臨水松桂深寂道流
精慤者始得而居觀之東廊第一院特甚幽清有自稱
青城山道士徐佐卿者風局清古一嵗率三四至觀之
耆舊因虛其院之正堂以待之佐卿至則棲焉或三五
日或旬朔言歸不計也一日忽自外至神彩不怡謂院
衆曰吾行山中偶為飛矢所加㝷已無恙矣然此箭非
人間所有吾留之於壁後年箭主到此即宜付之慎無
墜失仍援毫記壁云留箭之時則十三載九月九日也
及𤣥宗幸蜀暇日命駕行遊偶至斯觀樂其嘉境因遍
幸道室既入此堂忽覩其箭命侍臣取而翫之葢御箭
耳詢諸道士具以實對即視佐卿所題乃前嵗沙苑從
田之日也佐卿盖中箭孤鶴飜飛而集于斯者歟
仙傳拾遺云楊通幽本名什伍廣漢什邡人幼遇道士
教以檄召之術受三皇天文役命鬼神無不立應𤣥宗
幸蜀屬念貴妃往往輟食忘寐近侍之臣密令求訪方
士冀少安聖慮咸云楊什伍有考召之法徵至行朝上
問其事對曰雖天上地下㝠寞之中鬼神之内皆可厯
而求之上大悦於内置場以行其術一夕奏曰已於九
地之下鬼神之中遍加搜訪不知其所上曰妃子當不
墜於鬼神之伍矣二日夜又奏曰九天之上星辰日月
之間空虛杳㝠之際亦遍㝷訪而不知其處上愀然不
懌曰未歸天復何之耶炷香𡨕祝彌加懇至三夕奏曰
於人寰之中山川岳瀆祠廟之内十州三島江海之間
亦遍求訪莫知其所後於東海之上蓬萊之頂南西廡
有羣仙所居上元女仙張太真者即貴妃也謂什伍曰
我太上侍女隷上元宫聖上大陽宋宫真人偶以宿緣
世念其願頗重聖上降居於世我謫於人閒以為侍衞
耳此後一紀自當相見願善保聖體無復憶念也乃取
開元中所賜金釵鈿合各半玉龜子一寄以為信曰聖
上見此自當有省言訖流涕而别什伍以此物進之上
澘然良久乃曰師昇天入地通幽達㝠真得道神仙之
士也手筆賜名通物千段金銀各千兩良田五千畆紫
霞帔白玉簡特加禮異暇日問其所受之道曰臣師乃
西城王君青城真人昔於後城山中教臣召命之術曰
可輔賛太平君然後得道戒以䕶氣希言目不妄視絶
聲利逺囂塵則可以凌三界登大清矣又問昇天入地
何門而往何所為礙曰得道之人入火不灼入水不濡
躡虛如履實觸實如蹈虛雖九地之厚巨海之廣八極
之逺萬方之大應念倐歘何所拘滯乎所以然者形與
道合道無不在毫芒之細萬物之衆道皆居之上善其
對居數載乃登後城葺靜室天真累降於其處一旦與
羣真俱逝　按什伍青城山錄記及董逌畫跋皆作陳
什邡未詳孰是　又按紀夢錄云明皇幸蜀囘居南内
嘗夢中見妃子於蓬山太真院作詩遺之使焚於馬嵬
山下云風急雲驚雨不成覺來仙夢甚分明當時若恨
銀屏影遮隔仙姬秪聽聲明皇又作妃子所遺羅襪銘
曰羅襪羅襪香塵生不絶細細圓圓地下得瓊鈎窄窄
弓弓手中弄初月又如脱履露纎圓恰似同衾見時節
方知清夢事非虛暗引相思幾時歇
集異記云𤣥宗南狩百司奔赴行在翰林善圍碁者王
積薪從焉蜀道隘狹毎行旅止息中道之郵亭人舍多
為尊官有力之所占積薪棲棲而無寄入因沿溪深逺
寓宿於山中孤姥家但有婦姑止給水火纔暝婦姑皆
闔户而休積薪棲於簷下夜闌不寐忽聞堂内姑謂婦
曰良宵無以為適與子圍碁一賭乎婦曰諾積薪私心
竒之堂内率無燈燭又婦姑各處東西室積薪乃附耳
門扉俄聞婦曰起東五南九置子矣姑應曰東五南十
二置子矣婦又曰起西八南十置子矣姑又應曰西九
南十置子矣毎置一子皆良久思維夜將盡四更積薪一
一密記其下止三十六忽聞姑曰子敗矣吾止勝九枰
耳婦亦甘焉積薪遲明具衣冠請問孤姥曰爾可率已
之意而按局置子焉積薪即出槖中局盡平生之秘妙
而布子未及十數孤姥顧謂婦曰是子可教以常勢耳
婦乃指示攻守殺奪救應防拒之法其意甚畧積薪即
更求其説孤姥笑曰止此已無敵於人間矣積薪䖍謝
而别行十數步再詣則已失向之室廬矣自是積薪之
藝絶無其倫即布所記婦姑對敵之勢罄竭心力較其
九枰之勝終不得也因名鄧艾開蜀勢
李真人者名亞久居什邡邑北龍泉觀中有井名秀華
殿前喬松數株常有二素鶴棲于上真人有劍二口忽
一日辭諸人曰我當去矣次夜里人守之見真人背劍
一乗劍一入井絶迹焉明皇幸蜀有司上其事勑賜靈
應公賜名龍泉觀俗呼掛鐘樓出本志
仙傳拾遺云馮大亮者彭州𨗳江人也家貧好道毎道
士方術之人過其門必留連延接惟一牛拽步磨以自
給一旦牛死其妻楊對泣歎曰衣食所給在此牛耳牛
既死何以資口食乎慈母山有一道士毎憇其家是日
復來夫婦以此語之道士曰皮角在乎曰在即取皮攣
綴如牛形斫木為脚以繩繫其口驅之遂起肥健如常
曰此牛不復飲食但晝夜使之可也慎勿解其口爾以
此牛拽磨力倍於常道士亦不復來數年盛暑牛喘甚
急牧童憐之因解其口遽成皮骨而已然其家已漸富
改置酒肆常以奉道祈感遇仙人仍力行救物好賓客
有樵叟三五人詣其家飲酒常不言錢禮而接之雖數
益敬忽一人曰我軰八人明日俱來共謀一醉無以客
多為訝至時樵叟八人偕至客於袖中出柟木一枝纔
五六寸栽於庭中便飲酒盡懽而去曰勞置美酒無以
為報此樹徑尺則家財百萬彼時可貢助天子垂名國
史十年後會於岷嶺巨人宫當授以飛仙之道言訖而
去旬日樹已凌空高十餘丈大徑尺其家金玉自至寳
貨自積殷富彌甚雖王孫糜竺之家不能及也五年𤣥
宗幸蜀大亮貢錢三十萬貫以資國用　按氏族大全
作馮大量慈母山亦名聖母山在𨗳江縣西南五十里
陵州志云譚仙子宜乃郡人譚叔皮之子也生於唐開
元之季墜地能言九嵗身踰六尺髭鬢殊常不飲不食
走及奔馬二十忽失所在鄉里神而祀之因父母念不
置大厯元年丙午忽還家霞冠羽衣語父母曰兒為仙
官不司人世鄉里奚祠焉秪恐慿妖耳請亟毁之其下
有黄金數千兩掘之可給一鄉言訖騰空去後果如其
言所掘處湧水成池因名譚子池亦名天池
廣異記云唐大厯初韋行式為西川採訪使有姪曰子
威年及弱冠聰敏温克躭翫道書神仙修煉之術有步
卒丁約者執厮役於部下周旋恪勤未嘗少惰子威頗
私之一日氣慘慄云欲他適子威怒曰籍在軍中焉容
自便丁曰去計已决不可留也然某肅勤左右二載於
兹未能忘情思有以報某非碌碌求食者尚縈俗間耳
有藥一粒願以贈别食此非能長生限内保無他恙因
褫衣帶得藥數粒以奉子威又謂曰郎君道情深厚不
欺暗室當棄世俗尚隔兩塵子威曰何謂兩塵對曰儒
謂之世釋謂之劫道謂之塵善堅此心亦復遐壽五旬
後近京相遇此際無多訝也言訖而出子威驚愕亟命
追之已不及矣主將以逃亡上狀請落兵籍爾後子威
擢明經第調數邑宰及從心之嵗毛髮皆衰時元和十
三年也將還京輦夕於驪山旅舍聞通衢甚喧詢其由
曰劉悟執逆賊李師道下步出視之則兵仗嚴衞桎梏
纍纍中一人乃丁約也反接臂長驅而西齒髮彊壯無異
昔日子威大竒之丁㣲笑遥謂威曰尚記臨卬别否一
瞬五十年矣幸今相見請送至前驛須臾到驛則散縶
於廊舍開一竅以給食物子威窺之俄見脱桎梏覆之
以席躍自竇出與子威擕手上旗亭話闊别之恨且歎
威衰耋威謂曰仙兄既先見之明聖朝奄有天下何為
作叛臣耶丁曰言之久矣何逃哉蜀國暌辭豈不云近
京相遇慎勿多訝耳又問曰果就刑否對曰道中有尸
解劒解水解火解寔繁有徒嵇康郭璞皆非受戕害者
我以此委蜕耳異韓彭與糞壤并也某或思避自此而
逃孰能追之他問不對威曰明晨法塲寓目豈蛻於此
乎丁曰未也夕當甚雨不克行刑晝雨止國有小故十
九日大限方及君於此時幸一訪别言訖還館復自穴
入荷校以坐子威却往温泉日已晡矣風埃忽起夜中
果大澍雨遲明泥及骭改日行刑兩宿方霽則王姬有
薨於外館者復三日不視果至十九日獻廟巡鄽始行
大戮子威是日飲僕飽馬詰旦往棘圍候焉亭午間方
號令囘覩者不啻億兆衆矣面語不辨寸步相失俘囚
纔至丁遥目子威笑頷三四及揮刃之際子威獨見斷
筆霜鋒倐及之次丁因躍出而廣衆之中躡足以進即
登酒肆脱衣換觴與威對飲云某當入蜀自此遊適勉
於奉道猶隔兩塵當奉候乎崑崙石室之間矣言訖下
旗亭冉冉西去數步而滅
仙傳拾遺云大厯中西川節度使崔寧嘗有密切之事
差人走馬入奏發已三日忽於案上文籍見所奏表淨
本猶在其函中所封乃表草耳計人馬之力不可復追
憂惶不已莫知其計素知𨗳江彭殖者有道術召而語
之殖曰此易耳不足憂也乃炷香一爐以所寫淨表置
香烟上忽然飛去食頃得所封表草墜於殖前及使囘
問之並不覺進表之時封題印署如故崔公深異之禮
敬殊常問其所受道之由云殖師姜𤣥辨至德中於九
隴觀捨力焚香數嵗因拾得殘闕經四五紙是太上役
使六丁法咒術備足乃選深山幽谷無人跡處依法作
壇持咒晝夜精勤本經云一十四日𤣥辨為九日而應
忽有黒風暴雨驚駭於人視之雨下而壇塲不濕又有
雷電霹靂竒形異狀鬼神繞之須㬰又有鉄甲兵士金
甲兵士各數千噉噪而下純不驚怖久之神兵行列如
有所候一天女着繡履繡衣大冠佩劒立問𤣥辨曰既
尒呼召當何所求𤣥辨以術數為請六甲兵仗一時隠
去自此毎日有一丁侍之凡所徵求無不立應以術授
殖謂曰術之與道相須而行道非術無以自致術非道
無以延長若得術而不得道亦如欲適萬里而足不行
也術者雖萬端隠見未除死籙固當棲心妙域注念丹
華立功以助其外鍊魂以存其内内外齊一然後可以
適道可以長存也峩眉山中神仙萬餘人自皇人統領
置官府分曹屬以度於人吾與汝觀道之纎芥未造其
𤣥㣲龍蛇之交與汝入洞府朝真師庶可以講長生之
㫖也𤣥辨隠去二十餘嵗乃龍蛇之交為大厯十二年
丁已殖亦隠去不復見
鄭又𤣥本名家子居長安中少時與隣舍閭邱氏子偕
學又𤣥性憍率自以門望清貴而閭邱子寒賤往往戲
而罵之曰爾非類而與吾偕學吾雖不語爾寧不愧於
心乎閭邱黙有慚色嵗餘乃死又十年又𤣥明經上第
補蜀州叅軍既至官郡守命假尉唐興有同舍仇生者
大賈之子年始冠其家資産萬計日與又𤣥宴遊累貢
金錢之物又𤣥以仇非士族未嘗以禮貌接之一日又
𤣥置酒高㑹而仇不預其友謂曰子有㑹宴而同舍不
預豈其罪邪乃强為召仇既至飲以巵酒辭不能引滿
又𤣥醉罵曰爾市井之甿徒知錐刀僣居官秩而與吾
為伍爾已幸矣又何敢辭酒乎因振衣起仇慙而退棄
官閉門月餘病卒明年又𤣥官亦罷僑居濛陽常好黄
老之道聞蜀山有呉道士高其風往詣之願為門弟子
居十年未嘗有所授又𤣥稍惰辭之而還過褒城逆旅
有一童子十餘嵗貌秀而慧又𤣥與語機辯萬變深竒
之童子謂又𤣥曰我君故人也省之乎曰忘矣童子曰
吾生閭邱氏與子偕學而子以我為非類罵辱我又生
仇氏尉唐興與子同舍受我厚賂而謂我為市井之氓
子何驕傲之甚耶我太清真人也上帝以爾有道氣使
我生於人間觀汝德將授汝神仙之訣而汝高傲如故
終不得道矣可悲哉言訖忽不復見又𤣥悔恨歸逾時
而卒
酉陽雜俎相國李固言元和六年下第遊蜀遇一姥言
郎明年芙蓉鏡下及第後二紀拜相當鎮蜀土恨妾不
復見郎君出將之榮也願以季女為託明年果狀頭及
第詩賦有人鏡芙蓉之目後二十年公登庸其姥來謁
李公忘之姥通曰蜀民老姥嘗囑季女者李公省前事
具公服謝之延入中堂見其室坐定又曰出將入相必
矣李公為設盛饌不食唯飲酒數盃便請别李公留之
不得但言乞庇我女因贈金帛襦幗並不受唯取其妻
牙梳一枝題字記之李公從至門不復見及李公鎮蜀
日盧氏外孫子九齡不語忽索筆硯李戲曰爾竟不語
何用筆硯為忽曰但庇成都老姥愛女何愁筆硯無用
也李公驚悟即遣使分訪之有巫董氏者事金天神即
姥之女言能語此兒請祈華岳三郎李公如巫所説是
兒忽能言因是蜀董如神祈無不應富積數百金怙勢
莫敢言者洎相國崔郸來鎮蜀遽毁其廟投土偶於江
仍判事金天王董氏杖背遞出西界㝷在貝州李公壻
盧氏家舍其靈歇矣
元草茅進士時英龍君廟記唐長慶元年劍南西川益
州新都縣南十里有山曰龍門北面有洞府靈湫乃古
龍君隠顯之地後靈池縣開元村有茹榮者十五覽集
羣書為縣吏親終廬墓感慈烏白兎紫芝瑞草寳厯二
年勅旌其孝及冠不娶貌不少衰於當時六月十五日
祥煙繚繞異香遍垓俄頃雷風大震驟雨滂沱空中聞
仙樂之音君昇半霄之上謂父老曰吾乃龍門栢茂山
龍也托生茹氏化行孝道功行已就今奉玉勅上昇矣
言訖飄然而没　按古今集記成都縣南十里龍門山
白龍廟祈禱輒應有碑傳為茹榮孝感飛昇處號白龍
神君
仙傳拾遺云劉無名成都人也本蜀先主之後生而聰
悟八九嵗道士過其家見而歎曰此兒若學道當長生
神仙矣自是探𤣥不樂名利弱冠閲道經學咽氣朝拜
存真内修之事常以庚申日守三尸存神黙呪服黄精
白术志希延生數年入霧中山嘗遇人教其服餌雄黄
凡三十餘年一旦有二人赤巾朱服徑詣其室劉問君
何人也何以及此對曰我泰山直符追躡子不知子有
何術我至三日矣㝠期迫促而無計近子將恐陰符譴
責以稽延獲罪故見形相問耳劉曰余無他術但𡨕心
至道不視聲利靜處幽山志希度世而已二使曰子之
黄光照灼於頂超高數尺得非雄黄之功乎然吾聞一
陰一陽之謂道一金一石之謂丹子但服其石未餌其
金但得其陽未知其陰將何以超生死之難詣昇騰之
期乎其次廣施陰功救人濟物柔和雌靜無欲無為至
孝極忠内修密行功滿三千然後黒籍落名青華定籙
制鬼神駕雲龍而上補仙官永除地簡九祖超鍊七𤣥
生天如此則不為冥官所追捕耳今子雖三尸已去而
積功未著大限既盡將及死期豈可茍免也劉聞其語
心魂䘮越憂迫震懼不知所為二使徐謂之曰岷峩青
城神仙之府可以求詣真師訪㝷道要我聞鉛汞朱髓
可致冲天此非高真上仙莫得修煉之㫖我為子求姓
名同年壽盡者以代於子子勉而勤修無至中怠也劉
致謝二使乃隠劉如其言入峩眉山登陟峭險探求洞
穴厯年不遇復入青城山北崖之下得一洞行數里忽
覺平慱殆非人世遇神仙居其間稱青城真人劉祈叩
不已具述所值鬼使追攝之由願示道要以拯拔沉淪
得度生死之苦真人指一巖室使栖止其中復令齋心
七日乃示以陽鑪陰鼎柔金煉化水玉之方伏汞煉鉛
朱髓之訣謂之曰胡剛子陰長生皆得此道亦名金液
九丹之經丹分三品以鉛為君以汞為臣八石為使黄
芽為田君臣相得運火功全七日為輕水二七日變紫
鋒三七日五彩具内赤上黄狀如窻塵復運火二年日
周六百再經四時重履長至初則十月離其胞胎已成
初品即能乾汞成銀丸而服之可以袪疾二年之外服
者延年髮白反黒三年之後服少刀圭遊散名山周遊
四海為初品地仙服之半劑變化萬端坐在立亡駕馭
飛龍白日昇天大都此藥經十六節已為中品便能使
人長生藥成之日五金八石黄芽諸物與君臣二藥不
相雜亂矣千日功畢名上品還丹謹而藏之勿示非人
世有其人視形氣功行合道依而傳之劉受丹訣還霧
中山築室修煉三年乃成開成二年猶駐於蜀自述無
名傳以示後人入青城去不知所終
雲笈七籖云費𤣥真者成都雙流縣興唐觀道士也大
中末有道士自稱吳子止觀中淹留嵗餘養氣絶粒時
亦飲酒其為志也泛然自適無所營為忽謂𤣥真曰吾
欲為師寫真可乎𤣥真笑曰夫欲寫真先須自寫吳子
如其言引鏡濡毫自寫其貌下筆惟肖頃刻而畢復自
為贊兼詩三章未嘗抒思其贊曰不才呉子知命任真
志向𤣥素心樂清貧涉厯羣山翛然一身學未明道形
惟保神山水為家形影為鄰布裘草帶鹿冠紗巾餌松
飲泉經蜀過秦大道杳冥吾師何人矚念下土思彼上
賓曠然無已㒺象惟親其詩曰終日草堂間清風常往
還耳無塵事擾心有翫雲閒對酒惟思月餐松不厭山
時時吟内景自合駐童顔又詩曰此生此物當生涯白
石青松便是家對月卧雲如野鹿時時買酒醉煙霞自
跋云寂爾孤遊翛然獨立飲木蘭之墜露衣烏獸之落
毛不求利於人間絶賣名於天下此山居之道士也題
罷振衣理策而去
神仙感遇傳河東薛逢咸通中為綿州刺史嵗餘夢入
洞府肴饌甚多而不覩人物亦不敢饗之乃出門有人
謂曰此天倉也及明話于賓友或曰州界昌明縣有天
倉洞中自然飲食往往遊雲水者得而食之即使道士
孫靈諷訪焉入洞可十許里猶須執炬十里外漸明又
三五里豁然與人世無異崖室極廣可容千人其下平
整有石床羅列上飲食名品極多皆若新熟軟美甘香
靈諷拜而食之又别間三五所請以奉薛公為信及齎
出洞門形狀宛然皆化為石矣洞中左右㪚麫溲麥堆
鹽積䜴不知其數又一二里溪水迅急既濶且深隔溪
見山川居第厯厯然不敢渡而止近岸沙中有履跡往
來皆二三尺纔如有人行處薛公閒之歎異靈勝而莫
窮其所以也　按輿地志云少室山有自然五穀甘果
神芝仙藥周太子晉學道上仙有九千資糧留於山中
又按世説曰嵩高山北有大穴莫測其深百姓嵗時毎
遊觀其上晉初嘗有一人誤墮穴中同軰兾其倘不死
乃投食於穴中墜者得之因循穴而行計可十許日忽
曠然見明有草屋屋中有二人對奕局傍有一杯白飲
墜者告以饑渴奕者以杯與之飲訖覺氣力倍加奕者
曰從此西行有天井但投入自當歸耳若餓則取井中
物食之墮者行出乃蜀中也已半年矣至洛下言於人
張華聞之曰此仙館也飲者為玉漿食者龍穴石髓耳
如此則少室昌明洞穴相連故其事亦類
續仙傳云杜子昇字可雲自言杜陵人莫測其年壽飲
酒三斗不醉能沙書冬卧雪中三兩日人以為僵死或
撥㸔之徐起抖擻雪跡而行如醉乍醒唐杜孺休為蘇
州刺史忽聞可雲在城市乃延入州拜呼道翁賔僚訝
之孺休曰先君出鎮西川日與道翁相善别來四十年
而裴飾顔貌一如當時後入杭越間去
杜廣成錄異記云栁子華唐朝為成都令一日方午有
車騎犢車前後女騎𨗳從徑入㕔事使一介告栁云龍
女且來矣俄而下車左右扶衞升堦與子華相見云宿
命與君子為匹偶因止命酒樂極歡成禮而去自是往
復為常逺近咸知之子華罷秩不知所之俗云入龍宫
得水仙矣栁孫君慶乾符中為節度押衙青城鎮遏使
頗好善常以藥石救貧民疾疫毎躬親撫視徤卒民庶
孳孳焉勤恪奉公推誠及物為時人所重有一珠大如
毬子云是其祖所留數世傳寳照物形狀毛髮形色一
一備足但皆倒立耳
宋馬成之清虛觀記云黄鹿真人者晩唐時人姓馬氏
年七嵗失怙恃鞠養於祖性慕𤣥虛黄老之學日誦千
言一覽輒能記確守不移或勸以子女之職但笑而不
荅人亦莫測其意時有黄冠野夫年踰七十顔如渥丹
貨藥于市仙女户隙見之如有夙契因延至内坐請問
修真之語師資相投遂授鉛汞符篆要術束髮頂冠歸
心至道因易名道興一日吿行仙女詰其姓字曰汝無
我問久當自知乃留詩曰女是寄生枝男是冬青木冬
青駕白鵝寄生跨黄鹿若遇㓂相凌穏便抛家族早早
上三清莫候丹砂熟仙女旦暮諷詠不絶若有所得俄
而年已及笄迺祖逼以聘事仙女欷歔流涕曰女值不
幸膝下受養將終身焉今䝉祖命但野分荒疎志友麋
鹿舉案之勤非女所願迺祖憫之不拂其欲翌日命一
女奴擕嚢杖策穿雲而去既而夜徑林麓迷道忽觀燈
燭熒輝若相引𨗳窺見五人宛然古圖所繪者厲聲曰
仙女誌之菴于此即成道矣言訖隠去黎明仙女徘徊
四顧見山朝水㑹真神仙之窟稽首拜禮因詢隷屬乃
羅江東四十里也是時嵗荒盗熾仙女捐所有俾墾闢
疏鑿播種以時民忘艱食之患厯四十餘年脩養日精
童顔不易一日遇舊所貨藥者忽至謂仙女曰汝功漸
成矣而外丹未應故欲指訣乃出瓢中藥㸃土石為金
銀各百以鎮丹臺祝曰勿用自守當有神䕶坐厯三嵗
丹珠自成汝脱身軒舉矣勉勵前修謹無中廢嗣後盗
賊屢睥睨鎮壇之物中夜變恠百出無不狼狽而走期
月風雨暴至地湧甘泉銀化白鵝遊池金變黄鹿出市
人無得而近之者至天祐間朱全忠行崔杼之事唐祚
吿終奸雄蝟奮羣盗揮戈而踵仙女之菴仙女曰汝等
敢恣肆無天理乎願無害居民菴中所積悉以相餉兇
人未有足色將不利於仙女已而黄鹿白鵝突至仙女
跨鹿風雨四起白鵝翔鳴前指引騰空而逝舊有丹竈
尚在裂如雷吼爐中光彩射天少頃晻靄天雨瑠璃擲
地有聲厯時而化異香馥郁不㪚羣盗悲哀悔謝而退
居人以狀聞於蜀主王建曰此蜀祥事也遂因其山為
黄鹿鎮賜清虛觀之名
感遇傳云進士王叡漁經獵史之士也孜孜矻矻窮古
人之所未窮得先儒之所未得著炙轂子三十卷六經
得失史冊差謬未有不鍼其膏而藥其肓所有二種之
篇釋喻之説雖高識洞鑒者有所不逮嗜酒自娛不拘
於俗酣暢之外必切磋義府研覈詞樞矣然其咀吸風
露呼嚼嵐霞因亦成疹積年苦冷而莫能愈遊燕中道
逢櫻杖㯶笠者鶴貌高古異諸儕軰名曰希道笑謂之
曰少年有三惑之累耶何苦瘠若斯辭以不然道曰疾
可愈也予雖釋仵有鑪鼎之功何疾不除叡委質以師
之齋於漳水之濱三日而授其訣曰木精天魂金液地
魄坎離運行寛猛無成金木有數秦晉合宜近効六旬
逺期三載爾歌曰魄㣲入魂牝牡結陽呴陰滋神鬼滅
千歌萬讃皆未決古往今來抛日月受而製焉餌之周
星疹且瘳矣乃隠晦自處佯狂混時年八十殕於彭山
道中識者瘞之無幾又在成都市常寓止樂温縣時鷙
獸結尾為害尤甚叡醉宿草莽露身林野無所憚怖斯
亦蝉蛻得道之流也
北夢瑣言云偽蜀先主時有軍校黄承真就糧於廣漢
綿竹縣遇一叟曰鄭山古謂黄曰此國於五行中少金
氣有剥金之號曰金焬鬼此年蜀宫大火至甲申己酉
則殺人無數我授汝袐術詣朝堂陳之倘行吾教以禳
鎮庶幾減於殺伐救活之功道家所重延生度世於我
而取之如三陳此術而不允行則子亦不免葢洩於陰
機也子能從我乎黄亦好竒乃曰死生以之既齎祕文
詣蜀朝三上不達乃嘔血而死其年蜀宫災嵗至申酉
亡國殺戮之事果驗孫光憲與承真相識竊得窺其祕
緯題云黄帝陰符與今陰符不同凡五六千言黄云受
於鄭叟一畫一㸃皆以五行属配通暢亹亹實竒書也
玉谿編事云前蜀嘉王頃為新繁鎮使理廨置得一鉄
鏡下有篆書十二字人莫能識命工磨拭光可鑒物挂
於臺上百里之内並見復照見市内有一人弄刀槍賣
藥遂喚問此人云只賣藥元不弄刀槍嘉王曰吾有鉄
鏡照見爾賣藥者遂不諱仍請鏡㸔以手擘破肚内鏡
於肚中足不着地冉冉昇空而去竟不知為何人其篆
列之如左　　　　　　　　　　　　詳見方物
景煥門話云偽蜀度支員外郎何昭翰常從知於黔南
暇日因門步野徑於水際見釣者謂翰曰子何判官乎
曰然曰我則野人張涉也余與子交知久矣子今忘我
耶翰懵然不醒因藉草坐謂翰曰子有數任官然終於
青城縣令我則住青城山也待君官滿與君同歸山今
不及到君公署中遂辭而去翰深志之後累厯官及出
為青城縣令有憂色釣者亦常來往何甚重之一旦大
軍到城草賊四起釣者與翰相攜入山何之骨肉盡歸
城内賊衆入縣言已殺令臠而食之賊首之子自號小
將軍其日尋覔不見細視縣宰之首即小將軍之首也
賊於是自相殘害莫知縣令所之後有人入山見何與
張同行何因寄語謂妻子曰吾本不死却歸舊山爾等
善為住計無相追憶也自此莫知所之
錄異記云黄齊衙隊軍偏禆也常好道行陰功有嵗年
矣於朝天嶺遇一老人髭髩皎白顔色嬰孺肌膚如玉
與之語曰子既好道五年之後當有大厄吾必相救勉
思陰德無退前志其後齊下峽舟舡覆溺至灘上如有
人相拯得及於岸視之乃前所遇老人也㝷失所在自
是往往見之忽於什邡縣市中相見召齊過其所居出
北郭外行樹林中可三二里即到其家山川林木境趣
幽勝留止一夕因言曰蜀之山川是大福地久合為帝
王之都多是前代聖賢鎮壓江源穿絶地脉致其遲晩
凡此去處吾皆知之又蜀字若去䖝著金正應金德久
逺王於西方四海可服汝當為我言之及明相送出門
已在後城山内去縣七十餘里既歸亦話於人終無申
達之路數月齊卒
又云景知果亦有道者也居竇圌山與虎豹同處馴之
如家犬焉鴉數隻集其肩臂之上鳴戲為常又有巨蛇
時出知果叱而遣之蜿蜒而去虎三數頭於庭中月夜
交摶騰踏既甚知果怒持白挺擊之遂散去知果於觀
側薙草兎卧草中不驚手移於他所如猫犬耳其狎異
類也如此
續博物記云廣德先生杜光庭處州人仕唐為内供奉
避亂入蜀王氏爵為師臣嘗撰道教靈驗記二十卷隠
青城山白雲溪卒年八十五顔貌如生衆以為形解有
文千餘首皆本無為之㫖　按高道傳云光庭在青城
山一日忽謂門人曰昨夢朝上帝以吾為岷峩主司今
青城已創真宫恐不久於世矣光庭嘗畜一白犬目之
曰吠雲令以胡麻油塗足繒布裹之可日行萬里及真
宫成遂披法服升堂集門弟子囑别而化異香滿室吠
雲亦號呌而斃　又按青城志云自延慶觀上二三里
有觀曰洞天宋逸士費元規讀書於此唐道士薛昌飲
章陸酒得道有浴丹井杜光庭亦尸解於此
野人閒話云孟蜀翰林學士辛夤遜頃年青城山居則
古先道院在一峰頂内有塑像皇姑唐六代𤣥宗子也
一夕夢見皇姑教之曰汝可食杏仁令汝聰利老而彌
壯心力不倦且資年壽汝有道性又不久在此須出山
佐理當代夤遜夢中拜請其法則與怡神論中法同𤣥
宗時申天師元有怡神論兩卷下卷中有神仙袐方三
十首則甘草丸為首又食杏仁法次之杏仁七個去皮
尖早晨盥潄了内於口中久之則盡去皮又於口中煖
之逡巡嚼爛和津液如乳汁頻嚥但日日如法食之一
年可補血令人輕健安泰夤遜如法服之至今老而康
勝年踰從心猶多著述
又云擊竹子不言姓名亦不知何許人年可三十餘在
成都酒肆中以手持二竹節相擊鏗然鳴響有聲可聽
以唱歌應和乞丐於人然詞㫖皆合道意得錢多飲酒
人莫識之如此十餘年矣一旦自詣東市買生藥黄氏
子家從容謂曰余知長者好道復多義氣今欲將誠素
奉説于君黄氏子曰君有事但得言之擊竹子謂曰我
乞丐之士也在北門外七里亭橋下盤泊今病甚多恐
不濟若終焉之後敢望持與燒爇今齎錢兩貫㠯充買柴
慎勿觸我之心是所託也自當相報因留其錢黄氏子
翌日至橋下果見擊竹子卧於蒹葭之上見黄氏來忻
然感謝徐曰余疾不起復與黄氏子金二斤又曰事須
不令觸我心肝則幸也珍重且辭言訖而逝黄氏子憫
然出涕者久之遂令人易衣服備棺斂將出於郊野堆
積柴炭祭而焚之即聞異香馥郁林鳥呌號至晩只餘
其心終燃燼復更大如斗黄氏子以歸城心速語令人
掁觸之忽聞炮烈其聲如雷人馬皆駭逡巡有人長尺
餘自煙焰中出迺擊竹子也手擊其竹嘹然有聲杳杳
而逝黄氏子悔過作禮衆人皆歎竒異於戲得非不觸其
心復在人間乎觸其心便可上賓乎復欲於黄氏子顯
其蛻化乎始知成都迺神仙所聚之處如擊竹子者亦
多矣
宋史云蜀州宋宣教名耕性剛介一朝弃官去莫知所
之有孫名德之官閬州提㸃刑獄罷職後逺㝷其祖渡
浙江至雪竇山見一蜀僧曰聞諸耆老山後爛平山有
一居士為宋宣教也德之躋扳至頂惟見丹灶存焉乃
置祠其上而去
志林云宋章詧字隠之雙流人著太𤣥疏三十卷號冲
退處士詧以養生治氣為事將死以小童自隨投謁告
别曰此間囂塵非修行所吾歸閬苑矣詳見詩話
丹淵集云彭州北城有胡氏者名釗字倚天宋初時號
為高貲修積善行後有詔俾倚天赴闕將授以官倚天
不願仕辭囘經過華山謁希夷陳先生先生甚喜久留
其居為造藥一鼎使攜歸餌之復教以度世延年之法
倚天既歸如其訣行且久其身枵然若將翩翩隨風而
起鄉人異之一日有晨叩其闗者遣視之不見其人但
以杖十七莖倚門而去倚天收之卒不知其所以致之
者自後胡氏之門愈盛倚天至七十八嵗乃卒熈寧中
文同與可至其家觀其所謂杖與藥者杖非世間所有
之木色紺紫堅潤可愛藥如彈丸赤黄有光隠雜寳中
其重若金玉因為作胡氏遇異人記
夷堅丙志云青城以二月望為道㑹四逺畢至巨室張
氏唐氏輪主之既集閉門罷乃啓籙衆方齋有道人扣
門閽者止之乃下茶肆脱笠掛壁間曰為我視此隨當
復來少頃笠旋如輪驚報觀中揭之下有詩云偶乗青
帝出蓬萊劍㦸崢嶸遍九垓綠履黄冠俱不識為留一
笠不沉埋衆相視悔恨
癸辛襍志云安定郡王子濤字仲山在京師時其兄子
沖喜延道流方士有許公言者能以藥為黄金其人皎
然玉樹有小罏高不盈尺以少藥物就掌中調之納火
中須㬰精金也謂仲山曰如何仲山曰畢竟只是假許
愕然拊其背曰善自愛越數日吿子沖别挽留不囘將
出門邀仲山耳語首言君兄且死矣君手直紋未可量
但早年亦囏困宜順受之壽可至六十九人壽脩短視
其操行上帝所甚惡者貪所甚靳者壽人能不犯其所
甚惡未有不得其所靳者君能不忘吾言可至七十九
持之益謹更可至八十九外此非吾所知也仲山問其
行何之曰中原將亂吾入蜀耳後果如其言
宋汝為字師禹豐縣人高宗假武功大夫開州刺史奉
國書副杜時亮使金紹興十三年亡歸作恢復方略以
獻有告汝為於金人以蠟書言其機事者大索不獲㝷
知南歸相檜將械送與金人汝為乃變姓名為趙復徒
步入蜀汝為身長七尺疎眉秀目望之如神仙楊企道
者遇之溪上款留與語見其議論英發洞貫古今厯言
靖康間離亂事企道驚遂定交假僧舍居之檜死企道
勸其理前事汝為慨然太息曰吾結髮讀書奮身一出
志在為國復讎收還土宇頗為諸公所知命謬數竒軋
於權臣今老矣新進貴人無知我者汝為能知死期將
終神氣不亂其妻錢莫知汝為死詣登聞鼓院以狀進
詔索之不得隆興二年事聞特官一子有忠嘉集行世
宋周時學射山通真觀記云紹興甲子予既遷葬先君
於學射山之麓嵗時伏臘必來拜幽堂躬饗祀是時所
謂通真觀者兀然殿祠外支撑破屋數椽餘皆榛礫之
場也後二年予自蒲頓㳂檄成都校藝秋宫來山中斤
斧丁丁土木之功過半已欝欝有氣象矣主香火鄧處
厚蓬首黧面雜作於塵土中拂衣相顧揖且笑語如平
時處厚同里閈比嵗相周旋素知其誠樸高行勞問久
之因謂天下無難事廢興果在人也處厚曰山野無動
人之具惟辦一心以對天恐不足以任真人之責葢事
有權輿不敢不吿有羅先生者世以赤脚號之混俗𨗳
養神全氣固美鬚髯紅頰目光炯炯凡言吉凶禍福如
龜卜燭照少無差人爭見之一日出城之北門謁知府
郭公舉家燒香拜跪環立惟謹次第言之皆如見最後
一女子前問嗣息羅曰既祿食又有子恐嗇於壽惟於
荒廢寺觀作大緣事可以延之其夫何某受命調温江
尉及得子皆如其説何聞學射山通真觀久廢欲施其
財而未決羅乃徒步間道物色之處厚杳不之覺羅歸
而從㬰何捐田百畆為齋厨之供處厚又取其地利之
積入脩造附益其䞋施而枝梧之至紹興二十七年觀
成併得其田以歸烏乎蜀之山高水深固多隠士異人
往來㕓市間異時如朱桃椎孫思邈爾朱先生者不一
今羅先生實其流軰邪至於以田而易年坐了其耆艾
乃假脩短之論以兾其必從邪抑或夭壽有數而神符
秘呪果可以捐益之也予皆不得而知之
吳曦之叛青城山道人安世通獻書四川制置使楊輔
曰世通在山中忽聞關外之變不覺大慟世通雖方外
人而大人先生亦嘗發以入道之門竊謂公初得曦檄
即當還書誦其家世激以忠義聚官屬軍民素服號慟
因而散金發粟鼓集忠義閉劍門檄䕫梓興仗義之師
以順討逆誰不願從而士大夫皆酒缸飯囊不明大義
尚云少屈以保生靈何其不知輕重如此夫君乃父也
民乃子也豈有弃父而救子之理此非曦一人之叛乃
舉蜀士大夫之叛也聞古有叛民無叛官今曦叛而士
大夫皆縮手以聽命是驅民而為叛也且曦叛雖逆猶
有所忌未敢建正朔士大夫尚以虛文見招亦以公論
之與否卜民之從違也今悠悠不決徒為婦人女子之
悲所謂停思長智吾恐朝廷之失望也凡舉大事者成
敗生死皆當付之度外區區行年五十二矣古人言可
以生而生福也可以死而死亦福也決不忍汙面戴天
同為叛民也輔不能用嗚呼孰謂學道者流而不明於
大義者與
　
　
　
　
　
　蜀中廣記卷七十三
欽定四庫全書
　蜀中廣記卷七十四
　　　　　　　　　　　　明　曹學佺　撰
　神仙記第四
　　川南道
山海西經皇人之山皇水岀焉又有中皇西皇之山按
峨眉圖經皇人中皇西皇山即所謂三峨矣五符經曰
皇人在峨眉山北絶岩之下蒼玉為屋黄帝往受真一
五牙之法焉路史曰泰壹氏是為皇人開圖挺紀執大
同之制調大鴻之氣正神明之位者也是故九皇傳授
以素其自然之所生復自然之解與天地之所始昔者
神農常受事於泰壹小子而黄帝老子皆受要於泰壹
元君葢范元形甞元味要會久視操法攬而長存者有
兵法雜子陰陽雲氣黄冶及泰壹之書兵法雲氣書傳
間出而黄冶雜子漢後不復見其書言黄帝謁峨眉見
天真皇人拜求玉堂三一之道皇人曰而既已君統矣
又咨三一无乃朗抗乎古之聖人盍三辰立晷景封域
以判邦國山川以分陰陽寒暑以平嵗道執以衞衆交
質以聚民備械以防姦車服以章等皆法乎天而鞠乎
有形者也天地有啓閉日星有薄失治亂有運㑹陰陽
有期數賢愚之蔽壽夭之質貴賤之事吉凶之故一成
而不變類氣浮於上而精氣萃於下性發乎天命成乎
人使聖人以為之紀是以聖人欲治天下必先身之立
權以聚財葵財以施智因智以制義繇義以出信仗信
以著衆用衆以行仁安仁以輔道迪道以保教善教以
政俗從俗以毓質崇質以恢行勤行以典禮制禮以定
情原情以道性復性以一德成德以叙命和命以安生
而天下自尒治萬物自尒得神志不勞而真一定矣子
以蕞爾之身而百夫之所為備故天和莫至悔吝屢庚
生殺失寒暑之宜動靜戾剛柔之節而貪欺終無所用
無乃已浮乎黄帝乃終身弗違而天下治其為教也至
矣水火大淵之事曷足言哉真文經曰昔天真皇人於
峨眉山中吿皇帝曰一人之身一國之象也胷腹之位
猶宫室也四肢之列猶郊境也骨節之分猶百官也神
猶君也血猶民也能知治身則知治國矣夫愛其民所
以安其國恡其氣所以全其身民㪚則國亡氣竭則身
死亡不可復存死不可復生至人消未生之患治未病
之疾堅守之於無事之前不追之於既逝之後民難養
而易㪚氣難保而易失審威德者保其理割嗜欲者保
其無得不勤哉得不成哉
道迹經曰越嶲郡卭都縣有小山名濛治山其高無踰
伊尹於此學道上有芝英金液草服之度世治應奎宿
黎州圖經昔人有駕牛採樵入蒙秦山見二老奕棊其
人係牛坐斧而觀局未終老人謂曰非汝久留之所樵
者起而斧柯已爛枯矣　按蒙秦治道家下品第七治
也云伊尹趙昇俱得道於此
彭祖古陸終氏第三子籛鏗也自堯厯夏殷時封於天
彭周衰始浮游四方晩復入蜀抵武陽家焉按神仙傳
彭祖姓籛名鏗帝顓頊之𤣥孫也殷末已七百六十七
嵗而不衰專好恬靜不䘏世務不營名譽不飾車服唯
以養生治身為事殷王聞之以為大夫常稱疾不與政
事善於補𨗳之術恒有少容然性沉重終不自言有道
亦不作詭惑變化鬼怪之事又有采女者亦少得道知
養性之方年二百七十嵗視之如五六十殷王奉事之
於掖庭乃令采女往問道於彭祖請延年益壽之法具
授采女以教王王試之有驗屢欲秘之乃下令國中有
傳祖之道者誅又欲害祖以絶之祖知之乃去其後七
十餘年有人于流沙國西見之　按今彭山縣有彭祖
塜蘇軾題詩曰猖狂戰國古神仙曵尾泥塗老更安厭
世乗雲人不見空墳聊復葬衣冠又有燒香盤在縣治
儀門外以石為之其形四方有臺高八尺許相傳為祖
燒香祝延之地
列仙傳葛由者羌人也周成王時常刻木為羊賣之一
旦騎羊入蜀蜀中王侯貴人追之上綏山綏山在峨眉
山西南其高無極隨之者不復還皆得仙道故里諺曰
得綏山一桃雖不得仙亦足以豪山下立祠數十處
靈仙篇云犍為郡東十餘里有道觀名東觀在深巖中
石壁四壅有顔道士居之觀殿有石函長三尺餘其上
鏨出鳥獸花卉文理纎妙鄰於鬼工而緘鏁極固泯然
無毫縷之隙里人相傳云是尹喜石函真人事跡顯於
紀傳詳矣將上昇之日以石函付門弟子約之曰此函
中有符籙慎不得啓啓之必有大禍於是郡人盡敬之
唐大厯中清河崔君為犍為守素以剛果自恃既至郡
聞有尹真人函笑謂屬官曰辛垣平之詐見矣即詣之
且命破鏁顔道士曰真人遺教云啓吾函者且有大禍
幸君侯勿輕犯之崔君怒曰尹真人死千嵗安得獨有
石函在乎吾不信於是命破其鏁久之而堅然不可動
崔君怒又以巨絙係函鼻用數十牛拽其絙鞭而驅之
石函遂開中有符籙數十軸以黄縑為幅丹書其文炳
然如新崔君既觀畢顧謂顔道士曰吾向者意函中有
竒寳故開而閲之今徒有符籙而已於是令緘鏁既歸
郡是夕暴卒後三日而寤其官屬將吏軰悉詣門訊焉
崔君曰吾甚戅未嘗聞神仙事前者偶開尹真人石函
果為𡨕官追攝初見一人衣紫衣至寢謂吾曰我吏於
𡨕司者也今奉命追君君固不可拒拒則禍益大矣宜
疾去吾始聞憂欲以辭免然不覺與使者俱出郡城僅行
五十里至𡨕司其𡨕官即故相吕諲也於吾友善相見
悲泣已而謂吾曰尹真人有石函在貴郡向為輒開今
奉上帝命召君按驗將如之何吾謝曰昬俗聾瞽不識
神仙事故輒開真人函罪誠重然以三宥之典不識不
知者俱得原赦儻公寛之庶復自新耳諲曰帝命至嚴
地府卑屑何敢違乎即招按掾出崔君籍有頃至白曰
崔君餘位五任餘壽十五年今上帝有命折壽十三年
盡奪其官諲曰折壽削官則固不可逃然可以為足下
致三年假職優其廪祿用副吾子之託乃載拜謝言粗
畢忽有雲氣藹然紅光自空而下諲及庭掾僕吏驚而
起曰天符下遂揖吾於一室中吾於隙間潛視之見諲
具巾笏率庭掾分立於庭咸俛而拱雲中有一人紫衣
金魚執一幅書宣道帝命於是諲及庭掾再拜受書便
駕雲而上頃之始没諲命吾出坐啓天符視之且歎且
泣謂吾曰子識元三耶吾曰乃布衣之舊耳諲曰血屬
無噍類可悲夫我雖然與元三為友至是亦無能拯之
徒積悲歎而已語罷又泣既而命一吏送歸再拜而出
與使者俱行入郡城廨中已身卧于榻妻孥軰哭而環
之使者俱行俯於榻魂與身翕然而合遂寤家中云卒
三日矣本郡以白廉使崔即治裝盡室往蜀具吿於寧
寧遂署攝副使月給俸錢二十萬時元載方知國政寧
與載善書遺甚多聞遺之言懼其連坐因命親吏賫五
百金賂載左右並得其書百餘幅皆焚之後月餘元載
籍没又二年崔亦終矣
列仙傳云陸通者楚狂接輿也好養生食橐盧木實及
蕪菁子遊諸名山住蜀峨眉山上人世世見之厯數百
年也　按晉皇甫謐作高士傳宋劉孝標注世説唐陳
子昂賦感遇詩皆以接輿為避楚入蜀隠于峨眉今有
接輿歌鳯臺焉
列仙傳曰丁次卿者欲還峨眉山語主人丁氏云當相
為作漆以甖十枚盛水覆口從次唾之百日乃發皆成
漆也
秦馬成子扶風人志欲脩道棄家訪師遇黄葢童子授
以胎元煉氣之法乃入蜀之鶴鳴山石洞中復遇異人
授以神丹曰氣為内丹藥為外丹今授子此丹服之當
列高真矣成子遂白日昇天
方輿勝覽白鶴山在卭州城西八里常璩曰臨卭名山
曰四明亦曰羣羊即今之白鶴也漢胡安嘗於山中乗
白鶴仙去弟子即其處為白鶴臺司馬相如從胡安先
生授易於此
列仙傳宿山圖隴西人馬踏折脚山中道人教服地黄
當歸羌活𤣥參一年病愈身輕追道人問自云五岳使
也能隨吾汝便不死山圖追隨六十餘年歸來行母服
復去莫知所之　按華陽國志宕渠縣出石蜜是山圖
所採也蜀都賦云丹砂蜜房山圖采而得道矣
輿地紀勝劉景鶴者漢景帝弟也性好修煉安期生謂
之曰南溪平葢山有洞深數十里洞中冰結倒垂如玉
笋山之木葉上作符文汝往居焉景鶴遂來脩道及魏
武帝時始跨鶴仙去宋王宰於洞中見抛下琴劒作詩
有騎鶴仙人去不還却留琴劒在人間之句南溪志景
鶴仙人洞中琴國朝正德間猶藏在民間景氏及流賊
亂遂被擕去
青神志云漢光武時有史通平者自㑹稽來蜀謁天皇
真人得授三一之法及五行訣結廬於縣之北平山頂
煉大丹龍虎成形餌之白日昇舉
宋蒲江令郭賢長秋觀石蟾記云縣東十里山名長秋
觀號太清按圖誌漢唐王楊二真人栖隠之所觀有龍
洞洞有石蟾鄉老相傳漢時縣主簿王興好道一旦遇
白蟾引至此山昇仙而去後人以白石琢蟾像置於洞
中
眉州志云東南五十里大旺山頂有井現一物圓赤如
斗形狀活動剖之甘香異常得一臠者即時羽化臨卭
主簿聞之乗騊駼上山僅剰少許食之羽化騊駼舐餘
瀝亦化去後人呼為主簿山
寰宇記云瞿君字鵲子後漢犍為人入峨眉山四十年
得仙乗白龍還家於平岡治白日上昇有繫龍橋在新
津縣東七里㑹安鄉尚存記稱瞿君得仙與家人别乗
龍於此　按新津志謂鵲子上昇在縣東南雪峰頂今
太清宫是其處　又按繫龍潭在彭山縣北四里舊經以
為瞿君武也龎籍詩云巢鳯閣邊勞逺夢繫龍灘下認
前題
洞仙傳云徐道季者少住鵠鳴山後遇真人謂曰夫學
道當巾天青詠大厯跖雙白徊二赤此五神道之秘事
其語隠也大厯者三皇文是矣道季乃修行而得道焉
紫陽真人姓周諱義山字季通汝陰人也周丞相勃之
七世孫登峨眉山入空洞金府遇寗先生受大丹隠書
八禀十訣退登岷山遇陰先生受九赤班符又退登鶴
鳴山遇陽安君受金液丹經九鼎神丹圖
晉葛𤣥字孝先句容人天才超軼名振江南州郡辟為
掾固辭乃從左慈精思學道慈有異術能縮地脉得不
死藥𤣥欣受之嘗居昌州之峰腦山修煉餐松實咽黄
精自謂曰一炷清香一卷經一輪明月一張琴吾以此
自老焉忽謂人曰吾將不久此山招山下人讌以冰桃
碧藕乃去而之武都山得雄黄色如鶴冠喜曰吾丹砂
可成也後至洪雅之花溪居嵓洞下道成乃上昇
洞仙傳云郭志生字通明朱提郡人晉元帝時云已四
百嵗見之如五十許人有短卷書滿兩篋中常負之多
止烏傷張績家毎歎曰兵荒方至毒流生民將以溝瀆
為棺材蒼蠅為孝子必然之期可為痛心後二年孫恩
妖亂冬夏殺害及餓死者十不遺一忽謂績曰應亡為
吾備粗材器殯不須釘材亦不須埋但送山巖中以石
鎮材上後少日而死績謹依斯教經數日績親人自富
陽還見志生騎白鹿山中行作書與績也
周天和間合江有道士王法興者以補氣絶粒為事登
安樂山捫蘿陟險至絶頂昂而立黙而坐甚愛之遂居
焉四方請謁甚衆舟車絡繹有齎金帛而獻者先生曰
金帛世重予無用此至拜饋甚勤不得已留之以經葺
佛宇偶夜半羣盜持刃入室左右奔駭竄匿先生儼然
安坐羣盜揮刃迫脅厲聲恐動先生瞑目不對羣盜異
之凝湛頃刻顧謂盜曰爾軰斯來必有圖也藏中金帛
非欲私諸已將為聖境修造之費爾軰欲取予無吝也
羣盜挈諸物將奔㪚先生又曰聽吾一言而去此金帛
將歸養父母給親戚可也茍為酒肉費久而耗竭必復
有覬覦人神赫怒自陷憲章彼時欲改過自新無由得
也豈若留負販以保厥身羣盜驚顧相謂曰逼之不懼
取之不吝又訓我以慈愛誠真人矣遂投金帛於地拜
伏而去一日與諸弟子訣吾當向綿竹去復來脱一舄置
榻下端坐解面如生弟子為具棺殮積薪將化之舉棺
覺輕乃復啓視惟所脱舄在衆驚歎暮有樵夫自山前
來逢道士去聞者愕然已道士後身生漢州綿竹縣劉
氏是為劉真人
隋劉真人諱珍字善慶綿竹人前身即合江道士王法
興也齠齔風神秀異未嘗作兒戲迨十餘嵗即慕道父
母不能止嘗厭㕓市乃曰非雲岩石竇無以養神非金
虎木龍無以昇天内藥既成外丹必應曽憶安樂山峰
巒峭峻神仙境也將復往焉厯戎瀘至合江顧瞻安樂
曰戎之平葢山濁而不清瀘之方山清而不秀此地清
秀可託因謁邑大夫洎耆舊詢安樂已事一叟曰安樂
自王法興大化後堂殿荒落不可往先生拊髀曰吾全
真故處也雖蹈水火不避遂傍谿逕披荆棘而上徧登
遺址完葺彌月芟藤蔓闢舊洞以居焉邑之宿儒耆獻
深入烟蘿㝷至絶頂謁之有老人起而曰吾少時從父
老游此山謁王真人儼若先生先生頷之劉即王也絶
粒垂數十年一日召左右請耆庶士人皆至先生曰吾
累生積功今已畢矣四月十五日吾當升天設棚高二
丈七尺四面懸絶無梯先生至其所一躍而上北面拜
而跪如有伺候須㬰東方紫雲縹緲有音樂聲乗雲而
去時開皇十九年四月十五日也是日降於隋文帝殿
帝驚訝曰何神降於此先生具言其所來言訖辭去帝
下殿仰祝之迤邐不見駭嘆異事勅使馳騎合江縣問
實本縣實錄以聞帝令出省庫錢於仁壽間修成上中
下三觀仍賜田土禁樵採天復元年元濟奉詔來牧因
覽圖經知安樂山在合江縣迺劉先生修道之處具狀
奏乞聖㫖蒙降勅命依奏施行元濟據圖籍之所傳慮
勝事之或泯次為傳記用廣其聞天祐四年瀘州守張
元濟撰　按瀘州圖經開皇中劉真人在瀘州安樂山
忽取所齎道經鐘磬封于石室曰後六十年當有聖君
取之及唐高宗天寳間果遣使取丹經鐘磬以進顯慶
中李淑撰三觀記韙其事
隋趙昱字仲明與兄冕俱隠青城山從事道士李珏大
業末煬帝聞其名徵召不赴督讓益州太守臧賸强起
昱至京師縻以上爵不就乞蜀郡從之拜嘉州守時犍
為潭中有老蛟為害截没舟船蜀人患之昱莅政五月
方欲除之㑹使人往青城山製藥渡江溺(原缺/)
　
　
　
　
　
　
　
　
　　　　　　　　　　　　　　　　　燩迅乎電
騶倐煉景逝飄滭星遊是日下還只此丹邱舒闡荼壘
轡䇿靈州太空逸麟羈絡豈由閬圃閒羽羅絙不由洞
天皓朗爐鞴經秋此即真人所書矣　按酉陽雜爼𤣥
宗幸蜀夢思邈乞武都雄黄乃命中使齎雄黄十斤送
於峨眉頂上中使上山未半見一人幅巾被褐鬚鬢皓
白二童青衣丸髻夾侍立屏風側以手指大盤石曰可
致藥於此上有表錄上皇帝中使視石上朱書百餘字
遂錄之隨寫隨滅寫畢石上無復字矣須㬰白氣漫起
因忽不見　又按法苑珠林王蜀時有僧居成都大慈
寺恒誦法華經嘗入青城大面山採藥㳂溪越險忽然
雲霧四起不知所適有頃見一翁揖之序寒暄翁曰莊
舍不逺略迂神足得否僧曰甚願少頃雲㪚見一宅字
陰森既近翁曰且先報莊主人僧入門覩事皆非凡調
問曰還齋否曰未遂焚香且覺非常鬱浡請念所業經
此僧朗聲誦經翁令誦徹部所饋齋饌皆大慈寺前食
物齋畢青衣負竹器以香草薦之迺施錢五貫為師市
胡餅之費翁合掌送出問人或云孫思邈先生此僧到
寺已經月餘矣其錢將入寺則黄金貨泉也王主聞之
收金錢别給錢五百貫其僧散施之後嘉州羅目縣復
有人遇孫山人賃驢不償直訴縣乞追攝縣令驚恠出
錢代償其人居山下及出縣路見思邈先生取錢二百
以授之曰吾元伺汝於此何遽恠乎
集仙錄云黄觀福者雅州百丈縣民之女也自㓜不食
葷血好清淨家貧無香取栢子焚之每凝然靜坐經日
不以為倦或食栢葉飲水自給不嗜五谷既笄父母欲
嫁之忽謂父母曰門首水中極有異物隨往看水果洶
湧不息乃自投水中良乆不出父母撈摝得一木像天
尊古昔所製金彩已駁狀貌與女無異水即澄清無復
他物便以木像置於路側號泣驚異而歸其母時來視
之憶念不已忽有彩雲仙樂導衞觀福與女伴三人下
其庭中謂父母曰女本上清仙人也有小過謫在人間
年限既畢復歸上天無至憂念同來三人一是玉皇侍
女一是大帝侍晨女一是上清侍女也今年此地疾疫
死者甚多幸移家益州以避凶嵗即留金數餅昇天而
去父母如其言移之蜀郡其嵗疫毒雅地尤甚十喪三
四即麟德之年矣今俗呼為黄冠佛盖以不識天尊像
仍是相傳語訛以黄觀福為黄觀佛也
總志云唐景雲中京兆道人楊昭慶篤尚𤣥虛入蜀巡
遊至北平化嘆曰史先生得真一之道修之于已白日
升天後豈無繼者乎遂居青神之遊仙觀三十餘年感
五嶽丈人希受真君授以朱明龍文得尸解
唐成無為者開元間丹稜女道士也自㓜慕道出家誓
死不嫁卜居龍鶴山下調形鍊骨却粒茹芝年踰知命
昇仙而去栖隠之處有龍洞遺跡羽士趙仙舟奏進其
衣履見松栢山碑記本記又載眉山李煉師天寳九載
得道在松栢山云
集仙錄云楊正見者眉州通義縣民楊寵女也幼而聰
悟雅尚清虚既笄父母字同郡王生王亦鉅富好賔客
一旦舅姑㑹親舊市魚使正見為鱠賔客博戲於㕔日
昃而盤饌未備正見憐魚之生盆中戲弄之竟不忍殺
既晡矣舅姑促責食遲正見懼竄於鄰里但行野徑中
忽數十里至一山舍有女冠在焉具以其由白之女冠
曰子有仁愍好生之心可教也因留止之山舍在蒲江
縣主簿化側其居無水常使正見汲澗泉女冠素不食
為正見故時出山外求糧以贍之如是數年正見恭慎
勤恪執弟子之禮未嘗虧怠忽於泉所有一嬰兒潔白
可愛纔及嵗餘見人喜且笑正見抱而撫之以為常矣
由是汲水歸遲者數四女冠疑怪而問之正見以事白
女冠曰若復然必抱兒徑來吾欲一見耳自是月餘正
見汲泉此兒復出因抱之而歸漸近家兒已殭矣視之
但若草樹根重數斤女冠見而識之乃茯苓也命潔甑
以蒸之㑹山中糧盡女冠出求糧給正見柴三小束諭
曰甑中之物但盡此三束柴火勿輒視之女冠出山期
一夕而還是夕大風雨山水溢道阻數日不歸正見食
盡餓甚聞甑中物香因竊食之數日都盡女冠方歸聞
之歎曰神仙固當有定分向不遇雨水壞道汝豈得盡
食靈藥乎吾師常云此山有人形茯苓食者白日昇天
吾伺之二十年矣汝今遇而食之真得道者也自是正
見容肰益異光彩射人常有羣仙降其室與之論真宫
天府之事嵗餘白日昇天即開元二十一年壬申十一
月三日也嘗謂其師曰得食靈藥即日便合登仙所以
遲迴者㓜年之時見父母揀税錢輸官有明淨圓好者
竊藏二文翫之以此為隠藏官錢過罰居人間更一年
耳其昇天處即今卭州蒲江縣主簿化也汲水之處存
焉　按臨卭圖經楊正見鄉民楊寵之女年三十無家
開元時入蒲江長秋山修煉墾田艱水忽見白牛語曰
我伏地下有神水可穿丈餘得水正見如其言果有湧
泉後得道上昇羽士趙仙甫以事聞進其衣履井跡見存
仙傳拾遺云許老翁者不知何許人也隠於峨眉山唐
天寳中益州士曹栁某妻李氏容色絶代時節使章仇
兼瓊新得吐蕃安戎城差栁送物至城所三嵗李在官
舍重門未嘗啓忽有裴兵曹詣門云是李之中表丈人
李云無裴家親門不令啓裴固言李小名兼説其中外
氏族李方令開門到拜因致飡裴人質甚雅因問栁郎
去幾時荅云已三載矣裴云三載義絶古人所言今欲
如何且丈人與子業因合為伉儷願無拒此禮也而竟
為裴丈所妻似不由人可否裴兵曹者亦既娶矣而章
仇公聞李之姿容亦欲窺覘乃令夫人特設筵㑹屈府
縣之妻罔不畢集唯李以夫壻在逺辭焉章仇之妻必
得一見云但來無苦辭李懼責遂行着黄羅銀泥裙五
暈羅銀泥衫子单絲羅地銀泥帔子盖益部之盛服也
裴顧衣而歎曰世間乃華如此衣服顧謂小僕可歸開
箱取第三衣來李云不與第一而與第三何也裴曰第
三乃非人世所有矣須㬰衣至異香滿室裴再眎笑謂
小僕衣服當須爾耶老章仇何知但恐許老翁知耳乃
登車詣節度家既入夫人乃坐客悉皆降階致禮李既
服天衣貌益殊異觀者愛之坐定夫人令白章仇章仇
徑來入院戒衆勿起見李服色歎息數四因借帔以觀
之知非人間物試之水火亦不焚汙因留詰問之李具
陳本末使人至裴居處則不見矣兼瓊乃易其衣而進
并奏許老翁之事敕令以計須求許老章仇意疑仙者
往來必在藥肆因令藥師候其出處居四日得之初有
小童詣肆市藥藥師意是其徒乃以惡藥與之小童往
而復來且囑云大人怒藥不佳欲見捶撻因問大人為
誰童子云許老翁也藥師甚喜引童白府章仇令勁㨗
百人卒更五十人隨童詣山且申敕令山峰巉絶衆莫
能上童乃自下大呼須㬰老翁出石壁上問何故領爾
許人來童具白其事諸吏叩頭求哀云大夫深慕翁已
表矣久之翁亦至焉章仇見之再拜俯伏翁無敬色勤
􁃶不已以親吏隨侍許謂吏曰返府我亦隨至及吏問
娶李者是誰翁曰此是上元夫人衣庫之官俗情未盡
耳章仇求謁帝許云往亦不難乃與奏事者剋期至長
安先期而至有詔引見𤣥宗致禮甚恭敬既坐問云庫
官有罪天上知否翁云已被流作人間一國主矣又問
之竟何如許云設席施衣於清淨之所當有人來取上
敕如其言初不見人俄有旋風卷衣入雲顧矚之間亦
失許翁所在
靈驗經云嘉州刺史張評士中年已來夫婦俱患瞽疾
求方術者不能致退居别墅杜門自責唯禱醮星辰以
祈所祐嵗久家業漸虛精誠不退元和七年壬辰八月
十七日有書生詣門請謁家人曰主公夫婦抱疾不接
賔客久矣書生曰吾雖是書生亦醫術人聞使君有疾
故此來爾家人入白評士欣然曰久疾不接賔客客既
有方藥願垂相惠書生曰但一見使君自有良藥評士
聞之扶疾相見已書生曰此疾不假藥餌明日請丁夫
十人鍬鍤之屬為開一井眼當自然痊愈評士如其言
而備焉書生即選勝地自晨穿一井至夕見水令評士
齋潔焚香志心取水洗之評士眼疾即時明淨平復如
初夫婦感而謝之厚遺金帛書生辭曰焉用為吾非世
間人太白星官也以子抱疾數年不忘於道精心禱醮
上感星辰五帝星君使我降授此術以荅子修奉之心
金帛之遺非吾所要因留此法令傳教世人以救疾苦
用増陰德其法曰子午之年五月酉戌日十一月夘辰
日丑未之年八月戌亥日十二月辰巳日寅申之年七
月亥子日正月巳午日夘酉之年八月子丑日二月午
未日辰戌之年三月寅丑日九月未申日巳亥之年十
月申酉日四月寅夘日取其方位年月日時即為福地
浚井及泉必有良效評士再拜受之言訖書生上昇而去
神仙感遇傳云僧悟𤣥不知何許人也雖寓跡緇褐而
潛心求道自三江五嶺黔楚諸名山無不遊厯每遇洞
府必造之焉入峨眉山聞有七十二洞自雷洞外諸崖
石室䆳宂之間無所遺焉偶歇於巨木下有老叟自下
而上相挹而坐問其所詣悟𤣥具述尋訪名山靈洞之
事叟曰名山大川皆有洞穴不知名字不可輒入訪須
得洞庭記嶽瀆經審其所屬定其名字的其里數必知
神仙所居與經記相合然後可遊耳不然有風雷洞鬼
神洞地獄洞龍蛇洞誤入其中害及性命求益反損深
可戒也悟𤣥驚駭謝教因問曰今峨眉洞天定可遊否
叟曰神仙之事吾不敢多言但謁洞主自可問耳悟𤣥
又問洞主為誰叟曰洞主姓張今在嘉州市門屠肉為
事中年而肥者是也語訖别去悟𤣥復至市門求之張
生在焉以前事告之張曰無多言也命其妻烹肉與悟
𤣥為饌以肉三器與之悟𤣥辭以不食肉久矣張曰遊
山須得炁力不致飢乏然後可行若不食此無由得到
勉之再三悟𤣥亦心自計度恐是神仙所試不敢拒命
食盡二器厭飫彌甚張又勸之固不能食矣食訖求去
張伏地拾一瓦子以授之曰入山至某峰下值某洞門
有長松下有迴溪上有峭壁此天真皇人所居也以瓦
扣之三二十聲門開則入毎遇門即扣之則神仙之境
可到矣依教入山果得洞與所指無異以瓦扣之良久峭壁
中開洞内高廣平穏可通車馬兩面皆青石瑩潔時有
懸泉流渠夾路左右凡行十餘里又值一門扣之復開
大而平濶往往見天花夾道及禽鳥花卉之異人物往
來之盛多是名姝麗人仙童玉女時有仙官道士部伍
車騎憧憧不絶又遇一門扣之彌切瓦片碎盡門竟不
開久之聞震霆之音疑是山石摧陷惶懼而出奔走三
五十步已在洞門外無復來時景趣矣復訪洞主已經
月餘屠肆宛然而張生已死十許日自此志棲名山誓
求度世入峨眉不知所之
感遇傳云宋文才者眉州彭山縣人也少年時與鄉里
數人遊峨眉山已及絶頂偶遺其所齎巾履步求之去
伴稍逺見一老人引之徐行皆廣陌平原竒花珍木數
百步乃到宫闕玉砌瓊堂雲樓霞館非世人所覩老人
引登蕚臺顧望羣峰棊列於地有道士奕棊青童採藥
清渠瀨石靈鶴翔空文才驚駭問老人曰此為何處荅
曰名山小洞有三十六天此峨眉洞天真仙所居第二
十三天也揖坐之際有人連呼文才名老人曰同侣相
求不可久住他年復求可耳命侍童引至門外與同侣
相見迴顧失仙宫所在同侣曰相失已半月矣毎日來
求今日乃得相見文才具述所遇之異焉
太平廣記昔有叟遇一道人於息臺山攜酒偕其子共
飲之道人因取籍檢視謂其子壽年止十八叟哀求之
遂舉筆改為八十其後子壽果如其言　按息臺山在
眉州冶西東館鎮之北
志云牟羅漢眉山人名安以廂兵隸倅廳如岷山陟上
清坂苦饑忽遇髯者顧笑曰汝饑何不食栢子邪摘栢
子投其口顧髯者不復見矣遂不火食亦往往通老莊
偶一日江水暴漲舟不可行或戲指其笠曰乗此渡可
乎牟遂置笠水面趺坐其上截江以濟觀者異之
張逺霄眉州人一日見老人持竹弓一鐵彈三質錢三
百文張無靳色老人曰吾彈可辟疫癘宜寳而用之再
見老人遂授以度世法熟視其目中各有兩瞳子後往
白鶴山垂釣西湖峰上見一老人叩之不荅旁一人指
曰此君之師四目老翁也不記授竹弓鐵彈時耶張大
悟　按輿地紀勝仙人張逺霄故宅在眉州治西北宋
時園中雙檜猶存李石詩野草閒花不記年亭亭雙檜
欲叅天讀書却得騎鯨老買藥來尋跨鶴仙　又按臨
卭志白鶴山盧舍那院異時張逺霄仙蹟俱在逺霄生
眉山自號四郎以靈符神彈救世病苦忽一日書符於
壁如四目老翁狀符就落壁隠身不見人即其地立祠
焉
江安志胡羊道人容貌竒異美髯明眸唐季在縣東南
七里山峰絶頂屏世事專志修煉自號胡羊嘗適梓州
見獄吏王昌遇有陰德投以仙訣丹成戒以百日後方
可服昌遇如其言未㡬郡遣來瀘南計事畢夜遇道人
於江濵投以馬使乗之馬行如飛比雞鳴落梓州五里
石崖上馬化為龍入江去至州檄印尚未乾守疑之繫
獄遣人驗明始釋果百日乃餌丹賦詩舉家於大中
末白日飛升道人尋亦仙去後人因名其山為胡羊山
所棲處曰胡羊觀灶跡見存今重修為青雲觀潼川有
馬落崖古碑存
感遇傳云王從玘者宦官也蜀主初節制卭蜀黎雅為
永平軍從玘為監軍判官自是收剋成都罷鎮為郡從
玘栖寓蜀中十餘年食貧好善不常厥居適卭市有老
叟睨而視之曰將有大厄濵于死所探懷袖中小瓢以
丹砂十四粒與之曰餌此旬中而髯生勿為怪也可以
免難矣服之三五日髯果生焉丹餘詔誅宦官從玘亦
在其數人或勸其遁去荅曰君父之命豈可逃乎俛首
赴縶太守哀而上請蜀王特乞宥之視其狀貌且于思
乃放還
錄異記云嘉州夾江令檢校工部尚書朱播嘗居官得
疾四支不能運用毎轉側皆須數人扶舁以為風廢藥
餌攻之不効忽眼痛且瘇晝夜煩楚又數日俄而渴作
嗜水及湯飲不知石斗之量又數日狂憤憤若有所覩
賴其沉頓不能轉動若不然亦將披髮倮走無所畏憚
矣旬日之中四疾相屬風露之危期在旦夕忽見七仙
人列坐在前纔長五六寸衣帔冠服眉目髭髮厯厯分
明五人相倚而坐二人兩畔横坐播心自思之正坐即
有横坐如何忽聞側畔空中有人應曰既為仙人無所
不可何怪横坐聞訖亦不見所語之人七仙人亦復不
見自此常覺有人為握搦手足捫拍背膊所疾漸損其
日所嗜冷水湯飲頓減一半如是三五日便能主持公
事祇附賔客所疾全愈因畫北斗七星真人供養焉
東坡志林云吾八嵗入小學以道士張易簡為師童子
㡬百人師獨稱吾與陳太初者太初眉山市井人子也
余稍長學日益遂第進士制䇿而太初乃為郡小吏其
後余謫居黄州有眉山道士陸惟忠自蜀來云太初已
尸解矣蜀人吳師道為漢州太守太初往客焉正嵗日
見師道求衣食錢物且吿别持所得盡與市人貧者反
坐於㦸門下遂卒師道使卒舁往野外焚之卒罵曰何
物道士使吾正旦舁死人太初㣲笑開目曰不復煩汝
步自㦸門至金雁橋下趺坐而逝焚之舉城人見烟焰
上𦕈𦕈焉有一陳道人也
東坡陸道士墓誌銘云道士陸惟忠字子厚眉山人家
世為黄冠師子厚獨狷潔精苦不容於其徒去之逺游
始見余黄州出所作詩論内外丹指略盖自以為决不
死者然余嘗告之曰子神清而骨寒其清可以仙其寒
亦足以死其後十五年復來見余惠州則得瘦疾骨見
衣表然詩益工論内外丹益精曰吾真坐寒而死矣毎
從事於養生輒有以敗之類物有害吾生者余曰然子若
死必復為道士以究此志余時適得美石如黑玉曰當
以是志子墓子厚笑曰幸甚久之子厚去余之河源開
元觀客於縣令馮祖仁而余亦謫海南是嵗五月十九
日竟以疾卒年五十祖仁葬之觀後盖紹聖四年也銘
曰嗚呼多藝此黄冠詩棊醫卜内外丹無求於世宜堅
完龜飢鶴瘦終難安哀哉六巧坐一寒祝子復來少宏
寛毋復清詩助痟酸龍虎丸成無或姧往駕赤螭驂青
鸞
東坡衆妙堂記云眉山道士張易簡教小學常百人予
㓜時亦與焉居天慶觀北極院予蓋從之三年謫居海
南一日夢至其處見張道士如平昔汛治庭宇若有所
待者曰老先生且至其徒有誦老子者曰𤣥之又𤣥衆
妙之門予曰妙一而已容有衆乎道士笑曰一已陋矣
何妙之有若審妙也雖衆可也因指灑水薙艸者曰是
各一妙也予復視之則二人者手若風雨而步中規矩
蓋煥然霧除霍然雲消予驚歎曰妙蓋至此乎庖丁之理
解郢人之鼻斲信矣二人者釋技而上曰子未覩真妙
庖郢非其人也是技與道相半習與空相會非無挾而
徑造者也子亦見夫蜩與雞乎夫蜩登木而號不知止
也夫雞俯首而啄不知仰也其固也如此然至蜕與伏
也則無視無聽無飢無渴黙化於荒忽之中候伺於毫
髮之間雖聖知不及也是豈技與習之助乎二人者出
道士曰子少安須老先生至而問焉二人者顧曰老先
生未必知也子往見蜩與雞而問之可以養生可以長
年廣州道士崇道大師何德順學道而至於妙者也故
榜其堂曰衆妙書來海南求文以記之因以夢中語為
記紹聖六年三月十五日蜀人蘇軾書
輿地紀勝云富順太平興國觀相傳山有異人紹興中
玉籍彦室嘗行山間遇道人款話以腹枵吿歸道人笑
以肘捫其腹三彦室頓覺異常歸即辟穀踰年復夢見
道人啖以棗呼之過溪彦室曰吾親在此乃止
紀勝云李䕫字虞卿既葬父母廬墓有白兎白烏馴擾
遇異人與䕫語䕫不荅題墓石云口口思量到此間先
知巽六下南山生來自秀培來秀到底恩深有分攀世
人曉得斯言者去㑹蓬萊寳洞間
　
　
　
　
　
　
　
　
　
　蜀中廣記卷七十四
欽定四庫全書
　蜀中廣記卷七十五
　　　　　　　　　　　　明　曹學佺　撰
　神仙記第五
　　川東道
集仙傳云雲華夫人王母第二十三女太真王夫人之
妹也名瑶姬受徊風混合萬景鍊神飛化之道嘗遊東
海還過江上有巫山焉峰巖挺拔林壑幽麗巨石如壇
留連久之時大禹理水駐山下大風卒至崖振谷隕不
可制與夫人相值拜而求助即敕侍女授禹䇿召鬼神
之圖書命其神狂章虞余黄魔大翳庚辰童律等助禹
斬石䟽波決塞導阨以循其流禹拜而謝焉禹嘗詣夫
人崇巘之嶺顧盻之際化而為石或倐然飛騰㪚為輕
雲或油然而止聚為夕雨或化遊龍或為翔鶴千態萬
肰不可親也禹疑其狡獪怪誕非真仙也問諸童律童
律曰天地之本者道也運道之用者聖也聖之品次真
人仙人矣其有禀氣成真不脩而得道者木公金母是
也葢二氣之祖宗陰陽之原本仙真之主宰造化之元
先雲華夫人金母之女也昔師三元道君受上清寳經
素書於紫清闕下為雲華上宫夫人主𤣥教童真之士
理玉映之臺隠見變化葢其常也亦由凝氣成真與道
合體非寓胎禀化之形是西華少陰之氣也且氣之彌
綸天地經營動植大包造化細入毫髮在人為人在物
為物豈止於雲雨龍鶴飛鴻騰鳯哉禹然之復往詣焉
忽見雲樓玉臺宫闕森然暨夫靈官侍衞不可名識師
子抱闗天馬啓塗毒龍電獸八威備軒夫人宴坐於瑶
臺之上禹稽首問道召禹使坐而言曰夫聖世肇興剖
太混之一樸㪚為億萬之體發大藴之一苞散為無窮
之物故歩三光而立乎晷景封九域而制乎邦國刻漏
以分晝夜寒暑以成嵗紀兊離以正方面山川以分陰
陽城郭以聚人民器械以衞衆志章服以表貴賤禾黍
以備凶歉凡此之制上禀乎星辰而取法乎神真下以
養於有形之物物也是故日月有幽明生殺有寒暑雷
電有出入之期風雨有動靜之常類氣浮乎上而衆精
㪚於下廢興之數治亂之運賢愚之質善惡之性剛柔
之氣壽夭之命貴賤之位尊卑之敘吉凶之感窮達之
期凡此者禀之於道懸之於天而聖人為之紀也性發
乎天而命成乎人立之者天行之者道道存則有道去
則無非道而物不可存也非脩而道不可致也𤣥老有
言致虛極守靜篤萬物將自復復謂歸於道而常存也
道之用也變化萬端而不失其一是故天參𤣥𤣥地參
混黄人參道德去此之外非道也哉長久之要者天保
其𤣥地守其物人養其氣所以全也則我命在我非天
地殺之鬼神害之失道而自逝也志乎哉勤乎哉子之
功及於物矣勤逮於民矣善格乎天矣而未聞至道之
要也吾昔於紫清之闕受書寳而勤之我師三元道君
曰上真内經天真所寳封之金臺佩入太㣲則雲輪上
征神武抱闗振衣瑶房遨宴希林長招仙公右栖白山
而下盻太空汎乎天津則乗雲騁龍遊此名山則真人
詣房萬神奉衞山精伺迎動遊八景玉輪靜則宴處金
堂亦謂之太上玉珮金璫之妙文也汝將欲越巨海而
無飊輪渡飛砂而無雲軒陟阨塗而無所轝涉泥波而
無所乗陸則困於逺絶水則懼於漂淪將何以遵百谷
而濬萬川也危乎悠哉太上愍汝之志亦將授以靈寳
真文陸䇿虎豹水制蛟龍斬馘千邪檢馭羣凶以成汝
之功也其在乎陽明之天耶吾所受寳書亦可以出入
水火嘯咤幽冥收束虎豹呼召六丁隠淪八地顛倒五
星久視存身與天相傾也因命侍女陵容華出丹玉之
笈開上清寳文以授禹拜受而去又得庚辰虞余之助
遂能導波決川以成其功奠五岳别九州而天錫𤣥珪
以為紫庭真人也其後楚大夫宋玉以其事言於襄王
王不能訪道要以求長生築臺於高唐之館曰陽臺之
宫以祀之宋玉作神女賦以寓情荒淫託詞蕪穢高真
上仙豈可誣而降之耶有祠在山下世謂之大仙隔岸
有神女之石即所化也復有石天尊神女壇壇側有竹
垂枝若篲有槁葉因風落壇上竹則因風掃之終嵗瑩
潔不為所汚楚人世祀焉　咸通末嵗今翰林舍人蘭
陵蕭公遘自右史竄黔南秋八月二十七日泝三峽次
秭歸時蜀水方漲横濤蔽目公積悸而寢夢神人赤髮
碧眸且云險不足懼公異之再寐又夢公詰其所自則
曰我黄魔神也居紫極宫之西北隅將祐助明公出於
北境公曰吾斥去荒徼危殆末已神能惠祐之或以朝
夕期幸與吾俱遊息吾不敢忘亟言之神許諾自是抵
於黔又遷於羅毎陟險艱神恍如在洎公遷於朝神夢
吿歸公曰將設廟列塑於宫之傍丁酉嵗公從弟兟自
灃陽尹亞西蜀路出祠下以囊金致公意謂前制不專
請别修敬太守清河公承命感異親營之心匠既陳層
軒以新神樂來斯靈儀蹲蹲按靈寳經南方有大魔其
中央曰黄天魔王横天擔力謂能力扶昊蒼周覆萬有
天其或者以公有𢎞濟之業將扶危定傾作鎮天步俾
黄魔降鑒為公之兆朕乎噫天為功必藉於大賢神之
靈固輔於有德是必有鴻猷盛績萃於公之身未可知
也循以學官謫秭歸奉太守命弗敢讓所記乾符丁酉
嵗仲春九日司户參軍袁循記按黄魔神即雲華夫人
之使也故得附見
真誥云秦時有巴陵侯姜叔茂者來往句曲山下種五
果并五辛菜今名此地為姜巴注云秦時未置巴陵縣
此是巴蜀之巴也
後漢王逺字方平東海人舉孝廉除郎中明天文圖䜟
學桓帝問以灾祥題宫門四百餘字帝令人削之墨入
板裏後去官隠去魏青龍初飛昇於平都山見廣成先
生神仙傳　按平都山今之酆都縣也又新都志方平
常採藥於縣之真多山有題名云王方平採藥此山童
子歌玉爐三澗雪信宿乃行
獨角者巴郡人也年可數百嵗俗失其名頂上生一角
故謂之獨角或忽去積載或累旬不語及有所説則㫖趣
精㣲莫能測焉所居獨以德化亦頗有訓導一日與家
辭因入舍前江中變為鯉魚角尚在首後時時暫還容
狀如平生與子孫飲讌數日輒去　按渝州圖經仙池
在州西南江津縣界岷江南岸其池周迴二里水深八
尺流入岷江古老傳聞有仙人姓然名獨角自揚州來
居此池邊起樓聚香草置樓下獨角忽登樓命僕自下
起火乃飛空而去因名仙池見有石巖一所向岷江西
面在
司馬紫㣲集七十二福地第四十五平都山在忠州是
陰真君上升之處雲笈七籖云陰長生者新野人漢和
帝永元八年三月己丑立皇后陰氏即長生之曽孫也
少處富貴之門而不好榮位潛居隠身專務道術延光
末聞有馬明生得度世之道入諸名山求之到南陽太
和山中得與相見乃執奴僕之役親運履舄之勞明生
但與之高談榮華當世之事治生園圃之業十餘年長
生未嘗懈怠同時有共事明生者十二人皆怨恚歸去
獨長生禮敬彌肅而明生數因言語得失之際屢罵之
長生乃和顔悦心奉謝不及如此積二十年後清閒之
日明生問其所欲長生跽曰惟乞生爾今以糞草之身
委質天匠不敢有所汲汲憚於遲速也明生哀其語乃吿
之曰子真能得道者也乃將長生入青城山中煑黄土
為金以示之立壇㰱血即日以太清金液神丹授之欲
别去長生乃叩頭陳謝暫留仙駕拜辭曰弟子少長豪
樂希執卑遜刻身勵已若臨冰谷不能𢎞道讃德宣暢
妙味徒尸素壁立而老耄及之是以心存生契捨世㝷
真天賜嘉㑹有幸遭遇自執箕箒二十二年常懼毁替
恩養不酬夙夜感慨告以更生頓受靈秘是將灰朽質
蒙延續之年炎林燋草惠膏澤之霑若絶炁獲其蘇息
瞽闇開其視聽感荷殊戴非陋詞所謝昔太嵗庚辰聞
先生與南嶽真人洪崖公雲成公瀛洲仙女數人共坐
論傳授當委絹之誓有交帶之盟應祭九老仙都九炁
丈人諸君禱祠授之大藥乃靈不祭而受為之不成弟
子預在曲室嘗侍帷側亦具聞諸仙起末得道之言説
昔受丹節度矣先生今日見諭不復陳此或非先生所
受之不盡將恐是弟子困窮爾馬明生慰諭之曰非有
不盡汝性躭𤣥味專炁而和靈官幽鑒已久相察不復
煩委為俗人之信耳於是長生入武當山石室中合丹
但服半劑不即升天而大作黄金數萬斤以布施天下
窮之不問識與不識周行天下與妻息相隨舉門皆壽
後委之入平都山白日升天其臨去作詩二篇書九篇
詩曰維余之先佐命唐虞爰逮漢世紫艾重紆予獨好
道而為匹夫高尚其志不事王侯貪生得生亦又何求
超迹蒼霄乗飛駕浮青要乗翼與我為仇入火不灼蹈
波不濡逍遥太極何憂何慮遨戲仙都顧閔羣愚年命
之逝如彼波流奄忽未幾泥土為儔馳走索死不肯蹔
休予之聖師體道知真昇騰變化松喬為鄰又云維予同
學一十三人寒苦求道厯三十年中多怠惰志放六經
辟世自匿二十餘年名山之側寒不遑衣飢不暇食思
不敢息奉事聖師承顔悦色面垢足胝乃見哀識遂傳
要訣恩深不測妻子延年咸享無極黄白已成貨行不
慳痛乎諸子命也自天天不妄授道不(缺/)歸賢勤加精研
勿投幽壤何時可還嗟爾流俗富貴所牽神丹一成乗
彼九天壽同三光何但億千又維予垂髮少好道德棄
家隨師東西千億役使鬼神玉女侍側予得度世神丹
之力黄庭堅題其後云忠州平都山仙都觀朝金殿西
壁有天成四年人書陰真君詩三章余同年許少張以
為真漢人文章也余考之信然因試筆偶得佳紙為鈔
此詩與王瀘州補之季子觀陰君所學守屍法耳猶須擇
師勤苦如是乃能得之何況千載之後尚友古人求知
道德之真宰者乎陰仙自序其書略曰上古仙者多矣
不可具記而論但漢興已來高士得仙者四十五人迨
予為六矣二十人見尸解去餘者白日升天焉弟子丹
陽葛洪曰諺言不夜行則不知道上有夜行人今不得
仙者亦安知天下山林間密自有學道得仙者耶陰君
已服神藥雖未升天然方以類聚同聲相應便自與仙
人相㝷求聞見故知此近世諸仙人之數爾而俗人謂
為不然已所不聞則謂之無有不亦悲哉夫草澤閒士
以隠逸得志經籍自娛不耀文彩不揚名聲不修求友
不營聞達猶不能識之又況仙人亦何急令朝菌之徒
知其所云為哉　按仙都山陰君洞驗記云君將欲昇
天謂門人劉𤣥逺曰此山孤峙勢若龍蟠其首東向必
當吐雲送我言訖有五色雲從地湧出乗雲昇天出雲
之處呀成洞穴水旱祈禱立有感通大厯九年七月十
五日邑人宇文萬年女人阿仵等一十五人以元節之
晨奉香花於洞門禮拜忽見洞中波濤湧溢出一金手
一玉手其大如扇良久乃隠水波亦不復見長慶元年
江陵人傅緗聞洞中雷吼之聲咸通初道士王芳芝聞
洞中聲如羣烏飛異香紛郁徧於山頂鄉人常以之占
嵗鶴翔必致於年豐鹿鳴必致於嵗歉不棲凡鳥毎有
二烏廣明辛丑嵗刺史陳侊修置道塲有祥雲天樂之
應甘露泫於叢林寵詔褒美中和甲辰年賜紫大德曹
用言准詔齋醮有卿雲瑞雪之祥時既畢黄錄道塲未
撤門纂有神人見曰雲山齋醮必命神祗主張我即近
廟之神差衞壇壝齋功既畢門纂未移我不敢輒還本
廟道衆聞言覩異遽折門纂其神見形媿謝而去
列仙傳䢴子者蜀人也好畋獵知相犬犬走入山穴中
䢴子隨入十餘宿行度數百里乃至一山上有臺殿宫
府松栢森然仙吏侍衞甚嚴見故婦主洗魚與邗符一
函使還與成都令橋君君發函有魚子也著池中養之
一年皆為龍邗復送符還山上其犬色更赤有長翰常
隨䢴往來百餘年遂留止山上時下來䕶其宗族蜀人
立祠穴口常有鼔吹傳呼聲西南數十里共奉祠焉
按道籥記昔蜀䢴子已成丹不能出神有仙童來吿曰
月生之月君之親族猶有不禁者陰德未逺故遲君成
仙期耳䢴子於是家書一紙與之明年蜀大疫䢴子親
族無一人染者予攷緝栁編所載雞生於寅正月食雞
者奪筭豕生於夘鴨生於辰魚生於已蟮生於午蝦生
於未鱉生於申鵞生於酉犬生於戌蟹生於亥羊生於
子牛生於丑當其月食之俱不利此即仙童月生之説
也華陽國志巴郡名山有石書䢴山即䢴仙逐犬處也
華陽國志江州郡塗山有禹廟及塗后祠祠北水有銘
書祠云漢犍為張君為太守忽得仙道從此升渡今民
曰張府君祠
涉正者字𤣥真巴東人也説秦始皇時事了了似及見
漢末從數十弟子入吳而正常閉目雖行猶不開弟子
隨之數十年莫有見其開目者有一弟子固請之正乃
為開目目開有聲如霹靂而光如電照於室宇弟子皆
不覺頓躓良久乃能起正已復還閉目正道成莫見其
所服食施行而授諸弟子皆以行炁房室及服石腦小
丹云李八百呼正為四百嵗兒
萬縣志云楊卓者魏文帝時人居木櫪山修煉山有池
水色如乳卓飲之上昇一云卓菴道人在西山絶塵龕
上脩道蜕去有巨人鎖子骨在焉
梁山蟠龍洞碑云張卞者為蜀先主將因諫先主伐吳
不聽入山遇樵叟自稱鴟夷人授以丹訣修煉洞穴莫
知所終
晉杜蘭香别傳曰杜蘭香自稱南陽人以建興四年春
數詣張傳傳年十七望見鈿車在門外婢通言阿母所
生遣授配君君何不敬從傳先改名碩碩呼女前視可
十八九説事邈然久逺其婢子二人大者萱支小者松
支鈿車青牛上飲食皆備作詩曰阿母處靈岳時遊雲
霄祭衆女侍羽儀不出墉宫外飄輪送我來豈復恥塵
穢從我與福俱嫌我與禍㑹至其年八月旦復來作詩
曰逍遥雲霧開呼吸發九嶷流沙不稽路弱水何不之
出薯蕷子三枚大如雞子云食此令君不畏風波辟寒
温碩食二欲留一不肯令碩盡食言本為君作妻情無
曠逺以年命未合小乖太嵗東方夘當還求君　征途
記曰張碩與杜蘭香相别後於巴縣見一青衣云蘭香
在白帝君所若聞白帝野寺鐘聲隨風而來則蘭香亦
隨風而至際夜果聞鐘聲蘭香亦至焉
重慶志云徐神翁者常居樂温之北真觀相傳神翁於
此飛昇去今觀之右有飛仙臺仙人跡尚存後人有仙
翁去後留蹤跡丹灶沉沉鎖翠烟之句題咏甚多
宋岑象萬州虛鑒真人岑公洞記云周文王異母弟耀
之子渠成王封諸岑古梁國岑亭是也漢魏而下𨽻南
陽棘陽縣今唐州胡陽西北四十里有棘陽城葢岑世
家於此黨錮起公避地鹽官又為鹽官人其後去梁居
江陵隋末天下亂公泝江逃難至南浦愛龕巖遂止其
下片衣粒米悉無所營晏坐凡二十年兀然逝去郡人
慕之塑像龕間世世奉侍無懈唐獨孤霖段文昌皆為
文記公之德熈寧十年夏五月大旱靡神不舉久靳膏
澤守臣詣公懇禱即日雨大霔一境霑足部刺史表其
事天子嘉之優詔賁飾贈公虛鑒真人公之道遂大昭
著竊原公去世餘六百嵗名迹幾泯一旦神靈顯發稱
謂與莊老文列等其故何也請以宗姓言之光武起宛
葉征南以才武奮兵行如神所向無不風靡位參四七
之列梁武苦於奉佛寳唱以術業敷揚秘典首載僧史
東晉僧猛以孤節卓行冠比邱尼唐太宗經營洪業中
令景仁以清材奥識為房杜亞夫或迹耀清簡或名標
寳藏皆事暴一時譽高當世岑公趣向惟清虛靜黙未
嘗有一言垂後寂滅已久而隠德升聞膺此褒錄聲實
暴白與嶺雲江月輝映三峽品目高逺迨非偶然葢征
南以功唱以學猛以行中令以才而公以道修藴涵蓄
深淺不同故其報有崇卑久近之異無足恠也郡守葢
君休璟謂予忝預末𣲖使來求文故為述其由來繫以
賛云虛造冲漠兮鑒察幽隠秉德既然兮錫號惟允靜
無所營兮動無所藴稽神靈之顯發兮庸詎非道力之
强睯公居此巖二十年兮萬人奉公也甚莊公去此巖
二十世兮萬人思公兮未央孤雲投壑兮謂公之袂落
霞垂岫兮想公之裳公乎曷歸兮儼遺像於岩房望崆
峒之遼邈兮謾傳廣成之修煉顧石室之依然兮深悵
赤松之弗見念餘𣲖涓涓其不泯兮振起奚望於孤生
惟真迹之綿綿兮無預海田之變元符元年六月三日
朝請大夫知襄州軍州兼管内勸農事兼提舉房隨郢
州兵馬巡檢公事柱國借紫岑象象求撰　按蜀志補
遺云岑公洞在萬縣隋末岑道願尸解於此陸游詩大
業征遼發閭左軍興書檄煎膏火此時也復有閒人自
引岩泉拾山果
黄姑者唐貞觀家於萬嵗縣古城東五里白馬渡南
岸乃黄道士之女也因洗菜江干見青衣數童子持青
旄白馬揖請攬轡者數姑却歸語其嫂嫂異之翌日姑
嫂偕至舊所童馬亦然嫂曰試諸姑方攬轡上馬即登
天而去俄頃五色雲氣結於東山郡人皆知遂號東山
曰神仙山唐太常卿吉於渠為守作小姑步虛詞十九
篇
唐閭邱師姓杜氏開元中居銅梁山得𤣥修靜養之術
山上有洞深丈餘内有石床可坐十餘人傍有石室丹
臺靈泉邱寓此十餘年訪其所善蓬州太守於公署越
三日告還行十餘里不見惟有笠蓑懸樹是日已在銅
梁山矣㝷脱化去今石室丹臺棊局石磴尚存宋周茂
叔程伊川及眉州三蘇相繼遊之多題咏
唐女冠范志𤣥天寳間修煉於合州北之純陽山時朝
使任安至慕其姿容命盧姓者通好志𤣥不從任君怒
欲焚其廬陽許之擇日具禮親迎至山麓至𤣥化為男
子騰雲而去人追至十餘里外望入雲門不及而還
按宋劉儀鳯詩云誰家游冶郎門首窺香闥但見臉如
花不知心似鐵一夕變其軀雪質映紺髮昔為桃李花
今作松篁節
韋昉蜀人嘗夜渡涪江忽遇龍女遣騎迎入宫後昉登
第知簡州罷歸日龍女復遺書相迎勑命昉充北海水
仙見景煥閒話
紫房真人世傳壁山人未詳其名氏唐時隠居茅來山
得𤣥修之術後遊方外莫知所終今茅來恭天觀之側
有恭天洞存　按重慶志云趙延之大厯中為巴州令
時資瀘夷冦掠縣境延之率民兵襲破之以功授合州
刺史兼渝合資瀘經略安撫使其後挈家入茅來山恭
天洞修煉今銅梁縣西有望仙橋志言土人於此望延
之仙去也一説延之死為壁山神今廟在巴縣重壁山
宋時封感烈侯而壁山縣靈壁廟亦祀之
仙傳拾遺云翟乾祐雲安人也龎眉廣顙巨目方頥嘗
於黄鶴山師事來天師盡得其道能行氣丹篆陸制虎
豹水伏蛟龍雲安井自大江泝别𣲖凡三十里近井十
五里澄清如鏡舟楫無虞近江十五里皆灘石險惡難
於沿泝乾祐念商旅之勞於漢城江上結壇考召逺近
犀龍凡一十四處皆化老人應召而至乾祐諭以鴻浪
之險害物勞人使皆平之一夕之間風雷震擊十餘里
盡為平潭矣唯一灘仍舊龍亦不至乾祐復嚴勅神吏
追之又三日有一女子至焉因責其不服應召之意女
子曰某所以不來者欲助天師廣濟物之功耳且富商
大賈力皆有餘而傭日負運者力皆不足雲安之貧民
自江口負財貨至於井潭以給衣食者衆矣今若輕舟
利涉平坦無虞則邑之貧民無傭負之所絶衣食之路
所困者多矣所以不至者理在此也乾祐善其言因使
諸龍各復其故風雷頃刻而長灘如舊唐天寳中詔赴
上京恩遇隆厚嵗餘還故山㝷得道而去　按酉陽雜
爼云翟天師峽中人長六尺手大尺餘毎揖人手過胸
前卧常虚枕晩年往往言將來事常入䕫州市大言曰
今夕當有八人過此可善待之人不知悟其夜火焚數
百家八人乃火字也毎入山虎羣隨之曽於江岸與弟
子數十翫月或曰此中竟何有翟笑曰可隨吾指觀弟
子中兩人見月規半天瓊樓金闕滿焉數息間不復見
　又按唐韋德融雲安洞靈觀翟天師記天師姓翟名
法言字乾祐䕫州雲安西縣玉石鄉人也本命乙夘生
於有唐開元三年少好𤣥門性親道藝茹清素不食五
辛住山院而齋潔焚修逺世寳而纎塵不染天寳十四
載乙未嵗年四十一矣四月七日夜因溪水泛漲柴木
併流雨歇多時爽然晴朗法言夢見䨥童來報曰二真
人傳語三洞來日辰巳間可來溪畔相㝷自有靈丹秘
籙相奉事須在留意無使過日言訖天師驚覺猶見童
形驚嘆不已乃獨擕一斧㝷溪求薪二真人已在溪側
石盤上東西而坐對碁同喚曰法言來也西坐仙語東
坐請分付法言秘籙東坐荅曰時未至法言稽首設禮
次二真人拂袖而起曰汝但來雲昇宫相趂傳汝三般
秘籙俄頃雲霧冥晦忽然不見後三召而役使乃賜藥
一貼内有一百二十餘丸以一小合盛之云此藥毎遇
正旦以酒服一丸可如數壽命又於石盤上新畫碁盤
處遺一黒二白碁子三枚須㬰二真騰空而去法言遂
歸本家香湯沐浴㝷時便赴雲昇朝禮尊像只聞房内
有人談經之聲稱云法言已來可付秘章也法言設禮
畢二真人云此山西池有五龍居之仰領肘後召□秘
章一冊計百二十通(缺/)法言既得二物再拜禮謝二真
人語之曰吾亦非妄要傳子緣汝名標仙籍近檢靈異
經記分明具載汝但服食此藥更能修真煉氣即可上
朝諸天真君有間大須努力又當普濟貧乏是為妙行
既而曰弟子可歸他日有請即來也勉志修煉於是法
言獨於殿内開覽所得秘章三科一是三將軍秘術二
是紫虚秘術三是太上正一明威畢法其内各有醮煉
科儀兼題云法言得此秘籙便當捨棄俗宅别建淨宅
潔志修行方與道契於是遂置一小院居玉石村側依
所注科儀七祭七煉感二真人與日月星辰夜降其户
從此道行駈役鬼神䕶民救世至慶德三年乙巳嵗荆
南節度使王玘親至雲安傳授秘籙乃令縣司立小壇
并所指館舍斯觀是焉先是雲安鑿五井成衆迎天師
作頌誓其水曰雲昇五龍付吾管領分之一龍治此一
井雖有大江清濁無定衆所共需龍宜䕶淨用善一方
天地同永誓訖特召一龍專治觀前之井故其水甘冷
異常一境之人賴焉初王玘以十月朔日半夜升壇拜
受天師秘法是夕感太宗皇帝夢荆南節度使王玘將
三神人周遊天下其明日特差中使馬承靜急徵王玘
歸闕問以所夢之因玘奏言臣近屬之内䕫州西縣有
𤣥士姓翟名法言善三將軍秘籙臣要保命是夜傳度
斯法非敢他謀帝嘆其神仍賜玘錢一百貫綾絹各二
十疋又頒手詔曰朕為六甲殿門失去金鑰累令冶工
開之不得緣内有金箱玉簡其殿宇係七寳合成不欲
毁損卿既稱管内道士翟法言藝術孤高可為朕遣至
以術開之也玘既准勅命與監押使胡匡祚馳歸差人
船就雲安軍迎天師到荆南與前同行赴闕法言既登
塗感長安土地神差鬼使以朱鬛白馬至七日程逺迎
天師將至勅㫖令道侣郊候歸大内安下是日朝見畢
乃賜坐帝問曰朕為六甲殿門不開已是二百餘年道
人可開得否奏曰此是小事不難於是以酒噀殿門廓
開其日金箱玉簡俱現函上有一篆是金縷書之題云
此殿遇翟者開帝大悦賜號通虚天師及頒章服旬日
後辭歸䕫駕禮餞郊外天師復奏曰伏見殿内有少㣲
灾請以炭萬斤燒赤於殿上作河置炭其中令后妃太
子俱渡河可禳也後如法禳有驗是日京城佩章服大
師皆隨駕祖餞天師以所將淨巾放在御食案上諸大
師曰翟法言是巴峽小師擅將淨巾放在御食案事當
不敬乞陛下裁決法言曰𤣥門之内法高為先若今日
對御諸大師能捻得法言淨巾起即當北面禮大師或
捻之不起則當為法言弟子帝乃令諸大師揭其淨巾
若粘在案併力揭之不得法言自揭應手而起諸國師
奉帝命禮法言為師次各粘在本坐處起身不得黙而
不言帝乃大笑謂天師曰如何法言奏曰令起不難略
與諸大師小戲耳乃喝令起諸大師始起立遂皆跪禮
天師願為弟子既離長安止三日到荊南玘復馳奏之
乃勅加通天大師之號修傳籙之壇永為陰陽靈山之
瑞也方天師在京日慈母何氏為虎所傷既歸至雲安
乃親詣雲昇西北大歇堂傍是母被傷處結壇三晝夜
行符布召殺母之虎是夜土地神領虎而至白天師曰
母何氏宿生合管八難之數去年十二月九日奉閻羅
王勅命令獸來畢師母之命非敢自專天師曰我母既
係八難奉天符而殺只合過命豈得便食其肉據此合
有罪無遂以鐵鞭決虎數十放去其地因名伏虎岡焉
自後天師專以救民為務行符籙而除疫癘煉黄白以
施貧家大和七年癸丑嵗十二月一日召衆弟子謂曰
將取今月五日昇遐朝謁諸天真君可與法言疊一石
墳拜造方棺一具上葢一片帳應曰諾師仍留下水符
一百二十道令貼在身者可壽一百二十也至日沐浴
了處分但於五日指揮及不得閉葢墓門一日三時須
得揭棺看吾顔色於是弟子冉善之等一依天師囑付
葬送未逾一日至黄昏時忽聞半天有鐘鐸聲喧闐宣
祭拜見五色之雲繚繞天際師在其上語弟子曰汝等
修煉至道宜在勉旃言畢而沒不復可見遂往墳内揭
棺視之止遺所着履一隻墳今在觀之東北焉天師既
謝世經一十二年有舊識李文盛往西川見天師於市
肆中置酒共話宛然如故云吾暫往青城飄然而去德
融學雖淺薄久附師顔一依目擊躬際緣由直書永以
為記讃曰天師仙籍名標係方得真人來感契付度秘
章三要科件件依收陳七祭日月真人同降户二物遺
條明示誨因兹道法轉孤高逺近居人皆頂戴立壇傳
法授王臣夢感聖君人警戒徵書直入内宫中百辟迎
逢加禮待一噀六甲殿門開并渡炭河消恠害金箱玉
簡顯然逢兼有篆文明所載蒙恩賜紫號通靈頒及章
衣親禮拜辭天命駕返䕫門聖主躬親送郊外不逾三
日到荆南奏上方知促地界重加帝澤號通天法藝精
金誰可㑹忽然鐘鐸逺來迎獨步綵雲朝上帝
酉陽雜爼有道士佯狂俗號為灰袋翟天師晩年弟子
也翟毎戒其徒勿欺此人吾所不及嘗大雪中衣布褐
入青城山暮投蘭若求僧寄宿僧曰貧僧一衲而已天
寒如此恐不能相活但言容一牀足矣至夜半雪深風
起僧慮道者已死就視之去牀數尺氣蒸如炊流汗袒
寢僧始敬異天未明不辭而去多住村落不逾信宿曽
病口瘡不食數月狀若將死人素神之因為設道塲齋
散忽起就謂衆人曰試窺吾口中有何物也乃張口如
箕五藏悉露同類驚異作禮問之唯曰此足惡此足惡
後不知所終
北夢瑣言唐乾寧中雲安縣漢城宫道士揚雲外常以
酒自晦行止異常前進士錢若愚甚敬之一旦薰沐詣
其山觀宿於道齋翌日䖍誠斂衽而白之曰師丈小子
凡鄙神仙之事雖聆其説果有之乎楊曰有之我即其
人也㝷示以飛空躡虛履水蹈火之術於是郡日千萬
人來就看因騰躍上昇冉冉在空中良久而下若愚稽
顙自是信有神仙事　按唐商真君飛昇記雲安風俗
淳厚陶染真風如瞿法言楊雲外之徒繼出故琳宫秘
館獨盛它處
唐姚道真合州石照人捨家得道俗謂之姚仙自言
咸通末從吕洞賔往來傾藥十二丸授之得仙也
五代史補云爾朱先生忘其名蜀人也功行甚至遇異
人與藥一丸先生欲服異人曰今若服必死未若見浮
石而後服之則仙道成矣先生如其教自是毎遇石必
投之水欲其浮如此者殆一紀人皆以為狂或聚而笑
之而先生之心愈堅居無何因遊峽上將渡江有叟艤
舟相待先生異之且問曰叟何姓氏對曰石氏此地何
所荅曰涪州先生豁然悟曰異人浮石之言斯其應乎
遂服前藥即輕舉矣　按李石續博物志爾朱先生偽
蜀廣政中飲酒食猪臟渝川刺史謂其幻惑以竹籠沉
之江至䕫為漁人所得上昇　又按張商英尒朱仙傳
先生名通㣲自號歸元子一日徧遊成都新都廣都間
至暮仍還丹室有日遊三都夜宿金雞之諺東坡志林
云尒朱道士客涪州愛其所産丹砂雖瑣細而皆矢鏃狀
瑩徹不雜土石遂止煉丹數年竟於涪之白石仙去
北夢瑣言偽蜀時巫山高唐觀道士黄萬户本巴東萬
户村民學白虎七變術又云學六丁法於道士張君常
持一鐵鞭療疾不以財物介懷然好與鄉人爭訟州縣
不知重也戎州刺史文思輅亦有戲術曽翦紙魚投於
盆内而活萬數復授符化獺而食之其鐵鞭為文思輅
收取歸至涪州亡其鞭而却歸黄矣有楊希古來傳其
術坐未安忽云子家中已有喪穢不果傳俄得家訃母亡
又蜀王建召入宫列諸子示之俾認儲后萬户乃指後
主其術他皆倣此唯一女為巫山民妻有男傳授秘訣
將卒戒家人勿殮經七八日再活不久即殞也青城縣
舊有馬和尚宴坐三十五年道德甚高萬户將卒謂家
人曰青城馬和尚來遂長逝矣是年馬師亦遷化
錄異記云黄萬祜者修道於黔南無人之境累世常在
毎三二十年一出成都賣藥言人災福無不神驗蜀王
建迎入宫盡禮事之問其服食皆袐而不言曰吾非神
仙亦非服餌之士但虛心養氣仁其行尠其過而已問
其齒則曰吾只記夜郎侯王蜀之嵗蠶叢氏都郫之年
時被請出爾後烏兎交馳花開木落竟不記其甲子矣
忽一日南望嘉州曰犍為之地何其火炎請遣人赴之
如其言使至嘉州市肆已為瓦礫矣後堅辭歸山建泣
留不住問其後事皆不言既去於所居壁間題曰莫交
牽動青猪足動即炎炎不可撲鷙獸不欲兩頭黄黄即
其年天下哭智者不能詳之至乙亥年起師東取秦鳯
諸州報㨗之際宫内延火珍寳帑藏並為煨燼乃知太
嵗乙亥是為青猪應焚爇之期也後三年嵗在戊寅土
而建殂方知寅為鷙獸戊寅納音俱是土土黄色是以
言鷙獸兩頭黄也按萬祜疑即萬户音同而事頗類
錄異記云䕫州道士王法𤣥舌大而長呼文字不甚典
切常以為恨因發願讀道德經夢老君與剪其舌覺而
言詞輕利精誦五千言頗有徵驗一本作王法朗未詳
王帽仙不知何許人寓居涪州嘗出入闤闠為人修敝
冠號王帽子暮則宿於天慶觀一夕尸解而去道士為
葬之月餘自果山貽書來謝人始知為仙
覃佺忠州人幼在洞真觀學道清苦得解悟年八十過
倚天山仙洞之西見水淼語二童子曰此吾休息之所
遂刻珉為室越二年擕友至室歌咏暢飲羽衣而化
按倚天山在忠州東南六十里
宋趙覺者未詳何許人修煉於合州之東山嘉祐中冲
舉而去今山頂有飛龍觀石寳丹井井不盈尺常乾水
可愈疾人欲取之以淨巾覆口黙禱少頃水自滿又有
禮斗臺今石上衣佩履跡見存
酆都道士未詳何許人元大德戊戌棲隠雪峰山嵗乙
夘召集道友曰吾化矣大道坦然皎如日月雖由人𢎞
豈隨人往諸生宜遵道而行毋令半途而廢偈曰朴庵
寄住有年東西南北依然裏面渾無一物只有𤣥文數
篇今日草茅朽腐須要改換棟椽眼底風波太惡不容
久住山巔選得幽居去處和區移上六天端坐而逝
　蜀中廣記卷七十五
欽定四庫全書
　蜀中廣記卷七十六
　　　　　　　　　　　　明　曹學佺　撰
　神仙記第六
　　川北道
神仙傳曰張道陵者沛國人也本太學書生博通五經
晩乃歎曰此無益於年命遂學長生之道得黄帝九鼎
丹法欲合之用藥須糜費錢帛陵家素貧欲治生營田
牧畜非已所長乃不就聞蜀中人多純厚易於敎化且
多名山乃與弟子入蜀住鶴鳴山著作道書二十四篇
乃精思鍊要忽有天人下來乗萬騎金車羽葢驂龍駕
虎不可勝數或自稱柱下史或稱東海小童乃授陵以
新出正一盟威之道陵受之能治病於是百姓翕然奉
事以為師弟子戸至數萬即立祭酒分領其戸有如官
長使諸弟子隨事輪出綵絹器物紙筆樵薪什物等令
人修復道路不修復者皆能疾病百姓斬草除溷無所
不為皆出其意而愚者不知將為此文從天上下也陵
又欲以㢘恵治人不喜使刑罰乃立條制使有病疾者
皆䟽記生身已來所犯之罪乃首言投水中與神明共
盟約不得復犯法將當以生死為約於是百姓計念邂
逅病疾輒當首過一則得愈二使羞慙不敢重犯且畏
天地從此之後所違犯者皆改為善矣陵乃多得財物
以市其藥合丹丹成服半劑不願即昇天去乃能分形
作數十人其所居門前水池陵常乗舟戲其中而諸道
士賔客往來盈庭巷座上常有陵與賔客對談共食飲
而真陵故在池中也其治病事皆採取𤣥素但改易其
大較轉其首尾而大途猶同歸陵語諸人曰爾輩多俗
態未除不能棄世正可得吾行氣𨗳引房中之事或可
得服食草木數百嵗方耳其有九鼎大要唯付王長又
言合有一人從東方來當得之此人必以正月七日日
中到具説長短形狀至時果有趙昇從東方來生年未
相見其形貌一如陵所説陵乃七度試昇皆過乃授昇
丹經七試者第一試昇到門不為通使人罵辱四十餘
日露宿不去乃内之第二試使昇於草中守黍驅獸暮
遣美女非常託言遠行過寄宿與昇接牀明日又稱脚
痛不去遂留數日亦復調戲昇昇終不失正第三試昇
行道忽見遺金三十餅昇乃走過不取第四令昇入山
採薪三虎交前咬昇衣服唯不傷身昇不恐顔色不變
謂虎曰我道士耳少年不為非故遠千里來事神師求
長生之道汝何以爾也豈非山鬼使汝來試我乎須臾
虎乃起去第五試昇於市買十餘匹絹付直訖而絹主
誣之云未得昇即捨去别脱已衣買絹而歸殊無恡色
第六試昇守視田糓有一人來叩頭乞食衣裳破弊面
目塵垢身體瘡膿臭穢可憎昇愴然為之動容解衣衣
之以私糧設食又以私米遺之第七試陵將諸弟子登
雲臺絶巖之上下有一桃樹如人臂傍生石壁下臨不
測之淵桃有大實陵謂諸弟子曰有人能得此桃實當
告以道要於時伏而窺之者二百餘人股戰流汗無敢
久臨視之者莫不却退而還謝不能得昇一視乃曰神
之所護何險之有聖師在此終不使吾死於石中耳師
省敎者必是此桃有可得之理乃從上自擲正得投樹
上足不蹉跌取桃實滿懷而石壁險峻無所攀縁不能
得還乃以桃一一擲上正得二百二顆陵得而分賜諸
弟子各一自食一留一以待昇陵乃以手引昇衆視之
見陵臂加長二三丈昇忽然已來還乃以向所留桃與
之昇食桃畢陵乃臨谷上戲笑而言曰趙昇自正心身
投樹上足不蹉跌吾今欲自試投下當應大得桃也衆
人皆諫唯昇與王長嘿然陵遂投空不落桃上失陵所
在四方皆仰上則連天下則無底往來道路莫不驚歎
悲涕唯昇長二人良久乃相謂曰師則父也自投於不
測之崖吾何以自安乃俱投身而下正墮陵前而陵坐
局脚牀斗帳中見昇長二人笑曰固知汝來乃授二人
道畢三日乃還歸治舊舎諸弟子驚悲不息後陵與昇
長三人皆白日冲天而去衆弟子仰視之久而乃没於
雲霄也
雲臺治中内錄曰太上老君傳授雲臺正治官圖治山
竈鼎等得四十一代相承具人名代數於後
第一代老君老君火山大丹治法傳授三百人惟王方
平尹喜徐甲系代
第二代王方平授三十人茅濛孫盈章震系代
第三代章震授十七人若士李夫人名仙系代
第四代若士士授五十二人李元君及白石先生李常
在系代
第五代李元君授七十二人王子喬許述成系代
第六代諸仙别傳分散世絶系治官氣并治名老君於
是再下平葢山授張陵為雲臺治付以火芝火仙之經
方術變化長生不死之藥登昇雲天之道勑為第六代
道外孫而東海小童君為陵保舉師太上老君為度師
度雲臺治封陵為天師天師授三百人唯張申趙昇李
忠系代
第七代張申授三十三人唯李仲春李意期李𤣥系代
第八代李仲春授十五人李少君魏伯陽系代
第九代李少君授九十人欒巴李常存系代
第十代欒巴授五人隂長生李宙先系代
第十一代隂長生授八人張景霄王萬縉系代
第十二代張景霄授五人唯劉馮系代
第十三代劉馮授五人唯劉政系代
第十四代劉政授五人孫博嚴光系代
第十五代孫博授三人無可代者乃入林屋山中合龍
虎大丹而昇天治法又絶於是太上老君命李仲甫出
神仙之都以法授江南左慈元放令繼為十六代師
第十六代左元放授八十人介象嚴光女季佗系代
第十七代介象授四十人李延張授萬葛卿阮玉李用
系代
第十八代李延介談延談授十八人唯劉景系代
第十九代劉景授四人東海郭延系代
第二十代郭延授三十人唯靈壽光系代
第二十一代靈壽光光本外國人授十八人唯何述系
代
第二十二代何述授十人羅先期系代
第二十三代羅先期授二十人甘季仁甘孝先系代
第二十四代甘孝先授五十一人唯石帆公系代
第二十五代石帆公授十九人宫户系代一云宫中用
戸字也
第二十六代宫戸授八十人無可傳者乃入南嶽及天
台山經八十五年世絶老君於是再降廬山勑左元放
授施存葛𤣥
第二十七代施存授七十人但皆地仙唯同學葛𤣥繼
代
第二十八代葛𤣥授十九人張秦仇真李用系代别出
第二十九代老君命紫衣使者下於廬山授五人尹思
尹軌系代傳治思授七十人唯女子樊忠和韋義山系
代
第三十代尹軌授十九人唯女仙李元一系代
第三十一代女仙樊忠和授二人唯劉綱東陵母系代
第三十二代女仙李元一授四十人無一可傳治法又
絶
第三十三代劉綱綱樊夫人弟子雖居官治又其夫也
治法又絶
第三十四代張秦秦葛𤣥弟子也𤣥見代絶乃令秦授
十一人唯王列系代
第三十五代王列授九人許遜胡少真系代
第三十六代許遜授一百人無一可授系代又絶遜昇
天後兩代人民征伐真志不傳
第三十七代老君勅使三人於天台山令葛𤣥傳鄭思
逺授十九人葛洪李淳風系代
第三十八代李淳風授四十人有四人系代而未傳授
者二人為李道興李靖後又隱於房公之山一百年後
乃出授張常存李太虚李恵舉同太師神等四人
第三十九代李恵舉張常存而各分代傳授皆稱三十
九代孫恵舉授三十人唯三人可代李保真白𤣥中李
太昌張常存授三十七人唯三人願系代孫張真應真
孫道用
第四十代李保真授二十四治共百人唯林通元李徳
仁系代
第四十一代林通元凡此以雲臺嗣法得並載
梁州記曰聟水北聟鄉山有仙人唐公房祠有一碑廟
北有大坑碑云是其舊宅處公房舉宅登仙故為坑焉
馮真人漢車騎將軍馮緄子也修煉於岳門山一日辭
父母謂當仙去㠯來晨鶴飛為候父登山望之果然宋
直講黎錞詩少小厭塵土奮身避庭闈卜居托孤頂風
雨在茅􁆆朝元夜無寐絶粒朝不飢功成帝宣至召起
登太微　按廣安志為五代將軍馮勝之子未知孰是
靈驗記益州唐隆縣大通觀晉義熙元年乙巳置周末
摧殘僅存基址武德中邑人吕細因過其地遇一道士
乗青驢自天而下於觀基之内盤廻指畫良久昇天吕
細與范仲良同受其教即日共出金帛特造觀宇有紫
微閣髙八十餘尺尤為宏壯太尉南康王韋臯再加修
餙其側有市城觀在縣西南八里有石像天尊一十三
身髙一丈三尺每至齋月吉晨鐘或自鳴夜有神燈晝
有仙人來往逺近共知焉
抢朴子曰岷山道士張葢蹹及偶豪成二人精思於蜀
雲臺山石室中忽有四人黄絹单衣葛巾往揖其前曰
勞乎道士辛苦幽隱於是二人顧視鏡中乃鹿也
范豺者巴西閬中人也久住枝江百里洲修太平無為
之道臨日嘘漱頂有五色光起冬夏惟單布衣當桓温
時頭已斑白至宋元嘉中狀貌不變其占吉凶雖萬里
外事皆如指掌或問先生是謫仙邪云東方朔乃黠賊
我小兒時數與之狡獪又云我見周武王伐紂洛城頭
戰前歌後舞宋文帝召見豺答詔稱我或稱吾元兇初
為太子豺從東宫過指宫門曰此中有博勞鳥奈何不
知文帝惡之勑豺自盡江夏王使埋於新亭赤岸岡文
帝令發其棺無屍乃悔越明年豺弟子陳忠夜起忽光
明如晝見豺入門就榻坐又一老翁後至豺起迎之忠
問是誰豺笑而不答須㬰俱出門豺問忠比復還東鄉
善護我言訖不見　按洞仙傳云范豺字子恭巴西閬
中人宋元嘉中聚名香數十斛細擣煮以作湯朝用湯
自浴正中湯盡不復聞聲侍者入看見豺還著故時布
衣披㡌坐而無復氣江夏王令殯殮而不下棺葢四日
尸不臭送還葬於新亭豺亡時年四十九膚貌顔色猶
如初劉凝之為豺作傳書置道書部不傳於世
隋程太虚西充人自㓜好道精修勤苦隱居南岷山絶
粒有二虎侍左右九井十三峰皆其修煉處也一夕大
風雨砌下得碧玉印每乞符祈年印以授之輒獲豐稔
唐元和中解體後遷神於𤣥宫容貌不變宣宗命人求
之過商山宿逆旅躡險有居第如公館青童引見一道
士自稱程太虚祖居西充且囑曰明嵗君自蜀過南岷
無忘我及至蜀熟視畫像與前見者無異宋賜號道太
師
王法進者劒州臨津縣人也孩孺之時自然好道家近
古觀雖無道士居然其嬉戲未嘗輕侮於尊像見必歛
手致敬若凜懼焉十餘嵗有女官自劒州厯外邑過其
家父母託保護之與授正一延生籙名曰法進而専勤
香火護持齋戒茹栢絶粒時有感降是嵗三川饑歉斛
㪷翔貴死者十五六多採山芋野葛充饑忽有二青童
降於其庭宣上帝命曰以汝宿稟仙骨歸心精誠不忘
於道今以青童召汝受事於玉京也法進即隨青童騰
身凌虚徑達大帝之所命以玉盃霞漿賜之飲訖帝謂
曰人稟五行之大體天地之和氣得為人形復生中土
甚不易也而天運四時之氣地稟五行之秀生五糓百
果以養於人而人不知天地養育之恩輕棄五糓厭捨
絲麻使耕農之夫紡織之婦身勤而不得飽力竭而不
免寒徒施其勞曽不愛惜斯固神明所責天地不祐也
近者地司嶽瀆日有奏言人厭賤米麥不貴衣食之本
我已勅太華之府收五糓之神令所種不成下民饑餓
因亦責罰以懲其心世愚悠悠曽未覺悟旋奉太上所
勅以大道好生不可因彼惡民以害衆善雖天地神明
罪之愚民亦不知過之所起永無懴請首原之路虛受
其苦耳汝當為無上侍童入侍天府今且令汝下世告
諭下民使其悔罪寳愛桑蠶貴敬農事惜五糓百果知
大造之養人厚地之育物宗奉正道崇事神明至於水
火之用不可厭棄衣食之養儉已約身皆能行此明戒
天地愛之神明護之風雨順調家國安泰此乃増益汝
之隂功也即命侍女披琅笈珠韞出靈寳清齋告謝天
地法一卷付之傳行於世曰世人可相率幽嵓髙静之
處置齋悔謝一年之内春秋兩建春則祈於年豐秋則
謝於道力如此則宿罪可除糓父蠶母之神為置豊衍
也龍虎之年復當召汝矣命青童送還其家已三箇月
所受之書即今靈寳清齋告謝天地之法其法簡易與
靈寳自然齋大率相類人間行之立成徴効茍或几席
器物小有輕慢濁汚者營奉之人少有不公心者即飄
風驟雨壞其壇筵迅霆吼雷毁其器用自是三川梁漢
嵗皆崇事雖愚朴之士狂暴之夫罔不戰栗兢戒肅恭
擎跽知奉其法焉或螟蝗旱潦害稼傷農之處衆誠有
率勉於脩奉炷香告𤣥旦夕響應必臻其祐巴南謂之
清齋蜀土謂之天功齋葢一揆矣法進以天寳十一年
壬辰嵗雲鶴迎之而昇天此乃亦符龍虎之運云
胡尊師名宗自稱曰□(孚郭/切)居梓州紫極宫嘗㳂江入
峽道中遇神人授以昇仙之道辯博該贍文而多能齋
醮之事未嘗不㝠心滌慮以祈感通梓之連帥賢相重
徳幕下盡皆時英碩才如周相國李義山輩加敬致禮
其志泊如也泊解化東蜀顯跡涪陵方知其蟬蛻得道
延永爾梓益褒閬間自王法進受清齋之訣俗以農蠶
所務每嵗祈糓必相率而脩焉至有白衣之夫緇服之
侣往往冐科禁而藏事者固以為常矣有郡人劉崧慕
師之道徳請於别地致齋師謂之曰夫嘯儔侣命儕友
者猶須正席拂筵整籩洗爵恭敬以成禮嚴恪以致事
尚懼其誚讓責其不勤況感降天真禱求福祐豈可陡
然而賈罪乎俗之怠惰有自來矣子可訓朂於衆必精
必䖍乃可為之崧承命誓衆潔已率先而撰香花備壇
墠師然後往既昇壇展禮思神之際黒雲暴起旋飊入
座拔其二柱飄其竹席投其鎗釡於千步之外而後卒
事則融風熙熙祥氣亘野師詰所投之物其二柱嘗閣
於豕圏之上竹席嘗蔽於産婦之室鎗釡嘗爨於縗絰
之家師曰器物不潔神明惡之況爾心乎心茍有疵行
茍有玷雖百牢陳於席九韶奏於庭適足以瀆神明延
災禍爾人之修心必使言行相脗内外坦然明不媿於
人幽不慙於鬼吾知其可爾反於是而欲神歆鬼饗不
亦難哉
唐王子蒙者養真於王望山手種樹大十圍者數株丹
竈石床尚存遺跡　按王望山在巴州之北岸自郡城
絶江而登山髙二里許岩徑極險占一郡之勝相傳云
王真人得道此山真人名蒙故名王蒙山舊志云唐𤣥
宗控白騾至此山望見京闕曰此去京師不遠故名王
望
三洞珠囊曰謝自然女道士也果州人詞氣髙異其家
在大方山下頂有古像老君其形自然因拜禮不願下
山母從之乃遷居山頂自此常誦道徳經黄庭内篇於
開元觀受紫虚寳經下金泉山居之山有石壇煙蘿修
竹一十三年晝夜不寢兩膝上忽有印稍小於人門官
印四壖若朱有古篆六字粲如白玉忽日金泉道塲有
雲氣遮匝一川散漫彌久仙去其金泉碑畧曰天上有
白玉壁上列真仙之名有人間壁亦仙名朱書注其字
下曰降世為某官職又於所居堂東壁上書數字皆道
徳之意真跡存焉　按劉賔客嘉話録云果州謝真人
上升前在金泉山道塲上帝錫以馬鞍使安其心也刺
史李堅遺之玉念珠後問念珠在否云已在玉皇之前
矣一日真人於紫極宫致齋金母下降郡郭處處有虹
霓雲氣之狀至白晝輕舉萬目覩焉唐范傳正謝真人
仙駕過舊山詩麾葢從仙府笙歌入舊山水流丹竈闕
風起草堂闗白鹿行為衞青鸞舞自閒種松鱗未老移
石蘚仍斑望路烟霄外迴輿嶺岫間豈惟遼海鶴空歎
令威還夏方慶和云何年成道去綽約化童顔天上尋
真侣人間憶舊山桑田今已變蘿蔓尚堪攀雲覆瑶壇
净苔生丹灶閑逍遥看白石寂寞閉𤣥闗應是悲塵累
思將羽駕還宋李宏過謝真人舊宅詩昔時謝女昇天
處此日遺踪尚宛然蟬蛻舊衣留石室龍飛靈水湧金
泉碑書故事封蒼蘚殿寫真容鎖翠烟薄暮松巔聽鶴
唳猶疑彷彿下神仙
傳竒云許栖巖下第長安欲市一馬有道士能易請筮
之遇乾曰飛龍在天利見大人曰此馬龍種也栖巖入
蜀至劒閣馬驚墜萬丈嵓底行出洞口見碧樹萬餘林
二玉女曰爾何人遽至太乙元君之室元君召曰爾在
人間何好曰好道多讀老莊黄庭經元君曰三書各得
何句栖巖曰莊子云真人息之以踵老子云其精甚真
黄庭云思一部夀無窮元君曰子近道矣命飲石髓曰
嵇康不能得爾得之數也俄有道士來元君曰請筭三
事擘太華何神也立海橋何鬼也道士布筭良久曰擘
太華雖云巨靈實夸父之神也立海橋雖云醜恠乃五
丁之鬼也元君曰筭吾今夕何為曰今夕東逰三萬里
栖巖視道士乃昔日卜馬者謂栖巖乾卦今日中矣逡
巡有仙童曰東皇君請今宵曲龍山橋翫月元君謂栖
巖曰可同逰共跨鹿龍而去頃刻即至見危橋若長虹
亘天勢連河漢深入滄溟東皇命酌醴鸞歌鳳舞響徹
天外日輪潜湧命駕俱返元君曰爾飲石髓已得千嵗
命牽栖巖馬來曰本吾洞之龍子因作怒傷稼責為負
荷與君縁合耳若到人間解之渭濵玉女曰龍子回日
虢縣田婆針寄少許來跨馬食頃逹虢縣舊莊詢田婆
曰太乙家紫霄娣妹常寄信買針遂取針繫馬鬛放之
渭濵化龍而去
張英初拜儀隴縣尹過采石江遇一取水女子姿貌絶
世謂英曰五百年夙約與君當㑹於大儀山英叱之至
任㡬半載日夕聞機聲一日率部衆逐機聲而往行數
里至大儀山上一石洞門鑰宛然門忽開前女出迎相
携而入洞門即閉從吏哀號忽圓石一雙自門隙出衆
取石歸近縣五里不能舉邑人建祠塑像置此石像腹
至今祈禱輒應廟曰永濟
王隱居棲妙山記云田真人諱大神自南陽來隱棲妙
山觀中山峻林叢多蛇虺田有神術驅絶之修煉久一
日值江漲溢岸乃逰水上若履坦途唐廣徳間登㑹仙
橋上昇先是常與一道流奕撒碁於江人拾之甚竒異
獻蜀主旋復不見後又得於玉局洞前石盤内自是江
中産碁石至宋封為妙濟真人
南江志云黄蓬石乃大蓬之仙者性顓蒙惟充薪水役
偶汲於河見金瓶貯水乃飲水而置瓶是夕勞困卧藩
籬間仙師應長官呼而授之丹曰賴子不取金瓶也因
兹忽頴悟能詩與蓬之名士何正輔逰𢋫和至百餘篇
句力愈徤何終不能出其右居頃之隱於大蓬不見見
銅人觀碑刻
夷堅志王杞字昌遇梓州人為獄吏日暮懷金與妻妻
欲試之值遣婢餽食有失犯訊婢引伏而逐之將出門
妻言曰君為推司日持錢歸我固疑為煆煉成獄姑以
婢試耳安有是哉杞大悟取筆題壁曰枷拷推求只為
金轉遭寃債㡬何深從今不願為刀筆放下歸來逰翠
林乃棄吏居長平後遇異人授以仙訣詩百篇深契易
理大中十三年九日舉家仙去郡人即其處祠祀之雨
暘疾疫隨禱輒應大觀二年賜號保和真人　按成都
府東度人觀一名大道重陽觀云唐保和真人修煉處
名山志云張守虚嘗賣藥梓州號落魄仙曽過縣之延
禧山訪友爾朱氏後以九日飛昇現身於東方青雲之
際人指其處為落魄山
續仙傳大中十二年東川奏劒州梓潼縣道士馬自然
白日上昇時於東川謂人曰我鹽官人也新羽化於浙
西今又為玉皇所詔於此上昇以其事奏之遂勅浙西
道杭州覆之發塜視棺乃一竹杖而已
張笑桃者南江人相傳古清州知州王鶚子讀書於義
陽山忽一女子至前自稱名曰張笑桃言罷題紅梅詩
於壁上墨跡未乾遂不見詩云南枝向煖北枝寒一種
春風有兩般頻上髙樓莫吹笛大家留取倚欄看
野人閒話云利州南門外乃商賈交易之所一旦有道
士羽衣襤縷來於稠人中賣葫蘆子種云一二年間甚
有用處每一苗只生一顆盤地而成兼以白土畫様於
地以示人其模甚大逾時竟無買者皆云狂人言不足
聽道士又以兩手掩耳急走言風水之聲何太甚耶巷
陌孩童競相隨而笑侮之時呼為掩耳道士至來年秋
嘉陵江水一夕泛漲漂數百家水方𣺌瀰衆人遥見道
士在水上坐一大瓢出手掩耳大呌水聲風聲何太甚
耶泛泛而去莫知所之
錄異記云蜀永平四年甲戍利州刺史王承賞奏深渡
西入山二十里道長山楊謨洞在峭壁之中上下懸險
人所不到洞中元有神仙或三人或五人服餙黄紫往
往出見是時所見人數稍多詔道門威儀凝真太師黙
鑒先生任可言内大徳施昭訓齎青詞御香與内使楊
知淑同往醮謝又復出見如初詔改景谷縣為金仙縣
道長山為𤣥都山楊謨洞為紫霞洞仍封𤣥都山主者
為玉清公置紫霞觀以旌其事　按文同利州綿谷縣
羊摸谷仙洞記熙寧庚戍春余還朝過利州通判冦諲
恭甫為余言近季按朝天驛人云去此七八里巖谷中
有神仙常出見洞口因往觀之自龍洞閣具舟西下過
小峽有山嶢然崛起萬仞翠壁如削中闢大門可五六
丈時正晴日光下照有二童子先出㳄有一人白衣皂
巾曳杖垂長髯襟帶隨風翩然往來下視久之左右數
青衣從行有物若雞犬若虎若鹿者先後之又有執扇
與繖者隱隱若繪畫甚可愛人之長者裁尺餘舉止詳
緩如人行二十里許乃不見問其下居民云相傳五代
時土人有王姓者種山下盡室歛穫於此因遣婦去求
水婦汲還路有病僧創穢甚滿身腥腐不可近輒前索
飲婦惡之且懼未始見弛擔走僧遽就器飲殆半遂去
婦不能易之隱其事置水田上其家人無少長咸來飲
盡之婦以故獨不霑口晩又俾婦致饟既至其所得飲
僧餘水者盡飛入此洞婦既不見但號哭奔走嘂謼跳
盪如狂人忽聞在洞中呼婦者婦仰應不得去懊恨至
死自後蕘童牧叟常慣見不以為異近年每至天色開
霽則出出必盡日就中山間花木盛發時出尤屢冦乃
取畫圖示予余曰嚮嘗讀封禪記見祥符中利州路轉
運使李允元表綿谷縣羊摸谷内山洞中有神仙見自
言嘗往見凡三數人或立或行衣裾皆有異光至日暮
方没葢此地爾因求其圖之别本以歸壬子秋余移守
興元有新府從事賈君瑄自南榮訪余於陵陽見圖屏
上乃言其向官洋州時常與太常博士陸丕考較進士
於寧武亦聞之歸日與丕詣洞下同立良久其見果不
妄指圖之澗􁒅巒嶺谿谷磴道曲折出沒一一盡如此
俞侯之彦在座遂卷圖去命工摹之且俾余㳄其事列
之圖上余為記此九月二十三日記
普州圖經陳摶字圖南崇龕人方四嵗戲渦水側有青
嫗抱懷中乳之聰悟日益既長辭父母去學道或居亳
為亳人或居洛為洛人或居華山為華山人太宗令見
真宗於夀邸及門而返曰王門厮役皆將相材也何必
見王乃賜號希夷先生　按安岳治西有破石井中分
出水世傳希夷先生所鑿治北方池有手植蓮多喜山
有丹爐石枕皆其遺跡
宋羅晏閬中人兒時牧山下見二道人奕晏舍牧觀之
道人出囊中物與食晏食已歸家覺腹中如燎因發狂
累日自是惟飲水數日不一食稍稍預言禍福無不驗
宋宣和中賜静應處士張浚延至軍中晏曰相公勿恐
明日敵退果然加號太和冲夷先生蜀人相傳夀至一
百八十云
夷堅志云虞雍公自渠州守召至行在憇北郭外接待
院因道中冐暑得疾瀉痢連月重九日夢至一處類神
仙居一人被服如仙官延坐視壁間有韻語藥方讀之
其詞曰暑毒在脾濕氣連脚不泄則痢不痢則瘧獨煉
雄黄蒸餅和藥甘草作湯服之安樂别法治之醫家大
錯如方服之遂愈張世南曰予在蜀中遍訪林下人求
獨煉法鮮有能者忽一日得青城山道友傳授云丹經
謂捉得龍伏得雄言雄黄見火則飛走為烟熖最難伏
也其法用雄黄不拘多少研細乾鍋火内煅令通紅取
出攛雌黄末熖硝末急用桃枝攪轉即成水矣急傾出
瓦堞微側堞子則清者一邊俟凝取出去麤者研細以
宿蒸餅為丸如菉豆大每服三丸至七丸如前法服雄
黄末一兩大約用熖硝一錢此乃竈家秘法得之甚艱
古人云施藥不如施方故詳紀之
無著道君姓趙氏諱法應梓州飛烏人也宋寧宗慶元
乙卯上已日生於縣之趙村埡其夕光燄燭天村中林
木皆作金玉色有香雲芬馥天花布空之異七嵗讀經
書以一覽輒盡弱冠出家於縣之雲臺山時則嘉泰丙
寅之年矣攷志飛烏元時始併入中江縣山無雲臺名
惟云中江南百七十里有飛烏山甚峻或即其地也道
君既入山誅茆修煉逺近來學者日衆乃營一殿崇事
𤣥帝土木已畢琢石粗具一夜椎鑿聲徹於空谷遲明
視之瑶階忽成自天界地界至水陽界咸整齊焉已於
本村設爐笵𤣥聖像髙丈二尺按劒長七尺二寸以應
七十二候嵗癸酉告成筮迎𨗳之期曰重陽子時吉先
一日道君躬行巡視位置畢謂門人曰觀名佑聖殿名
普應可也㳄日辰時雲日開朗中隱隱有靈旗揺映香
風襲人大衆歡閧之間道君忽然端坐而化偈云拓落
一貧道謫凡十有九紀其歸去時在處重陽酒門人龕
其蛻於殿西偏五百餘年乃遭火刼神光未泯締構加
崇焉
　
　
　
　
　
　
　
　
　
　
　
　
　
　蜀中廣記卷七十六
欽定四庫全書
　蜀中廣記卷七十七
　　　　　　　　　　　　明　曹學佺　撰
　神仙記第七
　　附錄道證
雲笈七籖云昔有精進賢者夏日過蜀山栖息於古樹
下嘆曰日已向中何由得食樹忽應聲當為賢者設供
無憂也須臾出食食訖賢者謝曰不審大神可暫相見
否荅曰我昔為工匠役於道觀道人授我戒使日中食
行之數年為婦所壞死去天罰我主本山千嵗樹精每
至日中輒給食惟無縁遷去耳我姓名家居某所賢者
過彼幸傳語家人建齋三日使此身脫離便得生天矣
賢者如言訪至其家具告之他日復過樹見神曰承賢
者傳信建齋某即得飛行景霄之上受署為散仙人矣
言訖而隱
靈驗記云隋室王謙以後周舊臣勲名素重恐禍及身
遂據三蜀圖變文帝出師征之不克兵士多病死者相
枕乃於内殿修黄籙道場祈天請祐三日夜夢神人降
曰帝王上承天命下順人心天人合符然後有國今陛
下革周立隋天所命也王謙一人之力安能敵四海乎
帝曰克蜀弔民誠不獲已但主帥疾疫以此為憂爾神
曰北人不堪瘴毒故多疾疫壇中法水可以救之即取
禁水向西南噀曰雨至即愈無煩聖慮也子日進軍必
克軍中奏某夜雷雨灑於營壘之上三軍皆蘇其後王
謙傳首三蜀底寧果是子日矣
玉局化西王母塑像多年因南詔薄城燒燬廊屋雖頹
而儀像不損殆有靈焉居人范彦通者患風癩眉鬚漸
落因入觀發願疾較損即竭力修裝是夕夢一玉女手
執花盤以衣袖拂其身曰王母令我救汝覺而起數日
之間瘡腫皆息眉鬚復生遂造紗牕裝金彩通檐兩楹
煥然一新觀中有三將軍者亦古所塑居人閻士林卧
疾月餘迨將不救夢三將軍以㦸揮其身上穿一物去
狀如黒犬自此疾愈乃捨衣物重加彩繢焉
青城山丈人觀真君像冠葢天之冠着朱光之袍佩三
亭之印以主五嶽威制萬神開元中明皇感夢乃夾紵
製像送至蜀中自天國山移觀於今所葢取春秋祭祀
去縣稍近也數十年來冠色宛如新製有村人無知以
賦稅所迫徴促鞭箠一夕走投觀中齎三數錢神香抵
觀燒爇告以其故乞真君頭冠賣以充稅因睡忽夢真
君謂曰我頭冠非純金乃金箔耳賣無所直縱售亦為
官中所責其禍不小山門廟前有十千錢埋碑傍木葉
下可取去官稅之外資汝家産其人喜謝訖乃掘山得
錢上租既畢家亦漸富至今真君頭冠低俯向前傳云
神令此人驗冠非純金所以然矣
成都楊閙兒父母崇道奉事老君極精勤閙兒以軍伍
中在金堂把截為敵擒至南山寨囚之晝夜常念老君
願再見父母忽夢老君賜雲一朶令童子引之送於平
地曰可以歸矣及覺身已出寨奔走到家父母為其作
百日亝訖
果州開元觀接郡城頗為爽塏以形勝之美選立觀額
雖州使旋具結奏而制置之内猶闕大殿州司差工匠
及道流將泝嘉陵江於利州上㳺採買材木臨行夢神
云朱鳳潭中有木可足用如此者三因聚議曰夢兆如
斯必有大商貨木㳂江而至或可免逺適耶乃往山下
尋候之徘徊岸旁隱隱見潭底有木因募工鈎求得梓
木千段竟構成大殿鐘樓經閣三門廊宇咸得周足又
市塼甃壇内有黄赤色者疑其火力未足棄而不用信
宿皆化為金起觀之費過於豐資殿宇既成將塑尊像
又於白鶴山觀掘地得鐡數萬觔因鑄像三尊髙二丈
今謂之聖像也
定州人趙業開成中為閬州晉安令因疾暴卒三日乃
蘇云初為𡨕官追急問所以但云為欠債抵諱事自思
無有也必是誤追行三五十里過一山有宫闕崇麗人
物甚多一青衣童前問非道士趙太𤣥乎荅云非也童
咲曰豈得便忘耶又一童云太上令喚趙太𤣥追事人
一時散去自與童子到宫闕但見一道流云汝六嵗時
有疾受正一八階法籙名為太𤣥豈得流於俗官併忘
此事太乙有命放還却須佩籙修真行功及物居官勿
貪凟輕人性命言訖而去既疾蘇於思依山參受法籙
累置壇場廣成功徳復名太𤣥
唐太中年合州慶林觀多年摧朽殿宇不修穿漏尤甚
刺史楊師謨夢太上示現而左目有淚㾗乃巡謁諸觀
朝禮及至慶林方驗尊像左目前雨漏滴㾗宛若垂淚
因剗薙荒蕪恢張制度創兩殿二樓重門邃宇壯麗於
時既夢太上曰子以崇葺之功上簡𤣥府當流化十郡
矣其後師謨累典符竹果如神言志云即奉真觀也
李瓌咸通中為王府長史以勲貴之族不慣食貧居閒
力闕鬱鬱不得志忽夢入深山窮谷棧閣縈折流水潺
湲如此者不知其㡬千百里又見闤闠雜遝城闉爽塏
飛宇横樓摩霄槩日不知其㡬千萬家縱神逰目熙熙
自得又出郊甸涉岡原荒榛茂草小松巨木間以果林
厠以筠篠山嶺危峭或迂或平山迴逕盡抵一小郡茅
棟縱横隘路欹側傍有公署署内白氣屬天其大如屋
中有悲歌號呼之聲見一青童引瓌即路躡危磴步石
梯入門甚峻門内古樹芳草若古觀宇焉瓌素崇𤣥敎
頗為慰恱俄而昇殿見像設尊儀笑而謂之曰爾來耶
吾待久矣入天門潄𤣥泉古人所修也注丹田存白元
上士所修也混而合之子其行之隂功及人隂徳濟物
千百之家待子而字之勉哉勉哉明年之春瓌再拜稽
首受其言而覺是冬頻訴於宰執復希入用乃授陵州
刺史之任所厯山川郡邑神思惝怳皆如常所經行抵
郡乃謁天師升階及門至於殿所覩其真像侍衞屋宇
布列醒然而悟叶昔夢矣乃以俸金修天師堂加以丹
雘立為碑誌其白氣屬天乃鹽井之所也悲歌之聲乃
轉車之人也瓌即西平王孫
錄異記云仙人許君居世時嘗因修觀工用既畢欲刻
石為記因剗去古碑舊文刋勒新記自是恍惚不安暇
日徐步庭砌聞空中語曰許君許君速詣水官求救不
然即有不測之災許愕然異之問其事杳不復荅乃炷
香䖍祝願示其因良久復聞曰所刻碑舊文雖已磨㓕
而當時為文之人見詣水官相訟奪我之名顯彼之名
水官將執對矣宜速求之許君乃訪得舊文重為立石
一夕夢人謝云再顯名氏無以相報請作水陸大醮普
告山川萬靈得三官舉明可以證道也君依敎修之成
都道士楊景昭説此
范希越成都人䖍事北帝雕天蓬印以行敎祭醮嚴潔
尤逾於常廣明庚子三月不雨至五月人心燋然糓稼
將廢希越願於萬嵗池試行神印為生靈祈請先詣至
真觀致齋是日庚辰以戍時投印池中隂風遽起雲物
周布亥時大雨逹曉及辰至已少霽乃歸昇􁦆橋水漸
及馬腹羅城四江平岸流溢螟蝗之屬淹漬皆死自是
遂有年僖宗駐成都召對問以逆冦誅鋤宫城克復之
事命持印於内殿奏醮積雨之中雲霽月朗是夕上夢
神明告之佳兆因大恱授太常寺奉禮郎累遷主客員
外衞尉少卿錫以朱紱黄巢㨗至果符聖夢焉希越自
言初居煮膠巷印篆初成而蠻冦凌突居人奔散藏印
於堂屋瓦中蠻去之後四隣焚燼其所居獨存
彭城劉存希自㓜於唐興觀瞻禮天師圖冩絹本出入
護持雖祗命遠行奉使南北未嘗一日闕香火黄巢犯
闕時在内署蒼惶之際隨駕不及唯捲天師幀捧持而
行同伍三十餘或為擄捉或被殺傷身獨得免將奔入
南山夜深村落行㳄遇被難人偶語而聞妻在其間因
得同往洋州大巖山深處結草庵居況素無骨肉唯夫
婦而已既免支離決志林谷不復有名宦之望野麋山
鹿性已成矣山下居人以其口食不多時亦助其糧儲
饋其鹽酪此外拾栢子焚香禮敬天師而已無何舊交
宋開府入掌樞務知其在洋山中强之使出加以品位
固辭不獲黽俛從焉值駕出石門因復奔竄投匿莎城
山中數月有軍士搜山谷不得安居夫婦棄繒帛之衣
夜行四十餘里出及平陸遥見馬軍十餘騎兩面交至
已擒擄行人數輩存希夫婦驚恐而立馬軍過其側似
若不見由是得免後數年奉使西川携天師幀而至為
言此事
成都賈瓊三嵗時其母因看蠶市三月三日過龍興觀
因衆齊受籙遂為瓊受童子籙一階十餘年後因女兄
有疾其母請處士吳太𤣥為入㝠看檢致疾之由仍看
瓊年命凶吉經宿太𤣥還言疾在江瀆求之即差籍中
不見有賈瓊名父母愈憂復請看之太𤣥每與人入㝠
檢事必鏁於一屋中安寢而往不許人驚呼候其自醒
喚開門乃出厯厯說㝠中事有如目擊言必信驗或兩
宿然後回及再往檢瓊名字云三嵗上已日於龍興觀
受正一籙名係天府不屬地司乃於天曹黄簿之内檢
得其名
雲溪友議云唐西川節度使韋臯少逰江夏止於姜使
君館姜氏孺子曰荆寳已習二經雖兄呼於韋而恭事
之禮如父也荆寳有小青衣曰玉簫纔年十嵗常令祗
侍韋兄玉簫亦勤於應奉後二載姜使君入闗而家累
不行韋乃居上頭陀寺荆寳亦時遣玉簫往役給奉年
稍長大因而有情時㢘使常侍得韋季父書云姪臯久
客貴州切望發遣歸覲㢘使啟緘遺以舟檝服用仍恐
淹留請不相見泊舟江瀨篙工促行韋拭淚裁書以别
荆寳頃刻寳與玉簫俱來既悲且喜欲命青衣從往韋
以違覲日久不敢俱行乃固辭之遂與約少則五載多
則七年來取因留玉指環一枚并詩一首遺之暨五年
不至玉簫乃静禱於鸚鵡洲又逾年不至玉簫歎曰韋
家郎君一别七年是不來耳遂絶食而終姜氏愍其節
操以玉環着於中指而用殯焉後韋鎮蜀到府三日詢
獄囚輕重之繫近三百餘人其中一輩五器所拘偷視
㕔事私語云僕射是當時韋兄也乃厲聲曰僕射僕射
憶姜荆寳否韋曰深憶之曰即某是也公駭然曰犯何
罪而重繫荅曰某别後尋以明經及第再選青城縣令
家人誤爇廨舍庫牌印等韋曰家人之犯固非已尤即
與雪寃仍歸墨綬乃奏眉州牧敇下未令赴任遣人監
守且留賓幕時屬大軍之後草創事繁凡經數月方問
玉簫何在姜曰僕射維舟之夕與伊留約七載是期既
逾乃絶食而終因吟留贈玉環詩云黄雀銜來已數春
别時留解贈佳人長江不見魚書至為遣相思夢入秦
韋聞之益増悽歎乃廣修經像以報夙心且想念之懷
無由再㑹時有祖山人者治少翁之術能令逝者相親
但令府公齋戒七日齋已清夜玉簫乃至謝曰承僕射
為造經像之力旬日便當託生却後十三年再為侍妾
以謝鴻恩臨别微笑曰丈夫薄情令人死生隔矣後韋
以隴右功終徳宗之代理蜀不替年深累遷中書令天
下響附瀘僰歸心因作生日節鎮所賀皆貢珍竒獨東
川盧八座送一歌姬未當破𤓰之年亦以玉簫為號諦
觀之乃真姜民玉簫也中指有肉環隱出不異留别之
玉環焉韋歎曰吾乃知存殁之分一往一來皆不爽矣
北夢瑣言章孝子名全益東蜀涪城人少孤為兄全啟
養育母疾全啟割股肉以饋而瘳他日出逰殂於逆旅
全益感天倫之思制斬衰之服以兄割肉飼母遂以火
煉指用申至痛仍寫銀字法華經一部日夕諷誦粗通
大義後於成都府樓巷築舍其間傍有丹竈不畜童僕
塊然一室鬻丹得鏹數萬兩以金刻母像今華亭禪院
即居士髙樓之所也嘗言於道友曰㸃水銀一兩止一
兩銀假若作丹三百粒每粒百兩銀三十千矣其利溥
哉居士製土偶於丹竈之側以代執熱之用護惜不毁
殆四十年大順中物故年九十八寺僧寫真於壁節度
判官眉州刺史馮涓讃之
野人閒話云利州市鄽中有一人被髮跣足衣短布襦
與人語多是天上事或遇紙筆則欣然畫樓臺人物執
持樂器或雲龍鸞鳳之像夜則宿神廟中人謂之天自
在州南有市人甚闐咽一夕火起天自在於廟中獨語
曰此一方為惡日久天將殺之遂以手探堦前石盆中
水望空澆灑逡巡有異氣自廟門出變為大雨盡滅其
火掌廟者見之聞於人天自在遂潜遁去其後居人果
為大水漂蕩始信前言有徴
唐雅云㑹昌中蜀青城山邢道士者妙於方藥㑹穆宗
患心熱醫療罔效遣使召之邢既至以肘後綠囊中青
丹兩粒及紫梨數枚絞汁而進服之疾尋愈旬日内所
賜萬金加號廣濟先生帝從容問丹何物先生曰赤城
山頂有青芝兩株太平南溪有紫花梨一樹臣昔嵗曽
逰二山偶獲兩實合煉成丹五十年來服食殆盡唯餘
兩粒幸逢陛下服之更欲此丹須求二物也經數月辭
歸帝後疾復作再詔之不知何適
閬中雍孝聞政和中以道士入宫説法徽宗謂其得林
靈素之半時人因呼為木先生
宋史鄭榮者本禁軍也戍壁州還夜遇神人謂曰汝有
道氣勿火食因授以醫術救人上賜名自清度為道士
居上清宫所傳藥能愈大風疾求之者皆刺臂血和餅
給焉
明道雜志云張文定以端明學士尹成都值藥市日其
門毉李生因市藥遇一老人相與問訊曰張公已再鎮
蜀矣文定實始一至老人似言其前身事也又曰今有
藥二粒君為我逹於公或公疑不肯餌則以一粒烹水
銀俟汞成金可無疑也李生以藥獻公公素好道聞之
甚喜乃於府第小亭躬取水銀搆火投藥一粒烹之聲
如粥沸有紅光自鼎中起俄頃光罩一亭而鼎中聲亦
屢變火滅視鼎中爛然餅金矣公即取餘一粒服之夀
八十五終身無疾坐而逝殯後柩有大聲豈其尸解乎
不然神丹在腹豈與常人同腐也先時公子恕說藥金
一兩許公令作四指環其一公以奉其父其一與其夫
人其一長子其一以自服父夫人長子皆前沒金亦隨
葬獨公者猶在恕言此時公尚無恙意今亦葬之矣某
嘗問恕以公居常𨗳養之方恕亦不盡知其深妙處但
言公自中年後即清居獨坐一堂每旦起即徐步周環
約五里所日以是為常不見别有施為也少時服朱砂
又服天門冬既老亦罷之公年八十餘時某猶見之視
其頤頰白膩如少年然喜飲酒量絶人晩年病目亦其
毒也公言頗得彭老御内之術屢以試用唯一㳄實覺
精氣上遡至腦耳他時不覺也
輿地紀勝云漢州人羅天祐來㳺長安若顛若狂善言
人得失嘗隱語書解榜封以寄人及撤棘無不驗後於
成都司戸薛紱坐上化去
　
　
　
　
　
　
　蜀中廣記卷七十七
欽定四庫全書
　蜀中廣記卷七十八
　　　　　　　　　　　　明　曹學佺　撰
　神仙記第八
　　附錄方術
任文公巴郡閬中人也父文孫明天官風星祕要又曉
遁甲能役使鬼神文公少修父術州辟從事哀帝時有
言越嶲大守欲反刺史大懼遣文公等五從事檢行郡
界潜伺虚實共止傳舍時暴風卒至文公遽起白諸從
事促去當有逆變來害人者因起駕速驅諸從事未能
自發郡果使兵殺之文公獨見免後為治中從事時天
旱白刺史曰五月一日當有大水其變已至不可防救
宜令吏人豫為其備刺史不聽文公獨儲大船百姓或
聞頗有備防者到日日甚烈又急命促載使白刺史刺
史笑之日將中天北雲起須臾大雨至晡時湔水涌起
十餘丈突壞廬舍所害數千人文公遂以占術馳名辟
司空掾平帝即位稱疾歸家王莽簒後文公推數知當
大亂乃課家人負物百斤環舍趨走日數十時人莫知
其故後兵冦並起其逃亡者少能自脫惟文公大小負
糧㨗步悉得完免遂奔子公山十餘年不被兵革公孫
述時蜀武擔石折文公曰噫西州智士死我乃當之自
是常㑹聚子孫設酒食後三月果卒故益部為之語曰
任文公智無雙
後漢書楊由字哀侯蜀郡成都人也少習易并七政元
氣善風雲占候為郡文學掾時有大雀夜集於庫樓上
太守㢘范以問由對曰占郡内當有小兵然不為害後
二十餘日廣柔縣蠻夷反殺傷長吏郡發庫兵擊之又
有風吹削哺太守以問由對曰方當有薦木實其色黄
赤頃之五官掾獻橘數苞由嘗從人飲勅御者曰酒若
三行便宜嚴駕既而趣去後主人舍有鬬相殺者人問
何以知之由曰向社中木上有鳩鬬此兵賊之象也其
言多驗著書十餘篇名曰其平　按益部耆舊傳文學
令豊持雞酒以奉由時有客不言客去豊起欲取雞酒
由止之曰向風吹削胏當有持雞酒來者度是二人豊
曰實在外須客來取耳　顔氏家訓曰削胏削札牘之
柹耳古者書誤則削之風角書曰庶人風者拂地揚塵
轉削也
段翳字元章廣漢新都人也習易經明風角嘗告大度
守津吏曰某日當有書生二人荷擔問翳舍處者幸為
告之後竟如其言又有一生來學積年自謂略究要術
辭歸鄉里翳為合膏藥并以簡書封於筒中告生曰有
急發視之生到葭萌與吏争渡津吏撾破從者頭生開
筒得書言到葭萌與吏鬬頭破者以此膏裹之生用其
言創者即愈生歎服乃還卒業翳隱居竄跡終於家門
人稱為段夫子
王符論曰郭玉者廣漢人也初有老父不知何出常漁
釣於涪水因號涪翁乞食人間見疾者時下針石輒應
時而見効乃著針經診脉法傳於代弟子程髙尋求積
年玉乃授之髙亦隱跡不仕和帝時玉為大醫丞多有
効應帝竒之乃試令嬖臣美手腕者與女子雜處帷中
使玉各診一手問所疾苦玉曰左陽右隂脉有男女狀
酷異人臣疑其故帝歎息稱善玉仁愛不矜雖貧賤厮
養必盡其心力而至療貴人時或不愈帝乃試令貴人
羸服變處一針即差召問狀對曰醫之為言意也腠理
至微隨意用巧針石之間毫芒即乖神存於心手之際
可得解而不可得言也大貴者處尊髙以臨臣臣懷怖
懾以之其為療也有四難焉自用意而不任臣一難也
將身不謹二難也骨節不强不能使藥三難也好逸惡
勞四難也針有分寸時有破漏重以恐懼之心加以裁
慎之志臣意且猶不盡何有於病哉此其所為不愈也
帝善其對年老卒官
論衡曰廣漢陽翁偉能聽鳥獸之音乗蹇馬之野而田
間有放馬者相去數里鳴聲相聞翁偉謂其御曰彼放
馬目眇其御曰何以知之曰罵此轅中馬曰蹇馬蹇馬
亦罵之曰眇馬御者不信使往視之馬目竟眇
益部耆舊傳曰楊宣為河内太守行縣有羣雀鳴桑樹
上宣謂吏曰前有覆車粟此雀相隨欲往食之行數里
果如其言
拾遺記云周羣字仲直巴西閬中人也入岷山采藥見
一白猿從絶峰下對羣而立羣抽所佩書刀投猿猿化
為一老翁手握玉版長八寸羣駭問曰翁是何年生荅
曰已衰邁也忘其年月猶憶軒轅之時始學厯數風后
容成皆黄帝之史就余授厯術至顓頊時考定日月星
辰之運尤多差異及春秋時有子韋子野禆竈之徒權
畧雖驗未得其門邇來世代興亡不復可記因以相襲
至漢洛下閎頗得其㫖也言訖以版授羣忽然不見羣
由是精勤筭術及考校年厯之運驗於圖緯知蜀應滅
及明年歸命奔吳之兆蜀人稱為後聖
沈約蜀闖公傳曰梁天監中有蜀闖公者以術謁武帝
帝見之甚恱因命沈隱侯約作覆將與百寮共射之時
太史適獲一䑕約匣而緘之以獻帝筮之遇蹇之噬嗑
帝占成羣臣受命獻卦者八人有命待成俱出帝占決
寘諸青蒲中命闖公揲蓍對曰聖人布卦其象告矣依
象辨物何取異之請從帝命卦時八月庚子日巳時闖
公奏請沈約舉帝卦上一蓍以授臣既撰占成置於青
蒲而退讀帝占曰先蹇後噬嗑是其時内艮外坎是其
象坎而盜其䑕也居蹇之時動而見嗑其拘繫矣噬嗑
六爻四無咎一利艱貞非盜之事上九荷校滅耳凶是
因盜獲戾必死䑕也羣臣蹈舞呼萬嵗帝自矜其中頗
有喜色次讀八臣占詞或辨於色或推於氣或取於象
或演於爻或依鳥獸龜龍隂陽飛伏其文雖𤣥逺然皆
無中者末啟闖公占曰時日王相必生䑕矣且隂陽晦
而入文明從静止而之震動失其性必就擒矣金盛之
月制之必金子為䑕辰與艮合體坎為盜又為隱伏隱
伏為盜是必生䑕也金數於四其䑕必四離為文明南
方之卦日中則昃況隂類乎爻之九四死如棄如寘其
事也日殺必死既見生䑕百寮失色而尤闖公曰占辭
有四今者唯一何也公曰請剖之帝性不好殺自恨不
中及至日昃䑕且死矣因令剖之果姙三子是日帝移
闖公於五明殿西閣示更親近其實囚之唯朔望伏臘
得於義賢堂見諸學士軍國疑議亦莫不參預焉
袁天綱蜀郡成都人父璣梁州司倉祖嵩周朝厯犍為
蒲江二郡守車騎將軍曾祖逹梁朝江黄二州刺史天
綱少孤貧好道藝精於相術唐武徳中為火井令貞觀
六年秩滿入京太宗召見謂曰巴蜀古有嚴君平朕今
有爾自顧何如對曰彼不逢時臣遇聖主臣當勝也隋
大業末竇軌客逰劒南徳陽縣與天綱同宿以貧苦問
命天綱曰君命上伏犀貫玉枕輔角又成就從今十年
後必富貴為聖朝良佐右輔角起兼復明當於梁益二
州分野大振功名武徳初軌為益州行臺僕射既至召
天綱謂曰前於徳陽縣相見忘耶深禮之更請為審天
綱瞻視良久曰骨法成就不異往時然目色赤脉貫童
子語亦浮面為將多殺人願深自戒後果多行殺戮武
徳九年軌被徴詣京謂天綱曰更得何官對曰面上家
上坐位不動輔角右畔光澤更有喜色至京必蒙聖恩
還來此任其年果重授益州都督天綱初至洛陽在清
化坊安置朝野歸湊人物常滿是時杜淹王珪韋挺三
人來見天綱謂淹曰蘭臺成就學堂寛廣必得親紏察
官以文藻見知謂珪公法令成就天地相臨從今十年
當得五品要職謂挺公面似大獸文角成就必得貴人
攜接初為武官又語淹二十年外重恐三賢同被責黜
暫去即還後淹遷侍御史武徳中為天策府兵曹文學
館學士王珪為太子中允韋挺自隋末隱太子引之為
率武徳六年俱配嶲州淹等至益州見天綱請曰袁君
前日洛邑之言皆如髙㫖今形勢如此更為一看天綱
曰公等骨大勝往時不久即回終當俱享榮貴至九年
六月俱追入又過益州造之天綱曰杜公至京即得三
品要職年壽非天綱所知王韋二公在後當得三品兼
有壽然晩途皆不深遂韋公尤甚及淹至京拜御史大
夫檢校吏部尚書贈天綱詩曰伊吕深可慕松喬定是
虚乗風終不得脫屣欲安如且珍紈素美當與薜蘿踈
歸逢楊得意非復久閒居王珪尋為侍中出為同州刺
史韋挺厯蒙州刺史並卒於官皆如言貞觀八年敇詣
九成宫於時中書舍人岑文本來見天綱曰舍人學堂
成就眉覆過水文才振於海内頭有生骨猶未大成後
視之全無三品前視三品可得然四體虚弱骨肉不相
稱得三品恐是損夀之徴後文本官至中書令尋卒房
𤣥齡與李審素同見房曰李君恃才傲物書生得相何
官荅云五品未見若六品已下清𦂳官有之李不復問
云視房公得何官天綱云此大人富貴公若欲得五品
即求此人李初不信後房公為宰相李為起居舍人卒
髙宗往言令房贈五品官房奏贈諫議大夫焉侍御張
行成馬周同詣天綱天綱曰馬侍御伏犀貫腦兼有玉
枕文背如負物當富貴不可言近古以來君臣道合罕
有如公者但面色赤命門色黯耳後骨不起且又無根
恐非壽者後位至中書令兼吏部尚書卒年四十八謂
行成曰公五岳四瀆成就下亭豐滿得官雖晩終居宰
相之地行成後至尚書右僕射申公髙士㢘謂天綱曰
君後更何官天綱曰自知相祿已絶不合更有恐今年
四月大厄不過四月果卒矣先是蒲州刺史蔣儼㓜時
天綱為占曰此子當累年幽禁後大富貴從某官位至
刺史年八十三其年八月五日午時祿絶儼後征遼東
没賊囚於地牢七年髙麗平定歸得官一如天綱所言
至蒲州刺史八十三謂家曰袁公言我八月五日祿絶
其死矣設酒饌與親故為别果有勅至放致仕遂停祿
後數年乃卒李義府僑居於蜀天綱見而竒之曰此郎
貴極人臣夀不長耳因請舍之指其子謂李曰此子七
品相願公挈之義府許諾因問夀對曰五十二外非所
知也義府後為安撫使李大亮侍中劉垍等連薦得召
見自門下典儀超拜監察御史其後位夀皆如天綱之
言賛皇公李嶠㓜有清才昆弟五人皆年不過三十而
卒唯嶠已長成矣母憂之益切請天綱天綱曰郎君神
采清秀而壽恐亦不出三十其母大以為慼嶠時名振
咸望貴逹聞此言不信其母盛饌延袁坐細診視云定
矣又請同嶠書齋連榻而寢袁登牀穩睡嶠獨不寢至
五更忽睡袁適覺視嶠無喘息以手覆之鼻下氣絶初
大驚恠良久偵候其出入息乃在耳中撫而告之曰得
起賀其母曰數候之皆不得今方得之郎君必大貴夀
是龜息也貴夀而不富耳後果如其言則天朝拜相而
家常貧是時帝數幸宰相宅見嶠卧青色帳帝歎曰國
相如是殊乖大體賜御用繡羅帳焉嶠寢其中逹曉不
安覺體生疾遂自奏曰臣少被相人云不當華故寢不
安焉帝歎息久之又陜州刺史王當有女集州縣文武
官令天綱揀婿天綱曰此無貴婿唯識果毅姚某者有
貴子可嫁之中必得力當從其言嫁之時人咸笑焉乃
元崇也時年二十三喜獵都未知書常詣一親飲有相
者謂之曰公後富貴言訖而去姚追而問之相者曰公
甚貴為宰相歸以告其母母勸令讀書崇遂割放鷹鷂
折節勤學仕竟至宰相則天之在襁褓也士彠令袁相
妻楊氏天綱曰夫人當生貴子乃盡召其子觀之謂元
慶元爽可至刺史終亦屯否見韓國夫人曰此女大貴
不利其夫則天時在懷抱衣男子衣服乳母抱至天綱
大驚曰龍睛鳳頭貴之極也若是女當為天下主矣已
上俱出感定錄
能改齋漫錄云隋末袁天綱築室於閬州蟠龍山岐陽
李淳風聞其名齎金自逺師之他日同行郊野見牛迹
袁語淳風曰此牛迹能知牝牡否淳風曰不知袁曰乃
牝而有孕者又左目必傷當産一牡犢淳風尋問之皆
驗以為有術袁曰非術也牛之有孕左重牡也右重牝
也吾視牛迹左足深必牡也惟食右邊草必左目傷也
淳風歎曰君術可及智不可及也
定命錄天綱有子容師傳其父業所言亦驗官為廪豨
令顯慶中與賈文通同供奉髙宗以銀合盛一䑕令諸
術数人射之皆言有一䑕容師亦曰䑕也然入一出四
及開合䑕已生三子矣容師常與一書生同過江登舟
訖遍視舟中人顔色謂同侣曰不可速也遂相引登岸
私語曰吾視舟中數十人皆鼻下黒氣大厄豈可知而
從之少留舟未發間忽見一丈夫神色髙朗跛一足負
杖驅驢登舟容師見此人乃曰可行矣貴人在内吾儕
無憂也登舟至中流風濤忽起危懼雖甚終獲濟焉驅
驢丈夫乃婁師徳也後位至納言
又云張柬之任青城縣丞年六十二矣有善相者云後
當位極人臣衆莫之信後應制策被落值則天恠中第
人少令於落人中更揀有司奏一人策好縁書寫不中
程律故退則天覽之以為竒才召入問策中事特異之
即收上第拜王屋縣尉後至宰相封漢陽王
朝野僉載周長安初前遂州長江丞夏文榮者能判㝠
事張驚時御史出為處州司倉暫歸往問焉榮以杖畫
地作栁字曰君當為此州後半年除栁州乃改徳州平
昌令又蘇州喜興令楊庭玉則天之表侄也貪賄無厭
著詞曰迴波爾時庭玉打僚取錢未足阿姑婆見作天
子傍人不得掁觸差攝御史康𧦬推奏斷死其母在都
見文榮榮索一千張白紙一千張黄紙為祭祝曰後十
日來母如言至榮曰且免死矣後六日内有進止果六
日有敇楊廷玉改盡老母餘年又天官令史栁無忌造
榮榮書衞漢栁字曰衞多不成漢栁二州交加不定後
果唱衞州錄事間重又唱漢州錄事時鸞臺鳳閣令史
唱栁州進狀訴天官注擬不平則天責侍郎崔𤣥暐暐
奏臣注官極平則天曰若爾吏部令史鸞臺令史交換
遂以無忌為栁州平陽主簿鸞臺令史為漢州錄事焉
松囱雜錄𤣥宗幸東都偶秋霽與僧一行共登天宫寺
閣臨眺久之上遐顧悽然發歎數四謂一行曰吾甲子
得終無患乎一行進曰陛下行幸萬里聖祚無疆及西
幸至成都前望大橋上舉鞭問左右曰是橋何名節度
使崔圓躍馬前進曰萬里橋上因追歎曰一行之言果
符吾無憂矣
酉陽雜爼云房琯太尉祈邢和璞筭終身之事邢言若
來由東南止西北祿命卒矣降魄之處非館非寺非途
非署病起於魚飱休於龜兹板後房自袁州除漢州及
罷歸至閬州舍紫極宫適道士僱工治木房恠其木理
成形問之道士稱數月前有賈客施數叚龜兹板今治
為屠㢝也房始憶邢之言有頃刺史具鱠邀房房歎曰
邢君神人也乃具白於刺史且以龜板為託其夕病鱠
而終
河東記云唐進士吕羣元和十一年下第逰蜀性麤偏
不容物僕使者切齒恨之時過褒斜未半所使多逃去
唯餘一厮養羣意悽悽行㳄山嶺歇鞍放馬策杖尋逕
不覺數里杉松甚茂臨溪架木有一草堂境頗幽逈似
道士所居但不見人步入後齋有新穿土坑長可容身
其深數尺中植一長刀傍置二刀又於坑傍壁上大書
云兩口加一口即厭矣羣意謂術士厭勝之所亦不為
異即去行一二里問樵人向之所是者誰氏樵人曰近
地無此處因返窺之則不見矣後但遇衆㑹之所必先
訪其事或解曰兩口君之姓也加一口品字也三刀州
字亦象也君後位刺史二千石矣羣心然之行至劒南
界計州郡所獲百千餘遂於成都買奴馬服用行李復
泰成都人有曰南䜿者㓙猾無狀貨久不售羣則以二
十緡易之既而鞭撻毁罵奴不堪命遂與其傭保潜起
戕殺之心伺便未發羣至漢州縣令為羣致酒晏時羣
新製一綠綾裘甚華潔縣令方然蠟涙數滴汚羣裘上
戯曰僕且拉君此裘羣曰拉則為盜矣復至眉州留十
餘日逗宿正見寺奴欲害之適遇寺僧有老病將終待
燭不絶其計不行羣此夜忽不樂乃於東壁題詩二篇
其一曰路行三蜀盡身及一陽生賴有殘燈火相依坐
到明其二曰社後辭巢燕霜前别蔕蓬願為蝴蝶夢飛
去覓闗中題訖吟諷久之兩行淚下明日冬至扺彭山
縣縣令相訪羣形貌索然謂令曰其殆將死乎意緒不
堪寥落之甚縣令曰聞君有刺史三品之說是得自寛
也即為置酒極歡至三更羣大醉舁歸館中奴等已於
羣寢牀下穿一坑大深數尺羣至則舁置坑中斷其首
又以羣所攜劒當心釘之覆以土訖各乗服所有衣裝
鞍馬而去後月餘奴黨至成都化鬻衣物畧盡有一奴
分得綠裘徑將北歸却至漢州街中鬻之遇縣令偶出
見之識其蠟涙所汚擒而問焉即皆承伏時丞相李夷
簡鎮西蜀盡捕得其賊乃發羣死處於褒中所見如影
響焉
杜悰在西川日厚待門下術士李生時馬植罷黔南赴
闕取路至成都李見之謂悰曰受相公恩久思有以効
荅今得矣黔中馬中丞非常人也相公當厚遇之悰未
信一日又宻言於悰曰相公將有甚禍非馬中丞不能
救乞厚結之悰感其意乃發厚幣贈植仍令邸吏為植
於闕下買宅生生之費無闕焉植心感悰不知其㫖尋
除光祿寺卿報狀至蜀悰謂李生曰貴人作光祿勲矣
曰姑待之稍進大理卿又遷刑部侍郎充鹽鉄使悰始
驚憂俄而作相懿安皇后宣宗幽崩悰懿安子婿也忽
一日内牓子索檢責宰臣元載故事植喻㫖翌日御延
英為萬端營救且素辯博能回上意事遂寢出感定錄
西川節帥段文昌字景初父鍔為枝江宰後任江陵文
昌㓜少好屬文長自渚宫困於塵土乃逰成都謁韋南
康韋與奏釋褐道不甚行遂去南康之府值金吾將軍
裴邠鎮梁州辟為從事轉假廷評裴公府罷因抵興元
城西四十里有驛曰鵠鳴後濵漢江前倚巴山有清僧
依其隈不知何許人也常嘿其詞忽復言未嘗不中公
聞之徑詣求宿願知前去之事自夕逹旦曽無言忽問
蜀中聞極盛旌斾而至者誰公曰豈非髙崇文乎曰非
也更言之公曰代崇文者武黄門也清公曰十九郎不
日即為此人更盛公尋徴之便曰害風阿師不知因大
笑而止由是頗亦自負戸部員外韋處厚出為開州刺
史段公是時任都官員外判鹽鉄案送出都門語處厚
過鵠鳴先訪清公因問還期曰一年半嵗一年半嵗又
問終止何官對曰宰相須江邊得又問段十九郎何如
荅已説近也及歸朝正三嵗重言一年半嵗之驗長慶
初段果自相位節制西川惟處厚不喻江邊得宰相廣
求智者解焉或有旁徴義者謂必除浙西夏口而入拜
及文宗皇帝踐祚自江邸首命處厚為相至是方驗乃
與鄒平公發役修清公塔因刻石記其事
戎幕間談蜀川有費雞師者善知將來之事為人禳救
多在卭州時有一僧言雙流縣保唐寺有張三師者因
巡寺有空院將欲住持率家人掃洒之際座上得一小
瓶子有蛇在瓶内覆而出之約長一尺文彩斑駁五色
備具令人筴送於寺外當棖掇之際隨觸隨大以至丈
餘如屋椽焉二人擔之方舉置處距寺約三二里撼動
之時猶増長不已衆益懼遂擊傷至於死明日有虹蜺
亭午時下此寺中有至臨卭見鷄師説之鷄師曰殺龍
女也張三師與僧徒皆當死後卒如言其他應驗類此
竟不知是何術韋約長兄為杜元頴從事弟妹皆識費
師在京中已曽知有此事及到蜀詢訪其術凡病者來
告師即抱一雞而往及其門乃持咒其雞令入於内抵
病者之所雞入而死病者差雞出則病者不起矣時人
遂號為費雞師又石子置病者腹上作法結印其子斷
者其人亦不起也又能書符先焚為灰和湯水與人吞
之俄復吐出其符宛然　按酉陽雜爼云唐蜀費雞師
目赤無黒晴本濮人成式長慶初見之已七十餘或為解
疾必用一雞設祭於庭又取江石如雞卵令疾者握之
乃踏步作氣噓叱雞旋轉而死石亦四破成式舊家人
朱安初不信嘗謂曰爾有厄因丸符逼令吞之復去其
左足鞋及襪展視符文在足心矣又謂奴滄海爾將病
令袒而負戸以筆再三畫於外大言曰過過黒跡遂透
其背焉
北夢𤨏言東川顧彦朗以蔡叔向為副使感微時之恩
雖為戎卒而嘗加敬其弟彦暉嗣襲酷好潔浄嘗嫌奴
臭左右薫香而備給使幕僚皆中朝子弟亦涉輕薄韋
太尉昭度收復蜀城以彦暉為招討副使在軍中每旦
率幕客同謁常武而蜀先主預焉共輕忽之雖昭度亦
嫌其不恭後為蜀主所破手刃一家郎官温術等斃焉
先是蔡叔向職居元寮乃顧氏之心膂與所辟朝士優
㳺樽爼自不相侔小顧既是尊崇兼其掣肘故先主舉
軍伐之左蜀士有朱洽者常謂人曰二顧雖位尊方鎮
生無第宅死無墳墓人莫喻之葢二顧自泰徳軍小將
際㑹立功便除東川弟兄迭據大顧卒遺命焚骸歸塟
豊州㑹多事未果至小顧狼狽之日送終闕焉朱洽之
言於斯驗矣
荆南節判司空薫與京兆杜無隱即滑臺杜慆常侍之
子洎蜀人梁震俱稱進士謁成中令欲希薦送有薛少
尹者自蜀沿流至於渚宫三賢常訪之一日薛謂薫曰
閣下與京兆求名必無所遂杜亦非壽相惟閣下為人
縶維官至朱紫梁秀才此舉必㨗然登第後一命不霑
也後皆如其言梁公第後却思歸蜀重到渚宫江路梗
紛未及西泝值淮師冦江陵渤海王邀至府衙俾草檄
書欲辟於府幕堅以不仕為志渤海敬諾之二紀依棲
竟是麻衣也出北夢𤨏言
偽蜀有趙温主善袁許術占人災祥無不神中蜀謂之
趙聖人武將王暉事蜀先主累有軍功而性獷悍至後
主時為貴臣擠抑久沉下位王深衘之一日於朝門逢
趙公趙驚愕屏人告曰今日見君面有殺氣似有隂謀
但君將來當為三任郡守一任節制自是晩逹不宜害
人以取殃禍王大駭乃於懷中探一匕首擲於地泣而
言曰正欲刺殺數子便自引決不期逢君指示請從此
止拜謝而退王尋為郡遷秦州節度蜀亡老於咸陽宰
相范質親見王話其事出玉堂閒話
偽王蜀葉逢少明悟以詞筆求知常與光憲偕詣術士
馬處謙問命通塞馬曰四十已去方可圖之未及而茍
得即夀不永於時州府交辟以多故參差不成身事後
充湖南通好判官未除前夢見乗船赴任江上候吏旁
午迎入石窟覺後話於廣成先生杜光庭㳄忽報敇下
授檢校水部貟外郎廣成曰昨宵善夢豈此謂乎自是
解維覆舟於犍為郡青衣灘而死光憲自蜀㳂流一夕
夢葉云子於青衣亦不得免覺而異之洎發嘉州取陽
山路乗小舟以避青衣之險無何篙折為逆流吸入青
衣幸而獲濟豈鬼神尚能相戲哉
扶風馬謙病瞽厥父俾其學易以求衣食居於安陸鬻
筮自給有一人謁筮謂馬曰子之筮未臻其妙我有祕
法子能從我學乎馬生曰諾隨往境内陶仙觀受星筭
之訣凡一十七行馬請爵里云胡姓名恬且誡曰子有
官祿壽五十二幸勿道我行止於王侯之門馬生得訣
言事甚驗趙匡明棄荆入蜀因隨至成都王先主嘗令
杜光庭先生宻問享壽㡬何對曰主上受元陽之氣四
斤八兩果七十二而崩四斤八兩即七十二兩也予官
中郎金紫五十而殞
偽王蜀時閬州人何奎不知何術而言事甚効既非卜
相人號何見鬼蜀之近貴咸神之鬻銀肆有患白癩者
傳於兩世矣何見之謂曰爾所苦我知之也我為嫁聘
少鐶釧釵篦之屬爾能為致即立愈矣欣然許之因教
之曰爾家必有他人舊功徳或供養之具在焉亡者之
魂所依故遣為此祟但去之必瘳也患者歸視功徳堂
内本無他物忖思久之老母曰佛前紗窻乃重圍時他
人之物得非此乎遽徹去仍修齋懺疾遂痊何生末年
自布衣除興元少尹金紫妻兼邑號子亦賜緋不之任
便歸閬州而卒葢預知死期也
偽蜀道士李暠唐宗姓也生於徐州而遊三蜀詞辯敏
㨗粗有文章因棲陽平化為妖人扶持上有紫氣乃聚
衆舉事而敗妖輩星散而暠獨罹其禍先是暠作書召
玉局揚得輝赴齋有老道士崔無斁自言患聾有道而
託筭術往往預知吉凶徳輝問此行如何崔令書地作
字乃書北千兩字崔以千挿北上成乖字曰去即乖楊
因不果赴而暠以齋日就擒道士多罹其禍出北夢𤨏
言
嘉州夾江縣人孫雄號卯齋其言事亦何奎之流偽蜀
主歸命赴洛時内官宋愈昭等當從行舊與孫相善咸
問將來升沉孫俛首曰諸官此去無災禍但行及野狐
泉已來稅駕又曰孫雄非聖人耶此際新舊使頭皆不
見矣諸官咸疑之尒後量其行邁合在咸京左右後主
罹偽詔之禍莊宗遇鄴都之變所謂新舊使頭皆不見
也
甘節精術數言無不中常恐人薦逹每見人即作郷音
曰我但能蜀語耳順均賊亂雷太尉召使隨軍一日忽
言曰太尉少避有賊至雷命備之良久有刺客從地道
出
唐濮間有相者彭克明號彭釘觔以其言事必中也九
隴村民唐氏子家殷富彭謂唐郎即世當不挂一縷唐
曰我家粗有田隴衣食且豐可能裸露而終哉它日江
水漲唐望潭上有一兎在水中央乃脫衣泅水捉之為
汎波漂沒而卒
老學庵筆記李順獻馘非真者有蜀人言順逃至荆渚
一寺有僧熟視曰汝有異相為百日偏霸主何在此耶
今年不死尚有數十年夀又云方順亂作有術士折順
名曰只有一百八日有西川耳安能久也如期而敗
史延夀嘉州人以善相逰京師貴人争延之視貴賤如
一坐輒箕踞爾我人號曰史不拘又曰史爾我吕文靖
公嘗邀之延夀至怒閽者不開門閽者曰此相公宅雖
侍臣亦就客㳄延夀曰彼來者皆有求於相公我無求
於相公自欲見我耳不開門我竟還矣閽者走白公開
門迎之延夀挾術以逰無心於用舍故能自重如此出
王闢之澠水燕談
蜀有術士精於譚天尤善戲謔或以五行試其術答云
此人必食祿異時官至五馬咸强其筆於楮為証驗於
是索筆書云目今歛板鞠躬已見二千石在後衆譁然
哂之且誚是乃挽米舟水手何謬言如是曰請細思之
衆方悟為之一咲㳺宦紀聞
于世尊遂州人與一女皆預知吉凶數州敬奉捨財山
積鏨鑿岩壁列為佛像所費莫知紀極節度使許公存
以其妖妄召至府衙俾射覆不中殺之神色不變於其
所居得五色文麻百䭾其他錢帛稱是
集記清獻公知成都秩滿玉局化道士李垂應送至彌
牟鎮曰後六年再當來此相迎清獻强之至漢州不肯
前曰漢州守聶友仲欲占命其人天獄星動故不敢見
未幾聶果以公事下獄比清獻再守成都又六年矣李
復至彌牟相迎
志林至和二年成都人有費孝先者始來眉山云近逰
青城山客老人村壞其一竹床孝先謝不敏且欲償其
直老人笑曰子視其下字云此床以某年月日造至某
年月日為費孝先所壞成壞自有數何以償為孝先知
其異乃留師事之老人授以易軌革卦影之術前此未
知有此學者後五六年孝先以致富今死矣然四方治
其學者所在而有皆自託於孝先真偽不可知也聊復
記之使後人知卦影之所自耳按志云孝先安仁人以
經術顯名宿董正圖學舍壞其竹床也
丹淵集道士袁惟正字行之閬中人也其所住觀與余
永泰山居相距纔百里予昔在鄉里時已聞袁君能用
六十四卦推五行配六神使七十二煞言人禍福已發
未兆之應一一若目見然竟未識袁君之面也後余典
校中祕書幸與士夫逰近日往往有為予言道士自蜀
來者善以爻象消息休咎嘗與某人占某事某事約時
指日無不如其說郭景純管公明之流也予雖舊聞袁
君之術甚精而未敢以是必為袁君以對之暇日納涼
於城南道宇有道士出西廡下髙顴廣顙狀貌恠偉肅
予入坐堂上予因問所從來曰來自蜀問何以居此曰
往年嘗以占驗得權貴人意遂喜以紫服奏我館我於
是問其術誰師而如此曰自在蜀時已得異人授祕記
後復走天下東西南北殆遍聞某所有某人善此術者
雖數千里必往咨焉質吾所學而遂無疑凡今所言若
牛刀虱鏃見則洞然矣問其姓曰袁氏乃予昔在鄉里
時所聞與近日士大夫為予言者袁君是矣遂與之往
還一日詣予言諸友皆以字相稱我獨無敢以字請予
曰惟正者君名歟夫正者道之所由立也凡在天地間
涉形迹該事為者莫不保之以全其用者也或失之則
傾側邪辟龎雜乖盭於不善無不至矣今君方以是術
有名于時為人信嚮如能正以行之守之以固不為利
欲撓其心若莊遵季主之所為君之道髙矣宜以行之
為字袁君跽而言曰方外之人未聞此語幸而君子字
我又因而規我敢不佩服以終世書以贈之嘉祐五年
僧海淵蜀人也工針砭天禧中入吳楚逰京師寓相國
寺中書令張士遜疾國醫拱手淵一針而愈由是知名
既老歸蜀范景仁賦詩餞之曰舊鄉山水遶禪扃日日
山光與水聲歸去定貪山水樂不教魂夢到神京治平
二年化去張唐英貽以偈曰言生本不生言滅本不滅
覺路自分明勿與迷者説劉季孫銘其塔曰資身以醫
有聞於時餘幣散之拯人於危此士君子所難嗟吁乎
師
志林蜀人單驤者舉進士不第顧以醫聞其術雖本於
難經素問而别出新意往往巧發竒中然未能十全也
仁宗皇帝不豫詔孫兆與驤入侍有間賞賚不貲已而
大漸二子皆坐誅賴皇太后仁聖察其非罪坐廢數年
今驤為朝官而兆已死矣
宋史皇甫坦夾江人善醫術髙宗召見問何以治身坦
曰心無為則身安人主無為則天下治為太后治目疾
立愈帝厚賜之一無所受復問以長生久視之術坦曰
先禁諸欲勿令放逸丹經萬卷不如守一帝善之書清
静二字以名其菴且繪其像禁中隆興初入朝孝宗稱
為先生而不名坦又善相嘗言荆南帥李道中女必母
儀天下後果為光宗后
　
　
　
　
　
　
　
　
　
　
　
　
　
　
　蜀中廣記卷七十八
欽定四庫全書
　蜀中廣記卷七十九
　　　　　　　　　　　　明　曹學佺　撰
　神仙記第九
　　附錄神明
　　　文昌神事跡
真誥云顓頊生於蜀山為北帝先天本紀曰顓頊髙陽
氏黄帝之孫也母蜀山氏所生有聖徳禺强者亦黄帝
之𦙍與顓頊俱得道居北方為水神　按史記𤣥囂降
居江水昌意降居若水注云若水即江水之下流皆在
蜀今禺强不可考或以為即𤣥囂是顓頊乃帝乾荒娶
蜀山氏曰樞者所生即昌意之孫也又吕氏春秋顓頊
作顓玉其言曰顓玉生自若水實處空桑載各不同
曹子建賛曰昌意之子祖有軒轅始誅九黎水徳統天
以國為號風化神宣威暢八極靡不祇䖍
山海經曰岷山在蜀郡氐道縣大江所出其神狀馬身
而龍首其祠毛用一雄鷄瘞糈用稌文山勾禰風雨醜
之山是皆冡也其祠之羞酒少牢具嬰毛一吉玉郭璞
曰冡者神鬼之所舍也　按茂州圖經江瀆神姜姓昔
禹𨗳江神寔佐之漢郊祀志曰秦併天下立江水祠於
蜀至今嵗祀焉　邵氏聞見錄曰文潞公少時從其父
赴眉州幕官過成都潞公入江瀆廟祠官接之甚勤且
言夜夢神令洒掃祠庭明日宰相至公咲曰宰相非所
望若為成都當使廟宇一新及慶厯間公以宻直知益
州謁江瀆廟若有感焉即經營改造間忽江漲大木數
千章蔽流而下取以為材廟成壯觀甲於天下在成都
縣南四里　杜光庭録異記云鄭君雄為遂州刺史一
日晩忽見兵士旗隊若數千人在水東埧内屯駐旗幟
帟幕人物喧闐與軍行無異意州内警備突來耳未曉
差人宻探之大軍已去只三五人在後探者問之荅曰
江瀆神也數年川府不安移在峽内今逺近胥安却歸
川中差人視之有下營及火幕蹤跡一一可驗
巫山有神曰夏耕無首操戈盾立山海經曰成湯伐桀
於章山克之斬耕厥前耕既立無首走厥咎乃降于巫
山郭璞註曰夏耕亦形天尸之類厥前頭亦在前者走
咎逃避罪也降自竄也巫山今建平巫縣
山海經曰夏後啓之臣曰孟涂是司神於巴人請訟于
孟涂之所其衣有血者乃執之是請生居山上在丹山
西丹山在丹陽南郭璞註曰司神聽巴人之獄訟為之
神主也不直者則血見於衣請生猶言好生也今建平
郡丹陽城秭歸縣東七里即孟涂所居
世本曰昔巴蠻五姓未有君長俱事鬼神乃共擲劒於
石穴約能中者奉以為君巴氏子務相中之又各令乗
土舟約浮者君唯務相獨浮因共立之是為廪君乃乗
土舟從夷水下至鹽陽鹽水有神女謂廪君曰此地廣
大魚鹽所出願留共居廪君不許鹽神暮輒來宿旦化
為蟲羣飛蔽日天地晦㝠積十餘日廪君伺便射殺之
天乃開明廪君乗土舟下及夷城夷城石岸嶮曲其水
亦曲廪君望之而歎山崖為崩上有平石方二丈五尺
因立城其傍而居四姓臣之死精魂化而為白虎故巴
氏以虎飲人血遂以人祀　晉中興書賨者廪君之苗
裔也巴氏子務相乗土船而浮衆異之立為廪君子孫
列巴中秦併天下薄其稅賦人出錢四十巴人謂賦為
賨遂因名焉後佐髙祖定天下喜歌舞所謂巴渝舞也
成都記曰秦李冰為蜀郡守有蛟嵗為暴漂墊相望冰
入水戮蛟已為牛形江神為龍躍冰不勝出選卒之勇
者數百持强弓大箭約曰吾前者為牛江神今必亦為
牛吾束白練以辨汝當射其無記者遂吼呼而入須臾
雷風大起天地一色稍定有二牛鬬於上卒乃齊射其
無記者江神遂斃從此蜀人不復為水所苦今大浪衝
濤欲及公祠皆瀰瀰而去故春冬設有鬬牛之戲未必
不由此也祠傍數千家邊江低圯雖甚秋潦亦不遷移
有石牛在祠庭下唐太和五年洪水人見冰神為牛復
與龍鬬於灌牛猶有白練水遂漂下左綿梓潼皆浮川
溢峽没數十郡唯西蜀無害又云蜀守冰穿三江過郡
下琢石犀五頭以厭水恠立石人二與江神約皆其子
二郎之智也後人神其功號為川主處處祀焉　灌縣
志治西一里離堆北洪厓山有鬬鷄臺秦時二郎神與
蹇龍鬬鷄於此世傳川主即二郎神衣黄彈射擁獵犬
實蜀孟昶像也宋藝祖得花蕋夫人見其奉此像恠問
之荅曰此灌口二郎神也乞靈者輒應因命傳之京師
俾人得供奉葢花蕋不忘故君而託辭耳
雲安軍圖經云漢扶嘉者其女出逰於溪畔恍惚有娠
年餘生一物無手足眼目形像嘉怒擘為九段投之溪
中須㬰化為九龍嘉異之禁雲安人不得於溪中取魚
臨終有記云三牛對馬嶺不出貴人出鹽井没後其女
示以井脉處所掘開遂得鹽水時民共祠嘉為井主宋
初封為昭利廣濟王又錫九龍以王號今為九井之神
岷山志云客神祠有三像曰金天順聖帝曰正順利澤
王曰孚恵廣佑王　按茶陵志載孚恵乃漢髙祖五世
孫也其春秋祭賽與土主同
簡州協濟廟在郡城外東隅舊郡土主梅使君記云神
定州長陸人漢南昌尉梅福之裔為郡太守生則遺愛
萬民死則享祀百世唐𤣥宗幸蜀夢一老人墜於梅井
五子扶而出之見頂生肉角詔問得此錫爵土主太師
昭慶啓澤侯遇水旱禱之輒應
靈驗記云吳韜汴州開封人也家富為魏大將領兵三
萬泝江入蜀至戎州值闗將軍總師五萬拒之與韜水
陸大戰韜素好道常持黄帝隂符經是日陣敗告天曰
吾聞持隂符者危急之日有隂靈助之喪敗如此願賜
救護言訖有二白衣神謂韜曰汝自入峽縱意殺人幽
魂咨怨致此亡敗速為寃魂告天發願請修黄籙大齋
拔贖亡者當免失利韜如言即時發願闗將軍亦已收
軍韜收合敗卒直至夷陵屯集乃修黄籙道場三日前
二神復見曰寃魂並已託生汝亦沾此餘福神兵宻衞
必得大勝慎勿殺人夫天地生萬物一草一葉尚欲其
生長成遂況人命至重豈可非理致殺恣汝胷襟也古
今名將不及三世者為其心計隂謀殺人利已雖立功
為國亦須道在其間善分逆順使功過顯明則征伐有
功神明祐助蜀亦不久敗亡矣旬月闗將軍復至夷陵
交兵之㳄風雷震擊大雨忽至闗兵潰㪚韜開門納降
得蜀兵三千擒其禆將闗兵却囘自兹蜀日削弱
什邡志云縣東郭外有土主廟乃女神也相傳劉先主
入蜀神有漂母一飯之恵先主徳之未報而先逝矣額
云敕封土主善利夫人不知何代勅
張桓侯益徳勁勇正直沒為明神川東北多廟祀之川
北二處一在閬中侯守土也曽子固有記一在廣安道
中侯破張郃所經也川東四處一在長夀樂温山下瞰
大江安剛中有記一在涪州張士瓌有詩一為䕫府忠
顯廟一在雲陽縣江南而雲陽者尤赫赫出峽入峽必
禱焉故老言范張難作有獲侯元於忠萬間因是川東
之人崇祀為多　太平廣記云梓州有陽闗神即蜀車
騎將軍西鄉侯張飛也靈應嚴暴州人敬憚之龍州軍
判官王延鎬納成都美妓霞卿甚寵携之赴官經神祠
前過霞卿暴卒一日傳靈語具云為陽闗神所録辭而
得解從此又同寢處寫其貌而憑之至於盥漱飲食皆
如生乃曰俟我嫁女方與君别葢霞卿將來一女非延
鎬脉也已延鎬將更娶告之鬼亦許焉乃娶沈彦循女
自是或女客列坐即有一黒蝴蝶翩翻掠筵席而過率
以為常後延鎬為新津令方嫁其女資送甚備自是無
聞　野人閒話云梓州去城十餘里有張飛廟廟中有
土偶衞士一夕感廟祝之妻經年遂生一女其髮如朱
眉目手足皆如土偶狀育至長大凡蒞職梓州者謁廟
則呼出驗之或遺以錢帛至今猶存按此或皆土木之
祟託言侯者堂堂益徳豈作兒女妖耶
齊永明二年蕭鑑刺益治園江南鑿得石冡有椁而無
棺貯銅器數千種玉塵三斗金蠶虵數萬朱砂為阜水
銀為池珍玩多所不識有篆文蠶叢氏之墓鑑責功曹
何佇墳之一無所犯於上立神衣青衣即今成都青衣
神也
梁陸弼梓州人知瀘州徳澤及民卒於官櫬歸至射洪
白厓山而覆瀘人思之立廟厓山名白厓廟至宋汴梁
王獻可補之謫知瀘時過廟題詩有瀘州刺史非遷謫
合是龍歸舊洞來之句意以已即陸後身也後補之以
元祐黨謫死其子雲來知簡州州尉兩夢顯恵廟神自
言吾乃守父也葢顯恵即白厓神云又西充有紫厓廟
其神即雲也初獻可常慕南霽雲之忠名其子曰霽曰
雲雲字子飛發運司解進士乙科崇觀間使髙麗歸進
鷄林志帝嘉之擢守淮陽入為校書秘書省出知簡州
後移陜西轉運使朝廷議復燕雲上書不宜輕動罷為
提舉江州太平觀進刑部尚書金人來侵雲奉使回約
割大河以北寢兵朝廷未之信謫知唐州金人果大入
冦亟召雲使如前約金恠失期不肯退兵復從康王往
為貭至磁州王遁去雲殿後為磁人所殺後三月神降
西充附邑民王安曰吾有功國家當廟食於此人當呼
我曰忠介王媪劉亦言神降於油井鎮觀者旁午又何
仲方家見異蛇鱗爪金碧争奉香詣醖許為建祠蛇蜿
蜒如塔衆為構廟紫崖距漢紀侯祠僅咫尺後髙宗詔
於簡州建祠祀雲賜昭徳顯忠額諡云　學士劉光祖
紫厓利應廟記畧云西充縣紫厓山乃贈觀文殿學士
忠介王公廟食之地也靖康丙午冬十一月公以資政
殿學士兵部尚書副髙宗使女直急於紓國之難不暇
擇利害至磁而殞身白刃髙宗遂得馳去猶顧見
死也嗚呼天使公代髙宗之死於俄頃間與漢紀
侯脱髙祖於滎陽事相類紫厓山者紀侯之鄉也公刺
簡州家於開封没於磁而死之三月神降於紀侯之鄉
英靈之氣殆若相從於千載之下萬里之逺廟食與侯
祠咫尺何其異哉
鐵山神祠在普州西神姓姚諱萇字景徹隋初為都統
普昌瀘三州夷作亂討平之卒葬韓朋鎮石城山後人
為立廟嘉定乙卯紅巾作亂於益昌遂入普屯於廟山
是夕暴風雷雨掀掲寨舍賊首莫簡見空中神異謁廟
謝過探籖得擒賊先擒王之句已而就擒
集異記云天寳末崔圓在益州上巳日與賔客將校具
舟楫㳺於江都人縱觀賔從肅如忽聞下流有絲竹笑
語聲俄見樓船蔽江旌戈紛耀泝流而過圓令訪問隨
行數里舟中言曰天子將幸巴劍蜀中諸望神祇遷移
避駕幸無深恠圓駭愕因罷會時朝廷無事自此先為
其備明嵗南狩故圓應猝無闕失焉
雅州志五顯神有廟云神名嚞唐世嘗宰雲居同李泌
平安史功成不見錄年二十三没而為神後入蜀與國
禦大弭大患而得血食神降筆之文也
唐太和中相國杜元頴鎮成都疆場不修闗戌失守為
南詔侵軼沐源川路境上夷人𨗳誘蠻蜑分三道而來
掩我不備將取嘉州去州四十餘里冦忽自驚奔潰而
去州境稍安方設備禦有擒得夷人覘候者問既及境
何驚而去荅云三路蠻本欲徑取嘉州謂州中無備去
州四十里忽旗幟遍山兵士羅立不知其數有三五大
將軍金甲持斧長三二丈聲如雷霆立二鬼之上麾諸
山兵士齊為拒捍自量力不可敵驚奔而去是日蠻中
主軍酋帥死者三人蠻國之法行軍有死傷及糞穢旋
即瘞藏其日兵退不知酋帥瘞埋之所衆皆言是開元
觀飛天神兵示現以全州境也又嘗有人下峽詣飛天
求乞保護至瞿唐水方汎溢波濤甚惡同䑸三船一已
損失二皆危懼忽見飛天立於岸上使二大鬼入水扶
船鬼亦長丈餘船乃安定風濤亦止驚迫之際莫知所
自徐而思之飛天所坐二鬼一赤一青形與開兀觀所
塑無異
南楚新聞咸通中有姓爾朱者家巫峽每嵗賈於荆益
瞿唐之壖有白馬神祠爾朱常禱焉一日自蜀回復祀
忽聞神語曰媿子頻年相知吾將捨兹境故明言與君
别耳客驚問神安適邪曰吾當為湖南城隍神上帝以
吾有薄徳於峽民致此昇擢耳然天下將亂今天子亦
非久馭世也爾朱復驚詰之曰唐徳尚盛客固請神曰
昨見天符但有雙日語竟不見是嵗懿皇升遐僖宗以
晉王即位
黔南軍校姓謇者不知其初名性梗直安貧所居鄰宣
父廟家每食新必先薦之如是累年咸通二年蠻冦侵
境㢘使閲兵擇將未獲謇忽夢一人冠服若王者謂曰
吾則仲尼也媿君毎傾心於吾吾當助若可更名宗儒
破賊自此富貴矣既覺喜而請行兼請易名是役人多
難之忽聞自請遂遣之一戰而大破蠻冦餘孽皆遁黔
帥表上其功授朗州刺史秩滿詣京師累遷司農卿
龍州牛心山古人觀即大唐逺祖隴西李龍遷祠梁武
陵王蕭紀理益州使遷築城於此居焉没塟於山側鄉
里立祠號李古人廟武徳中改為觀其後武氏潜欲革
命鑿斷山脉其崗斷處水色赤腥如血天寳末明皇幸
蜀至劒門有老人蘇坦迎駕奏曰龍州牛心山國之祖
墓因李古人之諱遂為州名古老相傳皆有靈應陛下
今日䝉塵乃則天掘鑿所致請以御衣一襲藏於山脉
斷處修築復舊如此則克復兩京回鑾有日矣明皇異
其言即命内使齎御衣國信祭山修築刺史蘇邈准詔
放近山四鄉百姓明年租稅併功修填還復如舊山果
有聲如牛呴焉明年誅祿山復宫闕至徳二年十月二
十八日詔曰江油舊壤境帶靈山自狩巴梁屢昭感應
眷兹郡邑合有増崇可陞龍州為都督府賜號應靈郡
長慶四年中使張士謙王元宥刺史尉遲銳修之寳厯
元年三月内使閆文清又齎詔祈醮僖宗朝授宗子李
特立龍州錄事參軍與内使髙品王彦忠就山修飾委
東川節度使楊師立選髙法道士袁道常等開黄籙道
場醮山祈福亦有牛呴之聲明年誅黄巢復京邑靈應
如初中和二年詔陞江油為望縣其後東川修造將李
賞嘗過山觀見貞松古栢皆可材用因修立廨署往彼
採伐運載未及半日賞聞神明詬責之聲厯厯可辨禳
謝未遑竟以贓賄發露為今相國瑯琊公斬於都市
錄異記云合州巴川縣兵亂後官舎殘毁移居寨中稍
可自固崔令在官日有徤卒盜拔寨木擒送鎮將斬之
卒家元事壁山神乃與令為祟或見形往來或空中詬
罵投擲火燭損破器物錢帛衣服無不遺失箱篋之中
鎻閉如初其内衣服多皆剪碎求方術禳解都不能制
令罷官還相去千里祟亦隨之日夕需飲食與人無異
一家承事不敢有怠忽一旦舉家聞大鳥鼓翼之聲俯
近屋上久之空中大呼曰我來矣一家大小皆迎事祟
自穪大王曰我雍溪兄弟非理破除汝家損失財物作
諸恠異計汝必甚畏之今並與發遣去矣汝災盡福生
大王自來且借天蓬龕子中安下兼此天蓬様極好借
上天去傳寫一本三五日即送來數日後挿天蓬於舎
簷髙處並無汚損自此日夕往往召住人語話或令小
大念詩賦作音樂一一能隨聲唱之所念文字或有錯
呼必為改正言多勸人為善亦令人學鍊氣修道初邑
中有羣鶴現神云數内只有兩隻真鶴我所騎來其餘
皆常鳥耳自云姓張每日飲食與人無異亦有女名錦
繡娘及妻妾僕使等食物所費亦甚不少大都見善人
君子即肯言話稍近凶暴强惡之人即不與語忽有醉
僧健卒三人來謁之言詞無度有所陵毁因即不語僧
去之後徐謂人曰此僧餐狗肉飲酒兇暴無良不欲共
語然人所行善惡災福吉凶了了知之言無不中至於
小名第行一一皆知若子細問之即以他語為對未知
是何神也
井研縣北五百步鑊山形如覆鑊唐僖宗幸蜀有神呼
萬嵗者三問何神曰井鑊之神也勅立廟其下或謂乃
嚴顔鄧艾之神
冥報記云成都龍興觀即後周至真觀也基址廣袤四
面通街大殿講堂玉華宫碑碣皆在有王峯者事頴川
王于小蠻坊創置私第使人劚觀門土墻及觀地取土
數千車築基址土木未畢已數口凋亡一旦自衙歸宅
於其門外見二黄衣人曰為觀中取土事要有對勘應
荅之間下馬而卒其觀内有鐘樓曰靈響臺門樓宏壯
制度精巧節度使吳行魯奏移門樓於天王寺拆其鐘
樓遺蹤勝賞併為毁蕩矣頃年駕在蜀明道大師尹嗣
𤣥云行魯之吏因疾入㝠數日復活言見行魯為鬼吏
所驅搬運龍興材木鐵鏁繫械晝夜不休木纔積垜又
却飛去如是搬運不知何年當得息爾欲求子孫為立
觀門贖其罪子孫貧窘力不能為
北夢𤨏言唐乾寧中劉昌美為䕫州刺史屬夏潦峽漲
灎澦如馬行旅輟棹以候之學士李嶢挈家自蜀㳂流
將之江陵昌美以水勢正惡止之不聽俄而舟覆一家
溺死唯一乳嫗隔夜為駭浪推送江岸而蘇先是永安
監竈戸陳小奴棹空船下瞿唐見崖下有一人裹四縫
㡌著窄白衫青袴執鐵蒺䔧問嶢行程自云迎候及乳
嫗既蘇亦言於刺史云學士至一宫署上事朱門白壁
寮吏參賀有人言此行無乳嫗名遂送出來
成都乾元觀在蠶市創制多年頃因用軍焚毁都盡三
門之下舊有東華南極西靈北真四天神王依華清宫
朝元閣様塑於外門之下竝金甲天衣門既隳壞而神
王無損風雨飄清亦無所傷邑人相傳頗為靈應時蜀
主既尅川蜀移軍收彭州久圍不克暫還成都方當暑
月參從將吏所在取便而行大將杜克修先至神王之
所見衆人聚觀塑像問其故云塑神皆動克修以器盛
水致神手中果揺動而水溢出頃之蜀主至復祝而試
焉曰若即克彭州更觀揺動之應良久而振動數四不
逾月而尅州城殲殄大敵乃施金幣命本邑創制堂宇
以崇飾之出靈驗記
儆戒錄云金水主簿劉峭因逰雲頂山覩山廟盛飾一
堂有土偶朱衣據案峭訝之詰於山主昭訥訥荅曰余
三夕連夢見王語近辟一判官宜設堂宇塑朱衣一官
而祀之故有此作峭不之信明年秩滿還成都遇都官
員外孫逢吉言其事逢吉曰頃聞安仲古彌留之際語
長㓜雲頂山王已具書馬聘禮辟吾作判官言絶儼然
端坐長逝
茅亭客話成都漆匠艾延祚甲午嵗為賊驅入郡署令
造漆器五月六日忽聞鼓􁎅聲及南門火起乃天兵至
郡也延祚因上樹匿於穠葉間見大軍往來摉捕殺戮
至夜遂下樹於積尸中卧中宵聞數人傳呼聲頗類將
吏但無燭炬竊視不見其形但聞按據簿籍稱㸃姓名
僵屍聞呼一一應之
北夢𤨏言進士鼎夫富於詞為時所稱頃嵗曽逰青城
山過皂江同舟者約五十餘人至於中流遇暴風漂蕩
其船值巨石傾覆於洪濤間同濟之人盡沉波底獨鼎
夫似有物扶助既逹岸亦困頓矣遽見老人以杖接引
且笑云元是鹽裡人本非水中物鼎夫未及謝旋失所
之因作詩以記及歸成都話於所知終莫究鹽裡人之
義後為權臣安思謙幕使判推鹽院事遇疾暴亡男女
以屬分料鹽百餘斤囊束將上屬郊營塟至是鹽裡之
言方驗鼎夫舊記詩曰青城山峭皂江寒欲度時時作
等閒棹逆狂風梢近岸舟逢慳石碎前灣手携弱杖蒼
惶處命出洪濤頃刻間今日深恩無以荅令人羞説雀
啣環
中書舍人髙元裕責授閬州刺史之嵗閬中大旱山川
祠廟無不周禱忽於玉臺觀前瞻望山東叢林有異氣
披榛徑往果有嵌竇懸泉在峭巖之曲喬木之下石壁
間有自然老君狀前有玉童捧爐雙髻髙竦後有神王
恭若聽命之形元裕焚香叩祈以崇葺為請還未及州
甘雨大霔聯綿兩夕逺近告足乃翦薙蕪翳創為齋宫
立碑以紀其事於懸泉下堰為方塘引水以注流杯小
池植花木松竹遽成勝賞光啟年大駕還京光庭奏置
𤣥元觀於此
錄異記云遂州東岸唐村民言昔有神人寛衣大袖戴
古冠幘立於道左語村人曰我鍾離大王也舊有廟在
下流二十餘里因水摧壞今形像泝流而上將至矣汝
可於此為我立廟村人異之詣江邊得一木人長數尺
遂於所見處立廟號唐村神
普州普應廟在鳳凰山神姓多名岳天彭人自孟蜀時
授徒於普端拱間門人牟衮廷試第七自是儒科相踵
岳卒衮率諸弟子塟之鳳凰山
廣安石聖廟在州治東二百步祀五代義士何龍也龍
讀書博雅積而能散秀屛山下濃洄鎮皆其産業賑貧
濟乏多不責償周急婚䘮逺近無間後卒邦人思其徳
於秀屏山下大石上刻像立廟祀之東向宋開寳二年
朝議即濃洄鎮闢廣安軍治以控果合渠三州險逺守
臣特繪山川形勢圖上請聖裁欲設公署於其廟左右
難之太祖取御筆㸃曰此廟宜遷去是夕風雨雷震石
像與廟俱徙於今所相去數十餘丈事聞詔封感應伯
炳靈記資中趙逵生於南渡之後身矮面麻聰明質朴
好讀書年八嵗隨父自内江徙之資中盤石縣北街居
住夏月夜涼常遶街吹笛為戯是年時疫盛行一日吹
笛至北街茶肆老嫗與逵言近有五人來店喫茶見吹
笛過各迴避自後疫遂止人疑即五瘟使者又一秀士
貌類炳靈神入茶店囑云趙逵有濟貧之心必獲善果
言訖忽不見後日逵到店嫗又述此言逵聞徑赴廟謝
空中云來年轉對大廷必魁天下三年後當入相後為
嶽府尚書　按資縣治南街有炳靈孚應祠宋李石記
云蕭君玉建廟成屬石為記有以石未官為嫌者君玉
具籌書有官者及石名質於神三禱皆得石名石以異
議竟辭偶病寒夜夢神衣冠甚偉旗幟遶屋謂石曰而
自恃與歐陽㕘政同學不為我作文耶既覺汗如注病
亦愈記成君玉出片紙云此神事實也讀之則今碑中
所載歐陽事在焉因㕘昨夢交歎久之石尋被奏殿廷
唱名在第十四意不自滿或從傍曰此歐陽子科名何
薄焉
定命録云崔元綜任益州參軍日欲娶婦吉日已定忽
假寐見人云此女非君婦君婦今日始生乃夢中相隨
向東京履信坊十字街西道北入一宅内東行正見一
婦人生一女子指云此是也崔既驚寤殊不信俄而所
娶章女暴亡後官三品年五十八乃婚侍郎韋陟堂妹
年始十九正在履信坊韋家宅上成親住東行屋下尋
勘夢日其妻適生崔公年九十韋夫人與之偕老後四
十年乃終
前定錄云遂寧岳某與閬州李某將赴試各祈夢於梓
潼祠有一執簿者曰汝二人皆貴但身與頭不相稱令
一使運斧以易及醒歸其妻不識詰其家人始知之後
俱甲試遷官
錄異記云廣明辛丑嵗正月僖宗車駕已及左綿郫縣
鎮使任時當晝假寢於㕔事忽夢巡街小吏告之曰大
將軍迎駕合伺於道左即奔出見通衢側兵騎數千已
直北而去旌旗部伍異常嚴整戈甲之盛首尾十餘里
不絶久之介金曳地者千數擁白馬朱纓金甲一人五
綵日月旗羅列以從任鞠躬兩食頃隊仗方絶問報者
大將軍為誰云是法定寺後李將軍也既覺流汗浹體
想其所覩猶厯然在目是嵗余奉詔青城修齋話其事
北夢𤨏言孟蜀御史中丞牛希濟文學繁贍超於時輩
自云早未出學院謂詞科可以俯拾一夕夢一人介金
曰郎君分無科名四十五已上方有官祿覺而異之旋
遇喪亂流寓於蜀依季父給事中嶠仍以氣直嗜酒為
季父所責旅寄巴南旋聆開國不預勸進又以時輩所
排十年不調為先主所知召對除起居郎累加至憲長
野人閒話蜀宗正少卿孟徳崇燕王貽鄴之子也自恃
貴族脱畧敖誕嘗太廟行事携妓而往夢一老人責之
且取案上筆叱令開手大書九十字而覺翌日與賓客
話及此事自言老人責我是悟我也書九十字賜我夀
至九十也客有封璉戯之曰九十廼是行書卒字非吉
徴也不旬日間果卒又云孟蜀工部侍郎劉義度判雲
安日有押衙覃隲夢與友人胡鍼同在一官署㕔前見
有數人引劉入身被五木孑然音㫖説理分解似有三
五人執對久方退於行廊下坐見進食者皆是鮮血覃
因問傍人荅曰公為斷刑錯誤所致追來數日矣遂覺
及早見胡語之胡亦言昨夜所夢相同因共秘之劉公
其日吟感懷十韻詩一篇今刻於石上其畧曰紫閣無
心戀青山有意潜人皆訝其詩意不數日而卒
王氏見聞錄王蜀時有朱少卿者不記其名貧賤客於
成都因寢旅舍夢中有人扣扉覔朱少卿其聲甚厲驚
覺訪之寂無影響復睡夢中又進呼之俄見一人手中
執卷云少卿果在此朱曰吾姓則同少卿則不是其人
遂捲文書兩頭只留一行以手遮上下果有朱少卿三
字續有人自外牽馬直入云少卿領取朱視馬無前足
步步側蹶匍匐而前其狀異常苦楚大驚覺惡之後蜀
主開國以親知引薦累至司農少卿無何膝上患瘡雙
足自膝下俱落痛苦經旬至五月五日殂乃馬夢之徴
也
野人閒話云孟蜀主母后之宫有衞聖神龍堂亦嘗修
飾嚴㓗后言積世之家神也一旦議欲廣其殿宇因晝
寢夢一青衣謂曰今神龍意欲出宫外居止宜於寺觀
中安排可也醒欲從之而主未許又夢之因選昭覺寺
廊廡間特建一廟土木既就繪事云畢遂宣教坊樂自
宫中引出奏送神曲至新廟奏迎神曲其日𤣥雲四合
大風振起及神歸位雨即滂沱或曰衞聖神龍出離宫
殿是不祥也逾年而國亡
玉堂閒話西蜀將王暉嘗任集州刺史城中無水泉民
皆汲於野外值岐兵攻集絶其水路城内焦渇旬日之
間頗有死者王公乃中夜祈告神祗及寐夢一老父曰
州獄之下當有美泉言訖而去王亦驚寤遲明命畚鍤
於所指處掘數丈乃有泉流居人得飲蒙活甚衆岐兵
初知城中無水意將坐俟其斃公命汲泉水數十甖於
城上揚而示之乃去去日神泉亦竭踈勒拜井之事固
不虚耳王後致仕家於雍州嘗言之
宋鄧桓夢殺牛記云宣和二年庚子吳公革來牧涪邦
涪俗或殺牛以祀神戒弗止壬寅三月六日公夜夢一
人蹙額敝衣貌類公吏持牒而似有所訴公曰誰何應
以民間殺牛願檢察以救其苦既覺即於堂柱上書牛
字以記之翌旦㑹部使者至未暇尋究越日忽見所記
字登時下吏收捕遂獲於城門之西牛已四解悉令覆
於江流仍坐殺牛者罪几上之肉固不可復生而神明
之告殆若影響
按摉神記云文昌神姓張名亞字霶夫本吳㑹間人生
於周初後西晉末降生越之西嶲之南有道術為神廟
在梓潼縣北八里七曲山唐廣明二年僖宗幸蜀神於
利州桔柏津見封為濟順王親幸其廟解劒贈錫時太
子少師王鐸扈從親覩其盛題詩云盛唐聖主解青萍
欲振新封濟順名夜雨龍抛三尺匣春雲鳳入九重城
劒門喜氣隨雷動玉壘韶光待賊平為報山東諸將相
主天勲業賴隂兵注云時術士言來春駕還京也判度
支蕭遇和云青骨祀吳誰讓徳紫華居越亦知名未聞
一劒傳唐主長擁千山出蜀城斬馬威稜應掃蕩截蛟
鋒刄俟昇平鄼侯為國新簫鼓堂上神籌更布兵志云
七曲廟傍有風洞深狹嚴邃神家慶悉都其間殿有降
筆亭中以金索懸五色飛鸞鸞口衘筆用金花箋數百
幅常留筆下每降筆訖亭内銅鐘自鳴逆曦僣妄自具
犧牲設爼豆詣殿陳祭甫欲行禮黒風驟起滅燭飛香
震懼伏殿下須臾開明視祝版已碎作兩片矣案上有
安丙二字及曦就戮寧皇親作御讃四頒慶府焉所謂
鳳凰山者又在七曲之左辛卯天變雷杼不靈暫宅鰲
山星未周紀而五未數厄當罹刼火移鸞仗於雲龍山
之摩圍洞以駐神蹕
文昌化書云予第二十二化在周宣王之世姓張名忠
嗣字仲即詩所稱張仲孝友也宣王崩嗣王虐驟諫不
聽賜之酖自惟生於斯世而堅守古道既有言而不用
又獲罪焉魂無所歸情猶不已哭於宫闈者三日王聞
之以為妖乃命庭氏率其屬以弓矢望聲而射之予無
身矣射予何為於是望故家而靦甚辭王國以遨逰一
意西方厯岷峨背井絡至蜀之西陲有山名飛越予以
先世生於吳㑹與越為隣俯而察之名同俗異又望西
極一山髙廣殆百餘里盛暑之時積雪凝寒非塵境也
山神白輝曰此名雪山往昔多寳如來修行於此八年
得道又西極真人久住於此因而證果大夫仙風凛然
盍不留予聽而止焉無㡬帝有㫖以予為雪山大仙旋
勅蜀門行化乃返鶴馭而來東北見萬峯青翠徘徊久
之山神公元長等五人來謁予曰某等職𨽻於斯近見
真官神丰俊嚴目有光芒謦欬之音震響岩谷天人乎
此間自武王伐紂微盧彭濮諸國之長佐蜀覲王大軍
北向實經於此逮今三百餘年路僻人稀未嘗有顯者
來真官勢熖如此幸示其故予乃告之實山神曰某等
亦厭人間逰於斯者也此山𨽻蜀帝所治名曰劒嶺其
勢壮距終南西接岷峨南通卭徠東挹巴庸廣袤周匝
殆千餘里自山王白峯主託孕為蜀王太子且百年矣
居未有主真官既聖人之裔清明在躬積徳累行忠孝
全節神逰於此行藏有數宜少休焉兼劒嶺之下近有
白額大獸千餘嵗矣負此山嵎以人為食真官既嘗為
天子大臣又奉玉音來此自可號召羣靈呼吸變化役
遣幽隂驅除此虎亦助天好生之事也予信之乃矯宣
帝㫖召集千里之内山川鬼神咸來聽命曰王㫖以白
虎害人吾為此山主董爾衆靈誅滅之用命者世享血
食否則天行威刑衆曰唯謹聽令予乃仰觀周覽現身
與山等叱枯竹作長劒屛翳號風雨師清道揮劒一呼
響震山谷虎亦怒氣成雲目光出電跳梁反覆吾身當
之衆力併前斃於刄下又於血汙中獲一圓石狀如墜
星公元長識之曰此虎威也予因佩之以懾百神功成
奏帝先陳矯詔之愆㳄及集功之語帝因以予為蜀北
門山王凡所部山川水旱豐凶妖祥功過皆得與聞而
平治之青黎山神髙魚生部民孫滌女方婚之夕魚生
拘其魂而亂之為鄰封白池龍神所察予覘之與女俱
訊既伏其辜歸其魂女乃蘇鞭魚生背三百黜其職山
下有故孝子吳宜肩嘗為父疾刺血寫楞伽經四卷夀
終三年未有所授予因保奏以代魚生帝報曰可　蜀
主魚鳬封弟葭萌於苴是為苴侯久之苴遣使求賄蜀
主不應於是遣人焚蜀府庫火勢孔熾予聞之命風師
返火明言苴之無道須臾苴之行人皆死於火中自是
苴蜀交攻者三年蜀主厭之遣莊蘇議平苴侯不聽莊
蘇因言蜀之兵衆手指西隰予因現神兵而儆之苴侯
疑其襲已遂乞盟焉夜者言之於王王為予立廟於都
之北　武都山精化為女子色美而艷蜀之所無有聞
於王開明尚納以為妃未㡬物故王念之不已築墓使
髙以示不忘武都長人費氏五丁從而媚王以大力負
武都山土増壘之不日墓與山齊王名之曰武擔山謂
妃死而懷土也既而王親信五丁日侍左右曽不暫捨
王亦多力恃勇既得五丁自謂空拳可以格戈㦸奔走
可以敵車騎於是不修邊備至撤亭障罷烽燧予既享
其血食且彊秦接境慮有不測乃化一文士自稱北郭
張生叩閽上書其畧曰臣聞専徳者昌専力者亡昔堯
舜禹湯之治天下在廷之臣姓氏昭然未有以力為専
者且匹夫之勇不可以為恃絶人之技不足以威敵惡
來飛亷無救於啇辛羿射奡舟竟死於非命近世三狄
長人多力卒加誅剿今邊隅費氏昆弟五人初無道徳
以力為任主以其身材長大而賢之不修武備臣謂費
氏之力一可當十若以百人為敵力無施矣置諸臺皂
列為僕御俾其祼股肱執射御奔走從事則可以之折
衝鄰國要其所至不過赤白長狄三者之如也願王謹
先王之慶基嚴彊秦之邊備無以匹夫之勇而弛三軍
之令幸甚王不恱曰汝諫吾謹武備而誚吾養材士是
欲獵而廢鷹驚盗而廢犬也予力辯之時五丁在左右
恃寵將來見辱予乃隱而不見五丁以為妖曰此殆北
郭張仲子也於是毁予廟　巴蜀交隙之後秦惠王用司
馬錯計啟謀吞蜀而蜀道險甚行兵無路乃於秦蜀之
境鐫石為牛置於草中又鎔黄金為餅置之尾下如此
者五所隂使人伺之月餘金餅為人取去旋復置焉既
頗聞於王使人臨蒞數月得金千餘斤乃命五丁開鑿
險路興兵五千牽挽石牛以歸發兵日予復化形為儒
者以仲弓子長為名詣闕請見王許之予乃言開路非
便獲金非利王笑謂予天不愛道地不愛寳吾以社稷
之靈石牛糞金自入吾境黄金至寳也可以富國可以
强兵可以寛民先生疑鄰國之詐誠過計焉豈有捐金
數千而設計乎先生少遲之石牛行且至矣予仰天而
呼澘然出涕王以予為不祥命左右掖出焉石牛既至
秦王曰此用之開路則可矣若牛歸而無金則吾計敗
矣乃復遣人與蜀約婚曰秦與蜀鄰親仁善鄰國之寳
也吾王有宗女五人請嫁王王大恱乃遣五丁迎女於
境上王方日備千乗候於北郊以伺音容予乃於衞士
中現儒生像上疏諫止王怒曰非北郭張仲子乎讒言
見侮者三矣敕左右兵之予乃現忿怒之像衞士驚潰
予獲免焉五丁既迎秦女以歸蜀人萬衆胥恱葢昧於
禍機以非為是以殃為慶衆人之常見也予乃於劒嶺
之陽化大身像横截於路意謂秦女畏駭可以迴轅秦
蜀之人觀者駭異忽譊譊中聽有玉音若曰天之所廢
不可以興蜀王是也天之所興不可以廢秦王是也子
誠忠矣如天命何予乃收縮㑹五丁識之曰此必北郭
仲子也我將摶而食之萬衆呼聲震動山川予乃經山
腹行路成七曲將入洞穴為丁所及持予甚急予不得
已化身百倍任其揺曳尋以首穿山頂迴光返顧以震
蕩之山隨身動五丁與秦女俱至巖下山摧勢逼於是
五丁五婦皆隨沉焉自後蜀併於秦矣予以蜀亡社稷
變置百靈廢祀血食無歸神逰崆峒聊以休息忽雲衢
中旌幢車騎過者三日山靈相謂曰景象如此殆有聖
賢經過已而老氏將左右二真人自東而西予列拜於
西嶽所部諸地祇中西嶽有令諸地祇皆拜送十程予
在翼護數一日請悃於老氏且陳往昔在蜀功過老氏
曰大道之行天下為公爾既公於心而三諫蜀爾之功
也五丁五婦雖死於爾以公存心亦非過也今國號雖
秦而井邑仍蜀爾宜永享蜀祀以慰斯民乃命徐甲取
囊中藥一粒授予曰此大丹爾宜餌之大者與道合真
丹者與心為一此後五通具足非夙昔比中原擾擾吾
甚厭之今將入西域行化三百年後西方之教法盛行
當來中國爾宜信之予敬受焉　蜀青衣之水自西而
東與岷江相㑹秦既并周九鼎西遷諸山之祇㑹於嶽
諸川之龍朝於海者所以聽革命而效靈祉也二龍俱
東相值於合江之中流争先以行氣不相下鬬於江淵
二水俱壅波濤洶湧民居其滸者千有餘家一旦浸潰
奔避無及怨苦之聲逹於四境予適見之先遣隂兵萬
衆障其狂波又造水中解紛曰維新之命易我舊徳餘
忿不忘百靈皆然何獨二君今以争道而鬬禍及居人
向非吾兵障流則此邑之民靡有孑遺矣且上帝好生
後悔何及二龍敬受教令既遣俱行且約歸而戒之及
朝宗回予與之尸事仰天設誓指東西二大石叱之使
起須臾兩石峙而立予復戒之曰二江之龍言歸於好
天地為質斯言不渝若二石合而為一則今日之盟可
寒訣别而退　蜀併於秦中國文物之盛先王大道之
風漸有習之者矣而淳厚之風未振囂浮之徒競起予
恐傷風教意欲化之一日巴郡宕渠士人牟麟好學不
厭而樂於教人守道㢘退非有大故不出户庭先郡守
温瑀辟請為從事不起邑丞于扆往邀之接語移時所
談皆安時順變善身避世之語扆欲致守之意而辭不
得逹卒罷扆以告瑀瑀嘉其節蘇尚功者嘗學於麟未
終其業立門受徒以師自任而性好奔競足跡不少安
求請省問奴顔婢膝為麟薄之或以麟意逹之者尚功
踵門逞辯麟亦自以為嘗教誨者乃執先覺之義而語
之曰死生有命富貴在天子夏之言也求之有道得之
有命是求無益於得孟子之言也子之所為吾實恥之
尚功自恃年少拳勇擊麟予適見之乃化一儒士為之
解紛顧衆而語之曰人之夀夭窮逹有命在焉非人為
也奔競無恥不知命者也命之所無求之何益不當求
之偶有所獲以為求則得之求益於得是不知道者也
茍不知命且不知道則所守既喪放辟邪侈至於不義
不忠不孝皆由此也二子所為氷炭君子小人之所以
分也觀者駢闐或問予曰爾為誰荅曰予所謂張仲子
也者衆驚愕相視間予隱形不見自是遠邇聞之若尚
功之徒改行有醇厚之風焉渠人為予立廟　卭有杜
章者望帝友也生於富貴父祖好宴㑹習以為常凡烹
割之事章躬親之及長自任門戸厨饌無虚日膾炙方
離口刀杖已在手矣後以災禍相繼家道零替無以為
生為人屠劊以就口食所取人財名過命錢又以飲啖
兼人饕殄成疾纔方飽滿尋復中虚日常不足以罟取
魚以弋彈雀所見飛走皆萌殺心中年生五子皆無指
口累所迫過命之貲不足度日恓惶無聊尋有癩疾肌
膚破裂膿血流潰見者掩鼻自以飢火所燒復受疾苦
投井自盡為人所執極口詈辱於是仰天呼寃予問主
者孫洪叔為言其詳又言此人祿雖盡而夀命尚有五
年予既知其造業之由又憫其受苦之酷且嵗月尚遥
怨怒天帝成何紀極乃遣功曹易其心志使之以手掲
瘡皮自食又以指染膿血吮咀求味宣言於人曰毋作
殺生業以我為戒如此逾年以凖未盡之數念斷而死
諸子皆殍焉　予當漢時托生赤帝之家是為趙王如
意葢六十五化矣及罹吕禍之後神逰㝠漠又無職守
嘗懷宿憤思欲報之已往修積不復問焉吕死拘幽㝠
造業深重厯年甚多逮再生亦久遂訪西海之濵有邑
名卭池邑令吕牟吕后之後身也邑人多吕氏葢宿業
相尋諸吕造業之黨畢萃於窮荒予母夫人亦生於彼
復為戚氏以前生享福太過至此而貧悴所嫁張姓年
老無嗣夫婦以芟刈為業一日至野外相顧而語曰生
身窘甚辛苦自養暮年力衰將不免於溝􁒅今六十而
無子是天將殺之耶乃相與割臂出血􁏏於石凹中以
石覆之拜天而祝曰人皆有子惟我獨無今氣血薄少
不能施化儻此石下動物生焉亦遺軆也予識母心一
念感之從而寓止明日二老復來掲石視之血化為蛇
金色寸長予所為也母收養之踰年頂上出角腹下生
足能變化每天欲雨予為助之身既長大腹量寛邁見
羊豕犬馬輒食之邑令有馬色潔而駿牧於水際蹄傷
吾禾因拘而噬之葢吕産之報身也邑人皆知予詳訪
於予家而不獲逮予父母入囹圄責以三日求予無狀
將見殺焉㳄日予化儒生謁令解之令曰張老夫婦家
養妖蛇食人六畜久矣今又食吾馬吾將殺之為民去
害張不見聽是彼自為妖也今必戮之予曰物命相償
宿業所致遇彼吞噬亦非偶然今君為畜而殺人豈令
尹之事乎令叱予使退予復語之曰君有死氣浮於面
顔宜善自愛他日無悔語畢予隱形不見令之左右皆
以予為妖予乃奏天稱寃陳以前世子母無辜死於諸
吕今適逢之願與之較辭上而未報因變化風雷呼吸
雲霧白晝而暝一邑之人相視而語曰汝頭那得為魚
以手相捫頭面而泣一夕揚海水以為雨灌注城邑圍
四十里皆䧟予以身載父母而出時在孝宣帝世今䧟
河是其地　予前以寃對奏帝未報而擅行之雖一時
宿憤頓消及心定氣平良用深悔海神晁門劾予擅用
海水䧟溺平民五百餘戸以口計之二千餘命除里域
具予前身仇對八十餘人半在城隍半居附郭外其餘
生齒皆係夭枉帝命賜譴以予為卭池龍而奪其神職
且使天吏監臨不得干預雨澤羈囚於積水之下連年
旱虐水復為泥身既廣大無穴可容烈日上臨内外熱
惱八萬四千諸鱗甲中各生小蟲咂囓不已宛轉困苦
不計春秋一日晨凉天光忽開五色雲氣浮空而過中
有瑞相紺髮螺旋金容月瑩現諸勝妙希有光明山靈
河伯萬衆稽首讃嘆歡喜聲動天地復有天香繚繞四
合天花繽紛隨處春盎予乃耳目聰明鼻觀通徹心清
口潤聲音發揚仰首哀號乞垂救度萬靈諸聖道衞先
後咸謂予云此西方大聖正覺世尊釋迦文佛也今以
教法流行東土隨教化身將往中國爾既遭逢宿業可
改予遂起改悔心生悲愍念身自踴躍入天光中具陳
往昔報應之理世尊畣言善哉帝子汝於向來孝家忠
國作大饒益又復閔世生護持心因果未周仇敵相争
以人我相肆興殘忍遷怒於物業債當償今復自悔欲
求解脫汝於此時復有前生寃親之想與夫嗔恚愚痴
念否予聞至理心地開明内外罄然如虚空住無人無
我諸念頓息自顧其身隨念消滅復為男子聽佛宣説
得灌頂智得大辯才得神通力得圓滿相龍天八部皆
大欣悦予既離惡趣旋得受形章帝元和中為趙國張
禹子仕清河令順帝永和中為郭林宗友浮沉里閭後
主炎興中為鄧艾軍司馬從伐蜀卒於流矢下葢卭池
之餘報云　既滿前縁詔詣玉京洗除業籍鼎新神位
俾予永福坤維帝又以所執之杖錫予曰咨爾孝仲萬
靈之雄忠孝全節世資爾功賚汝斯杖無所不通杖葢
如意也予契宿名欣然受之携以自隨無適不可因念
前身西海之隅復經從焉越裳之西越嶲之南兩越之
間有金馬山勝景清絶張老夫婦予累生之父母也於
是生焉為七十一化時晉武帝太康八年嵗值丁未二
月三日夜子刻以干支考之辛亥日也予既成長妻男
具而孝敬不衰見鄉人以旱祈雨於土木笑之葢予嘗
以夢報矣一日臨水自書官衘移文海神忽見海使告
予爾有形以來迄此顯化七十二矣乃呼予為運判促
上白驢風雨聲中頓失鄉地入大穴中宫庭明敞父母
以享血屬皆在一夕雨澤大作徧沾全蜀之境以縁水
府得逹自字曰霶夫焉時帝以予累世為儒刻意墳典
命予掌天曹桂籍凡士之鄉舉里選大比制科服色祿
秩封贈奏予乃至二府進退皆𨽻焉建興末為儒士稱
謝艾跨白驢仕於張軌繼往闗中與姚萇為友以萇年
少多謀畧又宿有契好故也久之予厭處凡世思歸蜀
峯約萇曰苟富貴無相忘後萇以龍驤將軍使蜀至鳳
山訪予予禮待之假以鐵如意曰麾此可致兵萇不信
予為一麾旗幟蔽天戈盾戎馬萬餘列之平坡今試兵
埧是也後萇繼苻堅稱帝國號秦予在隋唐之世為王
通為張九齡頗多表見逮漁陽之亂明皇幸蜀予化儒
生至萬里橋謁帝帝異予問非北郭張生乎予曰然臣
聞元載孔昇天虚位久之以待陛下也帝黙然後肅宗
收復京都韋見素迎帝歸闕封予為左丞相而予宻衞
鑾輿至咸陽帝移大内安頤遂辟榖張皇后進櫻桃蔗
漿等悉不食常玩一紫玉笛自吹數聲有雙鶴下徘徊
於庭帝謂宫愛曰吾奉上帝命居元載孔昇天也令具
湯沐復就寢而化乾符中嵗荒河南為盗者甚衆尚居
長伏誅尚讓等作亂推黄巢為主長驅江陵渡江入淮
北攻河南數十郡㳄䧟洛陽破潼闗僖宗播遷入蜀巢
犯闕遣朱温等攻鳳翔至潼闗乗輿夜遁出鳳翔予以
儒服見帝帝夜行馬駭予以所乗騎奉帝帝乗之予捧
足控馬宻布彩雲衞帝騰空彌澷雲霧微開令帝下視
見鳳翔軍與巢軍戰於龍虎坂若蟻陣焉帝曰此何所
也予曰此乃空際帝驚嘆曰卿非北郭生張孝友乎予
權辭以對至劒南(缺/)　　疲甚欲少憇命予股以枕之
熟眠林葉風聲帝忽躍起曰巢兵至耶何鼙鉦之近也
久之從駕宿衞乃至始訝帝行之速有神助云帝至桔
柏津約曰朕興唐公主最神慧奉卿箕箒可乎予曰臣
幽也何敢奉承辭謝而去帝至七曲遂封予濟順王親
至廟奠獻解劒為賜仗予勦賊後宋文通等斬巢首送
成都帝還闕則興唐公主亦告殂矣予命隂兵迎公主
歸七曲焉　五季中進士孫樵者性剛介不與羣居詆
斥佛老著無鬼論自隴之蜀過祠下侮辱無禮而去扺
於山隂天忽昏晦風雨如撒行不可進投邸不及呼曰
北郭生張君如果有靈則指涯涘如何予令佐神舉火
一一示之樵尚笑曰廟奴誑我再呼曰神既在何不為
我止風雨使克扺於平陸予笑樵所過神廟必狎以為
妖今悔何及也示之以炬火數百山川明朗可辨行李
須臾風雨頓止樵留記廟庭焉　予方以海宇清寧為
喜而淳化年間均順僣叛王師討之主帥王繼恩雷有
終祝吾丐靈予命崔瑄李懋以隂兵助雷攻賊至利州
賊負固不下忽一卒於軍中呼曰梓潼帝君遣二將助
隂兵百千今奉天勅勦汝汝可速降而賊以勁弩一箭
洞呼者腹卒自去箭無恙反厲聲自若預言賊䧟之期
及叛平有恩榮以英顯之號上帝嘉予弭變能免殺戮
俾専輪迴救苦之司開便宜都督之府總三界六天之
隂兵焉　予在隆興嵗奉玉音加秩若曰文昌者教化
之本實傳列聖之業儒士者道徳之淵亦惟一徳之忠
播告諸天亶孚有衆爾文昌司祿主者職貢舉真君衞
民少傅靈應帝君張某徳被萬物威刑四方粤自有生
顯從浩刼順考古道鑒觀人文照臨並日月之明發生
賛乾坤之化教耕稼而民人育修禮樂而政事康干戈
載戢隂陽常和水土既平休祥時格託之庶務試以諸
艱皆濟濟以可觀每多多而益辦昔由水府今涖台衡
尚持拔苦之心誓拯倒懸之念厥有成績巍乎難名察
九十餘化之行藏命編諸冊著萬二千端之行節豈曰
空文顛則持而危則扶惡以懲而善以勸下民允賴惟
乃之休況復恢龍漢之圖書闡鸞臺之典則欲分身而
顯化率諸聖以溷融萬梵開張三界均利宜加峻位俯
叶輿情名躋南極之尊禮絶星聯之上於戯躋三階而
下太乙允彰應物之符歛五福而錫庶民式賴師言之
佐誰其能者汝往欽哉可特加金闕昊天太師糾察三
界禍福事　上天開化十九年下世大宋中元甲子紹
熙六年正月初一日三清至尊在玉清聖境九霄梵􁁿
之上大㑹九天十極考校功過無上至尊金闕昊天玉
皇上帝總領三界羣真諸天列曜地水衆聖上朝三清
爾時元始天尊登命金闕侍中九天司馬儲福定命真
君開碧玉寳笈流露丹匡出萬天素威功過玉厯考校
諸天諸地水界陽曹昇真得道以來功過大小以予自
龍漢初刼化九光之始育𤣥黄之秀神一挺生已三十
餘化迄於周武王之乙巳嵗乃符天徳降生於清河氏
九十餘世之盡孝盡忠百千萬化之積功累行當㳄天
帝之位於是諸天行舉三界惟尊頒降玉厯下示金闕
乃命玉宸左侍瑶華内院翰林瓊章學士諸天真君撰
製玉冊以是月十五日進封帝號曰無上大羅天開化
十九年正月十五日金闕玉宸瑶華内院三天門下都
省一􁁿分形化生四靈𤣥𤣥大道無形無名始清肇判
挺生聖真乾坤並徳日月並明天上天下莫不孝欽惟
昊天金闕太師糾察三界三教禍福事九天都督大使
判桂祿嗣籍上仙元皇真人張某𤣥黄孕質炳靈張翼
之精真􁁿通靈妙證虚皇之果植立古今之名教彌綸
天地之璇綱全十華十徳之太𤣥朗八景八真之妙善
分身應化不外乎忠孝之兩端救刼度人必本乎慈仁
之一念九十生之功成行滿三千刼之道備徳髙坤維
𢎞福惠之恩乾造賴賛襄之力善盈玉厯名煥瑶穹當
位帝真式隆寵號敬遣金闕侍中玉宸左侍清𤣥學士
無上上徳真君寗洪齎捧金書玉冊特上尊號進拜南
極長生真三九天定元保生扶教開化主宰波羅尼蜜
不驕樂育大帝抜劒大慈悲更生永命天尊極先天地
道藴𤣥黄生一􁁿以化三才溷合空洞證十通而成萬
行離相消塵扶教定元下制延康之浩刼保生開化俾
超暉景之太霞位峻九天功超三界丕開慈悲之行大
恢生化之原持檀熾香領蒼胡寳功髙莫議徳盛難踰
合示嘉尊幸毋謙遜仍冀同符大道刧刧長存溥福生
民巍巍其大龍章昭錫永秘𤣥都謹冊予以是日受徽
號於玉宸金闕七寳瓊臺之上昊天至尊御殿典儀賜
羽葆霓旌九龍玉輦九鳳瓊輿冠通天十二旈之冠服
𤣥衮日月山龍華蟲之服秉𤣥圭而步朱履所居之宫
一曰紫微垣文昌宫在赤明和陽虚明堂曜天之間一
曰玉霄絳宫在波羅蜜不驕樂育天之上皆宫闕巍峩
大暉華􁁿赤城丹臺金墉玉樹靈鳳自鳴紫雲常覆予
欽奉冊命峻遷天真愈懷恐懼乃作慈憫而自誓曰下
土衆生不知因果不識罪福多迷正道誤入邪宗展轉
沉淪無由出離又值延康末劫魔鬼流行人民受禍剥
爛生根誠可哀念乃以孔孟伊周之學道徳仁義之教
綜以仙釋之靈通顯以柱錄之功用設為四科立為九
等表吉凶悔吝之直彰善惡禍福之報或兆於夢或著
於籖分身應化救劫保生嗣是之後文武醫卜士農工
賈凡一民一物之榮枯貴賤皆隷予之造化焉　延康
末劫蜀有三卯之屯開禧丁卯逆曦僣扆予不忍生靈
荼毒預禀天勅遣皛然山神降生為安丙同崇應帝削
平此亂垂鑾之際顯示安名是以楊李諸人因予成事
而禍不及民紹定辛卯蜀變甚慘皆人心不古有以召
之予屢請玉陛天怒震動不允奏聞乃遣鳳凰土地生
於余氏曰玠尹兹西陲以甦蜀困時號小康迨至乙夘
世事日非數不可挽雷杼不可以復居矣遂有三潮之
命悲夫　予三潮宅真之地數罹劫變再奉天勅移鑾
於黔遂以雲龍山摩圍後洞為寧親之宅以駐神蹕分
遣仙官隨地炳靈為國宣勞不一而足趙定應以功業
著夏貴以如意顯他如開州之復鵞灘之捷皆予隂相
也又命曹光顔奕李白蘇軾黄庭堅諸仙假金蓮石葛
傍嵓鑚火鎔雪烹茶讃經述儀開復古化出一十七書
以夀衣冠之脉以植綱常之教以昌文儒之命以衍上
帝一十七光之休而永億萬世之真傳焉帝君作紫府
飛霞洞記云吾舊生越嶲間按越嶲為郡居天下之西
南角得坤之用在漢時戸僅十四萬其俗多營窟版屋
而息如上古穴居埜處之世其地則多土壙巖穴接黎
之卭莋都雅之靈闗道自唐大斥土宇包夷荒而郡縣
之民不堪命越嶲遂與中華壤斷土隔真人幸啟偃兵
息民執玉斧而劃棄大渡之外越嶲遂淪嗚呼吾將安
歸當以黎雅為鄉也黎之卭崍闗有靈應洞乃吾之變
化所惟古䝉舊属漢嘉之青衣其俗醇厚簡古如周民
好善堯屋可封其地襟帶巖巒如太華之磅礴岷峨之
嶙峋吾常愛而居焉近奉帝命往來全蜀至則寓之以
行化恨榛莾掩翳如小有清虚之所吾必久留邑下苟
洙父子念此甚久吾知而直命之乃忻然於吾殿後斬
荆棘去茅菅為一洞天費僅二十萬錢屋穴皆備吾掲
為紫府飛霞葢本班固賦西都據坤靈之正位倣太紫
之圓方與王勃記滕王閣彩徹雲衢霞鶩齊飛之義上
以示吾不忘故鄉之意下以期有志於攀鱗者休哉蒙
山之下亦有變化之所矣後之人有能自勵而期為汗
漫㳺者乎然東山舊祠興自紹興丙寅逮今年丁卯始
克有洞穴而洞穴不成於他人而成於苟洙父子亦有
數也一日苟洙欲紀年月曰此事非神其誰宜為吾亦
為之忻然親書於石開禧三年六月十八日也　雋永
錄云祥符中西蜀有二舉人同硯席既得舉貧甚干索
旁郡乃能辦行嵗已迫始發鄉里懼引保後時窮日夜
行至劒門張惡子廟號英顯王靈響震三川過者必禱
焉二子過廟已昬晩大風雪苦寒不可行遂禱於神各
占其得失以神夢為信草草就廟廡下席地而寢入夜
風雪轉甚忽見廟中燈燭如晝肴爼甚盛人物紛然往
來俄傳𨗳自逺而至聲震四山皆岳瀆貴人也既就席
賔主勸酬如世人二子大懼已無可柰何潜起伏暗觀
焉酒行忽一神曰帝命吾儕作來嵗狀元賦當議題一
神曰以鑄鼎象物為題既而諸神皆分一韻且各刪潤
雕改商確又久之遂朗誦曰吾召作狀元者魂魄授之
確子黙然私相謂曰此正為吾二人發迨將曉見神各
起致别傳呼出廟而去視廟中寂然如故二子素聰敏
各盡記其賦亟寫於書帙後無一字忘於是拜賜鼓舞
而行咲語欣然惟恐富貴之逼身也至京適及引保就
試過省志氣洋溢益半驗矣至御試二子坐東西廊御
題出是鑄鼎象物賦韻脚盡同東廊者下筆欲書懵然
一字不能記間闗過西廊問之西廊望見東廊來者曰
御題驗矣我乃不能記欲起問子幸無隱也東廊者曰
正欲問子也於是二子交相疑曰臨利害之際乃見平
生且此神賜而獨私以自用天其福爾耶各忿怒不得
意草草信筆而出唱名二子皆被黜狀元乃徐奭也既
見印賣賦比廟中所記者無一字異二子歎息遂皆罷
入山不復事筆硯
　
　
　
　
　
　
　
　
　
　
　
　
　蜀中廣記卷七十九
欽定四庫全書
　蜀中廣記卷八十
　　　　　　　　　　　　明　曹學佺　撰
　神仙記第十
　　附錄鬼怪
夷堅志馮時行守萬州州有舞陽廟馮以樊噲從髙祖
入蜀而萬州落南非噲所至是必夷鬼假托以取血食
耳即日撤其祠未㡬出視事見偉丈夫被甲持㦸坐於
公庭馮叱之掀髯而怒曰吾乃漢舞陽侯廟食千嵗君
見毁撤吾無所歸馮厯詆其平生所為不少懾神奄奄
而滅
大寧圖經云漢永平七年嘗引此縣鹹泉至巫山用鉄
牢盆盛之水化為血
長老云果州嘗饑有客糴糓於叙瀘僱船載至境謂舟
師曰吾先往以待子來問城西陳夀即我家也米至城
下舟師訪之乃知其為陳著作之神驚聞於官官為給
船賃以米賑貧民
蜀李勢宫人張氏有妖容勢寵之一旦化為大斑理虵
長丈餘逰於苑中夜復來寢牀下勢懼乃殺之復有所
寵鄭美人化為雄虎一夕來食勢寵姬有馬生駒一頭
而兩身相著六耳一牝一牡有馬氏婦姙身兒從脇下
出母子無恙其年勢為桓温所滅出廣古今五行記
廣漢王瑗之為信安令在縣忽有一鬼自稱蔡伯喈來
見議談詩賦揆之古今靡所不諳王問是昔日蔡邕否
荅云非也與之同姓字耳問前伯喈今何在云在天上
作仙人受福甚快樂非復疇昔也出齊諧記
異苑文帝元嘉初益州王雙忽不欲見明常取水沃地
以菰蔣覆上眠息飲食悉入其中云恒有一女子著青
裙白􁏓(一作/領巾)來就其寢母聽聞薦下有聲厯厯發之見
一青色白癭蚯蚓長二尺許又云此女常以奩香見遺
氣甚清芬奩乃螺殻香則菖蒲根於時咸謂雙暫同阜
螽矣
明月峽中有二溪東西流宋順帝昇明二年溪人㣲生
亮釣得一白魚長三尺投置船中以草覆之及歸取烹
見一美女在草下潔白端麗年可十六七自言髙唐之
女偶化為魚㳺為君所得亮問曰既為人能為妻否女
曰㝠契使然何為不得乃為亮妻後三年忽曰數已足
矣請歸髙唐亮曰何時復來荅曰情不可忘有思復至
其後一嵗三四往來不知所終太平廣記
廣五行記曰梁末蜀人費秘割麥值暴風雨隱於岩石
間避雨去家數里遥見前路有數婦人皆着紅紫襴衣
歌吟而來私謂野外何因有此心異之漸近寂然無聲
去秘數步乃各住立少時悉轉向秘看之其面並無七
孔唯垂鳥毛而已秘驚怖仆地至二更秘兒恠父不至
把火尋覓見秘卧在道傍左側有十餘刺蝟見火即争
散走秘至家百餘日死
錄異記蜀州晉原縣山亭中有二大石各徑二尺已來
出地七八寸人或坐之心痛往往不救又云是落星石
東邊者生西邊者死石與他石無異只色帶青白耳
有巴卭人不知姓家有橘園霜後盡收採餘二橘大如
三四斗盎巴人異之即令攀摘輕重亦如常橘剖開每
橘有二叟長尺餘鬚眉皤然肌體紅明見人不怖但相
對象戯談笑自若決賭訖一叟曰君輸僕龍神第七女
髮十兩智瓊額黄十二枚紫綃帔一副絳臺山霞實散
二貼瀛洲玉塵九斛阿母療髓凝酒四鍾阿母女態盈
娘子躋虚龍縞襪八緉後日至王先生青城草堂還我
者一叟曰王先生許來竟待不得橘中之樂不減商山
但不得深根固蔕耳一叟曰僕飢虚矣須龍根脯袖中
抽出一根草方圓徑寸形狀宛然如龍毫釐悉具因削
食之隨削隨滿食訖噀之化為一龍四叟共乗之足下
泄泄雲起須臾風雨晦㝠不知所之巴人相傳此百五
十年事似在隋唐之間但不知指的年號耳出𤣥怪錄
廣古今五行記髙宗光宅中李崇貞任益州長史㕔前
柑樹結一實大如雞子晩熟露小孔如針羣咸異之久
而剖得一蛇赤斑色長尺餘崇貞竟以罪死
大唐竒事云長安有貧僧賣一小猿㑹人言堪馳使虢
國夫人欲之問其由僧曰本住西蜀居山二十餘年偶
羣猿過遺此小猿憐而養之纔半載識人意㑹人言語
指顧實不異一弟子今至都城資用乏而無計故鬻之
夫人償與綵帛僧謝而去此猿旦夕在夫人左右甚憐
愛之它日貴妃遺夫人芝草小猿看翫良久倒地立化
為一小兒狀貌端妍年可十四五夫人怪而問之小兒
曰本姓袁隨父入蜀山採藥居林下三年父常以藥苗
啗我忽一日自不覺變身為猿父懼棄我去幸此僧收
養得至夫人宅中口雖不能言心中之事略不遺忘每
至深夜唯自泣下今不期却還人身也夫人竒之遂衣
以錦衣使侍從常秘宻又二年容貌轉美夫人恐人見
奪因不令出安於别室以一婢供飼藥食從所嗜也一
日小兒與此婢俱化為猿懼而射殺之視其屍仍復人
身
軍將陳守規者性剛猛嘗坐法流信州寓一公館此館
素凶始至鬼物晝見其形變化倐忽乃持弓矢刀杖與
之鬬久之聞空語曰吾鬼神不欲與人雜居君既堅正
願以兄交可乎守規許之自是常與交言有吉凶輒先
報求飲食與之輒得錢物既久頗為厭倦因求方士手
書章䟽奏之上帝翌日鬼乃大罵曰吾與君為兄弟奈
何上章訴我大丈夫結交當如是耶守規云安得此事
即於空中擲下章䟽紙筆宛然又曰君謂我無所處耶
吾今往蜀川亦不下於此矣由是遂絶出稽神錄
蜀大理少卿李冰嘗歸郫城别墅見橋側一嬰兒以蕉
葉薦之冰憐其相貌收歸哺養為子六七年能讀書善
譚笑愛之過於親生至十二嵗經史未見者皆如夙習
人謂其神智嘗獨居一室中閲書父母偶潜窺之見一
人持簿書復有二童子接引呈過其子便大書數行却
授之去父母異之來日因侍立冰欵曲謂之曰吾夜來
竊有所覩汝得非判隂府事乎曰然重問則唯拜不對
冰曰隂府人間事自不同吾不欲苦問汝宜善保子父
母却後六年一旦白父母兒只合與少卿夫人為兒一
十八年今則事畢來日申時却歸㝠司因泣下久之父
母亦為之出涕冰自問官祿荅曰大理少卿也來日申
時兒果卒未久冰坐事遂罷出野人閒話
開元末渝州多虎暴居人設機穽待之月夜登樹候望
見一倀鬼如七八嵗小兒無衣輕行通身碧色來發其
機及過人又下樹上之須臾一虎跑過為䧟機所中死
久之小兒行哭而返因投虎口而没及明開視有碧石
大如雞子在虎喉中
天寳中章仇兼瓊為劒南節度數載將入朝蜀川有張
夜叉者狀如狂人而言事多中乃呼而問之夜叉云大
使若住蜀有無涯之夀若必入覲不見其吉兼瓊初甚
惶懼久之曰安有是耶遂行至漢州入驛墜馬身死惟
心上微暖先是彭州刺史令濛陽尉馬某送藥酒一器
兼附起居濛陽去漢州五十里奉命便行至驛未到兼
瓊所忽然顛倒而卒頃之兼瓊氣蘇言地下所司以馬
尉見代也馬魂便至其家家人驚異問適爾奉命還何
遽也不言視天太息遽揮使去因流涕謂妻子已代章
仇大使死適於地下苦論地下所司並為他争奈何自
念到官日淺逺客孤弱故還取别舉言悲號又謂妻無
苦我代其死彼亦當有深恤無憂不得還鄉但倉卒死
生永隔以此為恨耳言訖不見妻子猶怳然驚疑而舁
屍至矣兼瓊翌日還成都􁎚馬氏錢五百萬又令彭州
􁎚五百萬兼還四年秩祿云
新繁縣令妻亡召女工作凶服中有婦人婉麗殊絶令
恱而留之數月甚見寵愛一旦慘悴言辭哽咽令恠問
之曰本夫將至身方逺適所以悲耳令曰我在此誰如
我何苐自飲食無苦也後數日復求去止之不可留銀
酒杯一隻為别謂令曰幸甚相思以此為念令贈羅十
疋去後恒思之持銀杯不捨手每至公衙即置案上忽
得報前尉已罷還其妻神柩尚在縣逺來移轉投刺謁
令令欸待之尉見銀杯駭愕數視之令問其故云此是
亡妻柩中物不知何得至此令歎息因具言始末及形
狀音㫖留杯贈羅之事尉憤怒終日後開棺見婦人尚
抱羅而卧怒甚積薪焚之已上三則出廣異記
開元初巴人百餘輩上褒中隨山伐木至太白廟廟前
松樹百餘株各大數十圍止而伐之已倒二十餘株有
老人戴冠拄杖至其所曰此神樹何故伐之羣巴初不
顧老人曰若然已倒者取之未倒者無伐何如又不止
老人曰吾太白神若不止必當俱死無益也又不信老
人乃登山呼斑子倐尒有虎數頭相繼而至噬巴殆盡
惟五六人獲免老人曰汝輩畧有良心不令殺宜速去
也其倒樹至天寳末尚存適詔修理内殿楊國忠令人
至山宣敕取樹作板以進神竟與之
章仇公鎮蜀日佛寺設大㑹百戱在庭有十嵗童兒正
舞於竿杪忽有物如鵰鴞掠之而去羣衆大駭因罷樂
後數日其父母見兒在髙塔上梯而取之神形如癡久
之方語云見如壁畵飛天夜叉者將入塔中飼以果實
飲食諸味亦不知其所自旬日方精神如初出尚書故
實
𤣥恠續錄云薛偉者唐乾元年任蜀州青城主簿與丞
鄒滂尉雷濟裴寮同時偉得病七日忽奄然若往連呼
不應而心頭微暖家人不忍即歛環而伺之經二十日
忽長吁起坐謂其人曰吾不知人間㡬日矣曰二十日
矣與我覷羣官方食鱠否言吾已蘇甚有竒事請諸公
罷筯來聽也僕走視羣官實欲食鱠遂以告皆喜而來
偉問諸君使司戸僕張弼買鯉於趙幹以付王士良鱠
乎曰然何以知之曰向殺之鯉即我也衆愕曰願聞其
説偉曰吾初疾惡熱求凉忽策杖而去不知其夢也既
出郭其心欣欣然若籠禽檻獸之得逸莫我如也漸入
山行益悶遂下㳺於江潭有思浴意遂脱衣於岸跳身
便入自㓜狎水成人已來絶不復戯遇此縱適暫契宿
心且思人浮不如魚快也安得攝魚而縱逰乎傍有一
魚曰顧足下不願耳正授亦易何况求攝當為足下圖
之決然而去俄頃有魚頭人長數尺騎鯢來𨗳從數十
魚宣河伯詔曰城居水逰浮沉異道茍非其好則昧通
波薛主簿意尚浮深跡思閒曠樂浩汗之域放懷清江
厭巘崿之情投簮幻世暫從鱗化非遽成身可權充東
潭赤鯉嗚呼恃長波而傾舟得非在晦昧纎鉤而貪餌
易傷於明無或失身以羞其黨爾其勉之忽而自顧即
已魚服矣於是放身而逰意往斯到波心潭底莫不從
容三江五湖騰躍將遍然旦留東潭暮必復回俄而飢
甚求食不得循舟而行忽見趙幹垂釣其餌芳香心亦
知戒有頃飢益甚思曰我是官人戯而魚服縱吞其釣
幹豈殺我固當送我歸縣耳遂吞之趙幹收綸以出幹
手之將及也連呼之不聽而以繩貫我腮繫於葦間既
而張弼來曰裴少府買魚須大者幹曰未得大魚秪有
小者弼曰奉命取大魚安用小為乃自於葦間尋得我
而提之我謂弼曰我是汝縣主簿化形為魚何得不拜
弼不聽提之而行入縣門見吏坐者奕棊者大聲呼之
畧無一應既而入階鄒雷方博裴㗖桃實皆喜魚大促
命付厨弼言幹藏巨魚先以小者塞命可恨裴鞭幹已
令鱠我我乃呼曰為公同官見不相捨反促殺之仁哉
大呌而泣三君不顧而付鱠手王士良士良礪刄投我
於機上我大呌曰王士良因何殺我可執我白於官人
士良若不聞者按吾腮於砧上而斬之彼頭適落此亦
醒悟遂奉召爾言訖諸公逓相訊之一如所云莫不驚
駭生愛忍想於是投鱠咸終身不食偉亦平愈後累遷
華陽丞乃卒
太平廣記貞元初陳郡袁生任唐安參軍罷秩逰巴川
舍逆旅氏忽有白衣丈夫來謁與之語聰辯敏博逈出
於人竒之丈夫曰某又善筭能知君平生事生訊以往
事一一如寫益竒之是夕夜深丈夫宻謂袁曰我實赤
水神也有祠在新明縣南去嵗淫雨數月居舍盡圯為
風日樵牧侵侮知君來嵗當補新明令倘為重建祠宇
以時奠祀幸甚生諾之已又曰子初至時屛人獨入廟
中冀盡一言耳生曰謹奉教是冬果補新明及至訊之
果有赤水神廟旬餘遂詣之未至百餘步屛車吏獨詣
廟中見其簷宇摧毁佇望久之有一白衣自廟後來即
向丈夫也叙寒温少頃與生偕行至堦下有老僧桎梏
生問此何為者神曰此縣東蘭若道成有殃吾攝其魄
繫之一嵗矣旬餘當解之且謂生曰君昔諾我建廟可
疾圖之生曰不敢忘既歸貧無以為資因念神所繫道
成既旬餘當解今假以他語俾建廟又安有疑乎因使
問縣東蘭若果有道成師病甚因謂曰我能愈疾師能
以緡貨建赤水神廟乎道成曰疾果愈又安以緡貨為
辭生因紿語以故道成曰敬受教後旬餘果愈道成召
弟子曰吾少學浮屠今年五十不幸沈疾向者袁令謂
我師之病赤水神所為也不為福而反害人安得不除
之因與其徒持鍤詣廟盡去神像及祠宇無一遺者又
明日道成謁袁袁曰可疾修赤水廟也不然且懼為禍
道成曰夫神所以賴於人者以其福可延戾可弭旱則
雩之以澤潦則禜之以霽故天子詔郡國邑里以建祠
為民福也若赤水神無以福人且加害焉已盡毁其廟
矣袁且驚且懼而謝之道成氣益豐居無何袁生以事
坐徙端溪行至三峽忽見白衣立於路左曰向托君修
我祠宇奈何致道成毁我之舍棄我之像使一旦無所
歸君之罪也君棄窮荒職此報耳生謝曰毁君者道成
也何為罪我神曰道成福甚盛吾不能動今君祿與命
衰故我得以報言已不見生惡之後數日竟以疾卒
申屠澄者貞元九年自黄衣調補漢州什邡尉之官至
真符縣東十里許遇風雪大寒馬不能進見路旁茅舍
中有煙火甚温乃往就之有老父嫗及處女環火而坐
女年方十四五雖蓬髪垢衣而雪膚花臉舉止妍媚父
嫗見澄來遽起曰客甚衝寒雪請前就火澄欣謝之坐
良久天色已暝風雪不止澄曰西去縣尚逺借宿於此
可乎父嫗曰但蓬室為陋耳敢不承命澄遂解鞍施食
秣馬其女方修華靚餙自帷箔間復出而閑麗之態尤
過向時有頃嫗自外挈壺酒至於火前煖飲謂澄曰以
君冐寒且進一杯以禦凝洌澄起揖讓曰始自主人翁
即巡某當婪尾因曰坐上尚欠小娘子父嫗皆笑曰田舍
家所育豈可備賔主女郎回眸斜視曰酒豈足貴謂人
不宜預飲也母即牽裙使坐於側澄欲舉令以觀女意
執盞曰請徴書語屬目前事乃曰厭厭夜飲不醉無歸
女低鬟微笑曰天色如此歸亦何往哉俄巡至女哂曰
風雨如晦雞鳴不已澄愕然歎小娘子明慧若此某幸
未婚敢請自媒如何翁曰是雖寒賤亦常嬌保之頗有
過客以金帛為問意不忍别未許也不期貴客又欲援
拾豈是分耶願以為託澄遂修子壻禮祛囊以遺之嫗
悉無所取曰但不見寒賤何事資貨明日又謂澄曰此
孤逺無隣又復湫隘不足以久留女既事人便可行矣
又一日從容為别澄乃以所乗馬載女而行既至官俸
祿甚薄妻力賛成家交結賔客旬月之内大獲名譽至
於厚親族撫甥姪洎僮僕厮養無不歡心後秩滿將歸
已生一男一女亦甚明慧澄尤加敬焉嘗作贈内詩
曰一尉慙梅福三年愧孟光此情何所喻川上有鴛鴦
其妻終日吟諷似黙有知者然未嘗出口毎謂澄曰為
婦之道不可不知書倘更作詩反似嫗妾耳澄罷官即
盡室歸秦過利州嘉陵江畔臨衆石藉草憇息妻忽悵
然謂澄曰前者見贈一篇尋即有和初不擬奉示今遇
此景物不能終黙乃吟曰琴瑟情雖重山林志自深常
憂時節變辜負百年心吟罷澘然良久若有慕焉澄曰
詩則麗矣然山林非弱質所思倘憶賢尊今則至矣何
忽悲泣乎後二十餘日復過妻家草舍依然但不復有
人矣澄與妻俱止其舍妻思慕之深盡日涕泣忽於壁
角故衣之下見一虎皮塵埃盡滿妻見之忽大笑曰不
知此物尚在耶披之即變為虎哮吼拿攫突門而去澄
驚走避之携二子尋其路望林大哭數日竟不知所之
出河東記
太平廣記元和中荆州崔商上峽之黔秋水既落舟行
甚遲江濵有溪洞林木絶勝商因杖策徐步不三四里
忽有人居石橋竹扉板屋茅舍景象殊逈因前詣焉有
尼衆十許延客姿貌言咲非岩􁒅中有也即升其居見
舍上多曝果栗及窺其室堆積皆滿須臾則自外齋負
果纍纍至商以深山疑為妖異忽遽辭返衆尼援引留
連詞意甚懇商竟登舟謝之訪於舟子皆曰此猿猱耳
非速返㡬為所殘即聚僮僕挾兵杖亟往尋捕無踪跡
漢州西四十五里有富叟王瑶所居水竹園林占一州
之勝往來人多迂道以經瑶亦盡誠接待有賣瓦金石
生者常言住在西山毎來必休於此積十數年率五日
一至瑶宻視其所買又非山中所需異之一日又來因
竭力奉之石亦無媿將去瑶曰思至貴居為日久矣今
者幸願偕焉石生曰窮僻山居不足為訪瑶不顧徑隨
之行至數里將暝石生曰可還矣固辭之瑶追從不已
石生忽以拄杖畫地登為巨􁒅而身亦騰為白虎哮吼
顧瞻瑶驚駭惶怖因蒙面匍匐而走明日再往曽無人
跡自是石生不復經過矣出集異記
錄異記鄒平公段文昌嘗佐太尉南康王為成都郵巡
忽失韋意逐之使攝尉靈池蒼惶受命羸僮劣馬奔迫
就縣去靈池六七里日已昏黒路絶行人忽有兩炬前
引更呼曰太尉來既及郭門兩炬皆滅扣闗良久令長
差人延之然後得入自郵巡奉韋使入長安得交劉禹
錫時禹錫為禮部員外公往謁之禹錫與日者從容之
際公遽至日者匿於箔下公既去日者謂禹錫曰員外
若圖省轉事勢殊逺須待十年後此客入相方轉本曹
正郎耳自是禹錫失意連授外官十餘年鄒平入相方
除禹錫禮部郎中歸闕
太尉中書令南康王韋臯節制成都於萬里橋隔江創
置新南市發掘墳墓開拓通街水之南岸人逾萬戸鄽
閈樓閣連屬宏麗為一時之盛然毎至昏暝則人多驚
悸投礫擲石鬼哭嗚咽葢其喪失墳壠無所依栖故俗
謂之虚耗焉人居不安市亦不甚完葺韋公知之請道
流置黄籙道場精誠懴謝至第三日鬼哭之聲頓息夢
神人曰公營南市使幽鬼失其所居喪其骸骨相與悲
怨㡬為分野之災賴黄籙功為其遷抜上帝許窮魂三
萬餘輩皆乗此福託生諸方矣居人自此安堵勿復為
憂也公深異之自製黄籙碑立於真符觀焉
戎幕閒談杜元頴鎮蜀年資州方丈大石走行盤礴數
畝新都縣大道觀老君旁泥人鬚生數寸抜之俄頃又
出都下諸處有栗樹結實食之味如李鹿頭寺泉水湧
出及猫䑕相乳之妖南蠻將圍城西門有人見一龍與
水牛鬬俄頃皆滅又李樹生木𤓰而空中不實大道觀
即玉皇觀在東門外五十步
成都景雲觀舊在新北市因節度使崔公安潜置新市
日遷於大西門之北觀有三將軍堂頗靈應毁撤之後
唯柱礎一枚穿掘不動掩手足其上熱愈於火逡巡應
心側近居人有犯觸者立有徴應今猶存
馬舉為山南步奏官由間道入蜀時兵後僻路絶無人
煙夜至一館聞東廊下有人語聲因往告之有應者云
中堂有牀自往宿去舉至中堂唯有土塌又求火荅云
無火求席隔屋擲出一席可重十餘斤舉亦壯士殊不
介意睡至中夜有一物如猴升榻而來舉以鉄椎急擊
之呌呼而走及明呼告别聞人怒聲更云夜來見伊獨
處令兒子往伴打得㡬死舉推其門不可開自隙窺之
了無人物但有積壤而已舉後為太原將官淮南節度
使出稽神錄
渠州刺史李黄夏日憇於小㕔見䑕穴中有一人長數
寸執篲掃穴前而入頃有二人亦長三二寸舁一鑊添
水爨薪須臾鑊沸有一夜叉執鉄扠叉一人披紫袍執
象笏長三二寸形色狀貌猶已身也雖懼而不敢驚之
夜义咄紫袍脱衣入鑊中須臾而出仍自服衣而入穴
中又見一婦人出穴中似黄之姊孀婦寓岳州久矣主
鑊者又扠黄姊入鑊中須臾又出姊服衣亦入穴中主
鑊者繼入舁鑊二人亦入擁篲者掃其灰燼而入數日
皆如此黄大憂遣訪其姊亦無恙黄後十餘年方卒出
聞竒錄
唐司空嚴震梓州鹽亭縣人所居枕釡戴山但有鹿鳴
嚴氏必一人殞忽日震與親表對坐聞鹿鳴其表曰釡
戴山中鹿又鳴矣嚴曰此際當應表兄其表遽對曰表
兄不是嚴家子合是三兄與四兄不日嚴氏果亡一人
出北夢𤨏言
髙駢築成都羅城時令人發古冡取甎以資甃砌有牙
將姜姓者當掘一冡先夜見一鬼嘯於冡上且獻詩求
免其文亦可觀以白於髙乃免之詳見詩話
寳厯三年明經范璋夏日居梁山讀書深夜忽聽厨中
有拉物聲范慵省之至明見束薪長五寸餘齊整可愛
積於竈傍地上累蒸餅五枚又一夜有物叩門因拍掌
大笑聲如嬰兒如此經三夕璋素有膽氣乃乗其笑曳
巨薪逐之其物狀如小犬連郤擊之變成火光照滿山
而滅出酉陽雜爼
進士楊藴中得罪下成都府獄夜夢一婦人雖形容不
揚而言詞甚秀曰吾薛濤也頃幽死此室乃贈藴中詩
曰玉漏深長燈耿耿東墻西墻時見影月明窻外子規
啼忍使孤魂愁夜永
進士李菌襄陽人嘗見紅葉自御溝流出上題詩云流
水何太急深宫盡日閒殷勤謝紅葉好去到人間菌收
貯書囊後僖宗幸蜀菌奔竄南山民家見一宫娥自云
宫中侍書名雲芳子有才思因與之款接見紅葉歎曰
此妾所題也同菌詣蜀具述宫中事至錦官逢内官田
大人識之曰書家何得在此逼令上馬與之前去李甚
怏悵其夕宿逆旅雲芳子復至曰妾已重賂中官永得
從君矣乃與俱歸襄陽數年菌疾有道士言其面有邪
氣雲芳子自陳往年綿竹相遇實已自經而死感君雅
意故久相從人鬼殊途何敢貽患於君置酒賦詩告辭
而去出北夢瑣言
趙尊師者本遂州人飛符救人疾病於鄉里間年深矣
又善役使山魈令挈書囊度㡌有民阮瓊女為精怪所
惑毎臨夜即别梳粧似有所伺頃之迎接忻喜言笑自
若召人醫療即先知姓名瓊迺令請尊師救解趙取素
白絹朱書大符與瓊貼於戶牖更初聞有巨物中擊之
聲如氷墜地遂攅燭照之廼一巨鼉宛轉在地逡巡而
死符即不見女迺醒悟驚駭涕泣瓊遂碎鼉之首棄於
􁒅間却詣尊師備陳其事趙又與小符令女吞之自後
無恙出野人閒話
唐故吏部員外張升隨僖宗幸蜀以年少未舉遂就攝
涪州衙推州司差里正游章當直他日告辭問何往章
但云有老母及妻男乞為存問言訖而去所居近隣夜
聞章家大哭翌日問其由言章昨夜辭其家入山變為
虎矣二三日又聞章家大驚呌又問則曰章昨夜思家
而歸自上半身已變虎而尚能語出聞竒錄
王道珂者居雙流縣南笆當僖宗幸蜀之時常以卜筮
符術為業行坐常誦天蓬咒毎入市貨符卜得錢喫酒
至醉方歸雙流郭外有白馬將軍廟曉夕有人祈賽長
日垂簾簾内往往有光及聞吹口之聲祈禱酒食忽忽
不見愚民畏懼無有輒敢正視者道珂因酒醉歸入廟
朗誦神咒則廟堂悄然傍人眎之無不驚駭異日晨雞
初呌忽隨村人擔蒜趂市夜行至廟前忽然倒地蒼惶
之間見野狐數頭眼如火炬衘拽入廟聞堂上呵責曰
你何得恃酒入我廟念咒驚動我眷屬道珂心中黙持
天蓬逡巡却蘇葢縁其時與挐蒜人同行神兵逺穢臭
而不衞其身耳既蘇之後遂歸家沐浴清潔却來廟内
大詬而責曰我是太上弟子不獨只解持天蓬咒常誦
道經云天得一以清地得一以寧神得一以靈尒若是
神明只合助道行化何以惡聞神咒我知非白馬明神
定是精怪傍附幻惑生靈今日我決定於此止泊持咒
為民除害遂志心朗念不歇廟中寂然無聲亦無光透
簾幕唯聞自撲呻吟之聲至明呼喚隣近居人眎之唯
見老野狐五頭頭破血流死於階下自後廟祀遂廢天
蓬將軍是北帝上將制服一切鬼神不止誅滅狐狸也
靈驗記
合州有壁山神鄉人祭之必以太牢不爾則致禍嵗烹
宰不知紀極蜀僧善曉者早苦州縣官調選乃剃削為
沙門堅持戒律雲水參禮行經此廟聞之乃曰天地郊
社薦享有儀況牛者稼穡之畜爾以為祀無乃過乎命
斧擊碎土偶數軀最後一偶廟祝哀祈曰此一神從來
蔬食由是存之軍州以為異申聞本道而僧亦端然無
恙出北夢𤨏言
校書郎張仁寳素有才學年少而逝自成都歸塟閬中
權殯東津寺中其家寒食日聞扣門甚急出視無人唯
見門上有芭蕉葉上題曰寒食家家盡禁煙野棠風墜
小花鈿而今空有孤魂夢半在嘉陵半錦川至端午又
聞扣門聲其父於門罅伺之乃見其子長三丈許足不
踐地門上題五月五日天中節題未畢其父開門即失
所在太平廣記
益州西門内石笋街百姓有李萬夀者年五十餘景福
元年壬子三月中值兵亂城門盡閉家道罄竭親屬二
十餘口悉皆淪没萬夀一身窮悴俟至城開遂往漢州
投託親知行至新都縣覺日色猶早乃更前去不覺昏
黒遥見西山之下隔橋茅齋四向似有人居萬夀至門
投宿扣扉良久一女子出年纔及笄見萬夀驚問曰是
何人因何至此萬夀曰欲往漢州至此抵夜求寄一宿
女子曰君宜速去此不可住萬夀再三懇告乃曰妾夫
婿非人即行病鬼王妾即新都縣藍(闕/)行内王萬回家
女也偶然被攝至此無由得歸萬壽自陳至此山路險
惡去亦死住亦死願得一處藏匿或可免難當為娘子
通報本家令知在此女子良久欣然遂引萬夀入大甕
中以物蒙之萬夀既喜又懼不敢喘息但志心宻誦太
上天童護命經而已四更以來忽聞大風抜樹走石飛
沙俄見鞍馬鏗訇旗隊震耀入於堂内須臾而風止俄
又聞鼾睡之聲如雷吼逹於屋外夜未曉女子潜至甕
間語萬夀曰我王與羣鬼睡矣然王問妾云適來忽見
宅四面金剛力士遍滿空中紫雲之内白鶴仙童羅列
前後吾急歸復遇一老翁四目部領兵使逐吾去大鉄
圍山吾奔逆竄避直候兵散﨑嶇至此今大困乏豈有
術人至此乎妾但荅云無也君若有術為妾言之萬夀
曰吾無所能適但志心宻誦天童護命經耳女子曰君
試誦之我願聞也萬夀遂宻誦經一遍女子稽首跪聽
移時讃歎必是此經靈騐言訖復入室内寂然無物但
聞香風颯颯覺在土穴中仰見天色皎然遂奔至甕所
驚告萬夀同尋香氣而出天色漸曉方知身在大古墓
中相顧悚懼萬夀遂引女子至新都縣尋其本家父母
聚族悲喜問其事逺近傳説驚歎女家以錢十萬莊一
所為謝萬夀即於嚴真觀入道女子父王萬回即於萬
夀處傳受天童經於玉皇觀中入道併下靈騐記
李邵者葭萌令也自云其妻亡已八九年身素未逰京
國因參選始到僦居三洞觀側客陀之中偶見其家亡
婢小玉自隣居而出熟視之果是也以名呼之歛衽而
至問其故則云某隨娘子在此已嵗餘矣今暫出買物
即回報與娘子邵待之食頃即至買得果實茶餅之屬
奔馳還家良久亡妻延邵相見叙及存殁或泣或悲且
頻令小玉去看時節久之小玉報云來矣顔色慘悴語
聲哽咽揖邵請去邵未出門見一少年冠大㡌張葢而
入小玉即引邵避於簾後見其妻出迎少年少年不顧
擲葢於地化為大鑊水滿火起煙熖蓬勃少時即沸已
去大㡌即牛頭也持叉立於鑊前叉其妻抛鑊中號呌
痛楚不久即爛骨肉分張火尋亦滅復叉其骨排於庭
中已張葢而去其妻身旋復舊蘇而徐起泣謂邵曰平
生罪孽合受三年今已一年餘矣毎日如此痛苦難言
邵見其變化苦楚亦深悲歎問妻曰今既相見所須何
物莫要作功徳救拔否妻曰適令小玉相邀全無功徳
相託爾此中隣里受苦者畵太乙天尊一身便得免罪
知之數月無託人處今得君來將有離苦之望矣邵驚
駭辭出即於三洞觀中訪問太乙天尊之像得殿上古
本已剥落乃以金帛召工畵訖復就觀設齋表祝三日
内事事周畢躬自檢校無暇到妻所居功徳既了方得
往報見其所止已空屋矣隣母曰夫人託謝郎君深荷
太乙功徳已得解脫往生矣昨日辰已間與小玉俱去
也邵每勸人作太乙天尊像以此
瀟湘記云益州刺史張某有駿馬甚保惜之毎令三人
曉夕以専飼飲忽日化為一婦人美麗竒絶立於厩中
左右遽白張親至察視婦人前拜言曰妾本家燕中因
僻好駿馬毎覩之必歎美其駿逸如此數年忽自醉倒
俄化成馬遂奔躍出門隨意南走近將千里被人收之
以至於君厩今偶自追恨淚下入地地神上奏於帝遂
有命再還舊身思往事如夢覺耳張大驚異安存於家
經十餘載其婦人忽堅求還鄉張公尚未允婦人號泣
仰天自撲忽復化為馬奔突而出不知所之
迎仙觀在開縣東一里神仙山頂舊傳觀中道士毎嵗
一人登仙以入道先後為序届期觀中老㓜叢遝焚香
拜祝音樂闐咽燈火煇煌自上垂下長橋如虹烟雲五
色當仙者升橋而去莫知所之一異僧來看知其為妖
也按劒以俟須臾橋成即揮劒斬之有物墜地長丈許
如牛舌狀血流滿地莫知何為既而於温湯井後石洞
中見一巨蟒舌斷而死
西蜀有僧恵進者姓王氏居福感寺一日早出行至資
福院門見一人身長靛色迫之漸急奔走避之至竹簀
橋馳入民家此人亦隨至撮拽牽頓勢不可解僧哀鳴
求救此人問汝姓何荅曰姓王此人曰名同姓異乃捨
之而去僧戰懾投入民家移時稍定方歸寺中是夕有
與之同名異姓者死焉出錄異記
蜀昌州牧任彦思家忽聞空中有樂聲極雅麗悲切竟
日不休空中言曰與吾飲食來任問是何人竟不肯言
本末迺於静室設食如人食無遺自此以為常或時不
與即致破什器蟲飛入人耳中烈火四起彦思惡之移
住他處怪輒先至如此凡七八年忽日不聞樂聲置食
無所饗㕔舍栿上血書詩曰物類易變遷我行人不見
珍重任彦思相别日已逺彦思惡其題以刀剗之而字
沁入木終不知是何鬼也
偽蜀建虎四五年間有百姓譙本者為人兇率衆皆惡
之少無父常毁罵母母常含忍一旦歸自晩其母倚門
而迎本遥見母便罵母曰我只有子一人憂汝歸夜汝
返罵我也遂撫膺大哭且歎且怨本居在城巷為母數
恨便出門近城踏上坐忽大呌一聲脱其衣變為一大
赤虎直上城去至來日猶伏在城上人報蜀主命趙庭
隱射之一發正中其口衆分而食之蜀主初霸一方天
雨毛人變虎地震者再出野人閒話
廣異記云利州飯肆有子婦為虎所取經十二載而還
自説攫入深山相與寢處窟中有四虎妻婦人最老虎
也恒持麋鹿等肉還哺婦人或時含水吐其口中婦人
欲出輒為驅入窟積六七年後漸失餘虎惟老者獨在
老虎自有婦人未嘗外宿忽一夜不還婦人心怪之欲
出而不敢如是又一日乃徐出窟數十步不復見虎乃
極力行五六里聞山中伐木聲徑往就之伐木人謂是
鬼魅以礫石投擲婦人大言其故乃相率詰問自言是
某家新婦中有是其鄰里者先知其事衆方信之鄰人
因脱衫衣之與俱還其夫已死翁姥憫而收之婦人亦
憨戅乏精神恒為往來者狎暱劉全白親見之
錄異記趙鷰奴者合州石鏡人也居近大雲寺初其母
孕數月産一虎棄於江中復孕數月産一巨鼈又棄之
又孕數月産一夜叉長尺餘棄之復孕數月而産鷰奴
眉目耳鼻口一一皆具自項已下其身如斷瓠亦有肩
胛兩手各長數寸無肘臂腕掌於圓肉上各生六指纔
寸餘爪甲亦具其下有兩足各一二寸亦皆六指既産
不忍棄之及長只長二尺餘善入水能乗舟性甚狡慧
詞喙辯給頗好殺戮以捕魚宰豚為業毎鬬船驅儺及
歌竹枝詞較勝必為首冠市肆交易必為牙保又髠髪
衣緇衣民間呼為趙師晩嵗但秃頭白衫而已或拜跪
跳躍倒踣於地形必祼露人多笑之或乗驢逺適只使
人持之横卧鞍上若衣囊焉有二妻一女衣食豐足或
擊室家力不可制乾徳初年僅六十腰腹數圍面目與
常人無異其女右手無名指長七八寸亦異於人
吕申公夷簡嘗通判蜀中忘其郡召廨字中素有鬼物
號榆老姑乃榆木精也其狀乃一老醜婦常出厨間與
羣婢相偶或時不見即見之亦不以為怪公或呼問之
即下堦拜云妾在宅日久雖然非人然不為人禍公亦
置而不問嘗謂公他日必大貴一日忽懷姙羣婢戯之
自言非久當産遂月餘不見忽來云已産矣請視之指
後園榆木西南大贅是
麒麟石在榮昌治北八十里相傳昔有人偶見石平地
自躍起及追剖之中有石麒麟頭角毛甲俱備一云𢎞
治中曽有麒麟自水而出里人争觀之遂入水疑即此
石所化也行石亦在榮昌治北二十里地名伍家岩嘉
靖中偶見一石如倉平地自行一里乃止後書行石二
字於上
　
　
　
　
　
　
　
　
　
　
　
　
　蜀中廣記卷八十
欽定四庫全書
　蜀中廣記卷八十一
　　　　　　　　　　　　明　曹學佺　撰
　高僧記第一
　　川西道一
文殊菩薩化身宋宣和五年史相作成都石長者院記
曰石賴長者石其姓也賴其名也地曰石賴以長者得
名也長者族系家世無文記可考蜀父老相傳有一僧
遊五臺山踰年不覩文殊光相忽逢山中老人語曰菩
薩出遊蜀今以旃陀羅身寄業於笮橋南乃其化現非
有二文殊也僧然其言至成都物色之果於橋南見長
者風姿竒偉如老人所説遂往造見長者延入室與語
意㫖宻契歡喜踴躍長者復化文殊刀化為如意飛出
屋蜀人異其事因以其所居易為道塲今所葺院是也
初長者操刀於屠肆几上肉經大屠無臭腐飛蠅過者
弗集輕重多寡一割無毫釐差盖得手應心進乎技者
非有道也歟問者曰破戒犯律日以殺為事有道者如
是乎余發其蔀曰汝以持守戒律動有所礙為道邪抑
超出戒律動無所礙為道邪長日遊戲屠宰間視身如
物視物如身物與身皆非真實相也清濁淨穢隨所寓
而適又奚擇焉道固如是也昔之得道者類多埋照混
迹於酒肆屠門故解牛有養之妙理屠羊有輕賞之高
義雖食蜆捕魚不害其為道何獨於長者而疑之問者
形解心釋始信鼓刀逰刃間道有在於是也院遭五季
兵火遺址蕪没過者興歎聖夀寺僧自淳懼靈迹湮滅
無聞以願力再新之自元祐經始迄宣和辛丑而工告
休安佛有宫處僧有堂炊爨有厨㑹集有㕔廊廡門面
亦略具體矣余書其事已復為長者説偈言稽首孤峯
妙湛尊高卑淨穢了不分奏刀砉然道所存託此豁開
不二門
晉釋慧持者慧逺之弟也沖黙有逺量善文史巧裁製
年十八出家與兄共事道安法師及安在襄陽惠逺東
下持亦俱行初憩荆州上明寺後適廬山皆隨逺共止
持欲觀瞻峨眉振錫岷岫乃以晉隆安三年辭逺入蜀
逺苦留不止歎曰人生愛聚汝獨樂離如何持亦悲曰
若滯情愛聚者本不應出家今既割欲求道正以西方
為期耳於是兄弟枚淚憫黙而别行達荆州刺史殷仲
堪桓𤣥二人苦欲留之持與𤣥書曰本欲栖病峨眉之
岫觀化流沙之表不能負其發足之懷便束裝首路到
蜀止龍淵精舎井絡四方慕徳成侣刺史毛璩雅相崇
挹耆宿惠巖僧恭皆望風推服有升持堂者號登龍門
焉後因譙縱為亂殺璩及巖公等持避難之郫縣中寺
縱有從子道福凶悖尤甚將兵往郫討戮入寺人馬浴
血衆僧大怖一時驚走持在房前盥洗神色無忤道福
直至持邊持彈指漉水淡然自若福愧悔流汗出寺門
謂左右曰大人故與衆異後境内清恬還止龍淵講説
齋懴老而愈篤以晉義熙八年卒于寺中春秋八十有
六臨終遺命務朂律儀謂弟子曰經言戒如平地衆善
由生汝等行住坐卧宜其謹哉　按宋時嘉州道左大
樹因風吹折穴中有一定僧頭髮蓋身爪甲圍腰一匝
有司以聞取至都令西僧總持擊金磬再拜乃出定叩
之曰吾逺法師弟也再叩曰吾將往陳留入定遂去陳
留予在金陵同年金礪為予言近日陳留古廟因取土
修理掘其下有三缸盖底皆俯其中仰者有定僧坐焉
爪甲亦圍繞身羣衆喧譁不已聊一開眸問曰是何時
答者曰萬厯某年也曰吾尚早仍閉目縱合力搖之亦
不動懼遂覆之如初此不知即嘉州樹内者否
鷄骨禪師不知何許人也晉時習禪于香積寺坐化塔
存方輿勝覽云青城縣之香積山有瀑布及雞骨禪師
塔張孝芳詩雞骨埋龍塔靈山對佛龕李仁父詩斷碑
唐日寺遺像晉時僧
晉釋僧生姓袁郫人少出家以苦行致稱成都宋豊等
請為三賢寺主誦法華習禪定嘗於山中誦經有虎來
蹲其前誦竟迺去後毎至諷詠輒見左右四人為侍衛
年雖衰老而翹懃彌厲後微疾便語侍者云吾將去矣
於後可為燒身弟子謹依遺命
南宋釋法期姓向蜀郡郫人十四出家從智猛諮受禪
業與靈期寺法林共習禪觀後遇元暢復從進業及暢
下江陵期亦隨從十住觀門所得已九有師子奮迅三
昧唯此未盡暢歎曰吾自西涉流沙北履幽漠東探禹
穴南盡衡羅唯見此一子特有禪分後卒於長沙寺春
秋六十有二神光映屍體更香潔時蜀龍華寺又有釋道
果者亦以禪業顯焉
南宋釋道汪姓潘長樂人年十三投廬山逺公出家研
綜經律雅善涅槃嘗行梁州為羌賊所圍垂失衣鉢汪
與弟子數人誓心共念觀世音有頃覺如雲霧覆汪等
身羣盜推索不見由是獲免旋於成都徵士費文淵初
從受業乃立寺於州城西北名曰祇洹化行巴蜀譽洽
朝野梁州刺史申坦與汪有舊坦後致政汪將往省之
仍欲停彼費文淵乃上書刺史張悦曰道汪法師識行
清白風霜彌峻近聞梁州遣迎承教㫖許去闔境之論
僉曰非宜鄙州邊荒僧尼出萬禪戒所資一焉是賴豈
可水失其珠山亡其玉願鑒道俗之誠令四輩有憑也
悦即敦留不果行悦還都具向宋孝武述汪徳行帝勅
令為中興寺主汪固辭獲免於是謝病下帷絶窺人世
後劉思考臨州大設法事請汪講説迺應請或問法師
常誓守靖何以虧節荅曰劉公篤信方欲大法憑之何
辭小勞耶先是峽中人每於石岸側見神光夜發思考
以大明中請汪於光處起寺即崖鐫像因險立室行途
瞻仰咸發淨心後王景茂請居武擔寺為僧主勗衆清
謹白黒歸依泰始元年卒顧命闍維思考為起塔於武擔
寺門之右景和元年蕭惠開西鎭成都承汪高譽思共
講道行至中途聞其已逝迺歎曰惜也吾不及其人文
舉之追康成曽何足道其為時賢所惜如此時蜀江陽
寺普明長樂寺道誾並戒徳高明學兼内外吳國張裕
請為戒師云
南宋釋道法姓曹燉煌人棄家入道專精禪業亦時行
神呪後遊成都王休之費鏗之請為興樂香積二寺主
訓衆有法常行分衛不受别請及僧食乞食所得常減
其分以施蟲鳥每夕輒脱衣露坐以飼蚊蟲如此者累
年後入定見彌勒放齋中光照三途果報於是深加篤
勵常坐不卧元徽二年於定中滅度平坐繩牀貌如恒
日
南宋羅江縣釋僧羣清平守節蔬食持經居縣之霍山
搆立茅屋孤在海中上有石池如盂水深六尺常出清
泉古老相傳是神仙所宅羣因絶粒其菴舎去石盂一
小澗日夕往還以木為梁由之汲水年至一百三十忽
見一折翅鴨舒翼當梁頭就唼羣不得過欲舉錫杖撥
之恐有轉傷因此遂回絶水經數日死臨死向人説年
少時曽折一鴨翅驗此以為現報此劉敬叔異苑所載
南宋尼釋曇輝蜀郡成都人也本姓青陽名白玉年七
嵗便樂坐禪每坐輒得境界意未自了亦謂是夣耳曽
與姊共寢夜中入定姊於屏風角得之身如木石亦無
氣息姊大驚怪喚告家人互共抱扶至曉不覺奔問巫
覡皆言鬼神所憑至年十一有外國禪師畺良耶舎者
來入蜀輝請諮所見耶舎者以其既有禪分欲勸化令
出家時輝將嫁已有定日法㫖未展聞説其家潜迎還
寺家既知將逼嫁之輝遂不肯行深立言誓若我道心
不果遂被限逼者便當投火飼虎棄除穢形願十方諸
佛證見至心刺史甄法崇信尚正法聞輝志業迎與相
見并石綱佐有懷沙門互加難問輝敷演無屈坐者難
之崇乃許離夫家聽其入道元嘉十九年臨川康王延
至廣陵終于所住
南宋釋普恒姓郭蜀郡成都人也為兒童時嘗於日光
中見聖僧在空中説法向家人叙之後苦求出家止安
樂寺獨處一房不立眷屬習静業禪善入出住與韜律
師為同志自説入火光三昧光從眉直下至金剛際於
光中現諸色像先身業報頗亦明了宋昇明三年卒春
秋七十有八其日微有病相唯俗家一奴看之明旦平
坐而卒奴不解强取卧之尸竟不伸衆僧來見更令坐
之手屈三指衆僧試取捋之亦隨手即伸伸已復更屈
生時體淨死更潔白於是依得道法闍維之薪積始然
便有五色煙起殊香芬馥州將王元載乃為之讚曰大
覺𦕈無像懸應貴忘靖一念㑹道場空過萬刼永信心
虚東想遇聖藻西影妙趣澄三界傳神四禪境俗物故
參差真性理恒炳韜光寄浮世遺徳方化迥
梁青城山寺釋植相姓郝氏梓潼涪人嘗任巴西郡吏
大守鄭貞令相齎獻物下楊都見梁祖王公崇敬三寶
便願出家及還決誓家屬妻子同志一時翦落專習苦
行一食常坐正心佛理以命自期時南武都今孝水縣
也有法愛道人高衒道術相往觀之愛於夕中自以呪力
現一大神身著衣冠容相瑰偉來舉繩牀離地四五尺
相誦戒神即馳去斯須復來舉牀僅動一角如前復去
俄爾又來在相前立相正意貞白初無微動尋爾復去
於屋頭現面舎棟破裂其聲甚大相亦無懼神見不動便
來禮拜求哀懴悔至旦語愛曰汝所重者此是邪術非
正法也可捨之相後往外聽講因行路寄宿道館道士
素聞相名恐化徒屬拒不延之其夜羣虎遶院相吼道
士等通夕不安及明追之從受菩薩戒焉又曽行𢎞農
水側見人垂釣相勸止之不從其言即唾水中忽有大
蛇擎頭四顧來趣釣者因即歸命投相出家時梁道漸
衰而涪土軍動與彖法師分飛異域彖入靜林山相入
青城山聚徒習業梁王蕭撝素相欽重供給獠民以為
營理未暇經始便感重疾知命不救謂弟子曰常願生
淨土而無勝業雖不生三塗亦不生天堂還生涪土作
沙門也汝等努力行道方與吾㑹跏坐儼然奄便遷化
時年三十有四其山四面獠民見其坐亡皆來嘆異禮
拜供養改俗行善弟子銜命露屍松下初相置足於綿
州城西栢林寺院宇成就於堂頭植梧桐一株極為繁
茂忽以四月十五日無故葉落又維那之旦打鐘初不
發聲大小疑怪莫測所以上座僧起謂有大變執錫逃
避須㬰信報相已終矣樹枯鐘噎表其遷化之辰也
梁潼州沙門僧林吳人深有徳素行能動物大同中上
蜀至潼州城西北百四十里豆圌山上有神祠土民敬
之每往祭謁林往居焉禪黙累日忽有大蟒縈繩牀前
如揖讓者林為授三歸授已便去自爾安帖卒無災異
其山北涪山之陽素來無猿自林栖託已來便有兩頭
依林而住有初見者云度水來及後林出山門猿還泅
渡如此非一年月淹久字乳産生乃至數十有時送林
至龍門口竚望而返後往赤水巖故寺中屋宇並摧止
有叢林便即露坐有虎蹲於林前低目視林乃為説法
良久便去爾後孤逰雄悍不避惡獸常行仁濟感化極
多末卒於潼郡
梁益州沙門尚圓姓陳氏廣漢雒人出家以呪術救物
武靈王蕭紀宫中鬼怪魅諸婇女或歌或哭紛然亂舉
王乃令善射者控弦擬之鬼乃現形即放箭射鬼便遙
接還返擲人乆而不已聞圓持呪請入宫中諸鬼競前
作諸變現龍蛇百獸倐忽前後在空在地怪變多端圓
安坐告曰汝小家鬼能變我身則可自變萬種秖是小
鬼可住聽我一言諸鬼合掌住立圓始發云南無佛陀
鬼皆失所自爾安靜武帝聞召大蒙賞遇值梁顛擾圓
復行至蜀年八十一終所住治城
梁蜀郡龍淵寺釋慧韶姓陳本穎川太丘後避亂居丹
陽之田里十二厭世出家具戒便逰京揚聽莊嚴旻公
講釋成論纔得兩遍記注略盡謂同學慧峰曰吾沐道
日少便知㫖趣斯何故耶將非所聞義淺為是善教使
然乎乃試聽開善藏法師講遂覺理與言𤣥盡心讃仰
著義高卓時以為有神思也武陵王出鎮邀之至蜀於
龍淵寺講論開導如川流嘗靜坐中感見一神青衣帢
服致敬曰願法師常在此𢎞法當相擁衛言訖而隱遂
接席數遍清悟繁結昔在揚都苦氣疾綴慮恒動及至
蜀講衆病皆除識者以為寺神所䕶云于時成都講席恒
並置三四法鼓齊振競敞𤣥門而韶聽徒濟濟莫斯為
甚焉韶性不乗騎雖貴勝請講逢值泥雨輒自䇿杖戴
笠履芒屩而赴㑹後遇時患藥雜猪脂拒而不服非時
漿飲故絶僧常候病者仰觀顔色怡悦禮誦不替當似
微差乃告曰吾今無處不痛如壞車行路常欲摧折但
自强耳恨所營尊像未就吾將去矣遺屬道俗憑為莊
嚴便洗浴剃剪禮拜潄口卒於摩訶堂中春秋五十有
四即天監七年七月三日也時成都民應始豐者因病
氣絶而心尚温五日方醒云被攝至閻王所聞處分云
迎韶法師須㬰便至王下殿合掌頂禮更無言説惟畫
文書作大政之字韶便出外坐於曠路樹下見一少童
以漆栁箕擎生袈裟令韶著之有數十僧來迎豊惟識
和慈二禪師旛花列道騰飛而去又當終之夕有安浦
寺尼久病悶絶及後醒云送韶法師及五百僧登七寶
梯到天宫殿講堂中其地如水精牀席華整亦有麈尾
几案蓮華滿池韶就座談説少時便起送别者令歸其
生滅㝠祥感見類此
魏益州五層寺釋法建廣漢雒縣人也俗姓朱氏日誦
經一千卷仍多閒暇遨逰偶俗無所異焉忽復閉門則
累日不出無所食矣唯聞誦經然小聲吟諷音不外徹
有人倚壁竊聽臨響但聞斖斖溜溜似伏流之吐波時
乃一出追從無聞武陵王東下令弟規守益州魏遣將
軍尉遲迥來伐規既降欵城内名僧皆被拘禁至夜忽
有光明迥遣人尋光乃見諸僧並睡唯法建端坐誦經
光從口出迥聞自到建所頂禮坐聽至旦始休迥問曰
法師昨夜所誦名作何經荅曰華嚴經下袠十卷迥曰
何不從頭誦之荅曰貧道誦次到此耳迥曰法師誦得
㡬許荅曰貧道發心欲誦一藏情多懈怠今始得千卷
迥驚疑不信將欲試之曰屈總誦一遍應不勞損耶建報
曰讀誦經典沙門常事豈憚勞苦乃設高座令諸僧衆
並執本遂聽法建登座為誦七日七夜數已滿千猶故
不止迴起謝曰弟子兵將不得久停請從此辭諸僧因
並釋散迥既出歎息曰自如來稱滅之後阿難號為總
持豈能過此蜀中乃有如此人所以常保安樂竒哉竒
哉建年八十終
宇文周時青城縣有異僧者出入井中赴供長安頃刻
復返廣明中乃賜名為飛赴寺焉寺在縣東南四十里
周亡名釋本姓宋氏南郡人弱齡遁世吟嘯丘壑梁元
帝深見接待梁亡逺客巴岷齊王憲鎮蜀素加禮供秩
滿還雍遂勒歸長安朝議將徵拔之雅量卓然終不易
節
周釋香闍梨者莫測其來以梁初至青城山飛赴寺欣
然有終志時俗每至三月三日必往山逰賞多將酒肉
共相酣樂前後勸喻曽未能斷後年三月又如前集列
坐已了香令人於座穿坑方丈人莫知意謂人曰檀越
等恒自飲噉未曽與香今日為衆須餐一頓諸人爭奉
肴酒隨得隨盡若填巨壑識者怪之至晩曰我大醉飽
扶我就坑不爾汙地及至坑所張口大吐雞肉自口出
即能飛鳴羊肉自口出即馳走酒食亂出將欲滿坑魚
䱉鵞鴨游泳交錯衆咸驚嗟誓斷宰殺迄今酒肉永絶
上山此香之風徳也益州别駕羅研入朝誌公謂曰益
州香貴賤荅曰甚賤初不謂是人也誌曰既為人所賤
何為久留研亦不測此語為有識者説之或曰將不指
青城香闍梨乎遂往山具述香曰檀越逺來固非虚説
其夜便化弟子等營墓將殯怪棺太輕及開止見几
杖而已
周益州多寶寺猷禪師者姓楊氏勤讀誦四十餘年日
夕不捨房後院壁圖九想變露置繩牀椶被覆上晝依
僧例夜則寢中亘一日方出一食如是漸増七日方食
僧以為常不知怪也如此又經二十餘年忽經一月而
不出者不畜侍人僉議不出祇是入定不勞看之忽一
夜風雨盛畫壁廊倒旦共往視試撥椶被一無所見唯
繩牀坐褥存焉
周益州沙門僧度不知何人去來邑野略無定所言語
出没時有預知號為狂人周趙王在益州有郫人與王
厚便欲反時有告者王未信之至旦郫兵果至王厚者
為主在城西大街方牀上坐時僧度乃戴皮靴一隻從
城西遺糞走至盤陀塔棄靴而回衆怪之而莫能測也
又復將反者將紙筆請度定吉凶便操筆作州度兩字
反者喜曰州度與我斯為吉也擇日往亡我往彼亡重
必尅之時趙王據西門樓令精兵三千騎往始交即退
隨後殺之至盤陀斬郫兵千餘為京觀今塔東特高者
是於後方驗度戴皮靴皮郫聲同遺糞而走散於塔地
所言州度反即斫頭目前取驗定後人聞於王遣人四
追遂失所在
隋釋道基姓吕氏河南東平人也年甫十四負帙遊於
彭城博聽衆師隨聞成徳隋太守尚書令楊素負材經
國任總權衡常奉清猷躬申禮敬顧諸宰伯曰基法師
佛法之後寄也自見名僧罕儔其匹於是四海遞相師
述大業五年勅召來止遂即對揚元論允塞天心百辟
卿士咸異響而共嗟焉後鼓錫南鄭張教西岷巴蜀奔
飛望煙來萃莫不廓清逰霧邪正以分教閲大乗𢎞揚
攝論釐改先轍緝纉亡遺道邁往初名高宇内故覽卷
履軾者若登龍門但以世接無常生涯有寄將修論疏
溘爾而終以貞觀十一年二月卒於益部福感寺春秋
六十有餘矣時彭門蜀壘復有慧景寶暹者並明攝論
譽騰京國景清慧獨舉詮暢𤣥津文疏抽引函發英彩
暹神志包總高岸倫儔談論倚伏態出新異數術方藝
無學不長自預比肩莫有淪溺末年耽滯偏駁遂掩徽
猷故不為時匠所班列
宋蘓惲靈泉縣聖母堂記云靈泉邑北直嚮馳道俯僅
一舎聚落市鎭相為映帶越距半里拔秀衆山瞰若百
雉城隅崛竦天外復乃挺設平岡方秩千步中搆佛宫
領僧刹迨百室有古禇氏聖母祠堂在焉謹按隋開皇
中禇氏名信相本唐安郡青城縣黒水溪人也黄冠草
帶幼悟佛心葛帔練裙夙㕘法要先逰方外首卜此山
偃息禪梵韜秘聲味勤事大雄氏教本為空寂師表日
遞月進精一無怠當時聞見亦未甚悉適值嵗歉田稼
民傷饑饉則持龍頭小鐺散粥而飼之救拯生衆千萬
活命厥後以圓明相空俗身委化奉之者指其故地置
祠塔焉習傳號曰米母院俄㑹昌例毁大中九載白丞
相敏中首謀興築得法潤禪師主之刻石繪像逮咸通
中悟達國師寓此僑隱亦繼住持因題為聖母院云
隋灌口山竹林寺釋道僊一名僧僊本康居國人以逰
賈為業梁周之際往來吳蜀江海上下集積珠寶乃滿
兩船時或計者云直錢數十萬貫猶恨不多取驗吞海
行賈達于梓州新城郡牛頭山值僧逹禪師説法曰生死
長久無愛不離自身尚爾况復財物仙初聞之欣勇内
發深思惟曰吾於生多貪志慕積聚向聞正法此説極
乎若失若離要必當爾不如沈寶江中出家離著索然
無擾豈不樂哉即沈一船深江之中又欲更沈衆共止
之令修福業仙曰終為紛擾勞苦自他即又沈之便辭
妻子又見達房凝水滉瀁知其入定信心更重投灌口
山竹林寺而出家焉初髮落日對衆誓曰不得道者不
出此山即迥絶人蹤結宇巖曲禪學之侣相次屯集每
覽經卷始開見佛在某處無不哽咽我何不值但見遺
文或有造問學方者皆荅對善權𡨕符正則自初入定
一坐則以四五日為恒惟客到其門潜然即覺起共接
晤若無人往端坐靜室寂若虚空有時預告明當有客
至或及百千皆如其説曽無欠長梁始興王澹褰帷三
蜀禮以師敬攜至陜服于時道館崇敞巾褐紛盛屬相
呵斥甚寄憂心焉僊乃晏如曽無所屑一夕道士忽見
東岡火發恐野火焚害僊也各執水器來救見僊方坐
大火中猛焰洞然咸嘆火光神徳道士李學祖等捨田
造像寺塔逺近歸信十室而九州刺史鄱陽王恢躬禮
受法天監末始興王𡨕感於同泰寺造四天王像毎六
齋晨常設淨供僊後赴㑹四王頂上放五色光仙所執
爐自然熖發太尉陸法和昔微賤日數載在山供僊給
使僧有肆責者僊曰此乃三台貴公何縁辱罵時不測
其後貴也和果遂昇衮服僊或勞疾見縹衣童子從青
溪水出椀盛妙藥跪而進服無㡬便愈居山二十八年
復逰井絡化道大行時遭酷旱百姓請祈僊即往龍穴
以杖叩門數曰衆生何為嗜睡如此語已即𤣥雲四合
大雨滂注民賴斯澤咸來禱賽欽若天神有須舎利即
為祈請應念既至如其所須隋蜀王秀作鎭岷絡尋遣
追召全不承命王勃然動色親領兵仗往彼擒之必若
固執將即加刃僊聞兵至都無畏懼索僧伽㴝披已端
坐念佛王達山足忽雲雨雜流雹雪崩下水涌滿川藏
軍無計事既窘迫乃遙歸懴禮因又天明雨霽山路清
夷得至僊所王躬進敬便為説法重發信心乃邀還成
都之淨衆寺厚禮崇仰舉國恭敬號為僊闍梨焉開皇
年中返于山寺道路自淨山神前掃年百餘嵗端坐而
卒益州今猶有木景白疊尚存云是聖人仙闍梨物
隋益州孝愛寺智炫者成都人也俗姓徐氏初生室有
異光少小出家入京聽學數年請令覆講若瀉瓶無遺
㑹周武帝廢佛法欲存道教乃下詔集諸僧道士試取
優長者留庸淺者廢於是詔華野髙僧方岳道士千里
外有妖術者大集京師於太極殿陳設高座帝自躬臨
勅道士先登時有張賔最為首長高唱言曰原夫大道
清虚淳一無雜祈恩請福上通天曹白日昇仙夀與天
地同畢風教先被中夏無始無終含生賴之以得長生
洪恩厚利不可校量豈如佛法虚幻言過其實不容本
土客寓中華百姓無知信其詭説今日欲定臧否可出
頭來看襄城公何妥自行如意座首少林寺等行禪師
發憤而起諸僧止之曰今日事大天帝在此不可造次
知禪師為佛法大海然應對之間復須機辯若非蜀炫
無以對揚共推如意以將付炫炫既為衆所推安詳而
起徐昇論座坐定執如意謂張賔曰先生向者所陳大
道清虚淳一無雜又云風教先被中夏者未知風教之
起起自何時所説之教於何處説又言佛法不容本土
客寓中華可辯道是何時生佛是何時出賔曰聖人出
世有何定時説教興行有何定處道教舊來本有佛法
近自西來炫曰若言無時亦應無出若無定處亦應無
説舊來本有非復清虚上請天曹豈得無雜夀與天地
同畢豈得無始無終賔曰道人浪語為前王無識留汝
等輩得至于今今日聖帝盡湏殺却帝惡其理屈令舎
人謂之曰賔師且下賔既退帝自昇高座言曰佛法中
有三種不淨納耶輸陀羅生羅睺羅此主不淨一也經
律中許僧受食三種淨肉此教不淨二也僧多造罪過
好行婬泆佛在世時徒衆不和遞相攻伐此衆不淨三
也主法衆俱不淨朕意將除之以息虚幻道法中却無
此事炫應聲謂曰陛下所陳並引經論誠非謬言但見
道法之中三種不淨又甚於此案天尊處紫微宫恒侍
五百童女此主不淨甚於耶輸陀羅之一人道士教中
章醮請福必須鹿脯百柈清酒十斛此教不淨又甚於
三種淨肉道士罪過代代皆有千古亂常姜斌犯法此
又甚於衆僧僧衆自造罪過乃言佛法可除猶如至尊
享國嚴設科條逆子叛臣相繼而出豈以臣逆子叛遂
欲空於大寶之位耶今欲廢佛存道猶如以庶代嫡耳
帝動色而下因入内羣臣僧衆皆驚曰語觸天帝何
以自保(以周武/非嫡故)炫曰主辱臣死就戮如歸有何可懼乍
可早亡逰神淨土豈與無道之君同生於世乎衆皆壯
其言明旦出勅二教俱廢仍相器重許以㛰姻期以共
政法師志操愈勵與同學三人走赴齊都時周齊之界
皆被槍布棘彼有富姥姓張鋪氈三十里令炫得過至
齊盛為三藏名振東國武帝破鄴先遣追求帝弟越王
宿與法師厚善恐帝肆怒横加異責乃鞭背成痕俗服
將見越王先為言曰臣恨其逃命已杖六十令脱衣見
帝帝變色曰恐其懷慚逺逝以至死亡所以急追元無
害意責越王曰大丈夫何得以杖捶相辱待遇彌厚與
還京師武帝崩隋文作相大𢎞佛法兩都歸趣一人而
已嵗景將秋懷土興念又以蜀川迥逺奥義未宣援首
西歸心存敷暢蜀王秀未之知也時長史周宣明入朝赴
考文帝謂之曰炫法師安和耶宣明驚惶莫知所對文
帝曰一國名僧卿遂不識何成檢校宣明稽首陳謝死
罪及還先往寺㕘禮寺舊在東逼於苑囿又是鄱陽王
葬母之所王既至孝故名孝愛寺宣明移就今處供養
無闕至大業改為福勝寺法師宣揚覺倦入隱三學山
觸目多感游山詩曰秀嶺接重煙嶔岑上半天絶巗低
更舉危峰斷復連側石傾斜澗迴流瀉曲泉野紅知草
凍春來鳥自傳樹錦無機織猿鳴詎假絃葉宻風難度
枝疎影易穿抱袠依閒沼䇿戲荒田逰心清漢表置想
白雲邊榮名非我顧息意且蕭然年一百二嵗不病而
卒
隋益州沙門富上者莫測何人恒依益州淨徳寺宿埋
一大笠在路晝日坐下讀經人雖去來不喚令施有擲
錢者亦不呪願每於靜路不入閙中雖在多年過無所
獲有信心者曰城西城北人稠施多在此何為答曰一
錢兩錢足養身命復用多為陵州刺史趙仲舒者三代
之酷吏也甚無信敬聞故往試騎馬直過佯墮貫錢富
但讀經目未曽顧去逺舒令取錢富亦不顧舒乃返來
曰你見我錢墮地不曰見問曰錢今何在曰見一人拾
將去舒曰你終日在路唯乞一錢豈有貫錢在地而不
取者見人將去何不止之答曰非貧道物何為浪認仲
舒曰我欲須你身上袈裟富曰公能將去復有與者可
謂得失一種即疊授與仲舒下馬禮謝曰弟子周朝人
官歴三代大與衆僧往還少不貪者聞名故謁本非惡
意請往陵州富曰大善然貧道廣欲結縁願公助國安
撫即是長相見受供養也舒徐歎曰巴中有人不可輕
慢爾後不見益州人薊相者從揚州還見之亦埋笠路側
顔狀如常
隋益州長陽山釋法進新繁人白衣之時不噉辛腥在
田農作以鏵刃為鍾磬步影而齋有送食晩便飲水而
已所犂田地不損虫蟻一時空中聲曰進闍棃出家時
到如是四五聲合家同聞進因詣洛口山出家行頭陀
不居寺舎時蜀王秀聞名知難邀請遣參軍郁九閭長
卿往便將左右十人辭王曰承有道徳如請不來當申
俗法王曰不須威逼但以理延明當達此長卿出郭門
顧曰今日將你輩往兠率天請彌勒佛亦望得何况山
中道人有何不來初至長陽山下日暮見虎道蹲命人
射之馬皆退走欲投村恐違王命俄見一僧負襆上山
長卿命往為伴餘從并留步至寺所召入至床又見虎
在床下怖不自安進遣虎出具述王意雖有荅對而怖
形于相狀進曰檀越初出郭門一何雄勇今來至此一
何怯憚長卿頂禮黙然因宿至旦令先往益貧道後來
行至望鄉臺顧視進行已及與同見王入内受戒即日
辭出所獲䞋施一無所受令往法聚寺停王顧諸佐曰
見此僧令寡人毛豎戒神所䕶也後更召入城王遙見
即禮進曰王自安樂進自安樂何為苦相惱亂作無益
之事耶諸僧諌曰王為地主應善問訊何為訶責進曰
大徳畏死須求王意眼見惡事都不諫勉何名𢎞教進
不畏死責過何嫌乎時雖盛飾床筵厚味重結而但坐
繩床噉麄餅而已乃至妃姬受戒切責放逸不念無常
又辭入山重延三日限滿便返諸清信等咸設食而邀
之至時諸家各稱進到總集計㑹乃分身數十處焉初
王門師慈藏者為州僧官立政嚴猛瓶衣香花少闕加
捶僧衆苦之而為王所重無敢諫者以事白進請為救
濟荅曰其威力如此豈能受語耶苦請不已進造藏房
門藏走出謂曰法門未可如是爾亦大力也還返入房
蜀人以大甚為大力自此藏便息言僧侣獲安開皇中
卒年九十六
隋法進不知氏族住益州綿竹縣響應山玉女寺為輝
禪師弟子後於定法師所受十戒精恪為務唯業坐禪
寺後竹林常於彼坐有四老虎繞於左右師語勿泄其
相也後教水觀家人取柴見繩床上有好清水拾兩白
石安著水中進暮還寺彌覺背痛問其家人云安石子
語令明往可除此石及旦進禪家人還見如初清水即
除石子所苦即愈因爾習定不出此山開皇中蜀王秀
臨益州妃患心腹諸治不損有綿州昌隆白崖山道士
文普善者能昇刀禁火鵠鳴山有二道士能呼䇿鬼神
符印章醮入水不溺並治無効乃使長史張英等往山
請出為妃治病報曰吾在山住向八十年與木同性徐
更苦邀進荅曰盡命於此可自早還信返具報王使六
司官人犢車四乗將從百人重往迎請進曰王雖貴勝
命有所屬執志如初信還王大怒自入山將手加罪既
至山寺禮佛見進不覺身戰汗流王曰奉請禪師為妃
治病禪師慈悲願救此苦荅曰殺羊食心豈不痛苦一
切衆生皆是佛子因何於妃偏生此愛王慚愧懴悔仍
請出山乃曰王命既重不可不行王自先行貧道後去
王曰弟子步從與師同行報曰出家人與俗異但前行
應同到王行兩日進已早達徑入妃堂見進流汗因爾
除差施絹五百段衲衣袈裟什物等進令王妃以水盥
手執物呪願總用迴入法聚寺基業即辭還山王與妃
見進足離地可四五寸以大業十三年正月八日終此
山中龍吟猿呌喧寺者三日
隋慧琳姓薛綿州神泉人初隱於建明寺清虚守靜與
物不羣寺有塑像常在供養像為生鬚三十六枚大業
末年掃一古墳豎二竹竿云是天眼後忽拔一云宏農
王為魔所拔也不久義寧嗣厯矣雒縣先有育王浮圖
琳忽一時歴村借車三百乗云欲向迎浮圖於此安置
未經旬日遂被火燒武徳年終潜伏草野人莫知也彼
有楊祜師不測何人直往草中相見曽生未面宛若舊
朋各云别來八百年矣曽為人呪病得荖病者令女賫
裙以施女遂留衣送直琳遙見謂曰但將裙來我不須
錢女驚其聖以貞觀四年示衆物故
隋釋智方資中人童稚出家止龍淵寺輪法師所早與
寶海周旋同往揚都雲法師講下機辨爽利商略詞義
清雅泉飛故使士俗執紙抄撮者常數百人初講法華
至塔品高妙序至釋義了乃曰何必昔佛國土有此高
妙即揚都福地亦甚莊嚴至如彌天七級共日月爭光
同泰九層與煙霞競色方井則倒垂荷葉圓桶則側布
蓮花似安住之居南類尼佉之鎮北耳聞目見庶可聮
衡録得者秘以齎歸益部吁嗟嘆為驚絶故其語出成
章狀如宿構寶海頻來擊難發其聲采故海問曰三變
此方改穢成淨亦能變凡成聖不荅曰化佛甚多狹故
須廣凡聖自爾何勞改變又難若爾則六十小劫謂如
食頃但是聖覩凡不能覩凡聖俱覩凡聖俱聖方笑曰
高座何曽道此乃是自道自難耳海覺言失乃調曰三
隅木斗何謂智方尋聲報曰瓦礫洿池那稱寶海衆大
笑而散及疾甚海恒來看慰乃謝曰智方不能攝養致
此沈痾仰勞仁者數來垂問願生善處常與同遊俄而
異香滿室中夜卒年九十餘
隋益州招提寺釋慧恭成都人也俗姓周氏周末廢佛
法時與同寺惠逺結契勤學逺詣長安恭徃荆揚逺於
京師聽得阿毗曇論迦延拘舎地持成實毗婆娑攝大
乗並皆精熟還益講授卓爾絶羣道俗欽重䞋施盈積
恭後從江左來還二人相遇欣懽共叙離别三十餘年
同宿數夜語説言談逺如泉湧恭竟無所道逺問恭曰
離别多時今得相見慶此歡㑹伊何可論但覺仁者無
所説將不得無所得耶恭對曰為性闇劣都無所解逺
曰大無所解可不誦一部經乎恭荅曰唯誦得觀世音
經一卷逺厲色曰觀世音經小兒童子皆能誦之何煩
大汝許人且仁者童子出家與逺立誓望證道果豈復
三十餘年唯誦一卷經如指許大是非闇鈍懶墮所為
請與斷交願法師早去無煩惱也恭曰經卷雖小佛口
所説尊敬者得無量福輕慢者得無量罪仰願暫息瞋
心當為法師誦一遍即與長别逺大笑曰觀世音經是
法華經普門品逺已講之數過百遍如何始欲閙人耳
乎恭曰外書云人能𢎞道非道𢎞人但至心聽佛語豈
得以人棄法乃於庭前結壇壇中安高座繞壇數匝頂
禮昇高座逺不得已於簷下據胡床坐聽恭始發聲唱經
題異香氲氲遍滿房宇及入文天上作樂雨四種花樂
則嘹亮振空花則雰霏滿地經訖下座自為解座梵梵
訖花樂方歇惠逺接足頂禮淚下交流謝曰惠逺臭穢
死屍敢行天日之下乞暫留賜見教誨恭曰非恭所能
諸佛力耳即日拂衣長揖沿流而去
　
　
　
　
　
　
　
　
　
　蜀中廣記卷八十一
欽定四庫全書
　蜀中廣記卷八十二
　　　　　　　　　　　　明　曹學佺　撰
　高僧記第二
　　川西道二
唐僧晃姓馮氏綿竹涪城西昌人形長八尺顔貌都偉
鷹眼虎身鵞行象步聲氣雄亮志略宏逺綱維法任有
柱石焉故使岷巴領補咸所推仰昔年在志學文才博
達時共聲譽常夢手擎日月大虚中坐便晃然厭俗欣
慕出家私即立名為僧晃也父母未之許拘械兩足牢
繫屋柱決意已絶誓心無改不移旦夕鏁自然解乃嘆
曰夫志之所及也山岳以之轉江河以之絶城臺以之崩
瀛海以之竭日月為之潜光須彌為之崩頽星辰為之
改度嘉樹為之藏摧况復金木之與桎梏奚足以語哉
二親顧其𡨕感任從道化依彖法師出家受業學通大
小夙夜匪懈㑹梁末周初佛法淆濫行多浮略迂誕毗
尼晃具戒未聞而超然異表少能精苦性自矜持卒非
師友所成立也衆皆挹其神宇宻相高尚及昇壇之後
偏攻十誦數年劬勞朗鑒精熟研㣲造盡彬鬱可崇周
保定後更業長安進學僧祗討其幽㫖有難必究是滯
能通又於曇相禪師稟受心法觀道圓淨又於開禪師
方等行道洞入時倫無與相映自此罕得而傳者由多
營福業勞事有為是以隱墜世不稱也既而遐邇諷徳
聲聞天庭武帝下勅延於明徳殿言議開闡彌遂聖心
乃授本州三藏大隋啟祚面委僧正匡御本邑而剛決
方正賞罰嚴肅綿益欽風貴賤遐奉前後州主十有餘
人皆授戒香斷惡行善開皇十五年又於寺中置頭陀
衆僧事蠲免以引墮者仁夀已後重率寺衆共轉藏經
周而復始初不斷絶供給䞋錫一出俗縁皆晃指授故
福報所至如泉不窮僧業茂盛方類推舉以武徳冬初
終於所住之振響寺春秋八十五矣初未終前佛堂蓮
花池自然枯竭池側慈竹無故凋死寺内薔薇非時發
花曄如夏月衆以榮枯兩端不無生滅之懷徳異常倫
故感應所期耳
唐綿州大施寺釋世瑜姓陳氏住台州父母早亡傭作
取濟身形偉壮長八尺三寸希向佛理無由自達大業十
二年往綿州震響寺倫法師所出家一食頭陁勤苦相
續又往利州入籍住寺後入益州綿州縣響應山獨住
多年四猿供給山果等食有信士母家生者負糧來送
驚訝深山常燒薫陸沈木香等既還山半路見兩人形
甚青色貌狀希世各負蓮花蔗芋而上云我供給禪師
去也然其山居三年之中食米一石七升六時行道以
猿鳥為侣初惟一泉後有三泉流出於下貞觀元年夢
有四龍來入心眼既覺大悟三論宗㫖遂往靈睿法師
講下所聞詞理宛若舊尋則而覆述便往綿州住大施
寺至十九年四月八日往崇樂寺言欲逰方去或有喻
曰只此寺者是都方也因還大施本房香氣滿室坐處
之地涌三金錢合衆尋香至瑜房見師跏坐而化手上
執鑪刺史劉徳威慶所未聞作龕坐之三年不倒
唐初蜀川沙門慧岸者未詳何人面鼻似胡言同蜀漢
往來市里黙言無准人不之異武徳三年科租至岷州
程期甚促蜀人初不聞謂在天外人有僦購科索方錢
轉更驚急謂往鬼國被去者皆為死計岸於新繁市大
笑曰但去必見歡喜捉負租抝折數枚衆人去至鹿頭
道逢勅停此前言之騐也武徳六年輒復悲泣不能自
禁曰誰能見煩惱因没水求死衆人爭入水接之乃端
坐水底已卒卒後其年亢旱不收疫死衆矣
唐智詵禪師俗姓周資陽縣人武徳元年資陽麒麟雙
出江水逆流金粟呈祥白蓮瑞彩此詵生也七嵗能言
天性明悟談論異凡初自丹山志甘苦空身處寂寞一
日山神告曰此非高僧所居棲神山近在州境城北五
里真福地也詵欣然起錫山神以石炬火前導既至棲
神乃繹高僧名經即山建寺額曰徳純武則天詔赴内
道場因辨幕内珠光天子重禮賜號寶修禪師辭乞歸
山傳燈録云五祖既傳法六祖而又别傳智詵詵傳處
寂住于資中時人謂之唐和尚
唐釋逞者不知姓氏益州人州有甘亭神威力嚴惡殃
福立應祈禱血食牛羊難紀忽下巫語欲逞授戒逞設
佛像廟中神自移影向佛下坐為授戒訖又往先主廟
授戒神亦隨從所以蜀川神廟逞行至者皆為授戒道
俗歸依發言風靡又於綿竹郫縣造三百尺大像今並
成就凡所祈求為無不遂以顯慶四年終於本寺春秋
八十五道俗哀慕送往放生池於路三度大雨雨皆白
色恰至葬所天地清明
唐益州多寶寺道因姓侯氏濮陽人也七嵗丁内艱嗌
粒絶漿殆乎滅性免喪之後思酬罔極乃出家詣靈巖
寺求師誦習曽不浹旬通涅槃經二帙落髮已來砥礪
其行揣摩義章即講涅槃宿齒名流咸所歎服後隱泰
嶽凡經四秋將詣洛中屬昏季陵夷法網嚴峻僧無徒
侣弗許逰方於是杖錫出山孑焉超邁恐罹刑憲靜念
觀音少選之間有僧歘至皓然白首請與偕行迨至銅
街暨於金地俯仰之際莫知所在咸謂善逝之力有感
斯見未㡬避難三蜀居多寶寺開論維摩聽者千數時
有寶暹法師東海人也殖藝該洽尤善大乗昔在隋
朝英塵久播學徒來請接武摩肩暹公傲爾其間仰之
彌峻每至因席肅然改容沈吟久之方用酬遣因抗音
馳辯雷驚波注盡妙窮微藏牙折角益州總管鄧國公
竇璡行臺左僕射賛國公竇軌長史申國公高士廉范
陽公盧承慶及前後首僚西南嶽牧共籍芳聲俱申䖍
仰乃於彭門山寺習道安居往經廢毁院宇凋敝因慨
然營緝蔚成淨場又以九部微言三界式仰緬惟法盡
將翳龍宫遂於寺之北巖刻書經典窮多羅之秘袠盡
毗尼之正文縱堯世之洪水襄陵任趙簡之北山燎狩
必無他慮與劫齊休既而清猷逺暢峻業遐昭遂簡宸
衷追赴京邑止大慈恩寺與𤣥奘法師翻譯梵本兼充
證義奘師偏奬賞之每有難文同加㕘酌焉慧日寺主
楷法師者聰爽温贍聲藹鴻都首建法筵請開奥義帝
城緇俗具來諮稟欣焉相顧得所未聞因研㡬史籍尤
好老莊咀其菁華含其腴潤包四始於風律綜五聲於
文緒故所講訓内外該通其專業者涅槃華嚴大品維
摩法華楞伽等經十地地持毗曇智度攝大乗對法佛
地等論及四分等律其攝論維摩仍著章疏已而能事
畢矣示疾終于長安慧日寺則顯慶三年三月十一日
也春秋七十二越明年正月旋神座于益部二月八日
窆于彭門光化寺石經之側龍朔中中臺司藩大夫李
儼製碑歐陽通書
唐釋道積蜀人住益州福感寺誦通涅槃生常恒業凡
有宣述必洗滌身穢淨衣法座然後開之立性沈審慈
仁總務諸有癘疾洞爛者其氣彌復鬱勃衆咸掩鼻而
積與之供給身心無貳或同器食或為補浣時有問者
積云清淨臭處心増愛也吾豈一其神慮耶寄此陶練
耳衆皆慕其為行而患不能及之以貞觀初年五月終
于住寺春秋七十餘矣時屬炎夏而不腐臭經停百日
跏坐如初
唐益州福夀寺釋寶瓊馬姓綿竹人少年出家清貞儉
素讀誦大品兩日一遍為常途業歴逰邑落無他方術
但勸信向尊敬佛法晩移州治住福夀寺率勵坊郭邑
義為先毎結一邑必三十人合誦大品人别一卷月營
齋集各依次誦如此義邑乃盈千計四逺聞者皆蒙造
欵瓊乗機授化望風靡服而卑弱自持先人後徳經行
擁衲下道相避言問酬對怡聲謙敬斯實量也不媚於
時今邑連比什邡諸縣並是道民尤不奉佛僧有投寄
無容施者致使老幼之徒於沙門像不識者衆瓊雖桑
梓習俗難改徒有開悟莫之能受李氏諸族正作道㑹
邀瓊赴之來既後至兀然而坐僉謂不禮天尊非法也
瓊曰邪正道殊所事各異天尚不禮何况老君衆議紜
紜頗相陵侮瓊曰吾禮非所禮恐貽辱耳遂禮一拜道
像并座動搖不安又禮一拜連座返倒崔殘在地道民
相視謂是風鼓競來周正既安又禮依前崩倒合衆驚
懼舉掌禮瓊一時迴信從受歸戒焉縣令高達者素有
誠敬承風敷道更於州寺召僧𢎞講合境傾味自此而
繁以貞觀八年終於所住
唐蜀都寶園寺𤣥續姓桑成都人出家既久經論道業
涅槃成實所學之宗常講法華導引蒙曉然風彩高峻
容止方複通達外書工草隷時吐篇什繼美前修又能
折節下人僮少道俗有才調者命來與語愛而狎之至
於侯王雄伯名儒大徳便傲然特立不以介意焉梓州
東曹椽蕭平仲者梁高之孫也博學機闗當時絶偶往
㕘談叙獨見欽尚平仲從容曰仰承高懷蔑諸貴等今
蒙禮顧深愧非人續曰諸貴驕蹇須以驕蹇對之明公
汎愛故以汎愛相答仲曰法師從來不爾今日忽然疑
是虚談恐非實録答曰貧道待公之虚實亦如公遇續
之虚實耳相與驩笑嘗為寶園寺製碑銘中有彈老莊
曰老稱聖者莊號哲人持螢比日用岳方塵常見人述
莊子鵬鷃之喻便嘆曰莊蒙以小大極於此矣豈知須
彌不容金翅世界入于鄰虚井蛙之智穢人耳目後疾
甚召僧集已罄捨都盡曰生死常耳願各早為津濟其
夜命終
唐釋慧暠安陸人幼入道門即懷逺量年方登立便昇
法座談撝一指衆侣諠譁聞岷雒三巴尚昬時網欲以
法𢎞導逺化未聞隋大業年泝流江峽雖遭風浪厲志
無前既達成都大𢎞法務或就綿梓隨方開訓故使來
往去思詠歌滿路後旋途南指道出荆門既返安州方
等寺講説相續以貞觀七年卒於所住春秋八十有七
自暠一位僧伍日止一飡隨得便噉無待營求所以蜀
部鄷都芳著兼列焉
唐釋慧稜姓申屠氏西隆人胎中父亡惟母鞠育八嵗
其母又終獨詣邑西檀溪寺誕律師出家後逐安州暠
師入蜀凡有法輪皆令覆述吐言質樸談理入微時人
同號得意稜也及暠下獄稜亦同繩身被桎梏於成都
縣一獄囚徒請講三論周於五遍勑還釋放便逐暠還
貞觀八年又還襄州須彌寺講論不輟至十四年有感
通寺昶師曰夢見閻王請稜公講三論如何稜曰善哉
慧稜發願常處地獄教化衆生既有此徵斯願畢矣至
十月半黄昏時告弟子曰吾五臟已崩無有痛所言未
訖外有大聲呼曰法師早起焚香閻羅王使人即到須
㬰異香忽來稜斂容便卒即十四年十月十六也春秋
六十有五云
唐釋道興姓劉本住秦州八九嵗時常念出家二親不
許年十九決意詣大光寺剃落時天下大亂賊寇交横
母為賊掠將去離城六十里興没命尋逐至已被傷未
絶賊見曰此僧誠為至孝逐母至此便不盡命負母還
城城中咸怪賊路兇險何因得返避難投蜀年滿進具
常行蘭若頭陀乞食智舜律師當衢講匠依聽五遍便
能覆述舜深竒之自舜没後接構律筵每年講席極為
稽引三十二十度來請者方許開宗每嘆曰佛法漸替
輕慢日増余不敢輕所以為重法故耳于時官府急切
不許客住諸寺無停者來即安撫寺主曰官制不許何
得停之興曰官不許容針私容車馬豈不聞耶寺主憤
恚還房眼看袈裟不見又往三門王家㑹受飯自見是
血食人喻之竟不信返寺向興懴悔怪遂止貞觀中青
城戴令來慕欲與興同房宿夜中眠驚走出房外云見
一赤衣僧執杖打背云因何在此宿以火照背如三指
大隱軫赤色因求悔過興嘗得疾聞室中音樂聲自念
我所求本在佛果不願人天言已聲滅自此便瘥常禮
千佛日别一遍永徽三年元奘法師送舎利令供養興
獲已於房内立道場發正願曰若一生傳法如契聖心
請放光明須㬰一室並為金色以顯慶四年月日終於
福勝春秋六十有七興自在道晝夜恒坐曽不偃亞自
乞食之外不出寺門不乗畜生益部五衆咸敬而重之
唐益州草堂寺旭上者不知何許人少居草堂惟以禪
誦為業餘無所營蜀土尤尚二月八日四月八日每至
二時四方大集馳騁遊遨諸僧忙遽無一閒者而旭端
坐竹林泊然寂想瓶水自溢鑪香自然諸人城西看了
相從㕘之旭儼然不動等同金石三日之後方復如常
四衆敬而異之如覩朝日之初出因共目之為旭上也
年九十八
唐釋惠寛姓楊氏綿竹孝水人生有異徵臂垂過膝性恒
香潔不近腥臊年五六嵗與姊信相學坐禪二親怪問
荅曰佛來為説般若聖智界入等法門共姊評論耳法
相父是異道不解其言附口録得二百餘紙龍懷寺㑹
師至其所父以示之㑹曰並合佛經無所㕘參有異禪
師於淨慧寺入火光三昧召彼女來及至不入云是火
聚神師曰何不以水滅之女即作水觀滅火而入禪師
驗知深入諸定勸令出家時蜀王秀在益請入城内妃
為造精舎鎭恒供養嘗出於路人有疑者尼曰莫於三
寶所生異心自受罪苦彼人悔過有造功徳須物者燒
香祈請掘地獲金無不充足至於食飲欲食便食不食
乃經嵗序時人目之聖尼即今本寺猶號聖尼寺也寛
年十三常樂獨坐面無怒相言常謙下依空慧寺允禪
師龍懷寺㑹闍梨所隨聞經律一覽無遺未聞之經曽
不知義有難問者皆為通之初造龍懷寺㑹有徒屬二
百餘人並令在役唯放於寛有怨及者㑹曰斯人是吾
本師何得使作昔周滅法依相禪師隱於南山及隋興
教辭師還蜀嘗受囑云汝還蜀土大有徒衆有名惠寛
可將攝也衆憶此事計師死日當寛受生無得致怪自
爾在山依閒業定年三十還綿竹教化四逺父母亦背
道歸佛捨宅為寺于今見在綿竹諸村皆為立寺堂殿
院宇百有餘所年常大齋道俗咸㑹正月令節成都等
七十縣競迎供侍有大功徳須得經營但請寛至施物
山積貞觀中有僧名䇿持呪有驗於雒縣忽死見閻王
曰比獄中罪人多應為誦呪并請寛師講地獄經䇿蘇
已即從雒縣往綿竹至寛所正集轉經告䇿曰昨所住
處大為勞苦為衆生者不得辭苦即令䇿登座誦呪大
衆聞皆流汗寛仍集衆講地獄經焉有什邡縣陳家者
捨邪信佛以竹園為寺寛指授分劑爾許可為僧院中
間一分堪為佛堂即斷一竹上豎標云此分劑處欲造
佛寺當時生竹自乾佛堂斷竹泉水上涌尋掘數尺獲
大石石下金瓶舎利七粒寛禮拜更請遂放光乃盛滿
合四逺又集寺今見在永徽四年夏六月二十五日春
秋七十卒於淨慧寺未終一月有五百神人長丈餘服
天衣持花香及紫金花臺從西方來迎寛辭不堪發遣
令去又於終日放羊從市向房悲數十聲至夜索水沐
浴新衣跏坐執爐已命打無常鐘聲遍郭聞合郭咸集曰
闍梨涅槃去空中哭聲寺内光明莫測其來入定氣乃
知永逝葬後縣内道俗七嵗已上著服泣臨如是三年
爾後綿竹凡設㑹家皆設兩座一擬聖僧一擬寛也
唐資州山北蘭若處寂姓周氏蜀人也師事寶修禪師
服勤寡欲與物無競居山北行杜多行天后聞焉詔入
内賜摩納僧伽梨辭乞歸山涉四十年足不到聚落坐
一胡床宴黙不寐常有虎蹲伏座口如家畜類由是頗
形竒異如無相大師自新羅國將來謁詵禪師寂預誡
衆曰外來之賔宜洒掃以待之明日果有海東賔至焉
開元初新除太守王曄本黄冠也景雲中來刺是郡終
于釋氏包藏禍心上任處分令境内應是沙門追集唯
寂久不下山或勸寂往㕘免為厲階寂謂弟子曰汝雖
出家猶未識業吾之未死王曄其如吾何迨王公上官
三日緇徒畢至或曰唯處寂蔑視藩侯弗來致賀曄㣲
怒諸僧升㕔坐已將啟怒端問寂違拒之由愠色勃興
僧皆股慄曄俄然仆地左右扶掖歸宅至㕔事後屏樹
如被摑頰聲尋爾氣絶資人益崇仰之以開元二十二
年正月示滅享年八十七同時若長松馬祖及王頭陀
趙頭陀皆其門人
唐釋大川不知何許人於漢川棲賢寺行四聖種法綿
竹之人無夙少率皆宗奉及乎終也卧於寺外白衣具
牀榻相率舁歸寺中務營䘮禮方當屍舉無何雙鹿引
前若騶導焉大厯初北山變成黄金色上有樓閣菩薩
行道斯須之間萬形千狀川素居此寺與地俱靈留影
供養如事靈祠焉
唐開元中成都萬嵗池傍有僧誦法華經每夜見一老
叟來聽僧怪問之曰我池中龍也僧曰今方旱何不降
雨叟曰凡雨須天符不爾天誅之今當為師降雨師其
葬我是夕大雨質明池邊見一大蛇斬為兩段僧取焚
之為立塔呼為龍壇焉
唐高僧智浩嘗於成都中興寺誦法華經鄰有龍女祠
龍毎夜聽之一夕施一寶珠浩曰僧家無用龍以神力
化大圓石榴而去今以水澆之則龍宫石寶四字隱隱
可見此二則方輿勝覽所載
王維大薦福寺道光禪師塔銘云禪師諱道光本姓李
綿州巴西人在諸兒時神獨不偶去詣鄉校見周孔書
曰世教耳誓苦行求佛道入山林割肉施鳥獸鍊指燒
臂入般若道場百日晝夜經行遇五臺寶鑑禪師宻授
頓教得解脱知見舎空不域即動無朕不觀攝見順有
離覺毛端族舉佛刹掌上斷置世界不覩非咎應度方
知得其門者寡矣開天二十七年五月二十三日涅槃
薦福僧坊門人明空等建塔於長安城南畢原人天㑹
葬涕泗如雨其世行遺教如一切賢聖維十年座下俯
伏受教欲以毫末度量虚空無有是處誌其舎利所在
而已銘曰鳴呼人天尊全身舎利在畢原
唐釋靈著姓劉氏綿州巴西人也年逮志學方遂出家
登戒尋師不下千里年四十精毘尼道兼講涅槃一律
一經勤于付授晩嵗請問大照禪師領悟宗風守志彌
篤後講長安誕敷禪法慕道求師者不減千計若魚龍
之㑹淵澤也以天寶五載四月十一申時示滅于安國
寺石楞伽經院享夀五十六僧夏三十六
唐成都靜衆寺僧無相新羅國人也是彼土王第三子
以開元十六年至中國𤣥宗召見𨽻於禪定寺後入蜀
資中謁智詵禪師入深谷嵓下坐禪毎入定多是五日
為度忽雪深有二猛獸來相自洗拭躶卧其前願以身
施食二獸從頭至足嗅匝而去往往夜間坐牀下搦虎
鬚毛既而山居頗久衣破髮長獵者疑是異獸將射之
而止復構精舎於亂墓間屬明皇違難入蜀迎相入内
殿供禮時成都縣令楊翌疑其妖惑命徒二十許人曳
之變怪卒起楊乃叩頭拜伏遂勸檀越造淨衆大慈等
寺相至成都忽有一力士稱捨力伐柴供僧厨用相之
弟本國新為王矣懼其却回將遣刺客來屠之相已𡨕
知忽曰供柴賢者暫來今夜有客曰灼然又曰莫傷佛
子至夜薪者持刀挾席坐禪座側逡巡覺壁上似有物
下遂躍起以刀一揮巨胡身首分於地焉質明相召伐
柴者謝之已不見矣以至徳元年建午月十九日無疾
示滅春秋七十七先是武宗廢教成都止留大慈一
寺淨衆例從除毁其寺巨鐘迺移入大慈洎乎宣宗中
興釋氏元鐘却還淨衆以其鐘大隔江計功兩日始到
方欲為齋辰去迎取巳時已到推挽之勢直若飛焉爾
時相之真形面目流汗乃知其神力所曳也後號東海
大師塔
唐釋天竺亡名未詳何印度人也其貌惡陋纒乾陀色
縵條衣穿革屣曳鐡錫化行于京輦當韋南康臯生纔
三日其家召僧齋此僧不速自來以敝席坐於庭中既
而齋畢韋氏令乳母負嬰兒出請衆僧祝願梵僧先從
座起攝衣升階視之曰别久無恙乎嬰兒若有喜色相
認之意衆皆異之韋君曰此子纔生三日耳吾師何言
别久也梵僧曰此非檀越所知韋君固遠之梵僧曰此
子乃諸葛亮之後身耳武侯鼎國時為蜀丞相君所知
也蜀人受其賜且久今降生於世將為蜀帥必福坤維
之人吾往在劍門與此子為善友故不問而來此子他
日作劒南節度二十年官極貴中書令太尉此外非我
所知也父然之因以武字焉後韋臯自少金吾節制劒
南軍果遷太尉兼中書令在蜀二十一年末塗甚崇釋
氏恒持數珠誦佛名所養鸚鵡教令念經及死焚之有
舎利又歸心南宗禪道學心法於淨衆寺神㑹禪師云
唐漢州開照寺鑑源不知何許人也素行甄明範圍律
道苾芻表率何莫由斯後于三學山講華嚴經號
為勝集日供千人倉簟中米粟纔數百斛取之不竭沿
夏涉秋未嘗告匱其𡨕感如此有慧觀禪師見三百餘
僧提蓮燈凌空而去歴歴如流星焉開元中崔冀公寧
疑其妖妄躬自入山禁之山四方面各三十里火光至
第三夜有百餘支燈現兼紅光可千尺餘冀公蹷然作
禮歎未曽有時松間出金色手長七尺許有二菩薩黄
白金色閃爍然復庭前栢樹上晝見一燈其明如日横
布玻□山可三里所寶珠一顆圓一丈熠爚可愛西嶺
山門懸大虹橋橋上梵僧老叟童子間出有二炬爛然
空中如相逢迎交過之狀下有四菩薩兩兩偶立放通
身光可高六七十尺復見大松林後忽有寺額篆書三
學字又燈下垂繡帶二條東林之間夜出金光月當於
午金銀二色燈列於智炫師墳側韋南康臯每三月就
寺設三百菩薩大齋菩薩現形捧燈僧持香燈引挹之
鑪在寺門矣白中令敏中覩瑞興立此寺大中八年改
額曰開照弟子傳講東川所宗也
唐成都大雲寺徐果師者混物韜光人罕詳測或入三
昧不失律儀或示狂癡語事多中坤維四衆往往稱之
為徐果師徐姓也果名也師通稱也此亦彊練誌公之
倫類矣不知其終云
唐簡州慈雲寺釋待駕俗姓王氏金水縣人冲孺出家
作為詭異其父立名待駕當天寶末也練行精進時號
頭陁及𤣥宗巡幸果自詣府剃髪為僧待駕得度其言
信矣駕去縣邑二十里開逕芟茅獨居山頂後成一寺
此山絶多靈跡初名石城迨明皇至劒門山神現形迎
駕稱姓李氏勑賜有𤣥孫之稱後陟武擔東臺逺望祥
雲紫氣盤結空界問左右曰此何處對曰石城山乃悟
山神䕶衛之意因改雲頂寺為慈雲焉待駕後卒於此
寺
唐郫縣法定寺惟忠少孺為僧勵精自行在乎羣等莫
不宗焉出家法定寺此寺後漢永平佛法始流中國便
有置徳淨伽藍神光屢現至宋釋惠持誓化岷蜀來居
寺中屬譙縱不道令數輩操刃欲屠持持乃彈指其衆
驚奔僵仆隋開皇四年因改名法定焉寺有彌勒聖像
唐武徳中忽爾枯查沿江而至夜發光明雕作像首貞
觀中竇軌為長史佛首光見引達于府竇公令人迎取
數百人亦不能勝乃令祝之任欲何往問言可就法定
否乃一人能舉竇遂造佛身長史高士廉盖殿以安之
後有僧汎愛樹其浮圖獲一巨蟹身長二尺餘是塔頗
多靈異人或將酒肉乗醉詣聖佛前立見災禍矣忠於
天寶中在寺愈加精苦無何塔為霆震拔其塔心柱出
外忽有小木承代之意衆咸怪之罔測厥由忠乃叩磕
於聖彌勒像告訴天龍合加畏重何輒震擊奪塔心柱
耶一日迅雷烈風還同前震覆覩之乃龍神送舊柱安
置如故當其易柱陰雲四合有四神人以身扶翼立與
塔齊忠之感物也若此㑹昌拆寺之前舎利七粒出相
輪上白光滿空向西飛去衆所目覩將倒之時赤光見
於半天又此寺有大棗樹毁寺之年其樹枯瘁及大中
再置棗始重榮也忠後終於寺
白居易東都奉國寺禪徳大師照公塔銘云大師號神
照姓張氏蜀州青城人也始出家於智凝法師受具戒
於惠萼律師學心法於惟忠禪師忠一名南印第六祖
之法曽孫也大師祖達磨宗神㑹而父南印其教之大
㫖以如然不動為體以妙然不空為用示真寂而不記
斷滅破計著而不壞假名師既得之掲以行化出蜀入
洛月開六壇僅三十載隨根説法言下多悟由是裂疑
網投惑箭漸離人我相者日月有焉起正信見本覺頓
發菩提心者時時有焉其餘退惡進善隨分而増上者
不可勝紀夫如是可不謂煩惱病中師為醫王乎生死
海中師為船師乎嗚呼病未盡而醫王去海方涉而船
師失粤以開成三年冬十二月示滅於奉國寺禪院以
是月遷葬於龍門山報年六十三僧夏四十四明年傳
教主院上首弟子沙門清閑糾門徒合財施與服勤弟
子志行等營度䘮事卜兆於寶應寺荷澤祖師塔東若
干步窆而塔焉示不忘其本也其諸升堂入室得心要
口訣者有宗實在襄復儼在洛道益在鎭知逺在徐曰
建在晉道光在潤道威在潞雲真在磁雲表在汴歸忍
在越㑹幽齊經在蔡智全景𤣥紹明在秦各於一方分
作佛事咸鼓鐘鳴吼龍象蹴踏斯皆吾師之教力也不
其盛歟衆以余忝聞法門人結菩提之縁甚熟請於塔
石序而銘曰伊之西北洛之南東法祖法孫歸全於中
舊塔㑹公新塔照公亦如世禮祔于本宗
唐成都福感寺定光者不知何許人也爰從入法厥性
弗拘糲食斷中麤襦卒嵗方於庸蜀化導有縁俄遭武
宗毁廢例反儒宗及乎佛日重暉僧倫咸序光同締構
寺宇因鑄大鐘計赤金萬餘斤爾日鼓籥灰飛投鑪火
熾有祥煙兩道自浮圖相輪最高處出冉冉射上若虹
蜺焉萬人引望五色騰凌相感如然信鼓斯應其塔是
阿育王藏舎利之所太和初南蠻蒙傞顚剽入益城分
蠻卒舎於寺内廊廡烹炙熏灼僧皆奔迸時塔頂出四
道濃煙分穗直上空虚至夜蠻蜑覩此竒異乃禁止汙
穢此塔先在西北四十餘步天寶末長史章仇兼瓊赴
任至劒門見一人長丈餘持㦸當路兼瓊驚問對曰某
是大石寺䕶塔神故來奉迎且有少事咨祈大夫也縁
大石寺在西南未為極善今請移東北四十二步望便掘
石此下以鎭舎利兼瓊曰此易耳到府數日乃令量其
地處先掘果得巨石其深無際促石匠數十人鏨鑿之
至夜輒填滿遣人潜伺人見有白彘數十以喙推石末塞
之隨以舌䑛其堅如鐡銅矣章仇令止勿鑿遂移塔於
今所即金光舊寺基也光鐘亦移入新寺焉
唐釋道一姓馬氏漢州什邡人也華以喻性不植於高
原浪以辯識發明於溟海生而凝重虎視牛行舌過鼻
凖足文大字根塵雖同於法體相表特異於幻形既云
在凡之境亦應隨機之教年方稚孺厭視塵躅脱落愛
趣逰步恬曠削髮於資州唐和尚受具於渝州圓律師
示威儀之㫖曉開制之端浣衣鍛金觀門都錯大龍香
象羈絆則難權變無方機縁有待聞衡嶽有讓禪師即
曹溪六祖之前後也於是出岷峨玉壘之深阻詣靈桂
貞篁之幽寂一見讓公泯然無際頓門不俟於三請作
者是齊於七人以為法離文字猶傳蠧露聖無方所亦
寄清源遂詣臨川棲南康龔公二山所遊無滯隨攝而
化先是此峯岫間魑魅叢居人莫敢近犯之者災釁立
生嘗一宴息於是有神衣紫𤣥冠致禮言捨此地為清
淨梵場語終不見自爾猛鷙毒螫變心馴擾沓貪背憎
即事廉讓郡守河東裴公家奉正信躬勤諮稟降英明
簡貴之重窮智術慧解之能每至海霞歛空山月凝照
心與境寂道隨悟深自明者在乎周物普施者期乎濟
衆居無何裴公移典廬江夀春二牧於時進修惟勤率
化不墜大厯中聖恩溥洽隷名於開元精舎其時連率
路公聆風景慕以鍾陵之壤巨鎭奥區政有易絃人同
湊轂禪宗戾止降祥則多順而無違居僅十祀日臨扶
桑髙山先照雲起膚寸大雨均霑建中有詔僧如所𨽻
將歸舊壤元戎鮑公宻留不遣至戊辰嵗舉措如常而
請沐浴訖儼然跏趺歸寂享年八十僧臘五十先於建
昌石門環以絶巘呀為洞壑平坦在中幽偏自久是謀
薪火塵劫之㑹非議岡阜地靈之吉亞相觀察使隴西
李公藩寄嚴厲素所欽承于以率徒依歸緬懷助理爰
用營福道在觀化情存飾終輟諸侯之旌旗資釋子之
幢蓋其時日變明晦人萃遐邇檝覆水而為陸炬通宵
而成晝山門子來財施如積邑里僧供飯香普熏自昔
華嚴歸眞於嵩陽善導瘞塔於梵嶺禮視齊斬人傾國
城哀送之盛今則三之初於林中經行座下開示平等
垂法不標於四科安恬告盡刻期於二月此明一知終
之先兆也示疾云逝俾葬逺山凡有攀援願留近郭終
遂窮僻式遵理命此又明一晦跡之素誠也將歸靈龕
爰泝淺瀨人力未盡舟行為遲膏雨驟下於逺空窮溪
遄變於深涉此又明一通神之應感也知眞在空無我
於有是二俱離假一為乗示生死者人能作佛辨邪正
者魔亦似聖現身不留於大士負手俄萎於哲人弟子
智藏鎬英宗泰等奉其喪紀憲宗追謚大寂禪師丹陽
公包佶為碑紀述權徳輿為塔銘今海昏縣影堂存焉
傳燈録載師一日上堂謂衆曰汝等諸人各信自心是
佛此心即是佛心達磨大師從南天竺國來躬至中華
傳上乗一心之法令汝等開悟又引楞伽經文以印衆
生心地恐汝顚倒不自信此心之法各各有之故楞伽
經云佛語心為宗無門為法門又云夫求法者應無所
求心外無别佛佛外無别心不取善不捨惡淨穢兩邊
俱不依怙達罪性空念念不可得無自性故故三界唯
心森羅萬象一法之所印凡所見色皆是見心心不自
心因色故有心汝但隨時言説即事即宜都無所礙菩
提道果亦復如是於心所生即名為色知色空故生即
不生若了此心乃可隨時著衣喫飯長養聖胎任運過
時更有何事汝受吾教聽吾偈曰心地隨時説菩提亦
只寧事理俱無礙當生即不生僧問和尚為什麽説即
心即佛師云為止小兒啼僧云啼止時如何師云非心
非佛僧云除此二種人來如何指示師云向伊道不是
物僧云忽遇其中人來時如何師云且教伊體㑹大道僧
問如何是西來意師云即今是什麽意龐居士問如水
無筋骨能勝萬斛舟此理如何師云這裏無水亦無舟
説什麽筋骨一日師上堂良久百丈收却面前席師便
下堂百丈問如何是佛法㫖趣師云正是汝放身命處
師問百丈汝以何法示人百丈豎起佛子師云只這箇
為當别有百丈抛下佛子僧問如何得合道師云我早
不合道僧問如何是西來意師便打乃云我若不打汝
諸方笑我也有小師行脚回於師前畫箇圓相就上禮
拜了立師云汝莫欲作佛否云某甲不解涅目師云吾
不如汝小師不對鄧隱峰辭師師云什麽處去對云石
頭去師云石頭路滑對云竿木隨身逢場作戲便去才
到石頭即繞禪牀一匝振錫一聲問是何宗㫖石頭云
蒼天蒼天隱峰無語却回舉似師師云汝更去見他道
蒼天汝便嘘嘘隱峰又去石頭一依前問是何宗㫖石
頭乃嘘嘘隱峰又無語歸來師云向汝道石頭路滑有
僧於師前作四畫上一長下三短問云不得道一長三
短離此四字外請和尚答師乃畫地一畫云不得道長
短答汝了也有一講僧來問云未審禪宗傳持何法師
却問云坐主傳持何法彼云忝講得經論二十餘本師
云莫是獅子兒否云不敢師作嘘嘘聲彼云此是法師
云是什麽法云獅子出窟法師乃黙然彼云此亦是法
師云是什麽法云獅子在窟法師云不出不入是什麽
法無對遂辭出門師召云坐主彼即迴首師云是什麽
亦無對師云這鈍根阿師洪州廉使問云弟子喫酒肉
即是不喫即是師云若喫是中丞禄不喫是中丞福益
州應天和尚問人人有佛性如何是和尚佛性師曰汝
喚什麽作佛性曰恁麽即和尚無佛性也師乃呌快活
快活
　
　
　
　
　
　
　
　
　
　
　
　
　
　蜀中廣記卷八十二
欽定四庫全書
　蜀中廣記卷八十三
　　　　　　　　　　　　明　曹學佺　撰
　高僧記第三
　　川西道三
益州保唐寺無住禪師初得法於無相大師乃居南陽
白崖山專務宴寂經累嵗學者漸至勤請不已自此垂
誨雖廣演言教而惟以無念為宗時相國杜鴻漸出撫
坤維聞師名思一瞻禮大厯元年九月遣使到山延請
值節度使崔寧亦命諸寺僧徒逺出迎引十月一日至
空慧寺而杜公與戎帥召三學碩徳俱㑹寺中致禮訖
公問曰頃聞師嘗駐錫於此而後何往耶曰無住性好
疎野多泊山間自賀蘭五臺周游勝境聞先師居貴封
大慈寺説最上乗遂逺來摳衣忝預函丈後棲遲白崕
已逾多載今幸相公見召敢不從命公曰弟子聞今和
尚説無憶無念莫妄三句法門是否曰然公曰此三句
是一是三曰無憶名戒無念名定莫妄名慧一心不生
具戒定慧非一非三也公曰後句妄字莫是從心之忘
乎曰從女者是也公曰有據否曰法句經云若起精進
心是妄非精進若能心不妄精進無有涯公聞疑情盪
焉久問師還以三句示人否曰對初心學人還令息念
澄渟識浪水清影現悟無念體寂滅現前無念亦不立
也於時庭樹鵶鳴公問師聞否曰聞鵶去已又問師聞
否曰聞公曰鵶去無聲云何言聞師乃普告大衆佛世
難值正法難聞各各諦聽聞無有聞非闗聞性本來不
生何曽有滅有聲之時是聲塵自生無聲之時是聲塵
自滅而此聞性不隨聲滅悟此聞性則免聲塵之所轉
當知聞無生滅聞無去來公與僚屬大衆稽首又問何
名第一義第一義復從何次第得入師曰第一義者無
有次第亦無出入世諦一切有第一義即無諸法無性
性説名第一義佛言有法名俗諦無性第一義公曰如
師開示實不可思議公又曰弟子性識微淺昔因公暇
撰得起信論章疏兩卷可得稱佛法否師曰夫造章疏
皆用識心思量分别有為有作起心動念然可造成據
論文云當知一切法從本以來離言説相離名字相離
心縁相畢竟平等無有變異唯有一心故名真如今相
公著言説相著名字相著心縁相既著種種相云何是
佛法公起作禮曰弟子亦曽問諸供奉大徳皆讃弟子
不可思議當知彼等但狥人情師今從理解説合心地
法實是眞理不可思議公又問云何不生云何不滅如
何得解脱師曰見境心不起名不生不生即不滅既無
生滅即不被前塵所縛當處解脱不生名無念無念即
無滅無念即無縛無念即無脱舉要而言識心即離念
見性即解脱離識心見性外更有法門證無上菩提者
無有是處公曰何名識心見性師曰一切學道人隨念
流浪蓋為不識眞心眞心者念生亦不順生念滅亦不
依寂不來不去不定不亂不取不捨不沈不浮無為無
相活潑潑平常自在此心體畢竟不可得無可知覺觸
目皆如無非見性也公與大衆作禮稱讃踊躍而去後
居保唐寺而終
唐釋雄俊俗姓周成都人也雖善講説而無戒行所受
檀信非法而用且多狡詐唯事疎狂經反初服去已入
軍壘逾年間闗逃難還入緇行大厯中暴亡入𡨕見主
者訶責境畢命鬼卒引入地獄去俊抗聲大呼曰雄俊
倘入地獄三世諸佛即成妄語矣主者詰之對曰雄俊
曽讀觀音經有下品下生者其人造五逆罪臨終十念尚
得往生俊雖造罪不犯五逆若論念佛莫知其數佛語
若有可信應得往生西方言畢承寶臺直西而去系曰
一念憶識自身稱佛名不少垂入獄而還返者以强善
心而轉弱惡故是故行人須知口誦莫如心持往往淺
力當如是學也俊語流出民間必死者重蘓傳此語云
釋難陀者華言喜也未詳種姓何國人詭異不倫恭慢
無定唐建中年至于岷蜀時張魏公延賞之任成都喜
自言我得如幻三昧嘗入水不濡投火不灼能變金石
化現無窮初入蜀與三少尼俱行或大醉狂歌或聚衆
説法戍將深惡之亟令擒捉喜被捉隨至乃曰貧道寄
迹僧門别有藥術因指三尼曰此皆妙於歌舞戍將乃
重之遂留連為置酒肉褒宴與之飲唱乃假襦袴巾櫛
三尼各施粉黛並皆列坐含睇調笑逸態絶世飲欲半
酣喜謂尼曰可為押衙蹋舞乎因徐進對舞曵練迴雪
迅起摩趺伎又絶倫良久曲終而舞不已喜乃咄曰婦
女風邪遂徑起取戍將刀衆謂酒狂坐者悉皆驚走遂
斫三尼頭皆踣於地血及數丈戍將大驚呼左右縛喜
喜笑曰無草草徐舉三尼乃笻竹枝也血乃向來所飲
酒耳喜又却坐飲宴别使人斷其頭釘兩耳柱上皆無
血汚身即坐於席上酒巡到即瀉入斷處面色亦赤而
口能歌唱手復擊掌應節及宴散其身自起就柱取頭
安之輒無瘢痕時時言人吉凶多是謎語過後方悟成
都有人供養數日忽不欲住乃閉闗留之喜即入壁縫
中及牽之漸入唯餘袈裟角逡巡不見來日見壁畫僧
影其狀如日色隔日漸落經七日空有墨迹至八日墨
迹已滅有人早見喜已在彭州界後終不知所之
船子和尚蜀之淨衆寺僧也有偈四首其一曰三十年
前海上游水清魚現不吞鈎釣竿斫盡重栽竹不計功
程便得休其二曰三十年來坐釣臺鈎頭往往得黄能
金鱗不遇空勞力收拾絲綸歸去來其三曰本是釣魚
船上客偶除鬚髮著袈裟佛祖位中留不住夜深依舊
宿蘆花其四曰百尺絲綸直下垂一波才動萬波隨夜
靜水寒魚不餌滿船空載月明歸
釋神㑹俗姓石本西域人也至性懸解明智内發大璞
不耀時未知之年三十方入蜀謁無相大師利根頓悟
㝠契心印無相嘆曰吾道今在汝矣爾後徳充慧廣鬱
為禪宗其大略寂照滅境超證離念即心是佛不見有
身當其凝閉無象則土木其質及夫玅用黙濟雲行雨
施蚩蚩羣甿陶然知化覩貌遷善聞言革非至於廓蕩
昭洗執縛上中下性隨分令入以貞元十年十一月十
二日示疾儼然跏趺坐滅春秋七十五法臘三十六南
康王為立碑自撰文書丹
唐成都府靈池縣蘭若洪正俗姓常氏未詳何許人也
居於岷蜀間多年往因有疾後復平寧發誓恒誦金剛
般若經日以二十過為准精持靡曠時鄰僧守賢夜坐
見二鬼使手操文牒私相謂曰取攝僧洪正一使曰為
其黙念般若傍有大竒呵護無計近得又患責限遲延
今别得計見有直府東門者姓常與僧同名復曽為僧
來共你攝去以塞違殿也守賢聞之驚異且志其事明
日宻問門子常洪正已死後不測其終
漢州開化寺釋亡名先因入寺見端應交現遂誓捨身
刻苦為期忽於殿中焚香次覩地屋皆為琉璃色有菩
薩乗五色雲下庭中曰汝極堅至必當得道吾來證汝
亡名叩頭禮拜斯須不見寺僧至云學院内皆變琉璃
色焉
釋法江者江東人也來逰岷蜀以慈憫為懷嘗在房中
謂門人曰外有萬餘人盡戴帽形且攣䠰從吾乞救汝
速出視之門人出無所見徙倚間有數十人荷擔竹器
中螺子至江曰此之是歟命取錢贖之投于水中焉江
所居法聚寺蓋蜀王秀所造有仁夀中文帝所樹舎利
塔云
沙門道昭自云簡州人也俗姓康氏少時因得疾不悟
夢至㝠司見善惡報應之事遂出家住大行山四十年
戒行精苦往往言人將來事初若隱晦後皆明驗嘗有
二客來一曰姚邈舉明經一曰張氏以資蔭僧謂張曰
君授官四政愼不可食禄范陽四月八日得疾當不救
次謂邈曰君不利簮笏如能從戎亦當三十年無乏有
疾勿令胡人療之其年張官於襄鄧間後累選嘗求南
州亦皆得之後又選果授虢州盧氏縣令到任兩日而
卒卒之日為四月八日後方悟范陽即盧氏望也邈舉
不第從戎於容州假軍守之名三十年累轉右職後因
别娶求為儐者因得疾服嫗黄氏藥而終後訪黄氏本
末乃洞主所放出婦是胡女也
唐成都福感寺定蘭姓楊氏成都人也父母早亡無資
可以追往每遇諱辰悲哭咽絶輒裸露入青城山縱蚊
蚋䗈蠅唼咋膚體云捨内財用答劬勞次則刺血冩經
又次則鍊臂至於拔耳剜目餧飼鳥獸既而行步觸物
顚躓後有異人掌擎物若珠顆然内皆空中斯須瞻矚
如故㝠告曰南天王還師眼珠矣逺近驚駭嘗謂人曰
吾聞善戒經中名為無上施吾願勤行速要上果以大
中三年宣宗詔入内供養六年二月中又願焚然肩膊
帝累勸勉且務久長修練蘭不奉詔遂焚焉而絶有縁
表請易名建塔勅謚覺性塔號悟眞也蜀都止呼定蘭
塔院焉
唐朗州徳山院宣鑒姓周氏劍南人少多英敏尋預僧
流從受近圓即窮律藏其諸性相貫習偕通乃抗志雲
逰造龍潭信禪師是石頭宗師之二葉也始唯獨居一
室鑒强供侍之一夕龍潭持一枝火受鑒鑒接行數步
且曰久聞龍潭到來龍之與潭俱不見歟信曰子親到
矣機與教符日親丈室三十餘年後止澧陽武陵太守
薛延望堅請始居徳山四海禪徒輻輳千人其於訓授
難窺邊際雪峰㕘見鑒深加肯重焉咸通六年十二月三
日忽告諸徒曰捫空追響勞汝神耶夢覺覺非復有何
事言訖安坐而化春秋八十四僧臘六十五身據床坐
七日如生按徳山簡州人姓周嘗講金剛經時人號周
金剛攜青龍鈔䟽出蜀謁龍潭師師㸃紙燈與之尋復
吹滅遂大悟集鈔疏于庭焚之曰窮諸𤣥辯若一毫置
于太虚竭世樞機如一滴投于巨壑遂辭去宗風大振
凡僧到門便用棒撻之禪家稱為徳山棒云
新都縣北二十五里大梵寺舊名李眉俗呼塌背在漢
州大安鄉界唐咸通間有僧自稱李姓眉長尺餘前者
蓋唇傍者覆肩居民呼為李眉延奉之者或見甘露聖
燈之應夀百有七趺化於中和七年乾徳間伐蜀寺僧
乃火其眞身焉
唐釋圓相蜀人也七嵗出家博綜内外善屬文時號竒
童内修律範人無間然龍朔元年有疾而終于此寺將
啟手足房内長虹若練而飛上天寺塔鈴索無風自鳴
其大門屋壁畫俱剥落毎夜有鼓角聲經百餘日方息
從此鳥雀不棲其屋咸亨四年甘露降於講堂前椶櫚
樹焉相終弟子收文集三十餘卷
彭州永福院延照禪師僧問如何是彭州境師曰人馬
合雜僧以手作拽弓勢師拈棒僧擬議師便打
唐益州空慧寺釋慧熙郫人姓趙童稚出家善明篇韻
文筆所趣宛而成章與綿州震響寺榮智齊名俱為沙
彌卓異翹秀後與成都大石寺沙彌道微連韻賦詩微
有言隙因即屏絶人事栖心禪業年登受具周聞經律
摘採英華用為賞要攝論雜心精搜至理尤躭三論是
所觀門嘗難基法師塵識義初問以小乗基以大乗通
之熙笑曰大無不攝但失小宗晩住州南空慧寺立性
孤貞不羣諸偶敝于食息專想虚𤣥一坐掩闗二十餘
日不畜侍人不受人施夜宿本房但坐床心兩頭塵合
自餘房地惟有一蹤餘並莓苔青絮有聞熙名就房㕘
拜迎逆接候累日方見時發幽問吐言高迥預席者共
憚之年九十卒
益州南禪無染大師問無句之句師還荅也無師曰從
來只明恁麽事僧曰畢竟如何師曰且問看
益州長平山和尚問視瞬不及處如何師曰我貶眼也
勿工夫問如何是祖師意師曰西天來唐土去
益州崇福演教大師問如何是寛廓之言師曰無口道
得問如何是西來意師曰今日明日
益州普通山普明大師問如何是佛性師曰汝無佛性
曰蠢動含靈皆有佛性學人為何却無師曰為汝向外
求問如何是𤣥𤣥之珠師曰這箇不是曰如何是𤣥𤣥
珠師曰失却也
青州禪師洪杲道場在成都東十數里普通山上宋何
耕自龍華山歸經過其處作詩述曰錦城之東山培塿
突起伽藍壓山口入門氣象頗不凡在昔規模定非茍
黄絹碑詞著眼看青州老衲知名久自披榛徑結茅屋
不剪霜鬢散蓬首市門有女奉巾盥衣裓無花生穢垢
至今一轉鶺鴒語散作諸方獅子吼祖燈寂寞何人繼
宰堵岧嶤惟鬼守法席草長深没膝僧榻屋穿光見斗
似聞占籍多衍沃合選名緇振頽朽我來不覺三嘆息
眼底盡空諸所有自開麤席掃塵坌聊寄閒眠憩奔走
夢回中夜雨鳴簷卧聽東風寒入牖明朝散步轉山脊
好語相呼聞野叟抽苦也見麥飜浪搗麨懸知香滿手
須㬰日影散林樾絢練春光被花栁僕夫催歸屢不應
景物殊佳寧忍負出山騎馬更躊躇乗暇應須重載酒
又潼川西峰寺載杲公一偈云秋風吹客衣秋葉落庭
戸何所聞而來何所聞而去好山好水皆可歸無佛無
祖不得住脱羅籠何所寓忿怒那吒笑㸃頭泥牛拔斷
珊瑚樹
五代梁成都府東禪院釋貫休字徳隱俗姓姜氏金華
蘭溪登高人也七嵗出家為童侍一日誦法華經一千
字耳所暫聞不忘於心與處黙同削染鄰院而居每隔
籬論詩互吟尋偶對休善小筆得六法長於水墨形似
之狀可觀受衆安橋强氏藥肆請出羅漢一堂云毎畫
一尊必祈夢得應真貌方成之故與常貌不同後思登
華嶽北謁邢帥成汭於龍興寺安置時何翰吳融謫官相
遇往來論道論詩融為休作集序則乾寧三年也尋被
誣譛黜於公安鬱悒中題硯子曰入匣始身安弟子勸
師入蜀時王氏將圖僣偽邀四方賢士得休甚喜盛被
禮遇賜賫隆洽署號禪月大師至梁乾化二年終于所
居春秋八十一塔號白蓮在成都北門外弟子曇域集
師文集首安吳内翰序域為後序
什邡小蓬山保聖寺鏡鍠禪師以唐天福中卓錫本山
古松下有清泉迸出遂結廬作終身計木食澗飲與馬
頭佗化成寶坊至數百人或以事聞所司投之瀘南數
年抵書門人曰明年三月二十日吾償債畢矣是時可
來迎我及期詣公府辭曰暫别歸去願珍重吏叱之曰
汝罪人寧不知法求去何耶師笑曰君不曉我意非此
耳遂于庭下儼然化去官吏大驚遣人肩輿送還百夫
莫能舉翌日其徒至焚香悲號二僕舁歸奉安山中今
三百年儼然如生元祐間羣盜入寺妄意師腹中有金
帛遂剸刃脇下而鮮血迸流盜怖走匿岩下俄山摧而
壓殺之邑人楊惠昌修寺夜夢一老僧乞頭帽翌日至
山視師頭帽果為人竊去紹興二年大丞相張公徳逺
以使相出為川陜宣撫制置使屢禱有應上聞詔賜定
應禪師某往來山間探幽勝三十年矣酷愛其清絶戀
戀不忘嘗自紫微度綿水頓覺佳氣逼人竹木蕭蕭樓
殿聳岌松根寒泉流注不竭懸崖萬仞瀑布如線山腰
有大小白崖甚竒上有太子宫遺址僅存而事迹不可
攷崖下有洞極深邃中有石砫撑之左右映出白龍十
三蜿蜒如畫又自西越澗行一里有馬師井捫蘿陟磴
至峰頂有石室可坐百人蝙蝠大如鳥所謂蝙蝠洞者
北望仙居其狀如偃月眞名山也禪師宅其間豈偶然
哉宋紹興九年謝中記
預知禪師不知何許人唐末居什邡龍居寺凡事預知
孟蜀主㫤欲攜花蘂夫人至寺祭掃父知祥墓因避暑
師前月戒寺僧敬待㫤至知而異之賜號普通大師有
勅牒碑
張有定光福院西睦定身記云府城之東列刹相望惟
光福距城為近名禪寺有西睦定身舎焉而院宇蕞然
介于民居寄櫩連棟標掲不存往來者弗知為院也余
官華陽旦莫過門久而始得其處異日奩香訪之像設
没蛛窠䑕塵鑪無餘灰主僧法縁踉蹡出迎問其興廢
漫不能知出左劵數紙示余盖偽蜀廣政施者名氏而
圖經及清獻趙公成都記略無半辭紀摭則院之不振
也久矣按傳燈録益州有二禪字異而同音曰西睦嗣
東院從諗曰棲穆嗣夾山善㑹今定身即東院之嗣也
嘗開堂有俗士舉手曰老子便是一驢師曰山僧為汝
跨彼無語後三日復來曰某前日被賊師拈杖逐出平
居忽喚侍者其人應諾即曰更深夜靜共伊啇量其機
縁止此然一臠可知鼎味矣先縁嗣法病此院之壞使
其徒持簿乞民間微細積累仍其址而新之為佛殿齋
㕔兩挾屋栖止之房庖厨之所以居其屬所有定身閲
嵗滋久雖眞骨强勁幻膚堅宻不杌不倚然鉛采澷漶
相好黝昧家君始倡邑人出力嚴之乃施髹漆乃閟龕
室神宇凜然乃還舊觀既成集其徒散諸香花聲鐃鼓
魚螺設伊蒲之饌以落之間禱家君命牛馬走為記余
觀世間迷誤之流愛其幻軀不啻金玉然數十寒暑則
老死翳滅飄為煨塵彼達者則不然棄之尸陁林以飼
烏鳥初不以為難而戒光定力烝休膠固歴劫壞而自
如乃知一切法以愛故壞舎故常在豈謂是耶雖然一
受其形成就破壞固已具足而余乃以世間情想讃歎
刻畫豈眞知師者邪姑鑱之石以識嵗月紹興十六年
記
釋僧緘者姓王氏京兆人以唐同光二年入蜀居淨衆
寺有華陽進士王處厚者乙夘落第入寺寫憂於竹松
間見緘緘曰得非王處厚乎處厚驚曰未嘗相狎何遽
見呼緘曰偶知耳處厚因拈府試賦藁與緘覽之曰考
乎眞偽非君燭下之文遂探懷抽賦藁示之此豈非程
試真本乎處厚驚竦不已乃曰僕試後偶加潤色耳師
何從得是本也緘曰非但一賦君平生所作皆貯之矣
遂入寺之北隅同謁故太尉豳公杜悰祠坐於西廡下
俄有數吏自堂宇間綴行而出緘曰新官在此便可庭
㕘處厚惶遽而作緘曰此輩將為君之驅䇿又何懼乎
命檢官禄簿見來春一榜人數已定處厚已駭但問明
年及第為誰耶緘索紙筆立書一短封與之誡其嚴宻
而已須㬰吏散緘攜手出廟及暝而别至春試罷處厚
迺拆短封視之但書四句云周成同成二王殊名王居
一焉百日為程及呼榜出恰有八士二王處厚與王愼
言也惡其百日為程而處厚䇿名之榮止得百二十日
暴卒
羅江縣治北有寺僧馬法相傳五代時有禪僧居之每
日夕誦金剛經後順寂茶毘獨心舌不燼其徒作塔以
藏嵗時㕘禮甚衆人或以手入塔摸驗宛然温軟及出
視之則堅硬石矣其狀酷似今猶存
慧眞廣悟禪師益州人也受業於峨眉洞谿山黒水寺
觀方慕道預雲門法席宻承指喻乃開山創院漸成叢
林開堂日雲門和尚躬臨證明僧問如何是佛法大意
師曰日出方知天下朗無油那㸃佛前燈問如何是雙
峰境師曰夜聽水流庵後竹晝看雲起面前山問如何
是法王劍師曰鉛刀徒逞不若龍泉曰用者如何師曰
藏鋒猶不許露刃更何堪問賔頭盧應供四天下還得
徧也無師曰如月入水問如何是用而不雜師曰明月
堂前垂玉露水精殿裏□眞珠有行者問某甲遇賊來
時若殺即違佛敎不殺又違王勅未審師意如何師曰
官不容針私通車馬至太平興國二年三月戒門人曰
吾不久去世汝可就本山頂預修墳塔至五月二十三
日功畢師曰後日子時行矣及期㑹雲門爽和尚温門
舜峰長老等七人夜話侍者報三更師索香焚之合掌
而逝
益州香林澄逺禪師初住導江縣迎祥寺天王院僧問
羙味醍醐為什麽變成毒藥師曰導江紙問見色便見
心時如何師曰適來什麽處去來曰心境俱亡時如何
師曰開眼坐睡師後住青城香林僧問北斗裏藏身意
如何師曰月似彎弓少雨多風問如何是諸佛心師曰
清即始終清曰如何領㑹師曰莫受人瞞好問如何是
祖師西來意師曰踏步者誰問如何是和尚妙藥師曰
不離衆味曰喫者如何師曰咂啗看問如何是室内一
燈師曰三人證龜成鼈問如何是衲衣下事師曰臘月
火燒山問大衆雲集請師施設師曰三不待兩問如何
是學人時中事師曰恰恰問如何是𤣥師曰今日來明
日去曰如何是𤣥中𤣥師曰長連床上問如何是香林
一脈泉師曰念無間斷曰飲者如何師曰隨方斗稱問
如何是衲僧正眼師曰不分别曰照用事如何師曰行
路人失脚問萬機俱泯迹方識本來人時如何師曰清
機自顯曰恁麽即不别人師曰方見本來人問魚游陸
地時如何師曰發言必有後救僧曰却下碧潭時如何
師曰頭重尾輕問但有言句盡是賔如何是主師曰長
安城裏曰如何領㑹師曰千家萬户
益州崇眞和尚僧問如何是禪師曰澄潭釣玉兔問如
如是大人相師曰泥涅三官土地堂
益州淨衆寺歸信禪師僧問蓮花未出水時如何師曰
菡萏滿池流曰出水後如何師曰葉落不知秋問不假
浮囊便登巨海時如何師曰紅嘴飛超三界外緑毛也
解道煎茶
成都正法希明禪師漢州人也解制上堂林葉紛紛落
乾坤報早秋分明西祖意何用更馳求若恁麽㑹得始
信佛祖之道本自平夷大解脱門元無闗鑰彌綸宇宙
偪塞虚空量不可窮智不能測若也未明此㫖不達其
源任是百刦薫功千生煉形徒自疲苦了無交涉若深
明此㫖洞達其源乃知洞達施為經行坐卧頭頭合道
念念朝宗祖不云乎迷生寂亂悟無好惡得失是非一
時放却如是則誰迷誰悟誰是誰非自是諸人獨生異
見觀大觀小執有執無已靈獨耀不肯承當心月孤圓
自生違背可異家中捨父衣内忘珠致使菩提路上荆
棘成林解脱空中迷雲蔽日山僧今日幸值衆僧自恣
化主還山諸上善人得得光訪不可緘黙隨分葛藤曲
為今時少開方便也須是諸人著眼各自諦觀若更擬
議尋思白雲萬里遂拈柱杖曰於斯明得靈山一㑹儼
在目前其或未然更待來晨分付
能改亝澷録僧海淵蜀人也工針砭天禧中入吳楚㳺
京師寓相國寺中書令張士遜疾國醫拱手淵一針而
愈由是知名既老歸蜀范景仁賦詩饑之曰舊鄉山水
遶禪扃日日山光與水聲歸去定貪山水樂不教魂夢
到神京治平二年化去張唐英貽以偈曰言生本不生
言滅本不滅覺路自分明勿與迷者説劉季孫銘其塔
曰資身以醫有聞於時餘幣散之拯人於危此士君子
所難為嗟吁乎師
宋初彭州北城有胡釗者字倚天里中號為高貲修積
善行嘗奉事異僧曰王羅漢置寺住之後有詔俾倚天
赴闕將授以官倚天不願任辭之在京師出入起居與
西還之期王日日預言於其家已而究驗盡合無少差
焉初倚天去彭在道中以至都下人往往見有僧被破
褐狀貌怪偉常在倚天左右者以問倚天但笑而不答
自知王現其相陰䕶持之耳文同有胡氏三遇異人記
此其一云
文同成都府楞嚴院畫六祖記僧惟中字慧雅本隷蓬
州開元寺後逰成都不復歸其鄉者凡四十年性孤潔
不妄與人合精禪律之學善吟詩氣格清謹其徒許之
與可朋相上下常呼之曰詩伯復通吾儒書學者從質
其義日滿座下羸形垢面破衣敗屨見者不知其中之
所有俗年六十示滅于大慈寺之甘露道場慶厯五年
乙酉五月九日也前時盡傾其囊中得八萬錢委其所
常往來者楞嚴道人繼舒曰我將去矣生平之餘止此
爾其為我命竒工繪六祖像於爾院之釋迦殿雖然用
此被唾罵我不敢辭矣且欲使來者見是相知是心以
是知見故能祓除諸妄而冺相忘心我為是功徳之意
也道人諾之㑹廣漢劉允文有名于時遂召使圖其事
采飾殊絶鋪置有序叩問傳付宻義相屬一花五葉先
後交照信法苑之勝縁而畫評之絶品者也予舊與惟
中討論五經大義甚重之畫此時予亦觀允文下筆後
十七年予自祕閣校理乞侍親得相于臨卭郡道人使
予記諸石嘉祐六年辛丑五月十五日東園芳洲亭書
益州郫縣西禪垂白禪師僧問香煙纔起大衆雲臻祖
師西來請師垂示師曰心光自照僧云恁麽則一句於
師親領得永鎭郫城萬古傳師曰是人有分
順禪師西蜀人初出蜀時與圜通訥偕行已而與大覺
璉游甚久又善於老蘓公故黄門後賛其像云與訥偕
行與璉偕處得法於南為南長子然縁薄所居皆逺方
小刹及住景福香城雙峰學者過其門莫肯留師亦超
然自得視世境如飛埃過目夀八十餘坐脱于香城山
顔貌如生平生與潘延之善將終使邀延之叙别延之
至而師已化矣有偈曰夏日人人把扇搖冬來以炭滿
爐燒若能于此全知曉塵刦無明當下消又作趙州勘
婆子偈曰趙州問路婆子荅云直恁麽去皆言勘破老
婆婆子無你説處又作黄龍三闗頌曰長江雪散水滔
滔忽爾狂風浪更高不識漁家𤣥妙意偏於浪裏覘波
濤又曰南海波斯入大唐有人别寶便商量或時遇賤
或時貴日到西峰影漸長
舒州靈隱徳滋山主蜀人住院二十年毎日獨自上堂
曰朝朝相似日日一般只這便是更莫别求元豐六年
十月四日陞堂集衆良久曰㑹麽衆無語師儼然而逝
吉州禾山徳普禪師生於綿州蒲氏少尚氣節有卓識
見富樂山靜禪師合爪作禮曰此吾師也靜與語竒之
攜歸山中陰察之其作止類老頭陀靜云此子賦性豪
縱不授控御而能折節杵臼炊爨間以事衆為務是有
希有年十八待度受具秀出講席解唯識起信論兩川
無敢難詰者號義虎罪圭峰疏義多臆説摘其失處誡
學者不可信老宿皆數之云圭峰清涼國師所印可汝
敢雌黄師嘆曰學者以名位惑久矣清涼圭峰非有四
目八臂也奈何甘自退屈乎乃出蜀至荆州金鑾夜有
一衲見丫山情庵主師聞其飽㕘問之曰經論何負禪
宗而長老多譏呵之耶衲云以其是識情義理思想邊
量非能發聖得道脱有發聖得道者皆藉之以為縁耳
倘不因自悟唯經論是仗則能讀能知能見能解者皆
證聖成道去矣寧尚與僕輩俯仰耶唯以死語是所知
障故祖師西來也如經言一切衆生本來成佛汝信之
乎對曰世尊之語豈敢不信衲云既信矣則尚何區區
逺來乎對曰聞禪宗有别傳法故來耳衲笑云是則未
信非能信也師曰其病安在衲云積翠南禪師出世久
子見當使汝疾有瘳師即日遂行以熙寧元年至黄龍
問阿難問迦葉世尊付金襴外復傳何法迦葉呼阿難
阿難應諾迦葉云倒却門前刹竿著意㫖如何南公云
上人出蜀曽到玉泉否曰曽到又問曽挂搭否曰一夕
便發南公云智者道塲闗將軍打供與結縁㡬時何妨
師嘿然良久理前問南公俛首師趨出豁然有省大驚曰
兩川義虎不消此老一唾八年秋㳺螺川待制劉公請
住慧雲禪院七年遷住禾山十有二年元祐五年十二
月十五日謂左右曰諸方尊宿死樷林必祭吾以為徒
虚設吾若死汝曹當先祭乃令從今辦祭衆以戯語問
云和尚㡬時遷化曰汝輩祭絶即行於是幃寢堂坐師
其中致祭讀文跪揖上食師飫飡自如自門弟子下及莊
力日次為之至明年元日祭絶曰明日雪晴乃行至時
晴忽雪雪止師坐焚香而化閱世六十有七坐四十九
夏全身塔于寺之左
楊天惠北溪院化僧龕記云化僧者初不識誰何蒼顱
黧面去來郫繁間甚熟市人盖多見之而無相問訊者
崇寧五年十二月二日晨從外來乞食城中如故常洋
洋也眡日欲昃輒囊其衣若將去行次㕓東小息於逆
旅馬氏乞漿焉歛裓趺坐漿未饋而告寂玉骨山峙不
杌不倚邑人環禮日數百人有喜事者迎置北溪嚴以
髹漆閟以龕室取諸香花而散其上東蜀居士聞而嘆
曰異哉我昔未之見也是導師者不離闤闠喧閧而示
靜便不鄙屠沽垢紛而示精潔不舎生死濁惡而示究
竟不樂相好設飾而示堅固其音制和軟類近里社而
莫知其名氏其膚理臞勁類七十許人而莫知其夀臘
其衣履簡野類空林衲子而莫知其居止嗚呼生吾不
知從師逰没吾徒知志其迹是刻舟之説也雖然由吾
之説瞷師之相起欣慕相成淨信行庶其有從入哉師
之寂凡三日始歸北溪後十日為之記
天游禪師成都鄭氏子初試郡庠復往梓州試二處皆
與貢籍師不敢承竄名出闗適㑹山谷道人西還見其
風骨不凡議論超卓乃同舟而下往廬山投師剃髪不
改舊名首㕘死心不契遂依湛堂於泐潭一日潭普説
曰諸人苦苦就凖上座覔佛法遂拊膝曰㑹麽雪上加
霜又拊膝曰若也不㑹豈不見乾峰示衆曰舉一不得
舉二放過一著落在第二師聞脱然穎悟出世雲盖次
遷雲巖嘗和忠道者牧牛頌曰兩角指天四足踏地拽
斷鼻繩牧甚屎屁張無盡見之甚擊節後退雲巖過廬
山棲賢主翁意不欲納乃曰老老大大正是質庫中典
牛也師聞之述一偈而去曰質庫何曽解典牛祗縁價
重實難酬想君本領無多子畢竟難禁這一頭因菴於
武寧扁曰典牛終身不出上堂日可冷月可熱衆魔不
能壞眞説作麽生是真説初三十一中九下七若信不
及雲巖與汝道破萬人齊指處一雁落寒空病起上堂
舉馬大師日面佛月面佛後來東山演和尚頌曰髻鬟
女子畫蛾眉鸞鏡臺前語似癡自説玉顔難比並却來
架上著羅衣師曰東山老翁滿口讃嘆則故是㸃檢將
來未免有鄉情在雲巖又且不然打殺黄鶯兒莫教枝
上啼㡬回驚妾夣不得到遼西
耿延禧同庵記云禪老然公以同名庵常攜其榜隨所
居而掲焉盖師佛家流也而游戲於篇章翰墨之事出
入乎公卿搢紳之間以儒釋同於一法師西蜀人也而
泛江湖涉嶺嶠不鄙夷夫瘴癘蠻獠之俗以逺近同於
一鄉雖然此殆見其小者爾方其晨而升堂莫而入室
皆楊歧圓悟之宻㫖也而與鐘魚鼓板同為一音以衣
冠來周旋應對及阿闍梨合掌問訊皆隨縁世諦之餘
事也而與萬象森羅同為一印是猶五百大阿羅漢各
觧内外中間之言不當佛意而皆本乎佛之正理又如
衆大菩薩談不二法門各隨所樂而不出乎維摩之一
黙盖缾盤釵釧吾見其為金而查梨橘柚吾知其為味
爾惡覩其異耶或問儒與老莊同異阮瞻對以將無同
或問儒與釋迦同異羅浮生對以直則同咄哉曲不失
其為同直何足盡同有同何傷乃必曰無同為貴乎是
未可與言同也爾時太秀居士説是法已重説偈曰彭
殤秋毫太山齊舉莛與楹厲西施一指一馬無兩岐此
語大麤師所嗤含裹十方真覺知觀十方空手所持一
切有物皆菩提此涉言詮師所離彼肇法師空怪竒南
泉庭花示全機要知覿面當機提如麻三斤時所疑語
黙不犯離與微江南三月鷓鴣啼大同無我大音希言
語道斷絶百非世人未識同庵師欲識同庵參語辭紹
興乙丑記
成都進士杜暹字伯升出家名法通往來吳中文與可
贈之詩曰欲識當年杜伯升飄然雲水一孤僧若教俯
首隨流俗料得如今似我能自註云栁子玉嘗言伯升
若及第不過似我耳盖歆艷之辭
　
　蜀中廣記卷八十三
欽定四庫全書
　蜀中廣記卷八十四
　　　　　　　　　　　　明　曹學佺　撰
　高僧記第四
　　川西道四
昭覺克勤禪師彭州駱氏子兒時日記千言偶游妙寂
寺見佛書三復悵然如獲舊物曰予殆過去沙門也即
去家依自省祝髪從文照通講説又從敏行授楞嚴俄
得病瀕死歎曰諸佛湼槃正路不在文句中吾欲以聲
求色見宜其無以死也遂棄去至眞覺勝禪師席勝方
刺臂出血指示師曰此曹溪一滴也師矍然良久曰道
固如是乎即徒步出蜀首謁玉泉皓次依金鑾信大溈
喆黄龍心東林度僉指為法器而晦堂稱他日臨濟一
派屬子矣最後見五祖盡其機用祖皆不諾乃謂祖强
移換人出不遜語忿然而去祖曰待你著一頓熱病打
時方思量我在師到金山染傷寒困極以平日見處試
之無得力者追繹五祖之言乃自誓曰我病稍間即歸
五祖病痊尋歸祖一見而喜令即㕘堂便入侍者寮方
半月㑹部使者解印還蜀詣祖問道祖曰提刑少年曽
讀小艷詩否有兩句頗相近頻呼小王原無事祗要檀
郎認得聲提刑應喏喏祖曰且子細師適歸侍立次問
曰聞和尚舉小艷詩提刑㑹否祖曰他認得聲師曰秪
要檀郎認得聲他既認得聲為甚麽却不是祖曰如何
是祖師西來意庭前栢樹子聻師忽有省遽出見雞飛
上闌干鼓翅而鳴復自謂曰此豈不是聲遂袖香入室
通所得呈偈曰金鴨香消錦綉幃笙歌叢裏醉扶歸少
年一段風流事祗許佳人獨自知祖曰佛祖大事非小
根劣器所能造詣吾助汝喜徧謂山中耆舊曰我侍者
㕘得禪也由此所至推為上首崇寧中還里省親成都
帥翰林郭公知章請開法昭覺政和間復出峽南逰時
張無盡寓荆南以道學自居少見推許師􁑾舟謁之劇
談華嚴㫖要曰華嚴現量境界理事全眞初無假法所
以即一而萬了萬為一一復一萬復萬浩然莫窮心佛
衆生三無差别卷舒自在無礙圓融此雖極則終是無
風匝匝之波公於是不覺促榻師遂問曰到此與祖師
西來意為同為别公曰同矣師曰且得没交涉公色為之
愠師曰不見雲門道山河大地無絲毫過患猶是轉句
直得不見一色始是半提更須知有向上全提時節彼
徳山臨濟豈非全提乎公乃首肯翌日復舉事法界理
法界至理事無礙法界師又問此可説禪乎公曰正好
説禪也師笑曰不然正是法界量裏在盖法界量未滅
若到事事無礙法界法界量滅始好説禪如何是佛乾
屎撅如何是佛麻三斤是故眞淨偈曰事事無礙如意
自在手把猪頭口誦淨戒趂出婬坊未還酒債十字街
頭解開布袋公曰羙哉之論豈易得聞乎於是以師禮
留居碧岩復徙道林樞宻鄧公子常奏賜紫服師號詔
住金陵蔣山學者無地以容勅補天寧萬夀上召見褒
寵甚渥建炎初又遷金山適駕幸維揚入對賜圓悟禪
師改雲居久之復領昭覺僧問雲門道須彌山意㫖如
何師曰推不向前約不退後曰未審還有過也無師曰坐
却舌頭問法不孤起仗境方生提坐具曰這個是境那
個是法師曰却被闍梨奪却鎗問古人道楖栗横擔不
顧人直入千峰萬峰去未審那裏是他住處師曰騰蛇
纒足露布遶身曰朝看雲片片暮觀水潺潺師曰却須
截斷始得曰此回不是夢眞個到廬山師曰高著眼問
猿抱子歸青嶂後鳥銜花落碧岩前此是和尚舊時安
身立命處如何是道林境師曰寺門高開洞庭野殿脚
挿入赤沙湖曰如何是境中人師曰僧寶人人滄海珠
曰此是杜工部底作麽生是和尚㡳師曰且莫亂道曰
如何是奪人不奪境師曰山僧有眼不曽見曰如何是
奪境不奪人師曰闍梨問得自然親曰如何是人境俱
奪師曰收曰如何人境俱不奪師曰放問有句無句如
如藤倚樹如何得透脱師曰倚天長劍逼人寒曰祗如
樹倒藤枯溈山為甚麽呵呵大笑師曰愛他㡳著他㡳
曰忽被學人掀倒禪床抝折拄杖又作箇甚麽伎倆師
曰也是賊過後張弓問明歴歴露堂堂因甚麽乾坤收
不得師曰金剛手裏八稜棒曰忽然一喚便回還當得
活也無師曰鶖子目連無奈何曰不落照不落用如何
商量師曰放下雲頭曰忽遇其中人時如何師曰騎佛
殿出山門曰萬象不來渠獨語教誰拈手上高峰師曰
錯下名言上堂通身是眼見不及通身是耳聞不徹通
身是口説不著通身是心鑒不出直饒盡大地明得無
絲毫透漏猶在半途據令全提且道如何是展演域中
日月縱横挂一旦晴空萬古春上堂山頭鼓浪水㡳揚
塵眼聽似震雷霆耳觀如張錦綉三百六十骨節一一
現無邊妙身八萬四千毛端頭頭彰寶王刹海不是神
通妙用亦非法爾如然茍能千眼頓開直是十方坐斷
且超然獨脱一句作麽生道試玉須經火求珠不離泥
上堂本來無形段那復有脣觜特地廣稱揚替他説道
理且道他是阿誰上堂十五日已前千牛拽不回十五
日已後俊鶻趂不及正當十五日天平地平同明同暗
大千沙界不出當處可以含吐十虚進一步超越不可
説香水海退一步坐斷千里萬里白雲不進不退莫道
闍梨老僧也無開口處舉拂子曰正當恁麽時如何有
時拈在千峰上劃斷秋雲不放高上堂十方同聚㑹本
來身不昧個個學無為頂上用鉗鎚此是選佛場深廣
莫能量心空及第歸利劍不如錐龎居士舌拄𣑽天口
包四海有時將一莖草作丈六金身有時將丈六金身
作一莖草甚是竒特雖然如此要且不曽動著向上闗
且如何是向上闗鑄印築高壇上堂有句無句超宗越
格如藤倚樹銀山銕壁及至樹倒藤枯多少人失却鼻
孔直饒收拾得來已是千里萬里祇如未有恁麽消息
時如何還透得麽風暖鳥聲碎日高華影重上堂第一
句薦得祖師乞命第二句薦得人天膽落第三句薦得
虎口横身不是循途守轍亦非革轍移途透得則六臂
三頭未透亦人間天上且三句外一句坐麽生道生涯
祗在絲綸上明月扁舟泛五湖示衆云一言截斷千聖
消聲一劍當頭横屍萬里所以道有時句到意不到有
時意到句不到句能剗意意能剗句意句交馳衲僧把
鼻若能恁麽轉去青天也須喫棒且道憑個甚麽可憐
無限弄潮人畢竟還落潮中死示衆云萬仞崖頭撒手
要須其人千鈞之弩發機豈為鼷鼠雲門睦州當面蹉
過徳山臨濟誑謼閭閻自餘立境立機作窠作窟故是
滅胡種族且獨脱一句作麽生道萬縁遷變渾閑事五
月山房冷似氷紹興五年八月己酉示微恙趺坐書偈
遺衆投筆而逝茶毘舌齒不壞舎利五色無數塔于昭
覺寺之側謚眞覺禪師
昭覺徹菴道元禪師綿州鄧氏子幼於降寂寺圓具東
游謁大别道禪師因看廓然無聖之語忽爾失笑曰達
磨元來在這裏道譽之往㕘佛鑑佛眼蒙賞識依圓悟
於金山以所見告悟弗之許悟被詔住雲居師從之雖
有信入終以鯁胸之物未去為疑㑹悟問㕘徒生死到
來時如何僧曰香臺子笑和尚次問師汝作麽生師曰
草賊大敗悟曰有人問你時如何師擬荅悟憑陵曰草
賊大敗師即徹證圓悟以拳擊之師撫掌大笑悟曰汝
見甚麽便如此師曰毒拳未報永劫不忘悟歸昭覺命
首衆以師繼席焉
昭覺紹淵禪師上堂曰鎔瓶盤釵釧作一金攪酥酪醍
醐成一味如是賓主道合内外安和五位居臣齊透四
種料㨂一串放行則細雨濛濛秋風䬃䬃把住則空空
如也誰敢正眼覷著且道放行為人好把住為人好復
曰等閒一似秋風至無意涼人人自涼又上堂舉僧問
雲門樹凋葉落時如何云體露金風師曰要明陷虎之
機須是本色衲子始得雲門大師具逸羣三昧擊節叩
闗於閃電光中出一隻手與人解粘去縛拔楔抽釘不
妨好手子細㸃檢將來大似與賊過梯昭覺即不然或
有僧問樹凋葉落時如何只荅他道落霞與孤鶩齊飛
秋水共長天一色且道與雲門是同是别復曰止止不
須説我法妙難思又舉趙州初見南泉問如何是道南
泉云平常心是道趙州云還假趣向也無南泉云擬向
即乖趙州云不擬争知是道南泉云道不屬知不屬不
知知是妄覺不知是無記若眞達不疑之道廓然如太
虚空無有障礙師拈曰竒怪諸禪徳須是沙彌初入道
一撥便轉豈不是靈利人南泉如善射者發箭箭箭中
紅心若不是趙州也大難承當便向平常心是道處動
著闗棙子去却胸中物喪却目前機頭頭上明物物上
頭便能信脚行信口道等閒拈出著著有出身之路以
何為驗豈不見僧問如何是祖師西來意荅云庭前栢
樹子問萬法歸一一歸何處荅云我在青州作一領布
衫重七斤問如何是趙州荅云東門西門南門北門與
人解粘去縳抽釘拔褉坐斷天下人舌頭穿過天下人
鼻孔豈不是平常心是道㡳闗棙子且不是飣餖㡳言
語排疊㡳章句推人在死水裏者箇便是沙彌㡳樣子
應當學作麽生承當乃曰欲行千里一步為初白日青
天快著精彩
成都正法灝禪師上堂舉永嘉到曹溪因縁乃曰要識
永嘉麽掀飜海嶽求知已要識祖師麽撥動乾坤建太
平二老不知何處去卓拄杖曰宗風千古播嘉聲
昭覺辨禪師上堂毫釐有差天地懸隔隔江人唱鷓鴣
詞錯認胡笳十八拍要㑹麽欲得現前莫存順逆五湖
烟景有誰爭自是不歸歸便得
昭覺佛果禪師住成都府崇寧萬夀禪寺初在昭覺受
具六祖請拈帖示衆云幸自無事須要個䕶身符子作
麽然禍不入愼家之門且作麽生斷這公案㑹麽兵隨
印轉請維那剖露
韶州南華知昺禪師蜀之永康人也上堂此事最希竒
不礙當頭説東隣西舎翁隨例得一橛非唯貫聲色亦
乃應時節若問是何宗八字不著撇擊禪床退上堂日
日説時時舉似地擎山爭㡬許隴西鸚鵡得人憐大都
祇為能言語休思惟帶伴侣智者聊聞猛提取更有一
般也大竒猫兒偏解捉老鼠上堂以拄杖向空中攪曰
攪長河為酥酪鰕蠏猶自眼搭眵卓一下曰變大地作
黄金窮漢依前赤骨立為復自家無分為復不肯承當
可中有個漢荷負得行多少人失錢遭罪再卓一下曰
還㑹麽寶山到也須開眼勿使忙忙空手回上堂春光
爛熳花爭發子規啼落西山月僑𣑽鉢提長吐舌㡳事
分明向誰説嗄上堂迷不自迷對悟立迷悟不自悟因
迷説悟所以悟為迷之體迷為悟之用迷悟兩無從箇
中無别共無别共撥不動祖師不將來鼻孔千金重
士珪禪師成都史氏子初依大慈宗雅心醉楞嚴逾五
秋南遊謁諸尊宿始登龍門即以平時所得白佛眼眼
曰汝解心已極但欠著力開眼耳遂俾職堂司一日侍
立次問云絶對待時如何眼曰如汝僧堂中白椎相似
師㒺措眼至晩扺堂司師理前話眼曰閒言語師於言
下大悟政和末出世和之天寧屢遷名刹紹興間奉詔
開山雁蕩能仁時眞歇居江心聞師至恐縁法未熟特
過江迎歸方丈大展九拜以誘温人由是翕然歸敬未
視篆其徒懼行規法深夜放火鞠為瓦礫之墟師竟就
樹縛屋陞座示衆云愛閒不打鼓山鼓投老來看雁岩
山傑閣危樓渾不見溪邊茅屋兩三間還有共山出手
者麽喝一喝下座聽法檀施併力營建未㡬復成寶坊
次補江心上堂曰萬年一念一念萬年和衣泥裏輥洗
脚上床眠歴劫來事秖在如今大海波濤湧小人方寸
深拈起拄杖曰汝等諸人未得個入頭須得個入頭既
得個入頭須有出身一路始得大衆且作麽生是出身
一路良久曰雪壓難摧澗㡳松風吹不動天邊月卓拄
杖下座上堂萬機不到眼見色耳聞聲一句當陽頭戴
天脚踏地你諸人祇知今日是五月初一殊不知金烏
半夜忙忙去玉兔天明上海東以拂子擊禪床下座上
堂明明無悟有法即迷諸人向這裏立不得諸人向這
裏住不得若立則危若住則瞎直須意不停𤣥句不停
意用不停機此三者既明一切處不須管帶自然現前
不須照顧自然明白雖然如是更須知有向上事久雨
不晴咄上堂一葉落天下秋欲窮千里目更上一層樓
一塵起大地收嘉州打大像陜府灌銕牛明眼漢合作
麽生良久曰久旱簷頭雨橋流水不流卓拄杖下座上
堂見見之時見非是見見猶離見見不能及落花有意
隨流水流水無情戀落花諸可還者自然非汝不汝還
者非汝而誰長恨春歸無覔處不知轉入此中來喝一
喝曰三十年後莫道能仁教壞人家男女上堂僧問如
何是師曰東家㸃燈西家暗坐曰未審意㫖如何師曰
馬便搭鞍驢便推磨僧禮拜師曰靈利衲僧祇消一個
遂曰馬搭鞍驢推磨靈利衲僧祇消一個縱使東家明
㸃燈未必西家暗中坐西來意㫖問如何多口阿師自
招禍僧問如何是第一義師曰你問㡳是第二義問狗
子還有佛性也無趙州道無意㫖如何師曰一度著蛇
咬怕見斷井索問鷰子深談實相善説法要此理如何
師曰不及雁銜蘆問如何是佛師曰華陽洞口石烏龜
問魯祖面壁意㫖如何師曰金木水火土羅㬋計都星
問有句無句如藤倚樹時如何師曰作賊人心虚曰國
師三喚侍者又作麽生師曰打鼓弄猢猻鼓破猢猻走
丙寅七月十八日召法屬長老宗範付後事次日沐浴
聲鐘集衆就座泊然而逝茶毘日送者均獲舍利奉靈
骨塔於皷山
羅浮山顯如禪師益州人初到大陽陽問汝是甚處人
曰益州陽曰此去㡬里曰五千里陽曰你與麽來還曽
踏著麽曰不曽踏著陽曰汝解騰空耶曰不解騰空陽
曰爭得到這裏曰步步不迷方通身無辨處陽曰汝得
超方三昧邪曰聖心不可得三昧豈彰名陽曰如是如
是汝應信此即本體全彰理事不二善自護持住後僧
問如何是羅浮境師曰突兀侵天際巍峩鎭海涯曰如
何是境中人師曰頂上白雲散足下黒煙生
可宣禪師漢州人也壯為僧即出峽依瑯琊一語忽投
羣疑頓息瑯琊可之未㡬令分座淨空居士郭功甫過
門問道與厚及師領歸宗時功甫任南昌尉俄郡守恚
師不為禮窘甚遂作書寄功甫曰某世縁尚有六年奈
州主抑逼當棄餘喘託生公家願無見阻功甫閲書驚
喜且頷之中夜其妻夢間見師入其寢失聲曰此不是
和尚來處功甫撼而問之妻詳以告呼燈取書示之相
笑不已遂孕及生乃名宣老期年記問如昔至三嵗白
雲端禪師扺其家始見即曰吾姪來也雲曰與和尚相
别㡬年宣倒指曰四年矣雲曰甚處相别曰白蓮莊上
雲曰以何為驗曰爹爹媽媽明日請和尚齋忽聞推車
聲雲問門外是甚麽聲宣以手作推車勢雲曰過後如
何曰平地兩條溝果六周無疾而逝
玉泉謂芳禪師蜀人僧問從上諸聖以何法示人師拈
起拄杖僧曰學人不㑹師曰兩手分付僧擬議師便打
慧日堯禪師僧問古者道我有一句待無舌人解語却
向汝道未審意㫖如何師曰無影樹下好商量僧禮拜
師曰瓦觧冰消
漢州三聖繼昌禪師彭州黎氏子上堂木佛不度火甘
露臺前逢達磨惆悵洛陽人未來面壁九年空冷坐金
佛不度爐坐嘆勞生走道途不向華山圖上看豈知潘
閬倒騎驢泥佛不度水一道靈光照天地堪羨𤣥沙老
古錐不要南山要鼈鼻上堂舉趙州訪二菴主師曰五
陵公子爭誇富百衲高僧不厭貧近來世俗多顚倒祇
重衣衫不重人
惟照禪師簡州李氏子幼超邁而惡俗一日授書至性
相近也習相逺也遽曰凡聖本一體以習故差别我知
之矣即趨成都師鹿苑清泰年十九剃染登具泰令聽
起信於大慈師輒歸卧泰詰之師曰既稱正信大乗豈
言説所能了乃虚心遊方謁芙蓉於大洪嘗夜坐閣道
適風雪震薄聞警盜者傳呼過之隨有所得辭去大觀
中芙蓉嬰難師自三吳欲趨沂水僕夫迷道師舉杖擊
之忽大悟嘆曰是地非鼇山也邪比至沂芙蓉望而喜
曰紹隆吾宗必子矣因留躬耕湖上累年智證成就出
領招提遷甘露三祖宣和壬寅詔補圓通棄去復居泐
潭上堂古佛道我初成正覺親見大地衆生悉皆成正
覺後來又道深固幽逺無人能到因没見識漢好龍頭
蛇尾便下座上堂過去諸佛已入湼槃了也汝等諸人
不應追念未來諸佛未出於世汝等諸人不要妄想正
當今日你是何人㕘上堂伯夷隘栁下惠不恭君子不
由也二邊不立中道不安時作麽生拈拄杖曰鴛鴦繡
出從君看不把金針度與人上堂太陽門下妙唱彌高
明月堂前知音盖寡不免舟横江渚棹舉清波唱慶堯
年和清平樂如斯告報普請承當擬議之間白雲萬里
上堂本不自生今亦無滅是死不得㡳樣子當處出生
隨處滅盡是含生受底規模大丈夫漢直須處生死流
卧荆棘林俯仰屈伸隨機施設能如是也無量方便莊
嚴三昧大解脱門蕩然頓開其或未然無量煩惱一切
塵勞嶽立面前塞却古路問承師有言雲黯黯處獨秀
峰挺出月朦䑃裏泐潭水光生豈不是寶峰境師曰若
是寶峰境憑君子細看曰如何是境中人師曰看取令
行時曰祇如承言須㑹宗勿自立規矩如何是和尚宗
師曰須知雲外千峰上别有靈松帶露寒雪下僧問祖
師西來即不問時節因縁事若何師曰一片兩片三四
片落在眼中猶不薦建炎二年正月七日示寂闍維得
舎利如珠琲舌齒不壞塔于寺之西峯
法順禪師綿州文氏子依止佛眼聞普説舉傅大士心
王銘云水中鹽味色裏膠青決定是有不見其形師於
言下有省後觀寶藏迅轉頓明大法趨丈室作禮呈偈
曰頂有異峰雲冉冉源無别派水泠泠游山未到山窮
處終被青山礙眼睛眼笑而可之住後上堂好事堆堆
疊疊來不須造作與安排落林黄葉水推去横谷白雲
風卷回寒雁一聲情念斷霜鐘纔動我山摧白楊更有
過人處盡夜寒爐撥死灰上堂我手何似佛手天上南
星北斗我脚何似驢脚往事都來忘却人人盡有生縁
個個足方頂圓大愚灘頭立處孤月影射深灣㑹不得
見還難一曲漁歌過逺灘示衆染縁易就道業難成不
了目前萬縁差别秖見境風浩浩凋殘功徳之林心火
炎炎燒盡菩提之樹道念若同情念成佛多時為衆一
似為已彼此事辦不見他非我是自然上敬下恭佛法
時時現前煩惱塵塵解脱上堂雞鳴曉月狗吠孤村只
可黙㑹難入思量看不見處動地放光説不到處天地
𤣥黄撫城尺六狀紙原來出在清江大衆分明話出人
難見昨夜三更月到忩上堂風吹茅茨屋脊漏雨打闍
梨眼睛濕恁麽分明却不知却來這裏低頭立因病示
衆久病未嘗推木枕人來多是問如何山僧據問隨縁
對忩外黄鸝口更多只如七尺之軀甚處受病衆中具
眼者試為山僧指出病源衆下語皆不契師自拊掌一
下作嘔吐聲又云好個木枕子師律身清苦出入唯杖
笠獨行後示寂闍維収舍利目睛齒舌數珠同靈骨塔
于寺西
法泰禪師蜀人姓李氏自幼業儒為文章有聲忽厭俗
出家得度受具徧游樷林親近諸耆宿於五家宗派皆
妙得其家風獨於圓悟得髓圓悟在道林蔣山皆命為
首座出世説法於徳山示衆曰祖師道欲得現前莫存
順逆釋迦老子是什麽破草鞋一大藏教是拭不淨㡳
故紙達磨九年面壁瞌睡未惺汝等諸人皮下無血眼
裏無筋更向這裏覔什麽椀各請歸堂去又曰法不爾
而爾暗去明來道不然而然雷奔雨驟直得千江競注
萬壑爭流山頭白浪滔天平地人魚共處莫問道芽増
長如今頭上漫漫雖然水到渠成爭奈過猶不及幸而
雲收雨散浪息波停杲日當空萬象同慶且道大功不
宰一句作麽生道野老不知堯舜力鼕鼕打鼓祭江神
又曰寶劍拈來便用豈有遲疑眉毛剔起便行更無回
互一切處騰今焕古一切處截斷羅籠不犯鋒鋩亦非
顧鑑獨超物外則且置萬機喪盡時如何八月秋何處
熱又曰聞聲悟道未免著水耳中見色明心亦是撒沙
眼裏直得纎毫無障礙空有等空平不絶已躬上無攀
仰孤逈逈絶情塵峭巍巍離分别猶是那邊事且道這邊
事又作麽生休戀寒潭無影樹且看六月雪花飛又曰
動則影現覺則冰生不動不覺土木無殊衲僧到這裏
須有轉身一路始得若也轉得分三成六唱九作十納
須彌於芥子擲大千於方外若轉不得守他山鬼窟不
免是精靈又曰達得人空法空未稱祖佛家風體得全
用全照亦非衲僧要妙直須打破牢闗識取向上一竅
如何是向上一竅春寒料峭凍殺年少又上堂曰湼槃
無異路方便有多門拈起拄杖云看看山僧拄杖子一
口吸盡西江水東海鯉魚𨁝跳上三十三天帝釋忿怒
把須彌山一摑粉碎堅牢地神合掌讃嘆云諦觀法王
法法王法如是以拄杖擊繩床下座又曰徳山入門便
棒平地生堆臨濟入門便喝無風起浪俱胝只䜿一指
未免□頇雪峰輥出三毬小兒戲劇到這裏總用不著
爭如六月三伏甘雨普滋水足東臯禾青南畆農夫鼓
腹樵者高歌古佛家風儼然如在於斯㑹得共樂昇平
脱或未然只知事逐眼前過不覺老從頭上來
成都正法建禪師上堂兔馬有角牛羊無角絶毫絶氂
如山如岳針鋒上獅子翻身藕竅中大鵬展翼等閒突
過北俱盧日月星辰一時黒
性空妙普菴主漢州人久依死心獲證乃抵秀水追船
子遺風結茅青龍之野吹鐡笛以自娛多賦詠得之者
必珍藏其山居曰心法雙亡猶隔妄色塵不二尚遺塵
百鳥不來春又過不知誰是住菴人又警衆曰學道猶
如守禁城晝防六賊夜惺惺中軍主將能行令不動干
戈治太平又曰不耕而食不蠶衣物外清門適聖時未
透祖師闗棙子也須存一著便宜又曰十二時中莫住
工窮來窮去到無窮直須洞徹無窮底踏倒須彌第一
峰建炎初徐明叛道經烏鎭肆殺戮民多逃亡師獨荷
䇿而往賊見其偉異疑必詭伏者問其來師曰吾禪者
欲抵宻印寺賊怒欲斬之師曰大丈夫要頭便斫取奚
以怒為吾死必矣願得一飯以為送終賊奉肉食師如
常齋出坐畢乃曰孰當為我文之以祭賊笑而不答師
索筆大書曰嗚呼惟靈勞我以生則大塊之過役我以
夀則陰陽之失乏我以貧則五行不正困我以命則時
日不吉吁哉至哉賴有出塵之道悟我之性與其妙心
則其妙心孰與為隣上同諸佛之眞化下合凡夫之無
明纎塵不動本自圓成妙矣哉妙矣哉日月未足以為
明乾坤未足以為大磊磊落落無罣無礙六十餘年和
光混俗四十二臘逍遙自在逢人則喜見佛不拜笑矣
哉笑矣哉可惜少年郎風流太光彩坦然歸去付春風
體似虚空終不壞尚享遂舉筯飫飡賊徒大笑食罷復
曰刦數既遭離亂我是快活烈漢如今正好乗時便請
一刀兩段乃大呼斬斬賊方駭異稽首謝過令衛而出
烏鎭之廬舎免焚實師之惠也道俗聞之愈敬有僧睹
師見佛不拜故逆問曰既見佛為甚麽不拜師掌之曰
㑹麽云不㑹師又掌曰家無二主紹興庚申冬造大盆
穴而塞之修書寄雪竇持禪師曰吾將水葬矣壬戍嵗
持至見其尚存作偈嘲之曰咄哉老性空剛要餧魚鼈
去不索性去祇管向人説師閲偈笑曰待兄來證明耳
令徧告四衆衆集師為説法要仍説偈曰坐脱立亡不
若水葬一省柴燒二省開壙撒手便行不妨快暢誰是
知音船子和尚高風難繼百千年一曲漁歌少人唱遂
盤坐盆中順潮而下衆皆隨至海濱望欲斷目師取塞
戽水而回衆擁觀水無所入復乗流而往唱曰船子當
年返故鄉没蹤跡處妙難量眞風徧寄知音者䥫笛横
吹作散場其笛聲鳴咽頃於蒼茫間見以笛擲空而没
衆號慕圖像事之後三日於沙上趺坐如生道俗爭往
迎歸留五日闍維舎利大如菽者莫計二鶴徘徊空中
火盡始去衆奉舎利靈骨建塔于青龍
文演禪師成都府楊氏子僧問如何是定林正主師曰
坐斷天下人舌頭曰未審如何親近師曰覷著則瞎上
堂當陽坐斷凡聖跡絶隨手放開天回地轉直得日月
交互虎嘯龍吟頭頭物物耳聞目眎安立諦上是甚麽
還委悉麽阿斯吒出
昭覺道祖首座初見圓悟於即心是佛語下發明久之
悟命分座一日為衆入室餘二十許人師忽問曰生死
到來如何迴避僧無對師擲下拂子奄然而逝衆皆愕
眙亟以聞悟悟至召曰祖首座師張目眎之悟曰抖擻
精神透闗去師㸃頭竟爾趨寂
成都范縣君婺居嵗久常坐而不卧聞圓悟住昭覺往
禮拜請示入道因縁悟令看不是心不是佛不是物是
個甚麽久無所契范泣告悟曰和尚有何方便令某易
㑹悟曰却有個方便遂令祇看是箇甚麽後有省曰元
來恁麽地近郍
簡州南岩勝禪師上堂召大衆曰䕶生須是殺殺盡始
安居㑹得個中意分明在半途且道到家一句又作麽
生釋迦彌勒没量大看來猶祇是他奴僧問放行五位
即不問把定三闗事如何師曰横安鏌鎁全正令曰把
定三闗䝉指示放行五位事如何師曰太平寰宇斬癡
頑曰恁麽則南岩門下土曠人稀師曰靈利衲僧祗消
一㸃曰自古自今同生同死時如何師曰家賊難防曰
今日學人小出大遇去也師便打曰須是老僧打你始
得僧禮拜師曰切忌詐明頭
漢州無為守縁禪師本郡人姓史氏生十二病目去依
棲禪慧目能禪師圓具出峽至寶峰值峰上堂舉永嘉
曰一月普現一切水一切水月一月攝師聞釋然領悟
住後上堂曰以一統萬一月普現一切水㑹萬歸一一
切水月一月攝展則彌綸法界收來毫髮不存雖然收
展殊途此事本無異致但能於根本上著得一隻眼去
方見三世諸佛歴代祖師盡從此中示現三藏十二部
一切修多羅盡從此中流出天地日月萬象森羅盡從
此中建立三界九地七趣四生盡從此中出没百千法
門無量妙義乃至世間工巧諸伎藝盡現行此事所以
世尊拈華迦葉便乃微笑達磨面壁二祖于是安心桃
華盛開靈雲疑情盡淨擊竹作響香嚴頓忘所知以至
盤山于肉案頭悟道彌勒向魚市裏接人誠謂造次顚
沛必于是經行坐卧在其中既有如是竒特更有如是
光輝既有如是廣大又有如是周徧你輩諸人因甚麽
却有迷有悟要知麽幸無徧照處剛有不明時
益州北院通禪師在夾山見示衆云坐斷主人翁不落
第二見師乃出衆云須知有一人不合伴夾云猶是第
二見師乃掀倒禪床夾云老兄作麽生師云待某甲舌
頭爛即向和尚道
靈隱道印禪師漢州人上堂大雄山下虎南山鼈鼻虵
等閒撞著抱賞歸家若也不惜好手便與拔出重牙有
麽有麽上堂五五二十五擊碎虚空鼓大地不容針十
方無寸土春生夏長復何云甜者甜兮苦者苦中秋上
堂舉馬大師與西堂百丈南泉翫月公案師云馬大師
垂絲千尺意在深潭西堂振鬛百丈擺尾雖則衝波激
浪未免上他鈎線南泉自謂躍過禹門誰知依前落在
巨網即今莫有絶羅籠出窠臼底麽也好出來露箇消
息貴知華藏門下不致寂寥其或未然此夜一輪滿清
光何處無
南康軍雲居徳昇禪師漢州何氏子二十得度習講久
之辭謁文殊道禪師問佛法省要殊示偈曰契丹打破
波斯寨奪得寶珠村裏賣十字街頭窮乞兒腰間挂個
風流袋師擬對殊曰莫錯師退㕘三年方得㫖趣往見
佛性機不投入閩至鼓山禮覲便問國師不跨石門句
意㫖如何竹菴應聲喝曰閒言語師即領悟住後僧問
應眞不借三界高超即不問如何是無位眞人師曰聞
時富貴見後貧窮曰擡頭須掩耳側掌便飜身師曰無
位眞人在甚麽處曰老大宗師話頭也不識師曰放你
三十棒
雲居自圓禪師綿州雍氏子年十九試經得度留教宛
五祀出闗南下歴扣諸大尊宿始詣龍門一日于廊廡
間覩繪胡人有省夜白高庵庵舉法眼偈曰頭戴貂鼠
帽腰懸羊角錐語不令人㑹須得人譯之復筴火示之
曰我為汝譯了也於是大法明了呈偈曰外國言音不
可窮起雲亭下一時通口門廣大無邊際吞盡楊岐栗
棘蓬庵遣師依佛眼佛眼謂口吾道東矣上堂舉僧問
雲門如何是透法身句門曰北斗裏藏身師曰南北東
西萬萬千乾坤上下兩無邊相逄相見呵呵笑屈指擡
頭月半天
智興禪師西川人出家受具後即造玉泉芳禪師法席
發明心地初住漸源次遷黄梅龍華晩住延福師語不
談𤣥行不修潔身不稟儀衆不喜見逝後靈異不測報
應如響遺體塑飾祈禱尤盛
真歇清了禪師左綿雍氏子襁褓入寺見佛喜動眉睫
咸異之年十八試法華得度往成都大慈習經論領大
意出蜀至沔漢扣丹霞之室問如何是空刦已前自已
師擬對霞曰你閙在且去一日登鉢盂峰豁然契悟徑
歸侍立霞掌曰將謂你知有師欣然拜之翌日霞上堂
曰日照孤峰翠月臨溪水寒祖師𤣥妙訣莫向寸心安
便下座師直前曰今日陞座更瞞某不得也霞曰你試
舉我今日陞座看師良久霞曰將謂你瞥地師便出後
㳺五臺之京師浮汴直扺長蘆謁祖照一語契投命為
侍者踰年分座未㡬稱疾退閒命師繼席學者如歸建
炎末游四明主補陁台之天封閩之雪峰詔住育王徙
温州龍翔杭州徑山慈寧皇太后命開山臯寧崇先上
堂我于先師一掌下伎倆俱盡覔個開口處不可得如
今還有恁麽快活不徹底漢麽若無銜鉄負鞍各自著
便上堂久黙斯要不務速説釋迦老子待要欵曲賣弄爭
奈未出母胎已被人覷破且道覷破個甚麽瞞雪峰不
得上孤峰頂過獨木橋驀直恁麽行猶是時人脚高脚
低處若見得徹不出户身徧十方未入門常在屋裏其或
未然趂涼搬取一轉柴上堂道得第一句不被拄杖子
瞞識得柱杖子猶是途路中事作麽生是到地頭一句
上堂處處覓不得止有一處不覓自得且道是那一處
良久曰賊身已露上堂口邊白醭去始得入門通身紅
爛去方知有門裏事更須走有不出門㡳乃曰喚甚麽
作門僧問三世諸佛向火熖裏轉大法輪還端的也無
師大笑曰我却疑著曰和尚為甚麽却疑著師曰野花
香滿路幽鳥不知春問不落風彩還許轉身也無師曰
石人行處不同功曰向上事作麽生師曰玅在一漚前
豈容千聖眼僧禮拜師曰祗恐不恁麽師一日入厨看
煑麫次忽桶底脱衆皆失聲曰可惜許師曰桶底脱自
合歡喜因甚麽却煩惱僧曰和尚即得師曰灼然可惜
許一桶麫上堂苔封古徑不堕虚凝霧鎖寒林肯彰風
要鈎針穩宻孰云漁父栖巢祇麽承當自是平常快活
還有具透闗眼底麽良久曰直饒聞早便歸去爭似從
來不出門上堂乍雨乍晴乍寒乍熱山僧底個山僧自
知諸人底個諸人自説且道雪峰口除喫飯外要作甚
麽問僧琉璃殿上玉女攛梭明甚麽邊事曰回互不當
機師曰還有斷續也無曰古今不曽間師曰正當不曽
間時如何僧珍重便出上堂撼拄杖曰看看三千大千
世界一時搖動雲門大師即得雪峰則不然卓拄杖曰
三千大千世界向甚麽處去還㑹麽不得重梅雨秧苗
爭見青上堂幻化空身即法身遂作舞云見麽見麽恁
麽見得過橋村酒羙又作舞云見麽見麽恁麽不見隔
岸野花香上堂還有不被𤣥妙汚染㡳麽良久曰這一
㸃傾四海水已是洗脱不下僧問如何是空刦已前自
已師曰白馬入蘆花上堂窮微喪本體妙失宗一句截
流淵𤣥及盡是以金針宻處不露光鋩玉線通時潜舒
異彩雖然如是猶是交互雙明且道巧拙不到作麽生
相委良久曰雲蘿秀處青陰合巖樹高低翠鎖深上堂
轉功就位是向去底人玉韞荆山貴轉位就功是却來
底人紅爐片雪春功位俱轉通身不滯撒手亡依石女
夜登機宻室無人掃正恁麽時絶氣息一句作麽生相
委良久曰歸根風墮葉照盡月潭空師終于臯寧崇先
塔于寺西華桐塢謚悟空禪師
宋郭印超悟院記云成都大慈寺曰聖慈唐至徳初所
建也合九十六院地居衝㑹百工列肆市聲如雷政和
二年冬火其旁小院十有六府帥席公旦請于朝頒緡
改建超悟宣𣑽嚴淨三刹使學禪者居超悟學律者居
宣𣑽學講者居嚴淨而超悟則命僧文英主之英承灰
燼之餘鳩工庀徒創建禪宇凡為屋千楹且闡龍宫以
藏貝葉規模恢敞氣象雄特始成而旁院復火勢且延
及師亟白府毁正寺之三門以絶之請後自建火乃止
而三門復新師用力勤矣院始無田師合施者金錢且
請廢寺之産於官成三百畆以備桑門之供師死嗣子
義登義全各益以家田及誘福唐朱氏得百畝故能耽
耽為大叢林無復異時囂塵煩汙之聲可喜也雖然院
之廢興於佛何有昔持地菩薩平治險隘修作橋梁毘
舎如來謂曰常平心地則世界地一切皆平師前知方寸
之間具大寶刹巍巍堂堂鎭四天下火不能燒水不能
没雖八萬四千浮屠寶塔之功有所不及亘閻浮提皆
超悟矣師姓蘓氏泉州人往來商成都富鉅萬留意禪
恱忽若有悟盡捐資移書别妻子祝髪於嘉祐院妻子
萬里入蜀訪之師絶不復見堅坐一室歴三日寂無人
聲妻子知師志不可奪棄去以故聲望愈高四坐道場
住超悟二十餘年而没義登懼其師之功不彰求予記
其事
元智中國師彭縣人也生有異相年十二即禮月光禪
師清修苦行晝夜不息後惠心授松潘都綱師隨行尋
代其職時畨夷叛服不常師居邊撫化畨夷莫不投服
天興間累加封國師仍賜勅誥降銀印師在邊四十餘
年化行功著國朝成化二年已踰七十詔歸彌陀庵優
老焉
　
　
　
　
　蜀中廣記卷八十四
欽定四庫全書
　蜀中廣記卷八十五
　　　　　　　　　　　　明　曹學佺　撰
　高僧記第五
　　川南道一
楞嚴經圓通品普賢菩薩白佛言我與恒沙如來為法
王子十方如來教其弟子菩薩根者修普賢行從我立
名我用心聞心遍十方若於恒沙界外有一衆生發明
普賢行者我於尒時乗六牙白象分身百千擁䕶安位
此是普賢自唱本因故現相海於峩眉山中密引世人
而通菩提覺性心王菩薩曰西南方有山名曰光明現
有菩薩名曰賢勝三千眷屬常在其中而演説法也周
烈王三十二年有寳掌和尚名曰千嵗始生時手掌有
印文為記來禮普賢設像供養人所不識常歎此山曰
高出五嶽秀甲九州漢氏永平中癸亥六月一日有蒲
公者採藥於雲窩見一鹿而竒異之追至絶頂無踪乃
見威光煥赫紫霧騰涌聯絡交輝成光明網駭然歎曰
此之祥瑞世所希有非天上耶逕投西來千嵗和尚而
吿之荅曰此是普賢祥瑞於末法中守䕶如來相教現
相於此化利一切衆生汝可詣騰法二師急頂禮而究
之遂甲子逩洛陽白馬寺叅謁二師盡以所見為吿師
曰善哉希有汝等得見普賢真善知識昔我世尊在法
華㑹上以四法而付之曰一者為諸佛䕶念二者植重
德本三者入正定聚四者發究一切衆生之心菩薩依
本願而現相於峩眉山也名峩眉者昔善財禮德雲比
邱時竚立妙高峯而觀此山如初月現故稱峩眉也
　　　峩眉厯代耆宿
西域聖僧名阿婆多尊者來禮峩眉而觀山水環合同
於西域化城寺地形依此而建道塲山高無瓦埴復雨
雪寒嚴而凍裂不堅故以木皮葢殿因呼為木皮殿云
惠通和尚江陵人也遊峩眉望黒水山峯竒異古有肇
公道塲欲履之不覺溪水泛阻自念曰我欲往而何往
耶偶感一虎至通即騎虎跳過溪流而入華藏寺
隋智者老人於龜子石建呼應庵日遊神水夜宿于斯
三年徐步威儀不鈌内淨其心外淨其行一日入定内
外皆空了無一物出三昧已乃見一老人曰余從西域
䕶持如來教法師從㑹來惟願大師受戒於我後日師
離此山於玉泉建道塲偶病中思神水飲倐爾之間見
一老人自稱龍王送水至師曰吾有鉢盂錫杖寄彼中
峯同與俱來乃可信也龍王遂引勝水浮鉢杖於玉泉
洞口流出出之不逺復入於地師曰為道者可以漏盡
使鬼神莫測如我一思被龍王趣破去在吾佛有言神
有五通羅漢有六通菩薩十通若不漏盡何以超越鬼
神神水者言水從西域而來
隋茂真尊者日遊呼應夜宿棊盤二處古跡見存
唐三藏法師履西域至峩眉九老洞偶值聖真化一老
僧言窮西域所有境界而説偈曰付汝般若舟慈悲度
一切普賢行願深廣利無邊衆仙人洞右有月仙窟𤣥
奘法師授經於此
唐昌福達道和尚眉州人初叅晦機囘峩眉住華嚴寺
僧問學人來問則對不問時意指如何曰謝師兄指示
曰本來則不問如何是今日事曰師足這問大好曰學
人不㑹時如何曰謾得即得曰國有寳刀誰人得見曰
師兄逺來不易曰此刀作何形狀師兄要也道不要也
道曰請師道荅曰師兄難逢難遇曰普賢云何駕石舡
荅曰師是這箇亘古亘今本州叅學西禪和尚問佛是
摩耶䧏未審和尚是誰家子師曰水上問如何是宻室
中人師曰非男女相問國内按劍者誰師曰昌福曰忽
遇尊貴時如何師曰不遺
趙州禮峩眉於放光臺不登寳塔頂僧問和尚云何不
到至極處州云三界之高禪定可入西方之曠一念而
至惟有普賢法界無邊
黄蘖老人禮峩眉至覩佛臺霧氣澄霽曰云何不見僧
問不見甚麽蘖云不見普賢
南泉老人禮峩眉而觀白雲光紫曰還有這㸃霞氣在
僧問和尚是那一㸃泉云東則東北則北僧便禮拜
唐靈龕和尚成都人叅陜西青峯禪師囘峩眉住靈岩
寺僧問如何是諸佛出身處曰處處非干佛春來草自
青又問碌碌地時如何曰試進一步看僧曰不知前進
處師曰步步踏着峩眉古佛坪下有賢勝窟是其悟道
處
唐白水和尚初叅夾山善㑹禪師囘峩眉居白水庵僧
問如何是西來大意曰四溟無窟宅一滴潤乾坤又問
曹溪一路合譚何事曰澗松千載鶴來聚月中香桂鳯
凰歸
唐洞溪和尚初叅樂普曰月樹無根枝覆蔭普曰森羅
秀處事不相依淥水千波孤峯各異師有省一日普問
曰為甚麽被虵吞去也師曰幾度扣闗拈不出持錫便
行普曰善哉去一普賢迴峩眉觀音寺居
唐澄照大師初叅投子迴蜀住白水寺毎日六時朝禮
普賢大士僧問諸佛有難向火燄裏藏身衲僧有難向
甚麽處師曰水晶石上起波文大地衲僧都在裏許又
問云何是初生月曰大半人不見
七寳臺下有金剛窟始悟頓和尚於此入淨土三昧後
出定已演大彌陀經西方境界如對目前是宋初時事
西禪和尚本州人昔叅曹山曰佛是摩耶䧏未審和尚
那家子山曰石頭漂在水裏曰三十六路和尚阿郍一
路最妙山曰不出第一手曰忽被出頭時如何山曰脊
着地也不難
慧覺禪師謁台州勝光和尚值光在繩床上坐師直到
身邊叉手立光問什麽處來師云猶待客話在便下去
光乃拈拂子下僧堂前見師提起拂子問云闍棃喚這
箇作什麽師云敢死喘氣光低頭便歸方丈師初叅
羅山纔禮拜起山云甚處來師云逺離西蜀近發開元
却近前云即今事作麽生山揖云喫茶去師擬議間山
云秋氣稍暖出去師到法堂上自嘆云我在西川峩眉
山脚下拾得一枝蓬蒿箭擬撥亂天下今日到福建道
陳老師寨裏弓折箭盡去也休休山明日升堂師又出
問豁開户牖當軒者誰山便喝師無對山云羽毛未備
翼稍未全且去後還蟠龍寺住
中峯寺明果大士化道於此雜集論云明果資州人自
幼出家於龍遊山後居峩眉中峯寺
正性和尚住華嚴寺前朝古廟一所重修之以旋篆結
頂至今呼為雲篆殿
羅漢和尚初叅香林澄逺禪師囘峩眉延福院右邊住
一小洞常現禪定僧問如何是西來大意師曰井中紅
燄日裏浮漚曰如何領會師曰揺指扶桑日那邊曰如
何是羅漢境界師曰地連香積水門對勝峯山曰既是
羅漢為甚麽却被人轉動師曰換却眼睛轉却髑髏
布水嚴和尚昔叅曹山曰寳劍未磨時如何曰用不得
磨後何如曰觸不得又問如何是西來大意曰一步踏
着火光飛於此有省囘峩眉白嵓寺居
黄龍繼達禪師昔叅晦機囘峩眉住光相寺僧問如何
是衲師作用處曰横鋪四世界竪葢一乾坤問道滿來
時如何曰要羮與羮要飯與飯問黄龍出世金翅鳥滿
空飛時如何曰我問伱金翅疾得飽否僧無對
黒水和尚本縣人因禮峩眉叅黄龍曰雪覆蘆花時如
何曰猛烈又曰不猛烈黄便打師有省自爾契緣遊黒
水峯下而㞐有人來禮和尚尊號曰汝㸔山峯喚作什麽
大乗和尚青神人初叅雲門囘峩眉住龍池四面峯僧
問如何是勝峯曰直聳煙嵐際曰向上事何如曰入地
三尺五曰如何是佛法大意曰興義門前鼕鼕鼓曰學
人不㑹朝打三千暮打八百
東汀和尚本縣人初叅曹山依峩眉棋盤寺居僧問如
何是却去底人曰石女紡麻纑如何是却來底人曰扇
車闗□良計斷
　　　以上出峩眉本傳
昔普惠大師生於西漢姓吳氏掛錫䝉頂之上清峰中
鑿井一口植茶數株此舊碑圖經所載為䝉山茶之始
矣師一日拉侍者登䝉頂觀茶山忽隠没於池中侍者
解衣投水持抱乃得一石像負至本堂中安置因號甘
露大師邑人嵗以四月二十四為師隠化之日咸集於
寺薦香設供焉宋淳熈十三年邑進士喻大中奏師功
德及民孝宗累加封普惠妙濟大師而七曲神君鸞筆
記師法名理真云按像在今縣西十五里智炬寺
南齊高何二師不著名氏延興中自明州象山别其師
遊蜀師曰遇明則住二師到卭升高逺覽夜見羣峰火
雲四起赫然有光因訪父老則曰四明山也始悟遇明
而止矣遂卓錫於山陰披榛薙草經始卜築有石佛示
現光相從地湧出化為泉今之䕶國院瑞佛及湧泉在
焉院有白岩孤石聳立高踰百尺鶴巢其上故二僧所
建道塲號鶴林寺後世因謂之白鶴山
齊釋法琳姓樂臨卭人少出家止蜀郡裴寺專好戒品
研心十誦隠公至蜀琳乃剋已握錐以日兼夜諸郡毘
尼洞盡心曲後止靈建寺祈心安養毎誦無量壽及觀
音經輒見一沙門形甚殊大常在琳前建武二年寢疾
注念西方禮懴不息見諸賢聖皆集目前乃向弟子述
其所見令死後焚身言訖合掌而卒
齊釋曇慿姓楊犍為南安人少遊京師學轉讀止白馬
寺音調甚工而過且自任時人未之推也於是專精規
矩更加研習晩遂出羣翕然改觀誦三本起經尤善其
聲後還蜀止龍淵寺巴漢學者皆崇其聲範毎梵音一
吐輒象馬悲鳴行途住足因製造銅鐘願於未來當有
八音四辯庸蜀之銅鐘始於此
隋瀘州等行寺釋童進姓李綿州人周時出家不拘禮
度唯樂飲酒謂之曰此可以灌等身也來去酣醉遺尿
臭穢衆共非之有逺識者曰此賢愚難識會周武東征
云須毒藥勅瀘州營造置監吏力科獠採藥蝮頭鐵猩
􁃺根大蜂野葛鴆羽等數十種釀以鐵瓮藥成着皮衣
琉璃障眼方得近之不尒氣衝成瘡致死藥著人畜肉
穿洞見童進聞之往彼監所官人弄曰能飲一盃豈非
酒士進曰得一升解酲亦要官曰任飲多少何論一升
便取鐵杓於藥瓮中取一杓飲之言謔自如都不為患
道士等聞皆來看進又舉一杓以勸之皆逺走避或曰
此乃故殺人何得無罪進曰無所苦藥進自飲有誰相
勸乃噫曰今日得一醉卧方石上俄尒遺尿所著石皆
碎良久睡覺精爽如常隋初得度配等行寺年九十餘
終
唐釋道會姓史武陽人太宗時出家益州嚴逺寺器宇
高簡雅調逸羣四方道俗旦夕叅候猶以蜀門小隘聞
見非廣乃入京師詢訪十餘年經論史籍博究宗領還
蜀欲𢎞釋教導引後鋭時屬亂離不果心術㑹唐運初
興招撫詹俊李衮首圖巴蜀㑹上䟽曰㑹資性不肖家
風失墜封爵雖除詔勅猶在即日劍門雖啓巫峽負固
㑹躬率徒𨽻振錫啓途折簡宣威開懷納款軍無矢石
之勞主有待成之逸此一時之利也惟公圖之有嫉者
表奏反又述法㑹覘候消息遂被拘執身雖在獄言笑
如常為諸在獄講釋經論自春至冬諸僧千數衣服藍
縷不勝寒酷京師有無盡藏恒施為事㑹致書曰自如
來潛影西國千有餘年正法東流百五許載雖復青眼
赤髭大開方便之門白脚漆身廣示皈依之路猶未出
乎苦海尚陸沉于險道況五衆名僧四禪家首頭陀聚
落惟事一餐宴坐林中但披三衲加以施無緣之慈相
升錘以代鴿履不輕之行思振錫以避䖝今有精勤法
子清淨法門横被囚拘實非其罪遂使重闗早落覩獄
吏而魂飛清室曉開見刑官而思盡嚴風日洒穿襟而
清露俱飄繁霜夜零寒心與死灰同殪若竟不免溝壑
抑亦仁者所恥書達即送裘鞋給之及事釋還鄉三輔
名生送出都門㑹與諸逺僧别有詩曰去住同為客分
悲損道情共作無期别時能訪死生道俗聞者皆墮淚
焉時益州法曹裴希仁自矜門學會與相見輕有譏誚
㑹曰蜀川雖小賢德如林漢朝八俊同出惟張綱埋輪
東雒嘆曰豺狼當道安問狐狸奏誅梁冀威懾四海者
犍為武陽人也漢時有問揚子雲者李仲元何如曰隠
不違親貞不負俗天子不臣諸侯不友者資中人也巴
西閬中百王之仰戢益州郫縣名振於華夷眀公庶可
虚心待國士豈得以土地拘於人哉言訖而出希仁媿
謝既返謂人曰江漢多靈其斯人也以貞觀末年卒年
七十
唐成都尹南康郡王韋臯大佛記云惟聖立教惟賢啓
聖用大而利博功成而化神即於空開塵刦之迷垂其
像濟天下之險嘉州凌雲寺古石像可以觀其㫖也神
用潛運風濤密移肸蠁幽晦孰原其故在昔岷江拔日
漂山東至犍為與涼山鬭突怒哮吼雷霆百里縈繳觸
崖蕩為厱空舟隨波去人亦不存惟蜀雄都控引吳楚
痛兹淪溺日月繼及開元初有沙門海通者哀此習險
厥惟天艱皈命能仁迴彼造物以此山淙流激湍峭壁
萬仞謂石可改而下江或損而平若廣開慈容廓輪相
好善因可作衆力可集由是崇未來因作古佛像俾前
刦後刦修之無窮乃為規廣長圖堅久頂圍百尺目廣
二丈其餘相好一以稱之民惟子來財則檀施江湖淮
海珎貨畢至債帥金工亦㒺不臻於是人夫競力千鎚
齊奮大石雷墜伏螭潛駭巨谷將盈水恠亦空時積日
競月將嵗就不數載而聖容儼然岧岧亭亭岌嶷青冥
如現大身滿虚空界驚流怒濤險自砥平蕭蕭空山寂
照煙月由内及外觀心類境則八風澄而愛河靜也余
以為人之生也違道好徑故哲聖因其所欲示之以進
修其行滿於此而福應在彼理甚昭矣至於奪天險以
慈力易暴浪為安流何哉詳彼萬緣本生於妄知妄本
空萬緣皆空空有尚無險夷安在至聖寂照非空非有
隨感則應誰識淺深化於無源奚不有變非天下之至
神其孰能平斯險也彼海上人發誠之至救物之𢎞時
有郡吏將求賄於禪師師曰自目或剜佛財難得吏發
怒曰嘗試將來師乃自抉其目捧盤致之吏因大驚奔
走祈悔夫專誠一意至忘其身雖迴山轉日可也況𢎞
我聖道勵兹羣心安彼暴流俾於寧息其應速宜矣而
功巨因廣雖費億萬金全身未畢禪師去世於戲力善
歸仁為可繼也日後有連帥章仇兼瓊者持俸錢二十
餘萬以充經費開元中詔賜麻鹽之税實資修營事感
夫人之克遵前志諒禪師經始之謀大慮終之智朗茍
利物以便人期億刦以同濟貞元初聖天子命余守兹
土㝢乃謀匠石籌厥工庸從蓮花座上乃至於膝功未
就者幾乎百尺貞元五年有詔郡國伽藍修舊起廢遂
命工徒以俸錢五十萬為助焉或丹采以章之或金寳
以嚴之至今十九年而趺足成形蓮花出水如自天降
如從地湧象設備矣相好具矣爰記本末用昭厥功
唐釋知𤣥字後覺姓陳氏眉州洪雅人也母夣月入懷
因而載誕雖乳哺見佛像僧形必含喜色甫及五嵗祖
令詠花不數步云花開滿樹紅花落萬枝空惟餘一朶
在明日定隨風祖吟嘆不懌曰吾見孺子志矣必從空
門也七嵗果遇法泰法師在寧夷寺講湼槃經一聆法
語若覩前因是夕夣佛手摩其頂寤啓祖父乞為勤䇿
觀其必不可奪故聽之年十一削髮隨師詣唐興邑西
安寺授大經四十二卷逺公義疏誓空師圓㫖共一百
二十五萬言皆囊括深奥矣年十三丞相杜公元頴迎
請升座講于大慈寺普賢閣下黒白日計萬許人注耳
傾心駭歎無已自此蜀人弗斥其名號陳菩薩葢𤣥前
身為知炫漢州三學山講十地經感地變瑠璃焉𤣥於
淨衆寺辯貞律師所受具戒纔聽毘尼續通俱舍乃從
本師下三峽厯荆襄抵于神京資聖寺文宗皇帝宣入
顧問大惬皇情後學惟識論於安國信法師又研習外
典經籍百家之言無不該綜𤣥毎恨鄉音不堪講貫乃
于象耳山誦大悲呪夢神僧截舌換之明日俄變秦語
云有楊茂孝者鴻儒也就𤣥叅學直欲效謝康樂注湼
槃經執卷問疑隨為剖判致書云方今海内龍象非師
而誰常一日宴坐見茂孝披紫服戴碧冠三禮畢乗空
而去𤣥令人偵問茂孝是夕誡其子曰吾常欲落髮披
緇汲瓶挈屨侍𤣥公所累者簮冕也吾葢棺時殮以紫
袈裟碧芙蓉冠至是方驗先見矣武宗御宇初尚欽釋
氏後納蠱議望祀蓬萊山築高臺以祈羽化雖諫官抗
䟽莫迴上意因德陽節緇黄㑹麟德殿獨詔𤣥與道門
敵言神仙為可學不可學耶𤣥乃陳帝王理道教化根
本神仙之術乃山林匹夫獨擅高尚之事而又必資宿
因非王者所宜聞者為之股慄左䕶軍仇士良内樞密
楊欽義惜其才辯恐將有斥逐之命乃密諷貢祝堯詩
𤣥立成五篇(闕/)　　　　　自生天未必求仙便得
仙鶴背傾危龍背滑君王且住一千年帝覽詩㣲解亦
不罪之𤣥即歸巴岷舊山扁舟入湖湘間時楊給事漢
公廉問桂嶺延止開元佛寺属宣宗龍飛楊公以冊定
功高請復興天竺教奏乞訪𤣥聲迹𤣥復挂壞衣歸上
國寳應寺属壽昌節講讃賜紫袈裟署為三教首座帝
以舊藩邸造法乾寺詔𤣥居之大中三年誕節詔諫議
李貽孫給事楊漢緇黄鼎列論義稱㫖因勅天下廢寺
基各許重建𤣥有力焉命畫工圖形於禁中其優重如
是與相國裴公休友善同激揚中興教法事八年上章
乞歸故山廣明二年春僖宗違難西蜀遣郭遵泰齎璽
書肩輿詔赴行在帝接談論欲旌其美令諸學士撰𤣥
師號皆未愜然乃揮御翰云朕以開示悟入法華之宗
㫖也悟者覺也明也悟達大道悟佛知見又云悟者一
刹那不悟河沙刦所以悟者真乗了然成佛之義今賜
悟達國師為號雖曰强名用表朕意𤣥陳讓不遂仍乞
歸九隴舊廬於正月二十一日卧内見所曽遊厯聖境
名跡皆現在前二月七日聞空聲曰必生淨土乃訊云
孰之語也空又譍曰佛也七月中聞户外有格鬬之聲
逡巡一菩薩降于庭漸迫近𤣥身丁寧讃喻勿以此苦
為累也言訖而没又于一夕有一珠自𤣥左足下流出
苦楚萬端諦視其珠中明有晁錯二字乃知身是袁盎
因七國反奏斬錯以謝吳楚諸王故為嬰撓耳召弟子
慈燈附口上遺表囑令棄屍半飼魚腹半啗鳥獸吾
久與西方淨土有期如斯諈諉訖右脇面西而逝享年
七十三僧臈五十四𤣥堅守禁戒過中不食蔬菓服惟
布褐卧則蒭秆而六時行道夜卧一更餘則禪坐等視
衆生無貴賤少長待之如一嘗為導江玉壘山神李氷
廟益昌北郭龍門神借受戒法罷其血食時李商隠方
從事河東栁公梓潼幕以弟子禮事𤣥偶苦眼疾慮嬰
昏瞽寄天眼偈三章讀終疾愈迨乎義山卧病語僧錄僧
徹曰某志願削染為𤣥弟子臨終寄書偈決别後鳯翔
府寫𤣥真作義山執拂侍立焉
唐雅州開元寺智廣姓崔氏不知何許人也德瓶素完
道根惟固化行洪雅特顯竒蹤凡百病者造之則以片
竹為杖指其痛端無不立愈乾寧初王氏始定成都雅
郡守羅某罷任擕廣來謁呼為聖師先是咸通中南蠻
王及怛綽來圍成都府幾陷時天王現沙門形高五丈
許眼射流光蠻兵即退故蜀人於城北寳厯寺立五丈
僧相後為牛尚書預毁次兵火相仍頽圮殆盡王氏乃
與廣曰郎之異術道德動人乗此可料理否往呉尚書
行魯曽夣令修吾像方事經營除書忽到請法力成之
廣唯其命徙就天王閣下居一隅小榻而已翌日病者
填噎其門日收所施二十萬至三十萬錢又發言勸人
出材木浹旬咸備令三綱掌管焉光化元年修完厥工
乃循江瀆池呪食飼魚經夜其魚二尺以上萬億許皆
浮水面而殞聊躡流水救十千魚生忉利同也
釋永安眉州洪雅人大中八年詣成都造謁府帥白公
敏中請奏本管寺額歇聖壽寺中十日人未嘗見其登
圊旋溺呼為無漏師而内外飲食亦與常人同焉奏額
到日便辭歸眉郡永安身材么麽而色黧䵟判官盧求
見之謂為小沙彌不知師已八十餘矣
宋卭州大邑靈鷲山寺㸃指師者不知何許人也孟氏
廣政中隠卭南大邑山寺多遊鄽肆中雖事削染恒若
風狂或與人接必指㸃而言因是稱焉有命齋食者酒
肉不問率以為常俚人亦不之厭也毎至日夕輒市黄
白麻紙筆墨寘懷袖以歸行數里沉酣至暝所居之室
雖有扉户且無四壁入後闔扉人不得造有鄰僧小童
躡足伺之見秉燭箕踞陳紙筆於前訶責大書莫曉其
文字往往咄嗟如決斷處置久之明闇間熟視閃爍若
有人森列狀如曹吏而襦裳非世之服飾觀者怖懼而
退詰旦㣲詢其事怒而弗荅居數載卬笮之人咸神異
之不知其終
大邑縣崇壽禪師卭州蒲頓人自毁齒趣尚便高逺家
嘗作佛事則汛洒供獻恭勤精愿不敕之而自率常恐
若不能如法者父母異之乃俾隷大邑靜林僧籍以仁
普為師年十六遂落髮二十受具戒來成都大慈寺聽
講大乗諸經盡通曉奥義後七年還舊居其所止悉流
落不治但腐椽破壁欹邪罅漏陳屋數間而已師恬然
安一榻處其中無厭色鄉人有胡昭甫惟岳者高世之
士善吟詩其最深處雖唐人葢亦有未能到者師師之
入室矣師嘗以詩見邑宰秘書丞滕喬喬一讀重之來
謝師見庭廡壞裂殆不可坐起倡邑人為修之未幾臺
殿樓觀一一完具師之德業自此愈逺聞閭里之人皆
欽嚮之師是後不復他出掃靜室據古几宴坐一食遇
物感興時亦作詩其句度夷澹清粹不若其徒之所為
者與人語和輭未嘗輒迕人出入縣中六十年亦未嘗
以愛惡置利害於其間衆皆稱之師素堅强少疾狀貌
修偉慈恕温裕縣人無少長咸願見之見必拜伏欣喜丁
寧留連師誨諭慰滿而後去一日忽召其弟子慕安等
前曰人既生理當有死死常事非異事吾無死生且久
矣汝等當體吾之所以無死生者慎勿戚戚如衆人乃
不累吾今日之所咐囑爾慕安等泣曰師胡為是言有
何所緣耶師曰吾之神光一道去矣留此無數刻汝當
奉吾所戒曰惡不宜為善不宜失語已躡足趺坐疊手
瞑目而逝揺挽不動嶷如塑刻享年八十六治平元年
十月二十三日也逺近緇素來赴哭者殆千人衆謂宜
以師之真身建浮屠而扄藏之使來者觀相起善芟去
三毒囘面正法不墮惡道亦師之不言之教也慕安等
遂從其謀風神凝然愈久不壞見者謹畏如侍諸側余
往年嘗居郡幕識師甚熟後復來權州事師則已化矣
歸日枉道過邑詣師塔下旋遶瞻禮悲悼歎息雖然師
之面目如生而師之語言已不聞矣嗚呼熈寧五年余
知陵州師之孫慕真來詣余求文以銘師之塔余昔既
聞道於師也辭將云何乃銘曰是身如浮雲倐生而忽
滅形質本何有聚散俱為幻夫人而昧此演起無量法
從一十百千乃至萬億兆譬如蚕吐絲纒縳身自獄既
倮而復羽孳種無由斷出此而入彼輪迴豈知覺師有
大智鏡初誰為磨拂光明發虚空淨無一塵染大曜滿
法界欲照誰能執收斂付諸匣乃是所假者示現於世
人師以願力故師之所非相真實不思議凡所見聞者
依以為漸入由此登佛地其則固不逺書以吿諸後咸
願起正信見文與可集師俗姓仇名惟已字亞休
禪惠大師名山人屢舉不第元符間郡守吕由誠以僧
勑戯之師即削髮明日往天寧為僧舊老叩以佛法不
許乗馬師曰文殊駕獅子普賢跨象王新來一箇佛騎
馬也何妨或問瓦屋道坊何以木皮葢師曰錦府豈從
機上織劍門寧自匣中藏其機敏不一有禪惠語錄行世
東坡寳月大師塔銘云寳月大師惟簡字宗古蘇氏眉
山人於余為無服兄九嵗事成都中和勝相院慧悟大
師十九得度二十九賜紫三十六賜號其同門友文雅
大師惟慶為成都僧統所治萬餘人鞭笞不用中外肅
伏慶博學通古今善為詩至於持律總衆酬酢事物則
師密相之也凡三十餘年人莫知其出於師者師清亮
敏達綜練萬事端身以律物勞已以裕人人皆高其才
服其心凡所欲為趨成之更新其精舍之在成都與郫
者凡一百七十三間經藏一盧舍那阿彌陀彌勒大悲
像四塼橋二十七皆談笑而成其堅緻可支一世師於
佛事雖若有為譬之農夫畦而種之待其自成不數數
然也故余嘗以為修三摩鉢提者蜀守制使皆一時名
公卿人人與師善然師罕見寡言務自却逺葢不可得
而親疎焉喜施藥所活不可勝數少時瘠黒如梵僧既
老而晳若復少者或曰是有陰德發於面壽未可涯也
紹聖二年六月九日始得㣲疾即以書告於往來者勑
其子孫皆佛法大事無一語私其身至二十二日集其
徒問日蚤暮及辰曰吾行矣遂化年八十四是月二十
六日歸骨於城東智福院之壽塔師少與蜀人張隠少
愚善吾先君宫師亦深知之曰此子才用不減澄觀若
仕當有立於世為僧亦無出其右者已而果然余謫居
惠州其徒孫法舟實來請銘銘曰大師寳月古字簡名
出趙郡蘇東坡之兄自少潔齊老而彌剛領袖萬僧名
聞四方壽八十四臘六十五瑩然摩尼歸真于土錦城
之東松柏森森子孫如林蔽芾其陰
陸游别峯禪師塔銘云南山自長安秦中西南馳為嶓
為岷東行紆餘起伏厯蠻夷中跨軼且千里然後秀偉
特起為三峰摩星辰蓄雲雨龍蟠鳯翥是名峩眉山通
義犍為二郡實在其下人鍾其氣為秀民傑士出而仕
者固多以功業文章擅名古今至於厭薄紛華棄捐衣
冠木食澗飲自放於塵垢聲利之外而不幸為人知不
能遂其隠操亦卒至於光顯榮耀者如别峰禪師是也
師名寳印字恒寂生惟龍游李氏子世居峩眉之麓少
而竒警日誦千言然不喜在家迺從德山院清逺道人
得度自成童時已博通六經及百家之説至是復從華
嚴起信諸名師窮源探頥不高出同學不止論説雲興
泉湧衆請主講席謝不可圓悟克勤禪師有嗣法上首安
民號密印禪師説法於中峯道塲迺挈一笠往從之一
日密印舉僧問巖頭起滅不停時如何巖頭叱曰是誰起
滅師豁然大悟自是室中鋒不可觸密印恨相得之晩
㑹圓悟自南歸成都昭覺乃遣師往省因隨衆入室圓
悟舉從上諸聖㠯何法接人師舉起拳圓悟曰此是老
僧用者孰為從上諸聖用者師即揮拳圓悟亦舉拳相
交大笑而罷圓悟歎異曰是子他日必類我師留昭覺
三年密印猶在中峰以堂中第一座致師師辭密印大
怒曰我以法得人人不我傳尚何以説法為欲棄衆去
衆惶恐亟趨昭覺羅拜致懇圓悟亦助之請始行道望
日隆學者爭歸之雖悟印二師不能揜也久之南遊見
溈山佛性奉福巖月菴果竦山草堂清皆目擊而契或
以第一座留之師潛遯以免最後至徑山見大慧杲大
慧問曰上座從何處來師曰西川來大慧曰未出劍門
闗與汝三十棒了也師曰不合起動和尚時徑山衆千
七百雖耆宿名衲以得棲笠地為幸顧為師獨掃一室
堂中皆驚大慧南遷師亦西歸焉始住臨卬鳯凰山舉
香嗣密印厯住廣漢崇慶武信東禪成都龍華眉山中
巖復還成都住正法道既盛行士大夫亦喜從之遊築
都不㑹菴松竹幽邃暇日名勝畢集聞師一言皆自謂
意消稍或間濶輒相語曰吾軰鄙吝萌矣其道德服人
如此俄復下峽抵金陵徙京口金山金山自兵亂後雖
屢葺莫能成至是始復大興潭帥張公孝祥延以大溈
山師與張公雅故念未有以郤而京口之人自郡守以
降力爭之卒返潭使魏惠憲王牧四明虚雪竇來請師
度不可辭乃入東凢住四年樂其山林有終老之意而
名益重被敕住徑山淳熈七年五月也七月至行在所
壽皇召入禁中以老病足蹇賜肩輿於東華門内賜食
於觀堂引對於選德殿特賜坐勞問良渥師因舉古宿
云透得見聞覺知受用見聞覺知不墮見聞覺知上悦
曰此誰語師曰祖師皆如此提倡亦非别人語上為㣲
笑時秋暑方熾師再欲起上再留使畢其説迺退後十
餘日又命開堂於靈隠山中十年二月上製圓覺經注遣
使馳賜且命作序師老益厭住持事門人相與築菴於
山北今上在東宫書别峯二大字榜之紹熈元年冬十
一月忽往見住山智䇿吿别䇿問行日師曰水到渠成
歸取幅紙大書曰十二月七日夜雞鳴時如期而化奉
蜕質返寺之法堂留七日顔色精明鬚髮皆長頂温如
沃湯是月十四日葬於别峯之西崗壽八十有二臘六
十有四得法弟子梵牟宗性道竒智周慧海宗璨等得
度弟子智穆慧宗等百四十有七人有慧綽者山陰陸
氏子當以蔭得官辭之從師祝髮上為敕有司定諡曰
慈辯且名其塔曰智光説法數十年所至門人集為語
錄三年三月法孫宗愿走山陰鏡湖屬游銘師之塔游
與師交最久嘗相約還蜀結茅青衣喚魚潭上今雖老
病義不可辭銘曰圓悟再傳是為别峯坐十道塲心法
之宗淵識雄辯震驚一世矯乎人中龍也海口電目旄
期稱道卓乎澗壑松也叩而能應應已能黙渾乎金鐘
大鏞也師之出世如日在空升於暘谷不為生隠於崦
嵫其可以為終乎　按高僧傳師再出峽住保寧金山
雪竇徑山開堂陞座曰世尊初成正覺於鹿野苑中轉
四諦法輪憍陳如比邱最初悟道後來真淨禪師初出
洞山拈云今日新豐洞裏秪轉個拄杖子遂拈拄杖着
左邊云還有最初悟道者麽若無丈夫自有衝天志莫
向如來行處行遂喝一喝下座若是印上座則不然今
日向鳯凰山裏初無工夫轉四諦法輪亦無氣力轉拄
杖子秪教諸人行須緩步語要低聲何故欲得不招無
間業莫謗如來正法輪上堂三世諸佛以一句演百千
萬億句收百千萬億句秪在一句祖師門下半句也無
秪恁麽合喫多少痛棒諸仁者且道諸佛是祖師是若
道佛是祖不是祖是佛不是取捨未忘若道佛祖一時
是佛祖一時不是顢頇不少且截斷葛藤一句作麽生
道大䖝裹紙帽好笑又驚人復舉僧問巖頭浩浩塵中
如何辦主頭云銅砂鑼裏滿盛油師曰大小巖頭打失
鼻孔或有人問保寧浩浩塵中如何辦主秪對他道天
寒不及卸帽上堂六月初一燒空赤日十字街頭雪深
一尺掃除不暇迴避不及凍得東村廖胡子半夜着靴
水上立上堂將心除妄妄難除即妄明心道轉迂桶底
趯穿無忌諱等閒一歩一芙蕖
玉泉承皓禪師姓王氏眉州丹稜人依大力院出家受
具後游方叅北塔發明心要得大自在三昧製犢鼻裩
書厯代祖師名字乃曰惟有文殊普賢較些子且書於
帶上故樷林目為皓布裩元豐間首衆於襄陽谷隠有
鄉僧亦效之師見而詬曰汝具何道理敢以為戲事耶
嘔血無及耳㝷於鹿門如所言而逝張無盡奉使京西
南路就謁之致開法於郢州大陽時谷隠主者私為之
喜師受請陞座曰某在谷隠十年不曽飲谷隠一滴水
嚼谷隠一粒米汝若不㑹耒大陽為汝説破擕拄杖下
座傲然而去㝷遷玉泉有示衆曰一夜雨霶烹打倒蒲
萄棚知事頭首行者人力拄底拄撐底撐撐撐拄拄到
天明依舊可憐生自賛云粥稀後坐窄床先卧耳聵愛
高聲眼昏宜字大冬至示衆曰晷運推移布裩赫赤莫恠
不洗無來換替僧入室次狗子在室中師叱一聲狗便
出去師曰狗却㑹伱却不㑹師示疾門人圍繞師笑曰
吾年八十一老死舁屍出兒郎齊著力一年三百六十
日言畢而逝
舒州龍門清逺佛眼禪師臨卭李氏子嚴正寡言十四
圓具依毘尼究其説因讀法華經至是法非思量分别
之所能解持以問講師講師莫能荅師嘆曰義學名相
非所以了生死大事遂卷衣南游造舒州太平演禪師
法席因丐於廬州偶兩足跌仆地煩懣閒聞二人交相
惡罵諫者曰你猶自煩惱在師於言下有省及歸凡有
所問演即曰我不如你你自會得好或曰我不㑹我不
如你師愈疑遂咨決於元禮首座禮乃以手引師之耳
繞圍爐數帀且行且語曰你自㑹得好師曰有兾開發
乃爾相戲耶禮曰你他後悟去方知今日曲折耳太平
將遷海㑹師慨然曰吾持鉢方歸復叅隨往一荒院安
能究決已事耶遂作偈告辭之蔣山坐夏邂逅靈源禪
師日益厚善從容言話間師曰比見都下一尊宿語句
似有緣靈源曰演公天下第一等宗師何故捨而事逺
遊所謂有緣者葢知解之師與公初心相應耳師從所
勉徑趨海會後命典謁適寒夜孤坐撥爐見火一豆許
恍然自喜曰深深撥有些子平生事只如此遽起閲
几上傳燈錄至破竈墮因緣忽大悟作偈曰刁刁林鳥
啼披衣終夜坐撥火悟平生窮神歸破墮事皎人自迷
曲淡誰能和念之永不忘門開少人過圓悟因詣其寮
舉青林般土話驗之且謂古今無人出得你如何會師
曰也有甚難悟曰秪如他道鐵輪天子寰中㫖意作麽
生師曰我道帝釋宫中放赦書悟退語人曰且喜逺兄
便有活人句也自是隠居四面大中菴屬天下一新崇
寧萬壽寺舒守王公渙之命師開法次補龍門道望尤
振後遷和之褒禪樞密鄧公洵武奏賜師紫衣上堂臺
山路上過客全稀破竈堂前感恩無地雪埋庭栢氷鎖
偃谿雖在南方火爐頭不入他家韲甕裏㸔㸔臘月三
十日便是孟春猶寒你等諸人各須努力向前切忌自
生退屈上堂卓拄杖曰圓明了知不由心念抵死要道
墮坑落塹畢竟如何乃倚拄杖下座上堂千説萬説不
如親面一見縱不説亦自分明王子寳刀喻衆盲摸象
喻禪學中隔江招手事望州亭相見事逈絶無人處事
深山巖崖處事此皆親面而見之不在説也上堂蘇武
牧羊辱而不屈李陵望漢樂以忘歸是在外國在本國
佛諸弟子中有者雙足越坑有者聆箏起舞有者身埋
糞壤有者呵罵河神是習氣是妙用至於擎叉打地竪
拂敲床睦州一向圎門魯祖終年面壁是為人是不為
人信知一切凡夫埋没寳藏殊不丈夫諸人何不能擺
柂張帆抛江過岸休更釘樁揺艣何日到家既作曹溪
人又是家裏漢還見家裏事麽師嘗題語於龍門延壽
壁間曰佛許有病者當療治容有將息所也禪林凡有
數名或曰湼槃見法身常住了法不生也或曰省行知
此違緣皆從行苦也或曰延壽欲得慧命扶持色身也
其實使了人生死處多見少覺㣲恙便入此堂不強支
吾便有補益及乎久病思念鄉閭不善退思滅除苦本
先聖云病者衆生之良藥若善服食無不瘥者宣和初
以病辭歸蔣山之東堂二年書雲前一日飯食訖趺坐
謂其徒曰諸方老宿臨終必留偈辭世世可辭耶且將
安往迺合掌怡然趨寂門人函骨歸龍門塔於靈光臺
側
嘉州九頂清素禪師本郡郭氏子於乾明寺剃染徧扣
禪扄晩謁五祖聞舉首山荅西來意語倐然契悟述偈
曰顛倒顛顛倒顛新婦騎驢阿家牽便恁麽太無端囘
顧不覺布衫穿祖見迺問百丈野狐話又作麽生師曰
來説是非者便是是非人祖大悦久之辭歸住清溪次
遷九頂太守吕公來瞻大像問曰既是大像因甚麽肩
負兩楹師曰船上無散工至閣下覩觀音像又問彌勒
化境觀音何來師曰家富小兒嬌守乃禮敬紹興乙夘
四月二十四日得㣲疾書偈遺衆曰木人備舟鐵人備
馬丙丁童子穏穏登喝散白雲歸去也竟爾趨寂
嘉州志云九頂寂惺禪師有僧問心迷法華轉心悟轉
法華是何意㫖師曰風煖鳥聲碎日高花影重昔日
雲門有三句禪謂函葢乾坤截斷衆流隨波逐浪也九頂
亦有三句謂饑來喫飯寒即向火困來打睡也
　
　
　
　
　
　
　
　
　
　
　
　
　
　
　蜀中廣記卷八十五
欽定四庫全書
　蜀中廣記卷八十六
　　　　　　　　　　　　明　曹學佺　撰
　高僧記第六
　　川南道二
眉州中巖慧目藴能禪師本郡吕氏子年二十二於村
落一富室為校書偶遊山寺見禪冊閲之似有得即裂
冠圓具一鉢遊方首叅寳勝澄甫禪師所趣頗異至荆
湖謁永安喜真如喆德山會造詣益高迨抵大溈溈問
上座桑梓何處師曰西川曰我聞西川有普賢菩薩示
現是否師曰今日得瞻慈相曰白象何在師曰牙爪已
具曰還會轉身麽師提坐具繞禪床一匝溈曰不是這
箇道理師趨出一日溈為衆入室問僧黄巢過後還有
人收得劍麽僧竪起拳溈曰菜刀子僧曰爭奈受用不
盡溈喝出次問師黄巢過後還有人收得劍麽師亦竪
起拳溈曰也秪是菜刀子師曰殺得人即休遂近前攔
胸築之溈曰三十年弄馬騎今日被驢子撲後還蜀庵
於舊址應四衆之請出住報恩上堂龍濟道萬法是心
先諸緣惟性曉本無迷悟人秪要今日了師曰既無迷
悟了箇甚麽咄上堂舉雪峯一日普請搬柴中路見一
僧遂擲下一叚柴曰一大藏教秪説這箇後來真如喆
道一大藏教不説這箇據此二尊宿説話是同是别山
僧則不然竪起拂子曰提起則如是我聞放下則信受
奉行室中問崇真氊頭如何是你空刧已前父母真領
悟曰和尚且低聲遂獻投機頌曰萬年倉裏曽饑饉大
海中住儘長渴當初㝷時尋不見如今避時避不得師
為印可一日與黄提刑奕棊次黄問數局之中無一局
同千著萬著則故是如何是那一著師提起棊子示之
黄佇思師曰不見道從前十九路迷殺幾多人師住持
三十餘年凡説法不許錄其語臨終書偈趺坐而化闍
維時暴風忽起煙所至處皆雨舍利道俗斸其地皆得
之心舌不壞塔于本山
建康華藏密印安民禪師嘉定府朱氏子初講楞嚴於
成都為義學所歸時圓悟居昭覺師與勝禪師為友因
造焉聞悟小叅舉國師三喚侍者因緣趙州拈云如人
暗中書字字雖不成文彩已彰那裏是文彩已彰處師
心疑之吿香入室悟問座主講何經師曰楞嚴悟曰楞
嚴有七處徵心八還辯見畢竟心在甚麽處師多呈藝
解悟皆不肯師復請益悟令一切處作文彩已彰會偶
僧請益十𤣥談方舉問君心印作何顔悟厲聲曰文彩
已彰師聞而有省遂求印證悟云以本色鉗鎚師則㒺
措一日白悟曰和尚休舉話待某説看悟諾師曰尋常
拈槌竪拂豈不是經中道一切世界諸所有相皆即菩
提妙明真心悟笑曰你元來在這裏作活計師又曰下
喝敲床時豈不是返聞聞自性性成無上道悟曰你豈
不見經中道妙性圓明離諸名相師於言下釋然悟出
蜀居夾山師罷講侍行悟為衆夜叅舉古帆未挂因緣
師聞未領遂求決悟曰你問我師舉前話悟曰庭前栢
樹子師即洞明謂悟曰古人道如一滴投於巨壑殊不
知大海投於一滴悟笑曰奈這漢何未幾令分座悟説
偈曰休誇四分罷楞嚴按下雲頭徹底叅莫學亮公親
馬祖還如德嶠訪龍潭七年往返遊昭覺三載翺翔上
碧巖今日煩充第一座百華樷裏現優曇師未幾開法
保寧遷華藏旋里領中峯上堂衆賣華兮獨賣松青青
顔色不如紅算來終不與時合歸去來兮翠藹中可咲
古人恁麽道大似逃峯赴壑避溺投火爭如隨分到尺
八五分钁頭邊討一箇半箇雖然如是保寧半箇也不
要何故富嫌千口少貧恨一身多冬至上堂舉玉泉皓
和尚云雪雪片片不别下到臘月再從來年正月二月
三月四月五月六月七月八月九月十月依前不歇凍
殺餓殺免教胡説亂説師曰不是罵人亦非賛嘆高出
臨濟德山不似雲居羅漢且道玉泉意作麽生良久曰
但得雪消去自然春到來師後示寂於本山闍維舍利
頗賸細民穴地尺許皆得之光明瑩潔心舌不壞
眉州象耳袁覺禪師郡之袁氏子出家傳燈試經得度
本名圓覺郡守填祠牒誤作袁字戲謂之曰一字名可
乎師嘆曰一字已多郡守異之既受具出蜀往大溈依
佛性頃之入室陳所見性曰汝忒煞逺在然知其為法
器俾充侍者掌賔客師毎侍性性必舉法華開示悟入
四字令下語又曰直待我竪㸃頭時汝方是也偶不職
被斥制中無依寓俗士家一日誦法華至亦復不知何者
是火何者為舍乃豁然制罷歸省性見首肯之紹興丁
巳眉之象耳虛席郡守謂此道塲非名流勝士莫能起
廢諸禪舉師應聘嘗語客曰東坡云我持此石歸袖中
有東海山谷云惠崇烟雨蘆雁坐我瀟湘洞庭欲喚扁
舟歸去傍人謂是丹青此禪髓也
眉州華嚴祖覺禪師嘉州楊氏子幼聰慧書史過目成
誦著書排釋氏惡境忽現悔過出家依慧目能禪師未
幾疽發膝上五年醫莫愈因書華嚴合論畢夜感異夣
旦即捨杖步趨一日誦至現相品曰佛身無有生而能
示出生法性如虚空諸佛于中住無住亦無去處處皆
見佛遂悟宗㫖洎登僧籍府帥請講于千部堂詞辯宏
放衆所嘆服適南堂靜禪師過門謂師曰觀公講説獨
步西南惜未解離文字相耳倘問道方外即今之周金
剛也師欣然罷講南游依圓悟於鍾阜一日入室悟舉
羅山道有言時踞虎頭收虎尾第一句下明宗㫖無言
時覿露機鋒如同電拂作麽生會師莫能對夙夜叅究
忽然有省作偈呈悟曰家住孤峯頂長年半掩門自嗟
身已老活計付兒孫悟見許可次日入室悟又問昨日
公案作麽生師擬對悟便喝曰佛法不是這個道理師
復留五年愈更迷悶後於廬山棲賢閱浮山逺禪師削
執論云若道悟有親疎豈有旃檀林中却生臭草豁然契
悟作偈寄圓悟曰出林依舊入蓬蒿天網恢恢不可逃
誰信業緣無避處歸來不怕語聲高悟大喜持以示衆
曰覺華嚴徹矣住後僧問最初威音王末後樓至佛未
審叅見甚麽人師曰家住大梁城更問長安路曰只如
德山擔䟽鈔行脚意在甚麽處師曰拶破你眼睛曰與
和尚悟華嚴宗㫖相去幾何師曰同途不同轍曰昔日
德山今朝和尚師曰夕陽西去水東流上堂舉石霜和
尚遷化衆請首座繼踵住持䖍侍者所問公案師曰宗
師行處如火燒氷透過是非闗全機亡得喪盡道首座
滯在一色侍者知見超師可謂體妙失宗全迷向背殊
不知首座如鷺鷥立雪品類不齊侍者似鳯翥丹霄不
縈金網一人高高山頂立一人深深海底行各自隨方
而來相㑹九重城裏而今要識此二人麽竪起拂子曰
龍卧碧潭風凛凛垂下拂子曰鶴歸霄漢背摩天僧問
如何是一喝如金剛王寳劍師曰血濺梵天曰如何是
一喝如踞地獅子師曰驚殺野狐狸曰如何是一喝如
探竿影草師曰驗得伱骨出曰如何是一喝不作一喝
用師曰直須識取把針人莫道鴛鴦好毛羽
常德文殊心道禪師眉州徐氏子年三十得度詣成都
習唯識自以為至同舍詰之曰三界唯心萬法唯識今
目前萬象摐然心識安在師茫然不知對遂出闗周流
江淮既抵舒之太平聞佛鑑禪師夜叅舉趙州栢樹子
話至覺銕嘴云先師無此語莫謗先師好因大疑提撕
既久一夕豁然即趨丈室擬敘所悟鑑見來便閉門師
曰和尚莫謾某甲鑑云十方無壁落何不入門來師以
拳獨破窻紙鑑即開門扭住云道道師以兩手捧鑑頭
作口啐而出遂呈偈曰趙州有個栢樹話禪客相傳徧
天下多是摘葉與尋枝不能直向根源會覺公説道無
此語正是惡言當面罵禪人若具通方眼好向此中辨
真假鑑深然之毎對客稱賞後命分座襄守請開法天
寧未幾擢大别文殊上堂曰師子嚬呻象王哮吼雲門
北斗裏藏身白雲因何喚作手三世諸佛不能知狸奴
白牯却知有且道作麽生是他知有底事雨打梨花蛺
蝶飛風吹栁絮毛毬走上堂拈拄杖直上指曰恁麽時
刺破憍尸迦脚跟卓一下曰恁麽時卓碎閻羅王頂骨
乃指東畔曰恁麽時穿過東海鯉魚眼睛指西畔曰恁
麽時塞却西王母鼻孔且道摠不恁麽時如何今年雨
水多各宜頻曬㫰宣和改元下詔改僧為德士上堂祖
意西來事今朝特地新昔為比邱相今作老君形鶴氅
披銀褐頭包蕉葉巾林泉無事客兩度受君恩所以道
欲識佛性義當觀時節因緣且道即今是甚麽時節毘
盧遮那頂戴寳冠為顯真中有俗文殊老叟身披鶴氅
且要俯順時宜一人既爾衆人亦然大家成立樷林喜
得羣仙聚㑹共酌迷仙酒同唱步虚詞或看靈寳度人
經或説長生不死藥琴彈月下指端發太古之音棊布
陣前妙著出神機之外進一步便到大羅天上退一步
却入九幽城中秪如不進不退一句又作麽生道直饒
羽化三清路終是輪迴一幻身二年九月復僧上堂不
掛田衣著羽衣老君形相頗相宜一年半内閒思想大
底興衰各有時我佛如來預䜟法之有難教中明載無
不委知較量年代正在於兹魔得其便惑亂正宗僧改
俗形佛更名字妄生邪解刪削經文鐃鈸停音鉢盂添
足多般矯詐欺㒺聖君賴我皇帝陛下聖德聖明不忘
付囑不廢其教特賜宸章頒行天下仍許僧尼重新披
削實謂寒灰再焰枯木重榮不離俗形而作僧形不出
魔界而入佛界重鳴法鼓再整頹綱迷仙酎變為甘露
瓊漿步虚詞飜作還鄉曲子放下銀木簡拈起尼師壇
昨朝稽首擎拳今日和南不審秪改舊時相不改舊時
人敢問大衆舊時人是一個是兩個良久曰秋風也解
嫌狼籍吹盡當年道教灰建炎三年春示衆舉臨濟入
滅囑三聖因緣師曰正法眼藏瞎驢滅臨濟何曽有是
説今古時人皆妄傳不信但看後三月至閏三月賊種
相叛其徒欲舉師南走師曰學道所以了生死何避之
有賊至師曰速見殺以快汝心賊即舉槊殘之血皆白
乳賊駭以席覆之而去
臨安府靈隠慧逺禪師生於眉山金流鎮彭氏年十三
投藥師院僧宗辨出家祝髮受具即往成都習經論還
峩眉雲岩寺時徽禪師住焉徽黄龍南四世孫知見甚
高師初入門值徽飯罷於庭廡間閒行師纔見即放包
問曰文殊為七佛祖師未審什麽人為文殊之師徽云
金沙溪畔馬郎婦時有起銕拂者為首坐師亦往親近
起嘗誘掖之兩嵗未有所得一日靜坐次有僧獨行自
語云假四大以為葢覆緣六塵而生心忽遇六塵頓息
喚什麽作心師聞之忽有省遽起告首座首座可之上
方丈告徽徽亦可之明日即告行同志挽留師不聽曰
吾師以為可而我終未釋然也時圓悟自雲居歸蜀住
昭覺師造焉毎問話請益辭㫖峭硬圓悟深器之一日
圓悟普説舉龎居士問馬祖不與萬法為侣者是什麽
人馬祖云待汝一口吸盡西江水即向汝道師聞舉豁
然大悟仆於衆中衆以為中風共掖起之師乃曰吾夢
覺矣至夜圓悟小叅師出問曰淨躶躶空無一物赤骨
律貧無一錢户破家殘乞師賑濟荅云七珎八寳一時
拿師曰爭奈賊不入謹家之門荅云機不離位墮在毒
海師隨聲便喝悟以拄杖擊禪床云喫得棒也未師又
喝圓悟連喝兩喝師禮拜悟大喜以偈贈師有舊銕舌
轉闗棙之語衆目之為銕舌逺自此機鋒峻發無所牴
牾矣紹興乙夘春眉守延居象耳山不赴是嵗圓悟示
寂嘆曰哲人云亡繼之者誰乎師自發明心要即得遊
戲大自在三昧嘗因開爐升坐曰天無門地無壁葫蘆
棚上種冬𤓰兩手扶犂水過膝跳金圏吞栗棘氊拍板
對無孔笛屈屈獨脚山魈解雙趯去年冬裏無炭燒今
年定是無火炙饑時饑到眼睛黄窮時窮到赤骨立屈
屈且道屈個什麽叵柰監寺副寺維那典坐直嵗等却
與泥水匠商量放出兩頭鴟吻咬殺佛殿脊奉詔住高
亭山崇先寺未幾再奉詔住靈隠開堂中使降香祝
聖罷拈香曰此一炷香天也莫能覆藏佛眼莫能窺測
舉處衆生種族拈來鈍置殺人累我三十年荒草裏横
身至令一平生作個不唧𠺕漢就中有些子謷訛對衆
也須説破山僧二十年前被業風吹到岷峩山下荆棘
林中撞著個無孔銕錘被他一擊半醉半醒將謂啞却
口一生開不得二十年後又被業風吹去濯錦江頭葛
藤堆裏逢著個焦尾白額是時親遭一口直得喪膽忘
魂開得口至今受用不盡且道此香為二十年前見底
知識即是為二十年後見底知識即是一鶴不棲雙木
一客不煩兩家不見道先行不到末後太過而今賊身
已露贓物見前奉為前成都府昭覺先圓悟禪師大和
尚不重他對御談空横行海上只重他胸中無物肚裏
無禪爇向爐中用酬法乳于時孝宗皇帝屢詔入内賜
號佛海禪師上堂説偈曰淳熈二年閠季秋九月旦閙
處莫出頭冷地着眼看明暗不相干彼此分一半一種
作貴人教誰賣柴炭向你道不可毁不可賛體若虚空没
崖岸相呼相喚歸去來上元定是正月半于是都下喧
傳頗疑師當以正月十五日遷化遂達上聽至期無疾
陞坐祝聖如常儀又俗官詣寺修齋再陞坐訖即語知
事頭首分伴官客及施主齋齋時侍者並赴堂是日都
下人競集上亦密遣中使伺師起居皆見師往來如常
時迭歸奏齋罷侍者與俗官同上方文但見門扄閉甚
密師素蓄一黒猿頗馴能知人意因衣以布䄌命之曰
猿行者至是求師不見因窺於窻隙中但見猿手持一卷
書人立於床前遂亟從後路至榻前撥開帳子而師已
化矣取猿手中書觀之乃辭世頌曰抝折秤鎚掀翻露
布突出機先鵶飛不度留十日顔色不變壽七十四坐
五十九夏
宋祖鑑黄龍肅禪師法嗣也住月珠山僧請筆書語要
師曰達磨西來单傳心印曹溪六祖不識一字今日諸
方出世話句如山重増繩索乃拍禪床曰於斯薦得猶
是鈍漢若也未然白雲深處從君卧切恐寒猿中夜啼
僧法輝宜賓人結草菴居號山栖菴主妙於易學作幽
顯大㫖及僧史等書與韓子蒼徐師川為方外友後至
遂寧而卒偈曰六十六年雷奔電激臨行一句青天白日
嘉州能仁黙堂紹悟禪師結夏上堂最初一步十方世
界現全身末後一言一㣲塵中深鎖斷有時提起如倚
天長劍光耀乾坤有時放下似紅爐㸃雪虚含萬象得
到恁麽田地天魔外道拱手歸降三世諸佛一時稽首
便可以大圓覺為我伽藍於一毫端現寳王刹如是則
朝往西天暮歸東土亦是禁足百花樷裏坐媱坊酒肆
行亦是禁足雖然如是不曽動着這裏一步恁麽則九
旬無虚棄之功百劫有今時之用堪報不報之恩以助
無為之化此即是湼槃妙心金剛王寳劍敢問大衆作
麽生得到這田地去如人上山各自努力上堂舉趙州
訪二菴主公案頌曰一重山盡一重山坐斷孤峯子細
看霧捲雲收山嶽靜楚天空濶一輪寒
慶元東山齊已禪師卭州謝氏子上堂舉修山主偈曰
是柱不見柱非柱不見柱是非已去了是非裏薦取召
大衆曰薦得是移華兼蝶至薦得非擔泉帶月歸是也
好鄭州棃勝青州棗非也好象山路入蓬萊島是亦没
交涉踏着秤錘硬似銕非亦没交涉金剛寳劍當頭截
呵呵呵㑹也麽知事少時煩惱少識人多處是非多蓮
社會道友請上堂漸漸雞皮鶴髮父少而子老看看行
步躘蹱疑殺木上座直饒金玉滿堂照顧白牯賊豈免
衰殘老病正好着精彩任汝千般快樂渠儂合自由無
常終是到來
杭州靈隠法薰禪師號石田眉山彭氏子也師生而慧
敏三四嵗時見佛僧即知禮敬年十六往從丹稜石龍
山法寳院智明出家二十二薙髮受戒具遂游方至石
霜禮雷遷塔述偈曰一念慈容元不隔何須特地肆乖
張平高就下婆心切惱得雷公一夜忙師名因是大著
聞吳門穹窿破庵先禪師道望遂往依焉一見知為法
器室中舉世尊拈花迦葉㣲笑師云焦磚打著連底凍
赤眼撞著火柴頭破庵陰竒之毎於日用語黙故起其
疑師於是決志依棲隨時咨詢與無凖範日相激勵辭去
遍遊諸老門庭見靈隠松源岳淨慈肯堂充華藏遯庵
演咸謂其從作家爐鞴中出自不同也俄出住蘇州之
高峯次遷楓橋鍾山虚席乃以師補處寳慶初遷淨慈
端平二年遷靈隠淳祐甲辰三月望示徒云但得本莫
愁末喚恁麽作本喚恁麽作末松栢千年青不入時人
意牡丹一日紅滿城公子醉山僧恁麽道若有不肯底
是我同叅弟子師俊繪師像求讃有云末後一句分付
厨山衆頗訝之明日忽示疾而逝
　
　
　
　
　
　
　
　
　
　
　蜀中廣記卷八十六
欽定四庫全書
　蜀中廣記卷八十七
　　　　　　　　　　　　明　曹學佺　撰
　高僧記第七
　　川東道
光明遍照寳藏菩薩化身高僧傳云僧寳崖姓牟氏祖
居涪陵人也晋義熈九年朱齡石伐蜀涪陵獽三百家
隨軍平討因止於廣漢金淵山谷崖童幼少言不雜俳
戲毎遊山泉必先禮而後飲或諦觀不瞬坐以終日人
問其故荅曰是身可惡我思之耳後必燒之及年長從
戎毅然剛正嘗隨伴捕魚得已分者用投諸水謂伴曰
殺非好業我今舉體皆現生瘡誓斷獵矣遂燒其獵具
時獽首領數百人共築池塞竇以養魚崖率家僮往彼
觀望忽有異蛇長尺許頭尾皆赤須臾長大乃至丈餘
圍五六尺獽衆奔散蛇頭趨水舉尾入雲赤光遍野久
之乃滅衆㝷爾具論前事崖曰此無憂也但斷殺業蛇
不害人又勸停池堰衆未之許俄而隄防無故決壞矣
時依悉禪師施力供侍雖充驅使而言語訥澁舉動若
癡至𤣥冬之月禪師患足冷命之取火乃將大爐炎炭
直頓於前禪師責之曰癡人何煩汝許多火乃正色荅
曰須火却寒得火嫌熱孰是癡人情性若斯何以得道
禪師謂曰汝不畏熱試將手置火中崖即應聲將指置
火中振吒作聲青煙涌出都不改容禪師陰異之他日
諸弟子曰崖耐火共推之火爐被燒之處皆並成瘡而
欣笑自如竟無痛色諸弟子等具諮禪師禪師喚來問
曰汝於此學佛法更莫謾作舉動惑亂百姓荅曰若不
苦身焉得成道如得出家一日便足禪師遂許剃度鬢
鬚易除猶如自落禪師置刀於地攝衣作禮曰崖法師
來為我作師我請為弟子崖謙謝而已既法衣著體四
軰尊崇歸命輸誠無所恡惜三十年間大𢎞救濟年踰
七十心力尚強周武成元年六月於益州城西路首以
布裹左右五指燒之有問燒指可不痛耶崖曰痛由心
起心既無痛指何所痛時人同號以為僧崖菩薩或有
問曰似有風疾何不治之荅曰身皆空耳如何所治又
曰根大有對何謂為空荅曰四大五根復何住耶衆服
其言如是經日左手指盡火次掌骨髓沸上涌將滅火
焰乃以右手殘指挾竹挑之有問其故崖曰緣諸衆生
不能行忍今勸不忍者忍不燒者燒耳兼又説法勸勵
令行慈斷肉雖烟焰俱熾以日繼夕並燒二手眉目不
動又為四衆説法誦經或及諸切詞要義則頷頭㣲笑
時或心怠私有言者崖顧曰我在山中初不識字今聞
經語句句與心相應何不至心靜聽若乖此者則空燒
此手何異燋頭耶於是大衆懔然莫不專到其後復告
衆曰末劫輕慢心轉薄淡見像如木頭聞經如風過馬
耳今為寫大乗經教故燒手滅身欲令信重佛法也闔
境士女聞者皆來遶數萬帀崖夷然澄靜容色不動頻
集城西大道談論法化初有細雨殆將霑漬便欣心入
定雲散月明而燒臂掌骨五枚如殘燭燼忽然各生並
長三寸白如珂雪僧尼僉曰若菩薩滅後願奉舍利起
塔供養崖乃以口嚙新生五骨拔而折之吐施大衆曰
可為塔也至七月十四日忽有大聲狀如地動大裂人
畜驚駭於上空中或見犬羊龍蛇軍器等像少時還息
人以事問崖曰此無苦也警睡三昧耳吾欲塗身可辦
供具時孝愛寺導禪師戒行精苦耆年大德捨六度錫
杖并及紫被贈崖入火犍為僧淵逺送斑納意願隨身
於時人物諠擾施財山積初不知二德所送物也至明
日平旦忽告侍者法陁曰汝往取導師錫杖紫被及納
袈裟來為吾著之便往造焚身所先在成都縣東南積
柴壘以為樓高數丈許上作乾麻小室以油潤之崖緩
步至樓遶旋三帀禮拜四門便登其上憑欄下望令念
般若留以一心有施主王撰懼曰我若放火便燒聖人
將獲重罪崖陰知之告撰上樓臂摩頂曰汝莫憂造樓
得罪乃大福也促命下火人皆畏之置炬著地崖以臂
挾炬先燒西北次及西南麻燥油濃赫然熾合於盛火
中向空設禮比第二拜身面焦坼重復一禮身踣炭上
及薪盡火滅骨肉皆化唯心尚存赤而且濕肝腸脾胃
猶自相連更以四十車柴燒之膓胃雖卷而心猶如木
兊法師乃命收取葬於塔下今在寳園寺中初未燒前
有問者曰菩薩滅度願示瑞相崖曰我身可盡心不壞
也衆謂心神無形不由燒蕩及後心存方知先見然崖
自生及終頻現異相有數十條曽於一家將欲受戒無
何笑曰將捨寳物生疑慮耶衆相推問有楊氏婦欲施
銀釵恐夫責及因決捨之有孝愛寺僧佛與者偏嗜飲
噉流俗落度隨崖轝後私發願曰今值聖人誓斷酒肉
及返至寺見黄色人曰汝能斷肉大好汝若食一衆生
肉即食一切衆生肉若又食者即食一切父母眷屬肉
必欲食者當如死屍中䖝䖝即肉也又曰日有六時念
善大好若不能具一時亦好如是一念其心亦好皆能
滅惡也於是佛與翹心精進遶塔念誦又聞空中聲曰
汝勤持齋願令衆生得不食身又令餓鬼身常飽滿觀
其感被皆崖力矣初登柴樓沙門僧育在大建昌寺門
見有火光高四五丈廣三四丈從地而起上衝樓邊久
久乃滅又初焚日州寺大德沙門寳海問曰等是一火
何故菩薩受燒都無痛相崖曰衆生有相故痛耳又曰
常云代衆生受苦為實得不荅曰既作心代受何以不
得又曰菩薩自燒衆生罪熟各自受苦何由可代荅曰
猶如燒手一念善根即能滅惡豈非代耶時普法師又
問曰二家共諍大義終未之決一云佛智緣無相理理
是緣境智是能緣一云除倒息妄即是真諦何者為定
崖曰佛即無相無别異相海法師曰佛即無相無相之
相本無異相若如此者菩薩即釋迦觀音崖曰我是凡
夫誓入地獄代苦衆生願令成佛耳海曰前佛亦有此
願何故早已成佛荅曰前佛度一時衆生盡也又問藥
王等聖何故成佛今菩薩獨未成佛而救衆生是則前
佛殊塗荅曰前段衆生已得藥王意今衆生未得我意
由我始化如將落之花也故其應對一時皆此之類乃
謂侍者智炎曰我滅度後好好供養病人並難可測其
本多是諸佛聖人乗權應化自非大心平等何能恭敬
此是實行也座中疑崖非聖人者乃的呼其人名曰諸
佛應世形無定方或作醜陋諸疾乃至畜生下類檀越
慎之勿妄輕視及將動火皆覩異相或見圓葢覆崖有
三道人處其葢上或見五色光如人形像在四門者或
見柴樓之上如日出形並雨諸花大者如兩斛篼許小
者如鍾乳片五色交亂紛紛而下接取非一棖觸皆消
又聞天鼓殷殷深逺久久方息及崖滅後郫縣人於江
邊見空中有油絡轝崖在其上身服斑納黄偏袒紫被
捉錫杖後有五六百僧皆罩竹傘乗空西没又潼州靈
果寺僧慧榮者承崖滅度乃為設大齋在故市中於食
前忽見黒雲從東南來翳日廕會仍雨龍毛五色分明
長者尺五短猶六寸又雨諸花幡香煙滿空繽紛大衆
通見又初收心舍利至常住寺中皆見花叢含盛光榮
庭宇又阿迦膩吒寺僧慧勝者抱病在床不見焚身心
懷悵恨夢崖將一沙彌來帊裏三斛許香并檀屑分為
四聚以遶於勝下火焚香勝怖曰某甲凡夫未能燒身
也崖曰無怖用熏病耳煨燼既息旋覺爽健又請現瑞
荅曰我在益州詭名崖也真名光明遍照寳藏菩薩勝
從覺後力倍於常有時在外村為崖設會勝自唱導曰
潼州福重道俗見瑞我等障厚都無所見因即應聲二
百許人悉見天雨如雪紛紛滿天映日而下至中食竟
花形漸大如七寸盤皆作金色明淨耀目四衆競接都
不可得或緣樹登高望欲取之皆飛上去又成都民王
僧貴者自崖焚後舉家斷肉後因事故將欲解素私自
証論時屬二更忽聞門外喚檀越聲比至開門見一道
人語曰慎勿食肉言情酸切行啼而去從後走趂似近
而逺忽失所在又焚後八月中獽人牟難當者於就嶠
山頂行獵搦箭聲弩舉眼望鹿忽見崖騎一青麞獵者
驚曰汝在益州已燒身死今那在此崖曰誰道許誑人
耳汝能燒身不射獵得罪也汝當勤力作田便爾别去
又至冬間崖兄子於溪中忽聞山谷喧動若數萬衆舉
望見崖從以兩僧執錫杖而行因追及之欲捉袈裟崖
曰汝何勞捉我乃指前雞猪曰此等音聲皆有詮述汝
等語他人不解餘國言音汝亦不解人畜有殊皆有佛
性但為惡業故受此形汝但力田莫養禽畜言極周委
故其往往現形預知人意率皆此也具如沙門亡名集
及費氏三寳錄益部集異記
蜀僧悟詮號覺海有慧性峽中富人程夷伯年二十九
一夕夢其父曰汝今年當死可問覺海其人茫然不曉
一日有僧説相號覺海子程請一相問云我壽幾何覺
海曰老僧皆無求但覔水一盃呵氣入水中令程飲之
曰今夜有吉夢可相報即夜夢至一官府左廊下男子婦
人衣冠嚴整皆相忻悦右廊盡枷鎖縲紲之人哀號涕
泗傍有人云左廊是修捨橋路人右廊是毁橋路人若
爾要福壽可自擇取程即夢覺發心凡百里之内橋梁
路道一一修整工畢覺海復來云汝作此事可延十年
程自是於道路上用工不倦壽九十二五世昌盛
隋涪州相思寺無相禪師者不知何來忽至山寺隨衆
而已不異恒人其寺在涪州上流大江水北崖側有銘
方五尺許字如掌大都不可識下有佛迹相去九尺長
三尺許蹈石如泥道俗敬重相以一時渡水齋返無船
乃鉢安水中曰何為常擎汝汝可自渡水便取芭蕉葉
搭水立上而渡鉢隨後來須㬰達岸時採樵者見之相
語覺知己便辭去徒衆苦留不住至水入船諸人禮請
不與篙檝乃捉船舷直爾渡水不顧而去即令尋逐莫
測所往
心珠會傳云波崙禪師名智通什邡栁氏子生七嵗握
拳不語唐𤣥宗召而問之即為説經時大旱勑詔祈雨
有應帝稱聖僧留入大内師辭歸賜金劍寳鉢師擲劍
於空隨劍行落寺址帝賜萬金建大刹時有金鴨浮寺
池上寺名慧劍焉
唐幽谷淨滿禪師本浙江人姓莊氏幼受業於鏡無垢
禪師及叅禮無見覩禪師指示往蜀貞元中偶至縉雲
山下因悟曰吾師有囑云逢縉則止遇雲則住此山非
耶隨欲登山詣崇教寺居民曰是寺年久無僧有毒蛇
甚大嚙人切不可往師竟登山數日不下或疑且死聚
衆尋求師安然無恙蛇亦滅跡人皆以為竒遂供齋糧
師戒行嚴謹居三十年如一律致門衆六十餘一日召
弟子曰吾當西歸令取水沐浴更衣結跏敷座隨作偈
曰禪不會叅道不曽悟打破虚空從新錮鏴咦佛子頭
邊佛魔驚怖端坐而化
唐釋清公居巴山之隈不知何許人常嘿其詞忽復一
言未常不中西川節帥段文昌父鍔為支江宰後任江
陵文昌少好屬文長自渚宫困於塵土客遊成都謁韋
南康與奏釋褐道不甚行毎以事業自負與遊皆高明
之士遂去南康謁金吾裴邠之及裴鎮梁州辟為從事
轉假廷評得聞清公之異徑請求宿願知前去之事自
夕達旦曽無一詞忽聞段蜀中極盛旌斾而至者誰公
曰豈非高崇文乎對曰非也更言之公曰代崇文者武
黄門也清曰十九郎不日即為此人更盛更盛公尋徵
之便曰害風妄語阿師不知大笑而已公由是頗亦自
負户部員外韋處厚出任開州刺史處厚素深於釋氏
洎到鵠鳴先訪之清喜而迎處厚處厚因問還期曰一
年半嵗一年半嵗又問終止何官對曰宰相須江邊得
又問終止何處僧遂不荅又問段十九郎何如荅曰已
説矣近也近也及處厚之歸朝正三嵗矣長慶初段公
自相位節制西川果符清公之言處厚唯不喻江邊得
宰相廣求智者解焉或有傍徵義者謂處厚必除浙西
夏口從是入拜及文宗皇帝踐祚自江邸首命處厚為
相至是方驗與鄒平公同發使修清公塔因刻石紀其
事焉又趙宗儒節制興元日問其私動遂命紙作兩句
詩云梨花初發杏花初甸邑南來慶有餘宗儒遽考之
清公但云害風阿師取次語明年二月除檢校右僕射
鄭餘慶代其位云
唐釋懷濬者不知何許人也憨而且狂乃逆知未來事
其應如神乾寧中無何至巴東且能草書筆法天然或
於寺觀店肆壁書佛經道法以至歌詩鄙俚之詞靡不
集其筆端矣與之語阿唯而已里人以神聖待之刺史
于公患其惑衆繫獄詰問乃以詩通狀辭意在閩川之
西東然章句靡麗州將異而釋之又詳其㫖疑在海中
為杯渡之流行旅經過必維舟而謁辨其上下峽之吉
凶貿易經求之利鈍客子懇祈惟書三五行終不明言
事後多驗時荆南大校周崇賔謁之書遺曰付皇都勘
爾後入貢因王師南討遂縶南府終就戮也押牙孫道
能謁之書字付竹林寺其年物故營葬於古竹林寺基
皇甫鉉知州謁之畫一人荷校一女子在傍尋以娶民
家女遭訟錮身入府有穆昭嗣者波斯種也幼好藥術
隨父謁之乃畫道士乗雲提一匏壺書云指揮使高某
牒衙推穆生後以醫術有効南平王高從誨令其去道
從儒簡攝府衙推也王師伐荆州濬乃為詩上南平王
曰馬頭漸入揚州路親眷應須洗眼看是年高氏輸誠
於淮海遂解重圍其他異迹多此類也嘗一日題庭前
芭蕉葉云今日還債業州縣者殊不介意忽為人所害
身首異處刺史為其茶毘焉
唐忠義傳李澄之子源自以父死王難不仕隠洛陽惠
林寺年八十餘與道人圓觀遊甚密忽約觀自峽路入
蜀觀曰予久不入繁華之域固請不獲已許之塗間觀
見錦襠女子浣泣曰所以不欲自此來者以此女也然
業影不可逃明年某日君自蜀還可相臨以一笑為信
吾已三生為比邱居湘西岳麓寺寺有巨石林間嘗習
禪其上遂不復言而化源如期至錦襠家則兒生始三
日源抱臨明簷兒果一笑却後十二年源至錢塘孤山
月下聞扣牛角而歌者曰三生石上舊精魂賞月臨風
不要論慚愧情人逺相訪此身雖壞性常存此僧賛寧
所記而東坡以為圓澤按萬州之東瀕江四十里地名
周溪乃唐僧圓澤化處再生為南浦人其詩曰身前身
後事茫茫欲話因緣恐斷腸吳越山川尋已遍却迴烟
棹上翟唐冷齋夜話云嘗欲以異同質之叔黨即此事也
萬州之下巖唐末有劉道者定州無極人聞道於雲居
膺禪師為開巖第一祖法號道㣲自鑿石龕曰死便藏
龕中不用日時門人奉其命二百年來遊者題詩不可
勝讀莫能起此開巖者山谷作詩表之詩云寺古松楠
老嵓虚塔廟開僧緣蠶麥去官數荔支來石室無心骨
金鋪稱意苔若為劉道者拽得鼻頭迴又有莫道蒼岩
鎖靈骨應時持鉢到諸村之句
宋釋行滿者萬州南浦人棲禪天台華頂峰下智者院
知衆僧茶竈所居房檻外有巨松横枝之上寄生小樹
毎遇滿出坐寄生木必嫋嫋而側時謂此樹作禮茶頭
也四十年内人未見其便溺以開寳中預向人説我當
行矣令衆僧念文殊名號相助黙然坐化春秋計可八
十餘滿雖茶頭多作偈頌以助道化
宋荆門軍玉泉窮谷宗璉禪師合州董氏子也開堂日
問荅已乃曰衲僧向人天衆前一問一荅一擒一縱一
卷一舒一挨一拶須是具金剛眼睛始得若是念話之
流君向西秦我之東魯於宗門中殊無所益這一段事
不在有言不在無言不礙有言不礙無言古人垂一言
半句正如國家兵器不得已而用之横説竪説秪要控
人入處其實不在言句上今時人不能一徑徹證根源
秪以語言文字而為至道一句來一句去喚作禪道喚
作向上向下謂之菩提湼槃謂之祖師巴鼻正似鄭州
出曹門雖直指不傳之宗與諸有情盡未來際同得同
證猶未是泊頭處僧問保壽開堂三聖推出一僧保壽
便打意㫖如何師曰利動君子曰為復捧頭有眼為復
見機而作師曰獼猴繫露柱曰秪如三聖道伱恁麽為
人瞎却鎮州一城人眼又作麽生師曰錦上鋪華又一
重問行脚逢人時如何師曰一不成二不是曰行脚不
逢人時如何師曰虎咬大䖝曰秪如慈明道釣絲絞水
意作麽生師曰水浸鋼石卵問三聖道我逢人則出出
則不為人意㫖如何師曰兵行詭道曰興化道我逢人
則不出出則便為人又作麽生師曰綿裹秤鎚問不落
因果為甚麽墮野狐身師曰廬山五老峰曰不昧因果
為甚麽脱野狐身師曰南嶽三生藏曰秪如不落不昧
未審是同是别師曰倚天長劍逼人寒僧問只如昔日
楊岐和尚因僧問如何是佛楊岐荅云三脚驢子弄蹄
行意㫖如何師曰過蓬州了便到巴州大約師談心要
如空中鳥跡水底魚蹤不容湊泊也按宗璉石照人嗣
潭州大溈山善果有僧過其家指燈示之曰燈照汝耶
汝照燈耶荅曰燈亦不照我我亦不照燈扁其室曰窮
谷劉錡鎮荆南問窮谷義璉曰心盡曰窮性凝曰谷隨
響應聲不疾而速
宋南康軍雲居德㑹禪師重慶府何氏子上堂舉教中
道若見諸相非相即見如來作麽生是非相底道理佯
走詐羞偷眼覷竹門斜掩半枝花
宋䕫門卧龍破庵禪師諱祖先廣安王氏子嘗分座杭
之靈隠有道者請益曰猢孫子捉不住願垂開示師曰
用捉他作什麽如風吹水自然成紋時無凖侍傍大悟
有示楞嚴座主偈曰見猶離見非真見還盡入還無可
還木落秋空山骨露不知誰識老瞿曇
宋顯嵩禪師李姓居巴川之宣密院逾三十年足跡不
出門紹興間集衆告以將逝作偈曰八十年中常浩浩
宏開肆貨摩尼寳也無一箇共商量不是山僧收舖早
端坐而寂
宋石頭和尚號囘祖師合州人自幼入景德寺為僧有
戒行因鑿石出火遂大悟作偈曰是石頭和尚咬嚼不
入打破露空虚些子迹復囘州紹興間聞釣魚山建䕶
國寺自甃石二十四片為龕全身入門自掩端坐而逝
作草庵歌其末有老僧不知輪甲子一葉落知天下秋
之句
淨業合州石照人姓文氏少業屠有羊既乳將殺之二
羔啣刀伏門後業感嘆棄家為僧忽大悟作頌曰昨日
羅刹心今朝菩薩面羅刹與菩薩不如一條線遂作如
是觀焉
智通什邡人生數十年不語元明宗聞而召之即啓口
説經後還蜀居于安居之波崙寺飛錫卓劍乃多異跡
妙高和尚太足人住邑之妙高寺一室獨處未嘗出户
一夕忽謂僧衆曰吾將逝矣可置吾桶中覆之三十年
始開僧衆依之盛以木桶以竹篐之届期桶自開端坐
如生乃移置龕中事之幻身尚存
　
　
　
　
　
　
　
　蜀中廣記卷八十七
欽定四庫全書
　蜀中廣記卷八十八
　　　　　　　　　　　　明　曹學佺　撰
　高僧記第八
　　川北道一
觀音菩薩化身有宋元祐中守普州知安岳縣事趙嗣
業記曰大唐克幽禪師俗姓李氏其先隴西人因官入
蜀家于遂之長江縣幼玩世典有志於仕而緣在於佛
因以得疾見猛焰相逼遂發志出家求無上道應念火
滅疾亦尋愈往依成都淨衆寺無相大師金和尚而師
資道合投針相契就削髮圓具無相即授以心要師亦
靈根宿植言下頓悟無相謂師汝如香象渡河深通我
願付法之最當在汝也遣往彭門白鹿山結庵而居無
相一日謂衆曰東雷鳴矣衆莫之測會杜公濟節度東
川果欽師道延請歸住持遂之石佛寺説法為人大厯
七年忽現瑞相身坐圓光中逺近花卉變成蓮萼人皆
異之刺史鮮于公曼皇叔李公樸深所信奉叅叩密㫖
由是學徒雲集嘗曰汝等諸人勿學凡夫三乗外厭諸
相而不了知相逐相生相繼無窮流浪生死凡受法者
須具福智二門行住坐卧不離此心即六識清淨妙周
沙界故經云所見色與欲等所聞聲與響等但心不生
則諸法空寂其示人略如此先是資陽處寂禪師囑其
衆曰吾示滅矣四十年後當有東來菩薩收吾舍利為
吾造塔開元乙亥嵗寂入滅至大厯戊午厯嵗四十四
而師遣門人昇岸等往為營建開壙獲記一如所言建
中大旱井泉枯竭師遥指寺之西北隅往視卓錫焦崖
水湧衆賴以濟今謂之聖水井貞元三年五月師吿衆
曰吾此方緣盡不久將行刺史韋成武聞知帥衆詣寺
請師久住濟度羣品師曰吾未嘗去但衆生緣盡耳九
月十一日復升座曰時至矣趺坐而化報齡六十僧臈
三十五韋公命其徒建塔於寺之南以葬全身㑹昌中
寺廢塔毁地陷成池瑞蓮時出往取則無有天復年間
相國瑯琊王公簡見一僧立府庭遣人逐之至池所而
没因發掘其地得異骨如金色鈎鎖相連其教謂之菩
薩骨也乃復建塔藏之併興其寺而五色圓光現谷中
人以為觀音化身即於塔之側創一堂塑像莊嚴以表
其事謂之聖觀音往往暁色開霽日出霧升團為圓相
布為五色觀者堵立自見其形現光相中至今猶然太
守馮公了達佛乗以外䕶之力謂禪師應化靈跡如此
而舊記闕畧乃以其事畀嗣業輒緝拾始末可傳信者
詳而書之以示後人　按石佛寺今名廣德馮公名均
愉時為朝請大夫兼遂寧縣軍府事也崇寧中封秦國
太師劉懷逺慶元中叅知政事何澹寳慶中釋隆粲俱
有詩碑言金骨化身之事
宋釋法成涼州人不餌五穀唯食松栢脂孤居巖穴習
禪元嘉中東海王懷素出守巴西聞風遣迎㑹於涪城
夏坐講律事竟辭反因停廣漢復𢎞禪法後小疾便告
衆云亡成常誦寳積經於是自力誦之始得半巻氣劣
不堪乃令人讀之一遍纔竟合掌而卒侍疾十餘人咸
見空中有紺馬背負金棺升空而逝
宋釋僧慶姓陳巴西安漢人出家止義興寺淨修梵行
願求見佛先捨三指末誓燒身漸絶糧粒唯服香油大
明三年二月八日於蜀武擔寺西對其所造淨名像前
焚身供養刺史張悦躬出臨視道俗耆舊觀者傾邑行
雲為結苦雨悲零俄而晴景開明天色澄淨見一物如
龍從積升天時年二十三天水太守裴方明為收灰起
塔
宋元徽初有異僧亡名氏到梓州上牛頭寺主僧厚相
禮待别去贈以木鑰曰後思見我當至中岩石筍扣之
明年寺内低頭佛失珠主僧窘甚行至青神中岩以鑰
扣石筍峯裂為三乃見昔僧曰盜取佛珠江濱我得之
久矣主僧受珠而還見本志
梁梓州牛頭寺釋明達其先康居人也童稚出家嚴持
齋戒年及具足行業彌峻脇不著席日無再飯外儀軌
則内樹道因廣濟為懷遊行在務以天監初來自西戎
至於益部時巴峽蠻夷鼓行抄劫州郡徵兵克期誅討
達獨行詣壘慰喻招引尚尒不悛俄而風雨晦冥雷霆
震擊羣賊驚駭叩頭求哀乃教具㸃千燈祈誠三寳營
辦始就昏霾立霽翕然望國並從王化襁負排藪獺獸
前趨者其徒充澤遂使江路肅清往還無阻兵威不設
而萬里坦然達之力也後因行役中路逢有人縳㹠在
地聲作人語曰願上聖救我達即解衣贖而放之嘗於
夜中索水洗脚弟子如言而泥竟不脱重以湯洗如前
不去乃自以水灌之其脚便淨達曰此魚膏也更莫測
其所從行至梓州牛頭山欲構浮圖精舍不訪材石直
尋匠工道俗咸恠其言于時三月水中得一長材正堪
刹柱長短合度引而竪焉至四月來涪水大溢木流翳
江自泊村岸都無溜者達率合皂素通皆接取從横山
積創修堂宇架塔九層逺近併力一時繕造役不逾時
而成就矣達躬襲三衣並是麤布破便治補寒暑無革
有時在定據于繩床赫然火起衆往撲滅唯覺清涼有
沙門僧救者積患攣躄來從乞瘥達便授杖令行不移
晷景驟步而返斯陰德顯濟功不可識其例若斯後隨
始興王還荆州卒於江陵春秋五十有五
梁釋寳淵姓陳巴西閬中人年二十三於成都出家居
羅天宫寺欲學成實論乃下都住龍光寺從僧旻法師
禀受五聚經涉數載義頗染神旻曰此君任性儁警智
慮過人但恨迴惑不倫動靜險躁幸值通人優接當成
一世名士若不遇時不得其死必當損辱大法矣淵不
省因自建講筵貨財周贍篤勵辛勤有倍恒日毎言大
丈夫當使人事我何能久侍人乃廣寫義疏緘封一簏
有意西歸同寺慧濟謔之曰昔謝氏青箱不至不得作
文章今卿白簏未來判無講理淵曰殊不然此乃打狗
杖耳因帶帙西反還住舊寺標定義府道俗懷欽於是
論筵頻建聽衆數百自重名行少賔知己沙門智訓遊
學京華敷論通敏同還本壤投分與交淵弗之許也後
寺庫犯官淵以身代當强悍不弭至於事成知當必敗
以刃自刎時年六十一
周釋寳彖姓趙氏本安漢人後居綿州昌隆之蘇溪年
七嵗至巴西郡太守楊眺問云承兒大讀書因何名為
老子彖曰始生頭白故也眺密異之年廿有志四方得
出家即受具戒後還涪川開化道俗又抄集毉方療諸
疾苦或報以金帛一無所受彖雖道張井絡風播岷峩
見大集一經未𢎞蜀境為之䟽記欲使後學有歸忽感
風疾不言久之命將欲絶私心發誓願諸佛䕶念作是
念己忽然能語吾即當去合掌奄然卒於潼州光興寺
即綿州振響寺也時保定元年
周釋寳海姓龔閬中人出家有逺志時揚都佛法崇盛
下峽至金陵依雲法師聽習成實亟發清譽引衆别講
徒屬兼多及後還蜀住謝西寺武陵王紀作鎮井絡毎
就海宿請談𤣥理乃忘晝夜至旦王將盥手日影初出
王曰日暉粉壁狀似城中風動刹鈴方知寺裏其晨車
葢迎王馬復嘶鳴海曰遥看葢動喜遇陳思忽聽馬鳴
慶逢龍樹相與欣笑而出年八十謂門人法明曰吾死
至矣一無前慮但悲去後圖塔湮滅耳當露屍以遺鳥
獸及周建德果被除屏今院宇荒毁唯餘一堂容像存焉
唐釋靈睿姓陳本惟頴川流寓蜀部益昌之陳鄉人也
其母以二月八日設齋乞子夢見松林下坐有七寳鉢
於樹顛飛來入口便覺有娠即不喜五辛諸味及其誕
已設或食者母子頭痛於是遂斷八嵗二親將至道士
所令誦步虚詞面孔血出遂不得誦還家入田遇見智
勝法師便隨出家一夏之中大品暗通開皇初高麗印
公入蜀講三論又為印之弟子後隨入京流聽諸法大
業之末返蜀部住法聚寺武德二年安州暠公上蜀在
大建昌寺講開大乗睿止法筵三年後還本住常𢎞此
部經睿身相黒短止長五尺言令所及通悟為先及唐
貞觀元年通州騫禪師作檀越盡形供給三百聽衆至
七年八月二十五日夜睿夢有衣冠者來迎騫往西方
去徒衆鉢中皆空無物至三十日寺鐘大小七口銅磬
十餘一時皆鳴至三更據繩床跏坐而終睿自此後周
流講唱傳化不絶至二十年八月二十四日三更大風
忽起高聲言曰靈睿法師來年十月往南海大國光明
山西阿觀世音菩薩所受生也至期十月三日合寺長
幼道俗見旛華菩薩滿寺而下睿聞出看斂容立終堅
住不倒扶卧房中三更忽起跏坐如生時年八十三然
其潔清童稚過中不飲具盡報云
唐釋惠主俗姓賈氏始州永歸人六嵗出家為斌法師
弟子於黄安縣造寺七所梓潼縣造十寺武連縣造三
寺欲受具足當境無人乃入京選德於甘露寺受戒唯
聽四分餘義傍通夢見三日三夜天地闇㝠衆生無眼
過此忽明眼還明淨覺已汗流一百日後周毁經道方
知徵應即返故鄉南山藏伏唯食松葉異類禽獸同集
無聲或有山神送茯苓甘松香獲此供養六時行道禽
獸隨行禮佛誦經似如聽仰仍為幽顯受菩薩戒後有
獼猴羣來治道主曰汝性躁擾作此何為曰時君異也
佛日通也深怪其言尋爾更有龍飛獸集香氣充山祥
異衆矣後有八人採弓材者甚大驚駭便慰主曰聖君
出世時號開皇即將出山以事奏聞蒙預出家大業中
勑還本州香林寺常𢎞四分為業武德之始陵陽公臨
益州素少信心將百餘䭾物令於寺内講堂佛殿安置
無敢違者主從莊還見斯穢襍即入房中取錫杖三衣
出歎曰死活今日矣舉杖向驢騾一時倒仆如死兩手
各擎一䭾擲弃坑中州縣官人驚怖執主狀申陵陽大
喜一無所怪書曰弟子數病不逢害鬼䝉得律師破慳
貪袋深為大利今附沉香十片細綾十段仰贈後還京
日從受菩薩戒焉貞觀三年寺有明禪師者清卓不羣
白日獨坐見無半身向衆述曰吾與律師建立此寺兩
人同心忽失半身將無律師先去不者明其死矣尋爾
午時主便無疾而逝春秋八十九
隋釋善胄俗姓淮氏瀛州人少出家通敏易悟開皇末
蜀王秀鎮部梁益擕與同行㑹文帝勑送舍利于梓州
牛頭山華林寺嚴輿至州館夜發光明徹屋掘塔基深
入丈餘得古瓷瓶有水清澄又堂内彌勒亦放眉間紫
光前七度見者以為神異焉師大𢎞法席深習禪定以
武德三年八月終於淨影寺春秋七十有一謂門人曰
我一生正信在心不慮淨土不生向者阿彌陀佛來汝
等見不語頃便卒葬于城南韋曲之北崖遵遺令也
唐梓州沙門紹闍黎𤣥武人未出家前山行見一大䖝
甚瘦將一子於澗中取蝦子蝦子又不可得紹乃歎曰
此䖝應在深山今乃出路飢渴甚矣等是一死不如充
此飢渴乃脱衣往卧䖝前䖝避去後方出家唯誦經行
道而已更無異行大業之初汝州界䖝暴非常三五十
人持杖不敢獨行紹乃往其處立茅苫而坐䖝皆逺徙
道路清夷年一百九嵗乃見疾謂弟子曰我欲露屍乞
諸䖝鳥而虎嫌我身生尚不食豈死能嘗可焚之無餘
燼弟子等不忍依其言乃露屍月餘鳥獸不犯始收葬焉
唐釋靖邁梓潼人也少孺矜持長高志操特於經論研
覈造㣲氣性沉厚不妄交結遊必擇方抵于京輔貞觀
中屬𤣥奘西囘勅於廣福寺翻譯遂召證義大德諳練
大小乗經論為時所尊尚者得一十一人邁預其精選
即居慈恩寺也同普光寺棲𤣥廣福寺明濬會昌寺辯
機終南山豐德寺道宣執筆綴文皆推適變故得經心
矣靖邁著譯經圖紀四卷編于藏
唐梓州牛頭山寺釋智通姓陳八嵗出家為正道法師
弟子後誦法華開講牛頭山常有雙鵝依時聽講講百
餘遍兩度放光至貞觀二十三年十月十三日告衆吾
造山寺可用十萬貫恨未用備今便永别言訖而卒春
秋九十七合寺房堂皆動而作白色經一食頃
唐梓州釋慧震姓龎住通泉寺聽暠師三論大領𤣥㫖
福力所被蜀部遥推暠之還南得袈裟三百領以贈路
首毎年正月轉藏經千人袈裟奉施無闕常𢎞三論聽
衆百餘忽於高座似悶見人語曰西山頭好造大佛既
覺下座領衆案行中堪造像兩邊泉流即命石工鐫鏨
坐身高百三十尺貞觀八年周備成就四面都集道俗
三萬慶此尊容其像口中放大白光逺近同奉先有一
馬日行五百里曽經入陣餘馬並死唯此得還至十四
年七月忽自嘶鳴不食三日震聞毛竪有一異僧名為
十力語震曰馬與主别主當先行來年正月十五日日
正中時應入湼槃法師須散財物無留於後於身何益
言已而隠莫知其由先造藏經請僧常轉開大施門四
逺悲敬來者皆給至終年初又請衆僧讀經行道作三
七日俗緣昆季内外皆集至於八日香氣鬱勃充滿寺
中傾邑道俗共聞異香捨㪚山積至十五日氣猶不歇
從旦至午寺内樹木土地皆生蓮華震曰嘉相已現不
容待滿便行䞋施早食訖手執香爐繞盧舍那三帀還
於佛前胡跪正念大衆滿堂不覺已逝春秋六十有六
停喪待滿香氣猶存兄弟三人各捨五十萬於墓所作
僧德施及以悲田作石塔高五丈龕安繩床扶屍置上
經百餘日猶不委仆道俗萬餘悲泣相繼焉
唐梓州慧義寺清虚姓唐氏本州人也立性剛決桀黠
難防忽迴心長誦金剛般若三業偕齊無有懈怠嘗於
山林持諷有七鹿馴擾若傾聽焉聲息而去又鄰居失
火連甍灰燼唯虚之屋猋燄飛過略無焦灼長安二年
獨遊藍田悟真寺上方北院舊無井泉人力不及逺取
於澗挈瓶荷甕運致極勞時華嚴法藏聞其持經靈驗
乃請祈泉師入彌勒閣内焚香經聲達旦者三忽心中似
見三玉女在閣西北山腹以刀子剜地隨便有水熟記
其處趨起掘之果獲甘泉四年從少林寺坐夏山頂有
一佛室甚寛敞人無敢到者云鬼神居宅焉師往彼如
常誦經夜聞堂東有聲甚厲即念十一面觀音呪又持
本經一契帖然相次影響皆絶自此居者無患神遂移去
唐梓州慧義寺神清字靈庾俗姓章氏綿州昌明人也
生于大安山下昆季相次三人出俗皆有名望清居乎
仲母胎之際頓惡葷羶及為兒雖隨戲弄遇像禮足逢
僧稽顙年十三受學於綿州開元寺辯智法師于是勅
條嚴峻出家者但念經千紙方許落髮清即誦法華維
摩楞伽佛頂等經有同再理時故相喬琳為綿郡太守
驚其㓜俊躬為䧏禮請削染焉則大厯中也至年十七
聽習粗通即講法華一經嵗滿慧義寺依如律師受具
戒夏習尸羅依學新疏講導著述略無閒時以元和年
中終於本寺峯頂遷神於白門蘭若即郪城北郭外也
清貌古且竒晳白光瑩相國崔龜從時從事東川序真
讃云與奘三藏道顔同攝特異時一體耳門人數多其
出倫者義將也獨明俱捨兼善起信海内學人望風而
至開成中北山俱舍宗不泯者清之餘素乎
唐圭峯宗密姓何氏果州西充人也家本豪盛少通儒
書欲干世以治生靈負俊才而隨計吏元和二年偶謁
遂州圓禪師圓未與語密欣然而慕之乃從削染受教
此年進具於極律師尋謁荆南張張曰汝傳教人也當
宣導於帝都復見洛陽照禪師照曰菩薩人也誰能識
之末見上都華嚴觀觀曰毗盧華藏能隨我遊者其唯
汝乎初在蜀因齋次受經得圓覺十二章深達義趣誓
傳是經在漢上因病僧付華嚴句義未嘗𨽻習即爾講
之由是乃著圓覺華嚴及湼槃金剛起信唯識盂蘭盆
法界觀行願經等䟽鈔及法義類例禮懴脩證圖傳纂
略又集諸宗禪言為禪藏總而序之并酬荅書偈議論
等又四分律䟽五卷鈔懸談二卷凡二百許卷圖六面
皆本一心而貫諸法顯真體而融事理超羣有於對待
㝠物我而獨運矣密累入内殿承問法要太和二年慶
成節賜紫方袍為大德尋請歸山㑹昌元年正月六日
坐滅於興福塔院儼若平日七日遷於函其月二十二
日道俗等奉全身於圭峯二月十三日茶毗得舍利數
十粒悉斂藏於石室俗齡六十二僧臘三十四遺誡令
舁屍施鳥獸焚其骨玉勿得悲慕以亂禪觀毎清明上
山必講道七日而後去其餘住持儀則當合律科違者
非吾弟子長慶元和中官立功執政孔熾内外猜疑人
主危殆時宰臣李訓酷重於師及開成中偽甘露發中
官率禁兵五百人出閣遇者一皆屠戮王涯賈餗舒元
輿方在中書㑹食聞難作奔入終南來投唯李訓欲求
翦髮自匿從者止之訓改圖趨鳯翔時仇士良遣人捕
師入左軍面數其不吿之罪師怡然曰貧道識訓年深
亦知其反叛然本師教法遇苦即救不愛身命固死甘
心中尉魚恒志嘉之奏釋其罪焉或曰密師為禪耶律
耶經論耶對曰夫密者四戰之國也人無得而名焉可
謂大智圓明自證利他大菩薩也是故裴休論譔云議
者以師不守禪行而廣講經論遊名邑大都以興建為
務乃為多聞之所役乎豈聲利之未忘乎噫議者焉知
大道之所趣夫一心者萬法之總也分而為戒定慧開
而為六度散而為萬行萬行未嘗非一心一心未嘗違
萬行禪者六度之一耳何能總諸法哉且如來以法眼
付迦葉不以法行故自心而證者為法隨願而起者為
行未必常同也然則一心者萬法之所生而不屬於萬
法得之者則於法自在矣見之者則於教無礙矣本非
法不可以法説本非教不可以教傳豈可以軌迹而尋
哉自迦葉至富那奢凡十祖皆羅漢所度亦羅漢馬鳴
龍樹提婆天親始開摩訶衍著論釋經摧滅外道為菩
薩唱首而尊者闍夜獨以戒力為威神尊者摩羅獨以
苦行為道跡其他諸祖或廣行法教或專心禪寂或蟬
蛻而去或火化而滅或攀樹以示終或受害而償債是
乃法必同而行不必同也且循轍跡者非善行守規墨
者非善巧不迅疾無以為大牛不超過無以為大士故
師之道也以知見為妙門寂淨為正味慈忍為甲盾慧
斷為劍矛破内魔之高壘陷外賊之堅陣鎮撫邪襍解
釋縲籠遇窮子則叱而使歸其家見貧女則呵而使照
其室窮子不歸貧女不富吾師恥之三乗不興四分不
振吾師恥之忠孝不並化荷擔不勝任吾師恥之避名
滯相匿我増慢吾師恥之故遑遑於濟拔汲汲於開誘
不以一行自高不以一德自聲人有依歸者不俟請則
往矣有來益者不俟憤則啓矣雖童幼不簡於應接雖
驁狠不怠於叩勵其以闡教度生助國家之化也如此
故親師之法者貪則施暴則斂剛則隨戾則順昏則開
堕則奮自榮者慊自堅者化徇私者公溺情者義凡士
俗有捨其家與妻子同入其法分寺而居者有變活業
絶血食持戒法起家為近住者有出而修政理以救疾
苦為道者有退而奉父母以豐供養為行者其餘憧憧
而來欣欣而去揚袂而至實腹而歸所在甚衆不可以
紀真如來付囑之菩薩衆生不請之良友其四依之人
乎其十地之人乎吾不識其境界庭宇之廣狹深淺矣
議者又焉知大道之趣哉按通志載圭峯禪師蓬州人
昔人相傳鷺鶿山有井井側有巨人足跡母履其跡而
孕生師棄諸野馬牛避弗踐鷺鶿以羽覆之母收以養
及長奉佛於青蓮山講經其上青蓮湧出有八龍聽經
今有八龍池塔曰青蓮塔焉
唐釋懷空姓梁氏閬州人也㓜適本州耆闍山廣福院
削染得戒之後遊方慕學於大寂禪法洸然明暢後至
彭城安豐山拄錫㝠黙不數載間成大伽藍嘗有一僧
乗空而至遶垣墻不息或躡蓮花或時履地人咸瞻覩
數日之後禮辭空且曰我三五稔却來依附言訖不見
空以興元元年滅度春秋八十八長慶元年二月方遷
入塔云
唐釋有緣俗姓馮東川梓潼人小學之年往成都福感
寺事定蘭開士即宣宗之師也隨侍出入多在内中一
旦宣召帝以筆書其衫背云此童子與朕有緣故稱有
緣云大中九年遇白公敏中出鎮益部開戒壇即於淨
衆寺具尸羅續游京輦聽習經律五臘後身披布褐手
執墨勅海内遊行叅見小馬神照凡同時叢林禪祖無
不禮謁者乃居滁州花山及南遊至武夷山時廉使李
誨為築禪室乾符三年至縉雲龍泉立院因奏祠部給
額號龍安天祐丁夘嵗六月朔日終報齡七十三臘五
十二於寺南園茶毗散分舍利數百粒後收四十九粒
并遺骨一缾瘞于石塔晉開運年一泰律師撰碑
唐閬州長樂寺法融姓嚴氏閬中人也稚齒好淨業父
訓令秉筆便畫佛形像至於聚戲摶沙為塔所作無非
佛事年甫十三見釋子摳其衣坐執經卷苦求出家依
長樂寺慧休法師為弟子經誦偕通乃霑戒善開講南
山律鈔後遊雲水見嵩嶽普寂禪道風行密付心印往
弋陽福寧寺放蕩閒居學道者羣至以大和九年示疾
而終春秋八十九
唐法真禪師梓州人玅齡夙悟南遊見藥山道人次至
嶺外大溈會下清苦練行溈深器之一日問曰闍黎在
此不曽問一轉語師曰教某向甚麽處下口溈曰何不
道如何是佛師作手勢掩為口溈嘆曰子真得其髓從
此名傳天下還蜀寄錫天彭堋口山龍懷寺三年因往
後山見一古院中有一樹圍四丈餘南開一門中空不
假斤斧時人因號為木禪菴師居其下十餘載蜀主遣
使屢徵皆辭不赴賜號神照大師傳燈錄云法真禪師
僧問劫火洞然大千俱壞未審此箇還壞也無師曰壞
僧曰恁麽即隨他去也師曰隨他去也師問僧什麽處
去曰西山住菴去師曰我向東山頭喚汝汝還來得麽
僧曰即不然師曰汝住菴未得問生死到來時如何師
曰遇茶喫茶遇飯喫飯曰誰受供養師曰合取鉢盂師
菴側有一龜僧問一切衆生皮裹骨者箇衆生骨裹皮
如何師拈草履於龜邊着僧無語問如何是學人自己師
云是我自己曰為什麽却是和尚自已師曰是汝自已
問如何是無縫塔師云高五尺曰學人不㑹師曰鶻崙
塼問和尚百年後法付何人師曰露柱火爐曰還受也
無師曰火爐露柱問如何是和尚家風師曰赤土畫簸
箕曰如何是赤土畫簸箕師曰簸箕有唇米不跳出一
日衆僧叅次師口作患風勢云還有人毉得吾口麽僧
俗聞之多送藥至師並不受七日後師自摑口令正乃
云如許多時鼓者兩片皮至今無人毉得吾口指月錄
云法真禪師上堂栁色含烟春光逈秀一峰孤峻萬卉
爭芳白雲淡泞已無心滿目青山元不動漁翁垂釣一
溪寒雪未曽消野渡無人萬古碧潭清似鏡賔中有主
拄杖横挑日月輪主中有賔踏破草鞋赤脚走直得賓
主互顯殺活自由理事混融正偏不滯入荒田不揀信
手拈來草且道如何委悉塵中雖有隠身術爭似全身
入帝鄉
白孔六帖云東川解魔寺僧吉祥魁梧多力受飯五鉢
日夜誦經九函池中養魚盡知其數以名召之皆出水
面使去即没
五代閬州光國院行遵福州閩王王氏之仲子後唐莊
宗即位入洛進方物因留京邸同光末㑹明宗將入兵
亂相仍乃自翦飾變服為僧竄身巴蜀逮晉開運中狀
貌若七十餘然壯力不衰或詢其年臘則必杜黙于閬
中寓光國禪院院徒以律法住持亦不知遵之能否有
李氏子家命齋飲噉次􁧆起出門呌噪若有所責謂李
曰今夜有火自東南至於西北鄰居咸令備之是夕果
然煨燼無遺衆聚問其故曰昨一婦女衣紅秉炬而過
老僧恨追不及耳又于趙法曹家指桃樹下云有如許
錢不言其數趙乃召人發之畚鍤方興適遇客至為家
僮所取喧爭之際盡化為青泥人各分得百餘後圬墁
門壁往往而有焉遵或經人塜墓知其吉凶至於風角
鳥獸聞見之間預言災福後必契合故州閭逺近咸以
預言用為口實後終于晉安玉山
傳燈錄云果州清居山浩昇禪師僧問師唱誰家曲宗
風嗣阿誰師曰金雞啼石户得意逐波清曰未審是誰
之子師曰謝汝就門罵詈
　
　
　
　
　
　蜀中廣記卷八十八
欽定四庫全書
　蜀中廣記卷八十九
　　　　　　　　　　　　明　曹學佺　撰
　高僧記第九
　　川北道二
宋祖印居訥禪師梓州中江蹇氏子初生有神光滿室
年十一依漢州什邡竹林寺僧元昉出家十七試法華
得度受具以講學冠兩川㑹有禪者自南方還稱馬祖
道被天下應般若多羅䜟蜀之豪俊以經論聞者如亮
公而亮公棄徒隠西山如鑒公而鑒公焚疏鈔稱滴水
莫敵巨海師憮然良久曰汝知其説乎禪者曰我不能
知也師於是出蜀放浪荆楚屢閲寒暑迄無所得西至
襄州洞山榮座下留止十年讀華嚴論至曰須彌在大
海中高八萬四千由旬非手足攀攬可及以明八萬四
千塵勞山住煩惱大海衆生有能於一切法無思無為
即煩惱自然枯竭塵勞成一切智之山煩惱成一切智
之海若更起心思慮即有攀緣即塵勞愈高煩惱愈深
不能至諸佛智頂師豁然有省嘆曰石鞏云無下手處
而馬祖云曠劫無明今日一切消滅非虚語也後遊廬
山道價日増南康太守程師孟請住歸宗遂嗣榮禪師
又住圓通仁宗皇帝聞其名皇祐初詔住十方淨因禪
院堅辭不赴於是賜師號祖印禪師師臨衆簡嚴不妄
言笑常入定初叉手自如中夜漸昇至膺侍者毎視以候
雞鳴其精進如此既老退居寳積巖時江州牧劉公述
毎造師問道一日忽辭劉公歸沐浴端坐示寂劉公率
緇俗送往茶毘火燄中白氣上貫太陽大衆驚仰歐陽
文忠公獨加尊敬毎問南來士人曽見訥禪師否又與
老蘇明允遊相好云
宋雪竇明覺禪師諱重顯遂州李氏子初叅智門問不
起一念云何有過門召師近前來師纔近前門以拂子
驀口打師擬開口門又打師豁然開悟遂寧縣志稱師
住翠岩菴極有詩名嘗送僧云紅芍藥邊方舞蝶碧梧
桐裏正啼鶯離亭不折依依栁況有春山送又迎又送
僧之金陵云勝遊生末跡極目狎時羣捲袖消寒木揚
㠶牽斷雲曙缾花外汲午磬浪邊聞别後石城月依依
逺共分有詩集傳世又著明覺語錄六卷
宋昭覺純白禪師梓州飛烏人姓支氏父謙聞法於松
山道者以死生為戲白衣梵行緇俗無出其右者嘗云
吾根純不得入圓頓願有子續佛慧命足矣師少聞父
誨諦聴沉思有如夙習一日躍過溪忽有省不覺失咲
遂往依峩眉山華嚴寺落髮受具父子相與遍厯成都
講肆通性相宗經論去之南遊首謁澧州太平俊禪師
俊大竒之謂真吾法子也付以十三條説法大衣師遜
却之後詣黄蘖山禮真覺勝禪師親近嵗餘未始一顧
師奉事益勤勝一日忽擡眸視之師咄曰這老漢把不
定作麽勝大笑乃為印證心地元豐末宗室南康郡王
自黄蘖邀勝詣輦下師侍行未幾會太學生上書訟博
士者語連勝有㫖放歸蜀門人星散獨師負巾鉢以從
㑹成都府帥奏改昭覺為十方問真覺誰可住持真覺
以師應請師既領院遵南方規範一變律居上堂示衆
有曰不超性海是理事縛不透聲輪是語言縛於是蜀之
淨侣靡然向風朝㪚郎馮敢奉議郎段玘天台山隠者
宋放唐安文士祖思昱皆摳衣執弟子禮元祐末白水
寺僧正闕丞相蔡京時帥成都命師住師不樂遂併昭
覺辭之請歸舊刹建立綱宗久之示疾頌曰風高月冷
水逺天長出門無影四面八方怡然而寂俗壽五十九
坐三十四夏小師得法出世者曰宗顯宗化嗣法者曰
劍州元封常照卭州鉄像子嵩師於昭覺為第一代塔
至今存
宋大隨元靜禪師後名道興閬之玉山大儒趙公約仲
子也十嵗病甚母禱之感異夢捨令出家師成都大慈
寳生院宗裔元祐三年通經得度留講聚有年而南下
首叅永安恩禪師於臨濟棒話發明次聞五祖機峻欲
抑之遂謁祖祖乃曰我此間不比諸方凡於室中不要汝
進前退後竪指擎拳繞禪床作女人拜提起坐具千般
伎倆秪要你一言下諦當便是汝見處師茫然退叅三
載一日入室罷祖謂曰子所下語已得十分試更與我
説看師即剖而陳之祖曰説亦説得十分更與我斷看
師隨所問而判之祖曰好即好秪是未曽得老僧説話
在齋後可來祖師塔所與汝一一按過始得及至彼祖
便以即心即佛非心非佛睦州擔板漢南泉斬猫皃趙
州狗子無佛性有佛性之語徧辟之其所對了無凝滯
迺曵杖渡江適大水泛漲因留四日儕軰挽其歸又二
年祖方許可嘗商略古今次執師手曰得汝説須是吾
舉得汝舉須是吾説而今而後佛祖秘要諸方闗鍵無
逃子掌握矣遂創南堂以居之於是名冠寰海成都帥
席公旦請開法嘉祐未幾徙昭覺遷能仁及大隨上堂
君王了了將帥惺惺一囘得勝六國平寧上堂舉臨濟
叅黄檗語白雲端和尚頌云一拳拳倒黄鶴樓一趯趯
飜鸚鵡洲有意氣時添意氣不風流處也風流師曰大
隨即不然行年七十老躘蹱眼目精明耳不聾忽地有
人欺負我一拳打倒過闗東紹興乙夘秋七月大雨雪
山中有異象師曰吾期至矣十七日别郡守以次越三
日示少恙於天彭二十四日夜謂侍僧曰天曉無月時
如何僧無對師曰倒教我與汝下火始得翌日還堋口
廨院留遺誡蛻然示寂門弟子奉全身歸烟霧四合猿
鳥悲鳴茶毘異香徧野舌本如故舍利五色者不可計
瘞于定光塔之西後住天童天目文禮作師畫像賛曰
東山一㑹人唯他不唧𠺕别處著閒房樷林難講究邡
水潭蛇出驚人鈍鐵鍋雞啼白晝雜劇打來全火祗候
晩嵗放疎慵却與俗和同勒巴子使人勘驗擲香貼便
顯家風定光無佛枉費羅籠臨行揺鐸向虚空那知喪
盡白雲宗
宋宗泰禪師涪城人自出闗徧遊樷社至五祖吿香日
祖舉趙州洗鉢盂話俾參洎入室舉此話問師你道趙
州向伊道甚麽這僧便悟去師曰洗鉢盂去聻祖曰你
秪知路上事不知路上滋味師曰既知路上事路上有
甚滋味祖曰你不知邪又問你曽游淛否師曰未也祖
曰你未悟在師自此凡五年不能對祖一日陞堂顧衆
曰八十翁翁輥繡毬便下座師欣然出衆曰和尚試輥
一輥看祖以手作打杖皷勢操蜀音唱綿州巴歌曰豆
子山打瓦皷陽平山撒白雨白雨下取龍女織得絹二
丈五一半屬羅江一半屬𤣥武師聞大悟掩祖口曰秪
消唱到這裏祖大咲而歸後還漢州四衆請開法無為
遷正法上堂此一大事因緣自從世尊拈花迦葉㣲咲
世尊曰吾有正法眼藏分付摩訶大迦葉以後燈燈相
續祖祖相傳迄至于今綿綿不墜直得遍地生華故號
湼槃妙心亦曰本心亦曰本性亦曰本來面目亦曰第
一義諦亦曰爍迦羅眼亦曰摩訶大般若在男曰男在
女曰女汝等諸人但自悟去這般盡是閒言語遂拈起
拂子曰㑹了喚作禪未悟果然難難難目前隔箇須彌
山悟了易易易信口道來無不是
宋丹霞子淳禪師劍州賈氏子弱冠為僧徹證於芙蓉
之室上堂乾坤之内宇宙之間中有一寳秘在形山肇
法師恁麽道祗解指縱話跡且不能拈示於人丹霞今
日擘開宇宙打破形山為諸人拈出具眼者辦取以拄
杖卓一下曰還見麽鷺鷥立雪非同色明月蘆花不似
他上堂舉德山示衆曰我宗無語句實無一法與人德
山恁麽説話可謂是秪知入草求人不覺通身泥水仔
細觀來祗具一隻眼若是丹霞則不然我宗有語句金
刀翦不開深深𤣥妙㫖玉女夜懷胎上堂亭亭日午猶
虧半寂寂三更尚未圓六户不曽知暖意往來常在月
明前上堂寳月流輝澄潭布影水無蘸月之意月無分
照之心水月兩忘方可稱斷所以道昇天底事直須颺
却十成底事直須丢却擲地金聲不須囘顧若能如是
始解向異類中行諸人到這裏還相委悉麽良久曰常行
不舉人間步披毛戴角混塵泥僧問牛頭未見四祖時
如何師曰金菊乍開蜂競採曰見後如何師曰苖枯花
謝了無依宣和已亥春示寂塔全身於洪山之南
宋潼川梅山已禪師僧問如何是法身邊事師曰枯木
糝花不犯春曰如何是法身向上事師曰石女不粧眉
宋䦘州光國文賛禪師僧問如何是佛法大意師曰禍
不单行又問諸法寂滅相不可以言宣猊座既登師如
何説師曰因風吹火用力不多僧云恁麽則佛佛道同
師曰猫兒帶紙帽問不二之法請師速道師曰領僧云
恁麽則人人有分也師曰了僧云錦屏天下少光國世
間稀師曰退
宋雲葢守智禪師劒州陳氏子遊方至豫章大寧時法
昌遇禪師韜藏西山師聞其飽叅即之昌問曰汝何所
來師曰大寧又問三門夜來倒汝知麽師愕然曰不知
昌曰吳中石佛大有人不曽得見師惘然即展拜昌使
謁翠岩真禪師雖久之無省且不舍寸陰及謁黄龍於
積翠始盡所疑後首衆石霜遂開法道吾徙雲葢僧問
有一無絃琴不是世間木今朝負上來請師彈一曲師
拊膝一下僧云金風颯颯和清韻請師方便再垂音師
曰陜府出鉄牛上堂𦂳鞘離水靴踏破湖湘月手把鉄
蒺藜打碎龍虎穴翻身倒上樹始見無生滅却笑老瞿
曇彈指超彌勒上堂昨日高山看釣魚歩行騎馬失却
驢有人拾得駱駞去重賞千金一也無若向這裏薦得
不著還草鞋錢上堂舉趙州問僧向甚麽處去曰摘茶去
州曰閒師曰道著不著何處摸索背後龍鱗面前驢脚
飜身筋斗孤雲野鶴呵呵呵示衆不離當處常湛然覔
即知君不可見雖然先德恁麽道且作箇模子搭却若
也出不得秪抱得古人底若也出得方有少分相應雲
葢則不然騎駿馬繞須彌過山尋蟻跡能有幾人知師
居院之東堂政和辛夘死心謝事黄龍由湖南入山奉
覲日已夕矣侍僧通謁師曵履且行且語曰將燭來看
其面目何似生而致名喧宇宙死心亦絶呌把近前來
我要照是真師叔是假師叔師即當胸歐一拳死心曰
却是真箇遂作禮賔主相得歡甚及死心復領黄龍至
政和甲午示寂時師住開福得訃上堂法門不幸法幢
摧五藴山中化作灰昨夜泥牛通一線黄龍從此入輪迴
宋黄蘖真覺禪師潼川羅氏子居講聚時偶以扇勒窻
櫺有聲忽憶教中道十方俱擊皷十處一時聞因大悟
白本講講令叅問師徑往黄龍後因瑞州太守委龍遴
選黄蘖主人龍集衆垂語曰鐘樓上念讃床脚下種菜
若人道得乃往住持師出荅曰猛虎當路坐龍大悦遂
令師往由是諸方宗仰之上堂臨濟喝德山棒留與禪人
作模範歸宗磨雪峯毬此箇門庭接上流若是黄蘖即
不然也無喝也無棒亦不推磨亦不輥毬前面是案山
背後是主山塞却伱眼睛桚破伱面門於此見得得不
退轉地盡未來際不向它求若見不得醍醐上味翻成
毒藥上堂寂兮寥兮蟾蜍皎皎下空谷寛兮廓兮曦光
赫赫流四海曹溪路上勦絶人行多子塔前駢闐如市
直饒這裏薦得倜儻分明未是衲僧活計大丈夫漢須是向
黒暗獄中敲枷打鎖餓鬼隊裏放火奪漿推倒慈氏樓
拆却空王殿靈苖瑞草和根拔滿地從教荆棘生
宋宗顯禪師潼川王氏子少為進士有聲嘗晝掬溪水
為戲至夜思之遂見水泠然盈室欲汲之不可而塵境
自空曰吾世網裂矣往依昭覺得度具滿分戒後隨衆
咨叅覺一日問師高高峰頂立深深海底行汝作麽生
會師於言下頓悟曰釘殺脚跟也覺拈起拂子曰這箇
又作麽生師一咲而出服勤七祀南遊至京師厯淮浙
晩見五祖演和尚於海㑹出問未知闗捩子難過趙州
橋趙州橋即不問如何是闗捩子祖曰汝且在門外立
師進步一踏而退祖曰許多時茶飯元來也有人知滋
味明日入室祖云伱便是昨日問話底僧否我固知你
見處秪是未過得白雲闗在師珍重便出時圓悟為侍
者師以白雲闗意扣之悟曰你但且下會取師笑曰我
不是不㑹秪是未諳待見這老漢共伊理會一上明日
祖往舒城師與悟繼往適㑹於興化祖問師記得曽在
郡裏相見來師曰全火秪候祖顧悟曰這漢饒舌自是
機緣相契遊廬阜囘師以高高峰頂立深深海底行所
得之語告五祖祖曰吾嘗以此事詰先師先師云我曽
問逺和尚逺曰貓有㰱血之功虎有起屍之德非素達
本源不能到也師給侍久祖鍾愛之後辭西歸為小叅
復以頌送曰離鄉四十餘年一時忘却蜀語禪人囘到
成都切須記取魯語時覺尚無恙師再侍之名聲藹著
遂出住長松遷保福信相僧問三世諸佛六代祖師總
出這圏䙡不得如何是這圏䙡師曰井欄唇上堂舉仰
山問中邑如何是佛性義邑曰我與你説箇譬喻汝便
㑹也譬如一室有六窻内有一獼猴外有獼猴從東邊
喚往往獼猴即應如是六窻俱喚俱應仰乃禮拜適䝉
和尚指示某有箇疑處邑曰你有甚麽疑仰曰秪如内
獼猴睡時外獼猴欲與相見又作麽生邑下禪床執仰
山手曰往往與你相見了師曰諸人要見二老麽我也
與你説箇譬喻中邑大似箇金師仰山將一塊金來使
金師酬價金師亦盡價相酬臨成交易賣金底更與貼
秤金師雖然闇喜心中未免偷疑何故若非細作定是
賊贓便下座
宋南岳慈感禪師潼川杜氏子上堂古佛心秪如今若
不會苦沉吟秋雨㣲㣲秋風颯颯乍此乍彼若為酬荅
沙岸蘆花青黄交雜禪者何依良久曰劄
宋歸宗正賢禪師潼州陳氏子幼從三聖海澄為苾蒭
具滿分戒遊成都依大慈秀公習經論凡典籍過目成
誦義亦頓暁秀稱為經藏子出蜀謁諸尊宿後叩佛眼
一日入室眼舉殷勤抱得旃檀樹語聲未絶師頓悟眼
曰經藏子漏逗了也自是與師商確淵奥亹亹無盡眼
稱善因手書真牧二字授之紹興已巳歸宗虚席郡侯
禮請堅卧不應寳文李公懋嘗問道於師同屬官强之
乃就上堂且第一句如何道汝等若何世界未成時父
母未生時佛未出世時祖師未西來時道得已是第二
句且第一句如何道直饒你十成道得未免左之右之
卓拄杖下座上堂良久召大衆曰作麽生若也擬議賢
上座謾你諸人去也打地和尚嗔他秘魔巖主擎箇叉
兒胡説亂道遂將一摑成虀粉散在十方世界還知麽
舉拂子曰而今却在拂子頭上説一切智智清淨無二
無二分無别無斷故還聞麽閻老子知得乃曰賢上座
你若相當去不妨竒特或不相當摠在我手裏秪向他
道閻老子你也退歩摸索鼻孔看擊禪床下座僧問久
黙斯要已泄真機學人上來請師開示師曰耳朶在甚
麽處曰一句分明該萬象師曰分明底事作麽生曰台
星臨照枯木囘春師曰換却你眼睛
宋潼川愚邱居靜禪師成都楊氏子年十四禮白馬安
慧為師聞南堂道望遂往依焉堂舉香嚴枯木裏龍吟
話往返酬詰師於言下大悟一日堂問曰莫守寒巖異
草青坐却白雲宗不妙汝作麽生師曰直須揮劍若不
揮劍漁父棲巢堂矍然曰這小厮兒師珍重便行出住
東岩上堂月生一東岩乍住増愁寂紅塵世路有多端
米麵倉儲無顆粒崖為伴泉為匹颯颯清風來入室山
王土地暗中忙雲版鐘魚偷淚滴世人莫道守空巖亦
有東籬打西壁嘗謂衆曰叅學至要不出先南堂道最
初句及末後句透得過者一生事畢倘或未然更與你
分作十門各各印證自心還得穏當也未一須信有教
外别傳二須知有教外别傳三須㑹無情説法與有情
説法無二四須見性如觀掌中之物了了分明一一田
地穏密五須具擇法眼六須行鳥道𤣥路七須文武兼
濟八須摧邪顯正九須大機大用十須向異類中行凡
欲紹隆法種須盡此綱要方坐得這曲様牀子受行天
下人禮拜敢與佛祖為師若不到恁麽田地祗一向虛
頭他時異日閻老子未放你在間有學者各門頌出呈
師師以頌示曰十門綱要掌中施機㑹來時自有為作
者不須排位次大都首尾是根基
宋劒門南脩造禪師淳厚之士也自大隨一語契投服
勤不怠歸謁崇化贇禪師坐次贇以宗門三印問之南
曰印空印泥印水平地寒濤競起假饒去就十分也是
靈龜曵尾
宋慧通清旦禪師蓬州嚴氏子初出闗至德山值泰上
堂舉趙州曰臺山婆子已為汝勘破了也且道意在甚
麽處良久曰就地撮將黄葉去入山推出白雲來師聞
釋然翌日入室山問前百丈不落因果因甚麽堕野狐後
百丈不昧因果因甚麽脱野狐師曰好與一坑埋却住
後上堂説佛説祖正如好肉剜瘡舉古舉今猶若殘羮
餿飯一聞便悟已落第二頭一舉便行早是不着便須
知箇事如天普葢似地普擎師子遊行不求伴侣壯士
展臂不借他力佛祖拈掇不起衲僧願見無門迷悟雙
忘聖凡路絶且道從上諸聖以何法示人喝一喝曰莫
妄想佛性和尚忌日上堂二脚驢子弄蹄行步步相隨
不相到樹頭驚起雙雙魚拈來一老一不老為憐松竹
引清風其柰出門便是草因喚檀郎識得渠大機大用
都推倒燒香勘證見根源糞掃堆頭拾得寳叢林浩浩
謾商量勸君莫謗先師好
宋東林道顔禪師潼川人族鮮于氏久叅圓悟㣲有省
發洎悟還蜀囑依妙喜仍以書致喜曰顔川彩繪已畢
但欠㸃眼耳他日嗣其後未可量也喜居雲門及洋嶼
師皆在焉朝夕質疑方大悟住後上堂一葉落天下秋
一塵起大地收鳥窠吹布毛便有人悟去今時學者為
甚麽却不知自已良久曰莫錯怪人好上堂欲識諸佛
心但向衆生心行中識取欲識常住不凋性但向萬物
遷變處㑹取還識得麽欲得不招無間業莫謗如來正
法輪上堂諸人知處良遂摠知良遂知處諸人不知作
麽生是良遂知處乃曰鸕鷀語鶴上堂仲冬嚴寒三界
無安富者快樂貧者饑寒不識𤣥㫖錯認定盤何也牛
頭安尾上北斗面南㸔上堂一滴滴水一滴滴凍天寒
人寒風動幡動雲門扇子𨁝跳上三十三天築着帝釋
鼻孔東海鯉魚打一棒雨似盆傾不出諸人十二時中
尋常受用上堂云圓通門户八字打開若是從門入得
不堪共語須是入得無門之門方可坐登堂奥所以道
過去諸如如來斯門已成就現在諸菩薩今各入圓明
未來叅學人當依如是法從上諸聖幸有如此廣大門
風不能繼紹甘自鄙棄穿窬墻壁好不丈夫敢問大衆
無門之門作麽生入良久云非唯觀世音我亦從中證
上堂元宵已過化主出門六羣比邱各從其類此衆無
復枝葉純有真實如是増上慢人退亦佳矣麒麟不為
瑞鸑鷟不為榮麥秀兩岐禾登九穗總不消得但願官
中無事林下棲禪水牯牛飽卧斜陽擔板漢清貧長樂
粥足飯足俯仰隨時筯籠不亂攙匙老䑕不咬甑箄山
家活計淡薄長情不敬功德天誰嫌黒暗女有智主人
二俱不受良久曰君子愛財取之以道上堂去年寒食
後今年寒食前日日是好日不是正中偏上堂客舍久
留連家鄉夕照邊簷懸三月雨水没兩湖蓮鑊漏燒燈
盞柴生滿灶烟已忘南北念入望盡平川上堂旃檀林
無雜樹欝密深沉師子住所以旃檀叢林旃檀圍繞荆
棘叢林荆棘圍繞一人為主兩人為伴成就萬億國土
士農工商若夜叉若羅刹見行魔業優哉游哉聊以卒
嵗僧問香嚴上樹話意㫖如何師曰描不成畫不就曰
李陵雖好手爭奈陷畨何師曰甚麽處去來問如何是
佛師曰汝是元固僧近前曰喏喏師曰裩無襠袴無口
問如何是佛師曰誌公和尚曰學人問佛何故荅誌公
和尚師曰誌公不是閒和尚曰如何是法師曰黄絹幼
婦外孫虀臼曰是甚麽章句師曰絶妙好辭曰如何是
僧師曰釣魚船上謝三郎曰何不直説師曰𤣥沙和尚
曰三寳已䝉師指示向上宗乗事若何師曰王喬詐仙
得仙僧呵呵大咲師乃叩齒
宋劍州萬壽自䕶禪師上堂古者道若人識得心大地
無寸土萬壽即不然若人識得心未是究竟處且那裏
是究竟處拈拄杖卓一下曰甜𤓰徹蔕甜苦瓠連根苦
宋汀州報恩法演禪師果州人上堂舉俱胝竪指因緣
師曰佳人睡起懶梳頭把得金釵挿便休大抵還他肌
骨好不塗紅粉也風流
宋智者真慈禪師潼川人姓李氏初依成都正法出家
具戒後游講肆聽講圓覺至四大各離今者妄身當在
何處畢竟無體實同幻化因而有省作頌曰一顆明珠
在我這裏撥着動着放光動地以呈諸講師無能暁之
者歸以呈其師遂舉狗子無佛性話詰之師曰雖百千
萬億公案不出此頌也其師以為不遜乃叱出師因南
游至廬山圓通挂搭時卍庵為西堂為衆入室舉僧問
雲門撥塵見佛時如何門云佛亦是塵師隨聲便喝以
手指胸曰佛亦是塵師復頌曰撥塵見佛佛亦是塵問
了荅了直下翻身勸君更盡一杯酒西出陽闗無故人
又頌塵塵三昧曰鉢裏飯桶裏水别寳崑崙坐潭底一
塵塵上走須彌明眼波斯笑彈指笑彈指珊瑚枝上清
風起卍庵深肯之
宋德山子涓禪師潼川人也上堂見見之時見非是見
見猶離見見不能及遂喝曰鯨吞海水盡露出珊瑚枝
衆中忽有箇衲僧出來道長老休寐語却許伊具一隻
眼上堂横按拄杖曰一二三四五六七七六五四三二
一循環逆順數將來數到未來無盡日因七見一因一
亡七踏破太虚空鉄牛也汗出絶氣息無蹤跡擲拄杖
曰更須放下這箇始是叅學事畢上堂拈拄杖曰有時
奪人不奪境拄杖子七縱八横有時奪境不奪人山僧
七顛八倒有時人境兩俱奪拄杖子與山僧削迹吞聲
有時人境俱不奪卓拄杖曰伴我行千里擕君過萬山
忽然撞着臨濟大師時如何喝曰未明心地印難透祖師闗
宋淨慈北磵禪師名居簡字敬叟潼川王氏子以其寓
北磵日久故人稱北磵云先出家天台報恩光孝寺退
居杭飛來峰之陰張公誠子與旴江刺史走書以唐僧
紹隆所開山處之江東部使者以東林雲居處之不應
後遷至淨慈師頌世尊初生話云一聲哇地便叱哩突
出如斯大闡提此土西天起殃害堂堂洗土不成泥又
頌楞嚴經六解一亡云六用無功信不通一時分付與
春風篆烟一縷閒清畫百鳥不來花自紅嘗闢一室以
居名曰䪥室作賦以自見其略曰進則面墻退則坐井
柱忽不支壁忽就殞豁然而虚漠然而冏如䝉之擊如
震而警又曰如無盡藏如大圓鏡前山送青若壯士之
排闥後山囘闖擬良工之御駿撫鴻鵠而晩眺入㝠㝠
而逺引咲雲烟之輕去漫悠悠而無定駐落日於西崦
延初蟾於東嶺是皆中所得也有北磵集十九卷行世
旴江張公誠子序之曰讀其文宗密未知其伯仲誦其
詩合叅寥覺範為一人不能當也北磵於人不茍合合
亦不茍暌取舍去就之際潔如也龍泉葉公水心酧師
詩曰簡公詩語特驚人六反掀騰不動身説與東家小
兒女塗青染綠未禁春師居天台委羽有二姓爭竹山
竭産不肯已仙居丞王君懌來囑師諷之乃作種竹賦
一首示二姓而訟遂止
宋徑山師範禪師梓潼雍氏子九嵗依陰平山僧道欽
出家經書過目成誦紹熈五年冬登具戒明年次成都
坐夏正法遇老宿名堯者師請益坐禪之法堯曰禪是
何物坐底是誰師受其語晝夜體究一日如厠提前話
有省明年辭去謁佛照於育王佛照問師曰何處人師
曰劍州人佛照曰帶得劍來麽師隨聲便喝佛照咲曰
者烏頭子也亂做貧甚無資薙髮故佛照室中常以烏
頭子目之久復還靈隠破庵居第一座未幾以台雁未
到拉月石溪同遊至瑞岩時雲巢領住持事留分座忽
夜夢偉衣冠者持把茅見授翌日明州清涼專使至師
受請入院見所謂伽藍神茅其姓衣冠與疇昔所夢無
異云徵入内奏對詳明上為之動色賜金襴僧伽黎仍
宣詣慈明殿陞座垂簾而聽賜佛鑑禪師號淳祐戊申
秋師築室明月池上榜曰退耕乞老於朝而舊疾適作
三月旦升堂示衆曰山僧既老且病無力得與諸人東
語西話今日勉强出來從前所説不到底盡情向諸人
面前抖擻去也遂起身抖衣云是多少十五日集兩班
區畫後事親書遺表及遺書十數言咲諧謔如平時其
徒以遺偈為請乃執筆疾書云來時空索索去也赤條
條更要問端的天台有石橋移頃而逝禀法分化有雪
岩欽斷橋倫西岩惠焉
　
　
　
　
　
　
　
　
　
　
　
　
　
　蜀中廣記卷八十九
欽定四庫全書
　蜀中廣記卷九十
　　　　　　　　　　　　明　曹學佺　撰
　高僧記第十
　　附錄(經驗果報等/)
任昉述異記宋羅璵妻費氏寧蜀人父恱寧州刺史費
少敬佛誦法華經數年勤至不倦後忽得病苦心痛垂
命闔門惶懼屬纊待時費私心念我誦經勤苦宜有善
祐庶不於此遂致死也既而睡卧食頃如寤如夢見佛
於窻中授手以摩其心應時都愈一堂男女童僕悉覩
金光亦聞香氣璵從妹即琰外族曽祖尚書中兵郎費
愔之夫人也惟時省疾牀第亦具聞見於是大興信悟
䖍戒至終
法苑珠林宋馬䖍伯巴西閬中人也少信佛法嘗作宣
漢縣宰以元嘉十二年七月夜於縣得夢見天際有三
人長二丈餘姿客嚴麗臨雲下觀諸天伎樂盈牣空中
告曰汝厄在荆楚戊寅之年八月四日若處山澤其禍
剋消人中齋戒亦可獲免若過此期當悟道也時俯見
相識楊暹等八人並著鎖械又見道士胡遼半身土中
天際神人皆記八人命盡年月惟語遼曰若能修立功
德猶可延長也暹等皆如期亡遼聞益懼奉法山居勤
勵彌至䖍伯後為梁西曹州將蕭思話也蕭轉南蠻復
命為行叅軍䖍伯耳荆楚之言心甚懷懼求蕭解職將
適衡山蕭堅不許十五年即戊寅嵗也六月末得病至
八月四日危篤守命其日黄昏後忽朗然徹視遥見西
面有三人姿質金曜儀相端備䖍伯委悉詳視猶是前所
夢者頃之不見同居小大皆聞香氣因而流汗病即小
瘥䖍伯所居廨宇卑陋于時自覺處在殿堂廊壁瓌耀
皆是珍寳於是所患悉以復
宋太原人王球字叔達為涪陵太守以元嘉元年于郡
失守繫在刑獄防鎖堅固球先精進用心尤至獄中百
餘人並多飢餓球每食皆分施之日自持齋至心念觀
世音夜夢昇高座見一沙門以一卷經與之題名光明
按行品併諸菩薩名球得而披讀忘第一菩薩名第二
觀音第三勢至又見一車輪沙門曰此五道門也既覺
鎖斷脫球心知神力彌増專志因自釘治其鎖經三日
而被原宥
唐武德中都水使者蘇長為巴州刺史長將家口赴任
渡嘉陵江中流風起船没男女六十餘人一時溺死惟
有一妾常讀法華經船中水入妾頭戴經函誓與俱溺
妾獨不沉隨波泛濫頃之着岸逐經函而泊開視其經
了無濕汙後嫁為人婦逾舊篤信
唐貞觀元年蓬州儀隴縣丞劉弼前任江南縣尉時忽
有一鳥於弼房前樹上鳴土人云是惡鳥不祥之聲家
逢此鳥殺主不疑劉弼聞懼思念欲修功德禳之不知
何福為勝夜夢一僧偏讃金剛般若經令讀誦百遍依
命即讀滿至百遍忽有大風從東北而來㧞此鳥樹隔
舍遥擲巷裏其㧞處坑縱廣一丈五尺過後㸔其風來
處小枝大草並隨風迴靡風止復起如故故知經力不
可思議
唐遂州人趙文信貞觀四年暴死三日復甦自説云初
死有人遮擁驅逐將行同伴十人並共相隨至閻羅王
所其中見有一僧王先喚師問云師一生已來修何功
德師荅云貧道從生已來惟誦金剛般若王聞此語忽
即驚起合掌讃言善哉善哉師諗誦般若當得昇天出
世何因錯來至此王言未訖忽有天衣來下引師上天
去後喚遂州人前汝從生已來修何功德其人報王言
某一生已來不修佛經唯好庾信文章集錄王言庾信
者是大罪人現此受苦汝見庾信頗曽識否其人報云
雖讀渠文章然不識其人王即遣人引出庾信令示其
人迺見一龜身一頭多龜去少時現一人張口云我是
庾信為生時好作文章妄引佛經雜糅俗書誹謗佛法
謂言不及孔老之教今受罪報龜身苦也此人活已具
向親説遂州之地人多好獵採捕蟲魚逺近聞見者共
相鑒戒永斷殺業各發誠心受持般若焉
唐貞觀五年隆州巴西縣令狐元軌者信敬佛法欲寫
法華金剛般若涅槃等經無由自檢憑彼土抗禪師檢
校抗迺為在寺如法潔淨寫訖入袠還岐州莊所經留
在莊并老子五千文同在一處忽為外火延燒堂宇是
草覆一時灰蕩軌於時任馮翊縣令家人相命撥灰覔
金銅軸既撥灰開其内諸經宛然如故黄色不改惟箱
袠成灰又覔老子便從火化于時聞見之者莫不嗟異
其金剛般若經一卷題字焦黒訪問所由迺初題經時
有州官能書其人雜食行急不獲潔淨直爾立題便去
由是色焦觀者起信瑞經亦存京師西明寺
任自信嘉州人唐貞元十五年曽徃湖南常持金剛經
潔白無㸃過洞庭湖忽有異物如雲冒舟上俄頃而散
舟中遂失自信不知所在久之凌波而出云至龍宫謁
龍王四五人命昇殿念金剛經與珠寳數十事二僧相
送出宫一僧曰憑附小信至衡岳觀音臺結真師付之
云是汝和尚送來令轉金剛經至南岳訪真師云汝和
尚滅度已五六年矣
唐貞元十七年段文昌自新入蜀應南康王韋臯辟命
洎韋之暮年為賊嬖讒搆遂攝尉靈池縣韋尋卒賊闢
知留後文昌舊與不合聞之連夜離縣至城東門闢尋
有帖不令諸縣官離縣其夕陰風及返出郭二里見火
兩炬夾道百步為導初意縣吏迎候怪其不前高下逺
近不差欲及縣郭方滅及問縣吏向來知府帖矣時文
昌念金剛經已六年數無虚日信乎志誠心堅有感必
應向夾道左右乃經所著跡也後闢逆節漸露詔以袁
滋為節度使文昌從弟少從軍知左營事懼及禍與監
軍定計以蠟丸帛書通謀於袁事旋發悉為魚肉賊謂
文昌知其謀於一時念經夜久素覺困寐門户悉閉忽
聞開户而入言不畏者再三若物投按嚗然有聲驚起
之際言猶在耳顧視左右吏悉睡俾燭樺四索初無所
見向之門扄已開矣
唐元和初漢州孔目典陳昭因患見一人著黄衣至牀
前云趙判官喚爾昭問所因云至自㝠間劉闢與竇懸
對事要召為證昭即留坐逡巡又一人手持一物如毬
胞前吏恠其遲荅曰只緣此候屠行開因笑謂昭曰君
勿懼噉生人氣須得猪胞君可面東側卧昭依其言不
覺已隨二吏行路甚平可十里餘至一城大如府城甲
士守門及入見一人怒容可惡駭即趙判官也語云劉
闢取東川竇懸捕牛四十七頭送梓州稱准開判殺闢
又云先無牒君為孔目典合知事實未及對隔壁聞竇
懸呼陳昭好在及問兄弟妻子存亡昭即欲叅見㝠吏
云竇使君形容極惡不欲相見昭乃具説殺牛實奉劉
尚書委曲非牒也紙是麻見在漢州其私房架上即令
吏領昭至漢州取之門館扄鏁乃於節竅中出入委曲
至闢乃無言趙語昭爾自有一過知否竇懸所殺牛爾
取一牛頭昭未及荅趙曰此不同人間不可抵也須㬰
見一卒挈牛頭而至昭即恐懼求救趙令檢格合决一
百考五十日因問昭曽作何功德昭即自陳曽設若干
齋畫某像趙云此來生福耳昭又言曽於表兄家讀金
剛經趙曰可合掌昭如言有頃見黄襥箱經自天而下
住昭前昭取視之即表兄所借本也標有燒處尚在又
合掌其經即滅趙曰此足以免便放囘令昭往一司向
生祿簿檢其脩短吏報云昭本名釗是金旁刀至某年
改為昭更得十八年昭聞惆悵趙笑曰十八年大得作
樂事何不悦乎乃令吏送昭至半道見一馬當路吏云
此爾本屬可乗此即騎乃活死一日半矣
蜀左營卒王殷常讀金剛經不茹葷飲酒為賞設庫子
前後為人誤累合死者數四皆非意得免至唐大和四
年郭釗鎮蜀川性嚴急小不如意皆死王殷因呈綿纈
郭嫌其惡弱令袒背將斃之郭有番狗隨郭卧起非使
宅人逢之輒噬忽吠聲立抱王殷之背驅逐不去郭異
之怒遂解
趙安成都人唐大和四年在家常持金剛經日十遍會
蠻冦退歸安於途中見軍器輒收置於家為仇者所吿
吏捕至門涕泣禮經而去為獄吏所掠遂自誣伏罪將
科斷到節帥㕔枷杻自解乃詰之泣曰安不為盜皆得
之巷陌毎讀金剛經恐是其力節帥叱之不信及過次
忽於按名下書一於字後即云餘並准法竟不知何意
也及還洗浴禮經開匣視之其經揉裂折軸若壯夫之
拉也妻曰某日聞庫中有聲如有斫扑乃安被考訊之
時無差跌矣
唐太和五年漢州什邡縣百姓王翰常在市日逐小利
忽暴卒經三日却活云冥中有十六人同被追十五人
散配他處翰獨至一司見一青衫少年稱是已姪為冥
官㕔子遂引見准還又云是已兄貌皆不類其兄語云
有寃牛一頭訴爾燒畲枉燒又曽賣竹與殺狗人作箜
簇殺狗兩頭狗亦訴爾爾今名未注死籍猶可以免為
作何功德翰請日持金剛經七遍與之其兄喜曰足矣
及活遂捨業出家
唐太和五年梓州人倪勤以武略稱因典涪州興教倉
素持金剛經倉有㕔事面江甚為勝槩乃設佛像而讀
經其中六月九日江水大漲惟不至此㕔下勤讀益勵
洎水退周視數里室屋盡溺此㕔略不沾漬倉亦無傷
人皆禮敬
唐南康王韋臯鎮蜀時有左營伍伯於西山行營同大
寺學念金剛經性鈍初一日纔得題目其夜堡外拾薪
為畨騎縛去行百餘里乃止天未明遂踣之於地以髮
繫橛覆以駞罽寢其上此人唯念經題忽見金一鋌放
光止於前試舉首動身所縛悉脱遂潛起逐金鋌走計
行未得十餘里遲明不覺已至家家在府東市妻兒初
疑其鬼具陳來由到家五六日行營將方申其逃初韋
不信以逃日與至家日不差始免之
唐李琚成都人大中元年四月十六日忽患疫疾恍惚
之際見一人稱行病鬼王罵琚云抵犯多我來領汝云
明日後共三女人同來速設酒食皆我妻也琚亦酬卒
曰汝何得三妻但聞河北啾唧不覩人也及期果來至
二十一日辭去琚亦拜送却迴便覺身輕於佛堂作禮
將喫粥却行次忽被風吹去住足不得乃至一大山見
江海無涯人畜隨流琚立岸邊不知所向良久有黄衫
人問曰公是何人隨我來方四五步已見江山甚逺又
問作何善事若無適足於水上作猪羊等也細説恐王
問琚云在成都府曽率百餘家於淨衆等造西方功德
一堵於大聖慈寺寫大藏經已得五百餘卷使者讃歎
引去約五十里見一大城入門數里見殿上僧長六七
尺語王云此人志心造善無有欺諂王詰黄衫人於何
處得文帖追平人來荅云山下見領來無帖追王云急
送去便見所作功德在殿上碑記分明石壁造廣利方
在後使者領去又入一院令坐向琚説緣漢州刺史韋
某亡欲令與作須州刺史琚都不諭六七日歸凡過十
三處皆云王院悉有侍衞總云與寫一卷金剛經遂到
家使人臨别執手亦曰乞一卷金剛經便覺頭痛至一
塔下聞人云我是道安和尚作病卓頭兩下願得你道
心堅固遂醒見觀音菩薩現頭邊立笑自此頓寤妻皃
環泣云没已七日唯心尚暖寫經與所許者自誦不怠
張政卭州人唐開成三年七月十五日暴亡初見四人
來捉行半日至大江濶甚渡深三尺許細看盡是膿血
便小聲念金剛經使者便入城見胡僧長八尺餘罵使
者何不依帖亂捉平人盡皆驚拜及領見王僧與對坐
曰張政是我本宗弟子被妄領來王曰待略勘問僧色
怒下判放去見使者四人皆着大枷僧自領政出城不
見所渡之水僧曰吾是汝所宗和尚汝識我否我是須
菩提乃知是持經之力再三拜禮僧曰弟子合眼僧以
杖一擊不覺失聲乃活
巴南宰韋氏忘其名常念金剛經唐光化中赴任至泥
溪遇一女人着緋衣挈二子偕行登山前嶺行人相駐
呌噪見是赤狸大蟲三子母也逡巡與韋分路而去韋
終不覺葢持經之力云
唐姚待梓州人常持金剛經并為母造一百部忽有鹿
馴戲見人不驚犬亦不吠逡巡自去有人宰羊呼待同
食食了即卒使者引去見一城門上有額遂令入見王
王呼何得食肉待云雖則食肉此元持經王稱善曰既
能持經何不斷肉待為母寫經有屠兒李迴奴來請一
卷焚香供養迴奴死後有人見於冥間枷鎖自脱亦生善道
唐陳文達梓州郪縣人常持金剛經願與亡父母八萬
四千遍多有祥瑞為人轉經患難皆免銅山縣人陳納
曽為冥司所追見地下築臺問之云此是般若臺築之
待陳文達其為冥司所敬如此
唐薛嚴忠州司馬蔬食長齋日念金剛經三十遍至七
十二將終見幢葢音樂來迎其妻崔氏即御史安儼之
姑也屬纊次見嚴隨幢葢冉冉昇天而去呼之不顧一
家皆聞有異香氣
前蜀王氏乾德初有小軍使陳公娶高中令駢諸孫女
若人持不殺二十餘年後為男女婚娶禮須屠宰親戚
言自已持戒行禮酒筵將何以娛賔也依違之際遂多
庖割俄未浹旬得疾頗異口但慌言已而三宿還蘇述
冥間事初被黒衣使者追攝入岐府城隍廟廟神峨冠
大袖與一金甲武士晤坐使者領高見神武士言語紛
紜扼腕罵曰吾䕶戒神將也為汝二十年食寢不遑豈
期忽起殺心頓虧戒檢命雖未盡罪亦頗深須送冥司
懲其故犯城隍神問高曰汝更修何善追贖過尤乎白
曰誦得三傷頌一鉢和尚歌遂合掌向神厲聲而誦神
與武士聳耳擎拳立聽顔色漸怡及卒章神皆涕淚迺
謂高曰且歸人間宜切營善拜辭未畢䬃然起坐備陳
厥事自此三傷一鉢之歌人皆傳寫諷誦焉
晉杜願字永平梓潼涪人也家巨富有一男名天保篤
愛念年十嵗泰元三年暴病而死經數月日家所養猪
生五子一子最肥後官長新到願將以作禮捉就殺之
有一比邱忽至願前謂曰此㹠是君兒也方前百餘日
而相忘乎言竟忽然不見四顧尋視見在西天騰空而
去香氣充滿彌日迺歇
東川牙將者其子嘗瘖忽一日畫地吿其父曰兒宿瘴
深重被兹業病聞大聖院神通欲舍身出家依止供養
兾消除罪根耳父許之由是䖍潔焚脩夙夜無怠經數
載倐尒能言抗音清辯超於羣軰後有跛童子者觀兹
竒異發願於大聖院終身苦行懴悔求福未逾期嵗忽
能起行筋骨自伸步驟無礙事悉具本院碑殿右東廡
有瘖僧跛童子二畫像並存
山居錄云黄山谷謫涪夢一女子語之曰妾生前誦法華
經願身後為男子得大智慧為時名人今學士妾後身
也學士年來患腋氣緣年久棺朽蟻穴兩腋故有此患
能起而除之則愈矣既覺訪得其墓如言收掩其疾果
愈涪翁自記于江壁
普州樂至縣有臨水精舍主僧夜夢一貴人跨馬而入
曰我山神也今暫還不久當復往歸寤而有金堂縣尉
令狐習輿病適至信宿而卒習父撝家居初未聞習病
一夕夢習緣檄歸喜甚亟迎門及下馬楫而言曰習不
孝不得終事父母今當為眉山楊氏子名虞仲後二十
三年仍以直言中甲科官職顯於今世矣辭訣而去父
驚愕而寤其日訃至撝痛悼甚它日物色眉山楊氏實
以是嵗生子及長名虞仲登第之年正習死後二十三
年也提刑何慤作習墓表述其事甚詳虞仲倅遂寧日
令狐氏有訟事自它郡送遂寧慮不得直乃以墓表墨
本因虞仲賔達之虞仲亦隠其事然蜀人多知之者表
弟沈作肅錄其墓表見遺出暌車志
偽蜀廣都縣百姓陳宏泰者家富於財嘗有假貨錢一
萬宏泰徵之甚急人曰請無慮吾先養蝦䗫萬餘頭貸
之足奉償泰聞之惻然已其債仍别與錢十千令悉放蝦
䗫於江中經月餘泰因夜歸馬驚不進前有物光明視
之乃金蝦䗫也出儆戒錄
偽蜀渠陽隣山有富民王行魁嘗養一馬甚愛之芻粟
餵飼倍於他馬一日因乗往本郡遇夏潦暴漲舟子先
渡馬迴舟以迎王氏至中流風起船覆其馬自岸奔入
駭浪接其主蒼茫之間遽免沈溺
唐貞觀中有一人任嶲州於寺得一真珠像至京師諸
大寺卻與千貫錢買之不肯遂毁破賣得一千三百貫
後日餘患重寤寐間見一僧云何因毁壞尊像遂遣人
拔其舌長尺餘苦痛呻吟數日而死德安縣令薛逵備
知此事出廣古今五行記
偽蜀大慈寺賜紫慈照大師昭明主持文殊閣常募化
錢物稱供奉菩薩聖像積有星嵗所獲大半入已後染
疾但見火燒頂至足周而復始不勝其苦悔過懴謝唱
施衣物竟不獲免
偽蜀金堂縣三學山開照寺夜羣冦入寺劫掠緇徒罄
盡寺元有釋迦藕絲袈裟為千載之異物也賊曹令取
與其妻拆而易之夫妻當時手指節節隨落鬚鬢俱墜
尋事敗戮于市
偽蜀潼江軍起攻取閬州兵火燒刼閭里蕩盡佛寺有
一大鐘在有一卒揮大石擊鐘令碎而鬻之鐘旋破裂
流逆正中卒脛雙折而死已上三則出儆誡記
宋元嘉初益州刺史遣三人入山伐樵路迷忽見一龜
大如車輪四足各躡一小龜而行又有百餘黄龜從其
後三人叩頭請示出路龜乃伸頸若有意焉因共隨逐
即得出路一人無故取小龜割以為臛食之須㬰暴死
唯不噉者無恙出異苑
唐武德中遂州總管府記室叅軍孔恪暴病死一日而
蘇自説被收至官所問何故殺牛兩頭恪云不殺官曰
汝弟證汝殺何故不認因呼恪弟死已數年矣既至枷
械甚嚴官問汝所言兄殺牛虛實弟曰兄前言招慰獠
賊使某殺牛㑹之實奉兄命非自殺也恪曰使弟殺牛
㑹是實然國事也恪有何罪官曰汝殺㑹獠以招慰為
功用求官實為己利何為國事因謂恪弟曰汝以證兄
故久留汝兄既遣殺汝便無罪放任受生言訖弟忽不
見亦竟不得言敘官又問恪因何復殺兩鴨恪曰前任
縣令殺鴨供客豈恪罪耶官言曰客自有料殺鴨供之
將求美譽非罪而何又問何故殺雞卵六枚曰平生不
食雞卵唯憶九嵗時寒日母與六枚因煑食之官曰然
欲推罪母耶恪曰不敢但説其因耳官曰汝殺他罪自
當受之言訖忽見數十人來執恪將出去恪大呼曰官
府亦大枉濫官聞之呼還曰何枉濫恪曰生來有罪皆
不遺生來脩福皆不見記者豈非濫耶官問主司恪有
何福何為不錄主司對曰福亦皆錄量罪多少若福多
罪少先令受福罪多福少先令受罪然恪福少罪多故
未論其福官怒曰雖先受罪何不唱福示之命鞭主司
一百儵忽鞭訖血流濺地既而唱恪生來所脩之福亦
無遺者官謂恪曰汝應先受罪我更令汝歸耳可勤造
福因遣人送出遂蘇恪大集僧尼行道懴悔精勤苦行
自説其事至七日家人辭訣俄而命終也出㝠報記
唐蜀郡法曹叅軍曹惟恩當章仇兼瓊之時為西山運
糧使甚見委任惟恩白事於兼瓊瓊與語畢令還惟恩
妻生男有疾因以情吿兼瓊請留數日兼瓊大怒叱之
令出集衆斬之其妻聞之乗車擕兩子與之訣惟恩已
辮髮束縛兼瓊出臨斬之惟恩二男叩頭謝之來抱馬
足馬為不行兼瓊為之下泣云業已令矣猶未釋郡有
禪僧道行至高兼瓊毎師之禪僧乃見兼瓊曰恩命且
盡請不須殺免之兼瓊乃赦惟恩明日使惟恩行瀘府
長史事賜緋魚袋專知西山轉運使仍許與其妻行惟
恩至瀘州因疾夢僧吿之曰曹惟恩一生中負心殺人
甚多無分毫善事今寃家債主將至為之奈何惟恩哀
祈甚至僧曰汝能度兩子為僧家中錢物衣服盡用施
寺仍合家素飡堂前設道塲請名僧晝夜誦經禮懴延
旬月之命如不能即當死矣惟恩曰諸事易耳然苦不
食問口之不食若之何僧曰取羊肝水浸加以椒醬食
之即飡矣既覺具告其妻妻賛之即僧二子又如言置
道塲轉經且食羊肝即飯矣如是月餘晨坐其亡母亡
姊皆來視之惟恩大驚趨走迎候有一鬼子手執絳幡
前引昇自西階植幡焉其亡姊不言但於幡下儛僛僛
不輟其母泣曰惟恩在生不知罪殺人無數今寃家欲
來吾不忍見汝受苦辛故來視汝惟恩命祭母母食之
其姊舞更不與交一言母食畢與姊皆去惟恩疾轉甚
於是羊肝亦不食常卧道塲中盡日眠覺有二青衣童
子其長等焦僥也一坐其頭一坐足惟恩問之童子不
與語而童子貌甚閑暇口有四牙出於脣外明日食時惟
恩見所殺人或破頭潰膓斷截手足或斬首流血盛怒
而來詬惟恩曰逆賊與我同事急反殺我滅口我今訴
於帝故取汝來則昇階而二童子推之不得進但慢罵
日中乃去惟恩知不免具言其事如此毎日常來皆為
童子所推不得至惟恩病月餘忽失二童子惟恩大懼
與妻子别於是死者大至衆見惟恩如被曵狀墜於堂
下遂卒惟恩少時有千牛備身為澤州相州判司常養
賊徒數十人令其所在為盜而館之及事發則殺之以
滅口前後殺百餘人故禍及也
唐天寳後有張某為劒南節度使中元日令郭下諸寺
盛其陳列以縱士女遊觀有華陽李尉者妻貌甚美闐
於蜀人張亦知之及諸寺嚴設傾城皆至其從事及州
縣官家人看者所由必白於張唯李尉之妻不至異之
令人潛問其鄰果以貌美不出張乃令於開元寺選一
大院遣蜀之象工絶巧者極其妙思作一鋪木人音聲
闗捩在内絲竹皆備令百姓士庶恣觀三日去三日滿
即將進内殿百里車輿闐噎兩日李君之妻亦不來三
日欲夜人散李妻乗兠子從婢一人而至將出宅人已
奔走啓于張矣張乃易其衣服先往於院内一脱空佛
中坐覘覷之須㬰到先令探屋内都無人乃下張見之
乃神仙之人非代所有及歸潛求李尉之家來往者浮
屠尼及女巫更致意焉李尉妻皆驚而拒之㑹李尉以
推事受贓為其僕所發張乃令能吏深文按之奏杖六
十流於嶺徼死于道張乃厚賂李尉之母强取之適李
尉愚而陋其妻毎有庸奴之恨遂肯置于州張寵敬無
與倫比然自此後亦常髣髴見李尉在於其側令術士
禳謝竟不能止嵗餘李之妻亦卒數年張疾病見李尉
狀益甚明忽一日覩李尉之妻宛如平生張驚前問之
李妻曰妾感公恩深思有所報李某已上訴於帝期在
此嵗然公亦有人救拔但過得兹年必無虞矣彼已來
迎公若不出必不敢升公之堂慎不可下言畢而去其
華山道士符籙極高與張結壇塲於宅内言亦略同張
數月不敢降階李妻亦同來皆教以嚴慎之道又一日
黄昏時堂下東廂有叢竹張見一紅衫子袖於側招已
者以其李妻之來也都忘前所戒便下階奔往赴之左
右隨後呌呼止之不得至則見李尉衣婦人服拽張於
林下毆擊良久云此賊若不著紅衫子招肯下階耶乃
執之出門去左右如醉及醒見張仆於林下矣眼鼻皆
血唯心上暖扶至堂而卒出逸史
南楚新聞唐黔南廉使秦匡謀以蠻㓂大舉兵力不敵
奔江陵節度杜悰既謁見怒其不趨庭退而使吏讓之
曰汝鳯翔一民也悰兩為鳯翔節度汝今靡認桑梓耶
匡謀報曰謀雖家世岐下少離中土太傅擁節已忝分
符實不曽趨走台堦此日況在荆南乎悰怒遣縶之發
函與韋相云匡謀擅棄城池不能死王事請誅之韋奏
請依悰處置敇既降悰乃親臨都市監戮之匡謀將就
法謂其子曰今日之死實寃枉無狀奈申訴非及但多
焚紙墨於泉下理之耳行刑觀者駕肩接踵揮刃之際
悰大驚驟得疾遂輿而返俄有旋風大作飛卷塵埃直
入府署乃㪚是夕獄吏發狂自撲而殞旬日悰卒議者
以悰恃權貴枉刑戮獲兹報焉
北夢瑣言成汭鎮荆州有墊江縣令崔與主簿李矩不
恊隣於水火一旦羣盜刼縣殺令崔賊過後矩入宅檢
校有一㕔子方避賊見矩以為與賊通明日言鎮將衆
咸知矩崔失歡頗疑之執送中州推問不伏遂解送江
陵禁右廂獄廂吏速於具獄催吏常某言於判官范某
曰李矩詆讕須栲竟之范固不許常竟鍛鍊以成之矩
臨刑戒家人多燒紙筆訟於地下纔一月常某暴亡後
李矩白日見身范驚仆矩曰某受判官深恩非敢造次
但㝠府只要為證耳及妻子以誠祈之乞容旬月區分
家事雖無痛苦飲食如常但困憊踰月而卒
王蜀時杜判官妻張氏士流之子與杜齊休數十年誕
育一子壽過六旬而殂殁洎殯於家累旬後卜窆于外
啓墳之際覺秘器揺動謂其還魂剖而視之化作大蛇
蟠蜿其中骨肉舍散俄頃徐奔林莽而去又興元靜明
寺尼曰王三姑亦於棺中化為大蛇其杜妻至晩年不
敬其夫夫老病視聽步履皆不任持凍餒而卒人以為
化蛇其應也出玉堂閒話
乾德中偽蜀御史李龜禎久居憲職嘗一日出至三井
橋忽覩十餘人摧頭及被髮者呌屈稱寃漸來相逼龜
禎慴懼迴馬徑歸説與妻子仍誡其子曰爾等成長筮
仕慎勿為刑獄官以吾清慎畏懼猶有寃枉今欲悔之
何及自此得疾而亡
偽蜀御史陳潔性慘毒讞刑定獄嘗以深刻為務十年
内斷死千人因避暑行亭見蟢子懸絲面前公引手接
之成大蜘蛛銜中指拂落階下化為厲鬼云來索命驚
訝不已指漸成瘡痛苦十日而死
偽蜀有尋事團亦曰中團小院使蕭懷武主之葢軍巡
之職也懷武自入内捕捉賊盜年多官位甚隆積金巨
萬第宅亞于王侯聲色妓樂為一時之冠所管中團百
餘人毎人各養私名十餘軰或聚或散人莫能別呼之
曰狗至於深坊僻巷馬醫酒保乞丐傭作及販賣童兒
軰並是其狗民間有偶語者官中罔不知又有散在州
郡及勲貴客當庖看廐御車執樂者皆是其狗公私動
靜無不立達於懷武是以人懷恐懼蜀破之初有與已
不相叶及積金藏鏹之夫日夜捕逐入院盡殺之寃枉
之聲聞於街巷後郭崇韜入蜀人有吿懷武欲謀變者
一家百餘口無少長戮于市出王氏聞見録
偽蜀華陽縣吏郝溥因追欠税户街判司勾禮遣婢子
阿宜赴縣且囑溥云不用留禁殘稅請延期輸納郝溥
不允留阿宜五日仍納税子放出明年縣司分擘百姓
張瓊家物業郝溥取錢二萬張瓊具狀論訴街司追勘
勾禮見溥太笑曰你今日來也莫望活千萬一死令司
吏汝勲成罪遂殺之不數月汝勲見郝溥來索命翌日
暴卒勾禮晨興忽見郝溥升堂羅拽毆擊因患背瘡而死
偽蜀寧江節度使王宗黯生日部下屬縣皆率配財貨
以為賀禮巫山令裴坦以編户羇貧獨無慶獻宗黯大
怒召裴至誣以他事生沈灧澦堆水中三日尸不流宗
黯遣人撑流而下經宿逆水復上卓立波面正視衞門
宗黯頗不自安神識煩撓竟得疾暴卒
韋承臯者偽蜀時將校也有待詔僧名行真居蜀州長
平山嘗於本州龍興寺立塔十三級費鎮銀萬計尋為
天火所焚第三次營立方就人説其有黄白之術也及承
臯典眉州召行真至郡有盧敬芝司馬者以殖貨為業
承臯常謂之曰某頃軍中與行真同入幕遇一韋處士
授以作金術適來鄙夫老矣故召行真同修舊藥藥成當
得分惠為吾子罷商賈之業可乎盧敬諾藥垂成韋牧
坐罪貶茂州叅軍臨行盧送至蟇頥津韋牧沈藥鼎於
江謂盧生曰吾罪矣先是授術韋處士者吾害之而滅
口今日之事藥成而禍及其有神理乎
蜀郭景章豪民也因醉以酒注子打貧民趙安注子瞥
入腦而死安有男景章厚與金帛遂隠其事人莫知之
後景章腦上忽生瘡可深三四分見骨膿血不絶或時
覩趙安瘡透喉遂死
蜀錦浦坊民李貞家養狗名黒兒貞因醉持斧擊殺之
李貞臨老與隣舍惡少白昌祚爭競昌祚乗醉以斧擊
貞死焉時昌祚年十九嵗與殺狗年正同昌祚小字黒
兒寃怨顯然不差絲髮
蜀金鴈橋有韓立善製釣鈎積有年也因食魚鯁喉成
瘡脱死
宇文氏偽蜀之富家也孀居國之東門嘗聞寢室上有
人行命僕子升屋視之獲得野狸三頭并狸母宇文氏
殺狸母而存其子焉未朞嵗宇文氏適䕶戎王承丕丕
殺判官郭延鈞一家宇文氏并前夫一男二女下獄定
罪赦男女斬宇文氏吁得非殺狸母之所報也
蜀郡大慈寺律師修凖雖云奉律性甚𥚹躁庭前植竹
多蟻子緣欄檻凖怒伐去竹盡取蟻子棄炭火中焚後
忽患癬瘡遍頭面醫者云蟻漏瘡不可醫後竟卒
王氏聞見錄有沈尚書失其名常為秦帥親吏其妻很
戾而不謹又妬忌沈常如在狴犴之中後因閒退挈其
妻拏寄于鳯州自往東川遊索意是與怨偶永絶矣華
洪鎮東蜀與沈布衣之舊呼初兄既至郊執手敘其契
濶待之如骨肉遂特創一第僕馬金帛器玩無有闕者
送姬僕十餘軰斷不令歸北沈亦㣲訴其事無心還家
及經年家信至其妻已離鳯州自至東蜀沈聞之大懼
遂白於主人及遣人却之其妻致書重設盟誓云自此
必改從前之性願以偕老不日而至其初至亦甚柔和
涉旬之後前行復作諸姬僕悉鞭箠星㪚良人頭面皆
拏擘破損華洪聞之召沈謂之曰欲為兄殺之如何沈
不可如是旬日後又作沈因人衙精神沮喪洪知之密
遣二人提劒牽出帷房刄於堦下弃屍於潼江然後報
沈沈聞之不勝驚悸遂至失神其屍住急流中不去遂
使人以竹竿撥之便隨流來日復在舊湍之上如是者
三復使繫石縋之沈亦不逾旬失魂而逝得非怨偶相仇也
秦民有王行言以商賈為業常負鹽鬻于巴渠之境路
由興元之南曰大巴路曰小巴路危峰濬壑猿徑鳥道
路眠野宿杜絶人煙鷙獸成羣食啖行旅行言結十餘
軰少壯同行人持一拄杖長丈餘銛鋼鉄以刃之即短
鎗也纔登細徑為猛虎逐及乃露宿于道左虎忽自人
衆中攫行言而去同行持刃杖逐而救之呼喊連山於
數十步外奪下身上拏攫之蹤已有傷損平旦前行虎
又逐至其野宿衆持鎗圍使行言居當心至深夜虎又
躍入衆中攫行言而去衆人又逐而奪下則傷愈多行
旅復衞而前進白晝逐人略不暫捨或跳於前或躍於
後時自道左而出於稠人藂中提行言而去竟救不獲
終不傷其同侣須得此人充其腹不知是何寃報逃之
不獲出玉堂閒話
蜀青石鎮陳洪裕妻丁氏因妬忌打殺婢金巵潛於本
家埋没仍牓通衢云婢金巵逃走後遷居夾江因夏潦
漂壞舊居渠岸見死婢容質不變鎮將具狀報州追勘
擬伏其婢屍一夕壞爛遂寘丁氏于法
錄異記郫縣有民於南郭渠邊得一小蛇長尺餘刳剔
五藏盤而串置於烟火之上焙之數日民家孫子數嵗
忽遍身腫赤皮膚炮破呻吟痛楚異常因自語曰汝家
無故殺我刳剔腸胃置於火上且令汝皃知此痛苦民
家聞之驚異取蛇剗竹以水灑之焚香祈謝送於舊所
良久蜿蜒而去民家兒亦平愈
劍州永歸葭萌劍門益昌界嘉陵江側有婦人年五十
已來自稱十八姨往往來民家不飲不食毎敎諭於人
但作好事莫違負神理居家和順孝行為上若為惡事
者我常令猫兒三五箇巡檢汝來語畢遂去或奄忽不
見毎嵗約三五度有人遇之民間知其是虎所化也皆
敬而懼之出錄異記
唐末蜀人攻岐師還次于白石鎮禆將王宗信駐于普
安禪院僧房時值嚴冬房中有大禪爐熾炭甚盛宗信
擁妓女十餘各據僧牀寢息夜半宗信忽見一姬飛入
爐中宛轉於熾炭之上忙遽救之比及離火衣服並不
燋灼已又一姬飛入如前又救之頃之諸妓繼踵而入
宗信亦迷悶沃水數石其火不息諸妓或出或入各迷
悶失音有親吏踰隔驛墻告都招討王宗儔至則徐入
房中一一提臂而出視其衣裾纎毫不燬但驚悸不寐
訊之云被胡僧提入火中所見皆同宗信大怒悉索諸
僧立於前令妓識之有周和尚者身長貌胡皆曰是此
也宗信鞭之數百疑其有幻術而此僧寔一村人新落
髮一無所解耳又縛其手足取熾炭爇之亦不承宗儔
知其屈遂解之使逸出王氏見聞錄
蘇軾作外曽祖程公逸事公諱仁霸眉山人以仁厚信
於鄉里蜀平中朝士大夫憚逺宦官缺選土人有行義
者攝錄叅軍眉山尉有得盜蘆菔根者實竊而所持刃
誤中主人尉幸賞以刼聞獄掾受賕掠成之太守將慮
囚囚坐廡下泣涕衣盡濕公適過之知其寃咋謂盜曰
汝寃盍自言吾為汝直之盜果稱寃移獄公既直其事
而尉掾爭不已復移獄竟殺盜公坐逸囚罷歸不及月
尉掾皆暴卒後三十餘年公晝日見盜拜庭下曰尉掾
未伏待公而决前此地府欲召公暫對我叩頭爭之曰
不可以我故驚公是以至今公壽盡今日我為公荷擔
而往暫對即生人天子孫壽祿金紫滿門矣公具以語
家人沐浴衣冠就寢而卒軾幼時聞此語已而外祖父
壽九十舅氏始貴顯壽八十五曽孫皆仕有聲同時為
監司者三人𤣥孫宦學益盛而尉掾之子孫㣲矣或謂
盜德公之深不忍煩公暫對可也而獄久不决豈主者
亦因以苦尉掾也歟紹聖二年三月九日軾在惠州讀
陶潛所作外祖孟嘉傳云凱風寒泉之思實鍾厥心意
悽然悲之乃記公之逸事以遺程氏庶幾淵明之心也
是嵗九月二十七日惠州星華館思無邪齋書
邵愽字公濟洛陽人康節先生之孫紹興二年為眉州
守郡有貴客素持郡縣長短通脉謝為業二千石來者
為曲法奉邵雖外盡禮而凡以事來請輒不荅客銜之
㑹轉運副使吳均從襄陽來多以襄陽人自隨分屬州
取俸邵獨不與客知吳已怒乃誣邵過惡數十條以㗖
吳呉大喜立劾奏之未得報即逮邵繫成都獄司理參
軍韓汴懦不及事呉擇深刻吏簽判楊均主鞠之極其
羅織先是眉州都監鄧安民以謹力得邵意主倉庾之
出入首錄置獄中數日掠死其家乞收葬不許裸其尸
驗之邵懼毎問即承如是半月許凡眉之吏民連繫數
百死者十餘軰提㸃刑獄縉雲周彦約纔知其寃亟自
嘉州親詣踈决邵乃得出閲實其罪無有也但得其以
酒餽游客及用官紙劄過數等事方具獄楊生即死獄
吏數人繼之明年命上邵坐貶三官歸犍為西山其秋
眉山士人史君正燕處見有邀迎出門從者百餘綉衫
花帽馭卒控大馬甚神駿上馬絶馳目不容啓到一甲
第朱門三重洞開馬從中入史欲趨至客次馭者不可
徑造聽事坐上緋綠數十皆揖史君東向辭曰身是布
衣安得對尊客如此其一人曰今日之事公為政何必
辭吏首白曰帝君命公治鄧安民獄今來也俟君登科
畢即奏迎矣史不獲已就坐欠伸而寤不為家人言密
書之又明年赴廷試過荆南時吳均適帥荆得疾親見
鬼物往來其前避正室不敢居無幾而死史調官還䕫
峽小疾語同舟者曰吾當死君歸為報吾家人取去年秋
所書觀之可也是夕果卒又貳年所謂貴客者暴亡於
成都驛舍又明年邵見安民露布自持文書來曰安民
寃已得伸陰獄已具須公來證之公無罪也指牘尾請
書名已而進曰有名無押字不可用邵又花書之始去
邵知不免盛具延親賔樂飲踰六日正食間覺膓中㣲
痛却去醫藥且衣冠待盡中夜卒家人不能舉柩歸洛
於犍為之翠屏山藁葬焉
　
　
　
　
　
　
　
　
　
　
　
　
　蜀中廣記卷九十
欽定四庫全書
　蜀中廣記卷九十一
　　　　　　　　　　　　明　曺學佺　撰
　著作記第一
　　經部
　　　石本九經
容齋隨筆云孟昶時所刻其書淵世民三字皆闕畫盖
唐髙祖太宗諱也王象之碑目云在成都府學
范成大石經始末記云石經已載前記晁子止乃作考
異考異之作大抵以監本參校互有得失其間顛倒缺
訛所當辨正然古今字畫雖少不同而實通用耳考異
并序凡二十一碑具在石經堂中子止之序曰鴻都石
經自遷徙鄴雍遂茫昩于人間唐太和中復刻十二經
立石國學後唐長興中詔國子博士田敏與其僚校諸
經鏤之板故今世太學之傳獨此二本爾按趙清獻公
成都記偽蜀相母昭裔捐俸金取九經琢石于學宫而
或又云毌丘裔依太和舊本令張徳釗書皇祐中田元
均補刻公羊榖梁二傳然後十二經始全至宣和間席
升獻又刻孟子參焉今考之偽相實毋昭裔也孝經論
語爾雅廣政甲辰嵗張徳釗書周易辛亥嵗楊鈞孫逢
吉書尚書周徳貞書周禮孫朋吉書毛詩禮記儀禮張
紹文書左氏傳不誌何人書而祥字闕其畫亦必為蜀
人所書然則蜀之立石盖十經其書者不獨徳釗而能
盡用太和本固已可嘉凡歴八年其石千數昭裔獨辦
之尤偉然也公武异時守三榮嘗對國子監所模長興
板本讀之其差誤盖多矣昔議者謂太和石本授寫非
精時人弗之許而世以長興板本為便國初遂頒布天
下收向日民間寫本不用然有訛舛無由參校判知其
謬猶以為官既刋定難於獨改由是而觀石經固脱錯
而監本亦難盡従公武至少城寒暑一再易節暇日因
命學官讎校之石本周易説卦乾健也以下有韓康伯
注略例有邢璹注禮記月令従唐李林甫改定者監本
皆不取外周易經文不同者五科尚書十科毛詩四十
七科周禮四十二科儀禮三十一科禮記三十二科春
秋左氏傳四十六科公羊傳二十一科榖梁傳一十三
科孝經四科論語八科爾雅五科孟子二十七科其傳
注不同者尤多不可勝紀獨計經文猶三百二科迹其
文理雖石本多誤然如尚書禹貢篇夢土作又毛詩日月
篇以至困窮而作是詩也左氏傳昭公十七年六物之
占在宋衞陳鄭乎論語述而篇舉一隅示之衞靈公篇
敬其事而後食其禄之類未知孰是先儒有改尚書無
頗為無陂改春秋郭公為郭亡者世皆譏之此不敢决
之以臆姑兩存焉亦鐫諸樂石附于經後不誣方將必
有能考而正之者子止又刻古文尚書于堂而為之序
曰秦更前代法制以來凡曰古者後世寥乎無聞書契
之作固始於伏羲然變狀百出而不彼之若者亦已多
矣尚書一經獨有古文在豈非得於壁間以聖人舊藏
而天地亦有所護不忍使之絶滅中雖遭漢巫蠱唐天
寳之害終不能晦蝕今猶行於人間者豈無謂耶况孔
氏謂尚書以其上古之書也當時科斗既不復見其為
隸古定此實一耳雖然聖人逺矣而文字間可以概想
則古書之傳不為浪設予抵少城作石經考異之餘因
得此古文全編於學宫廼延士張□倣吕氏所鏤本書
丹刻諸石是不徒文字足以貽世若二典曰若奥□之
類學者可不知歟嗚呼信而好古學于古訓乃有獲盖
前牒所令方將配孝經周易經文之古者附於石經之
列以故弗克第述一二以示後之好竒字者識又安知
世無揚子雲時乾道庚寅仲夏望日
胡元質跋云石經云者恐俗儒穿鑿經籍疑誤後學而
立也漢靈帝時博士試甲乙科爭第髙下至有行賂改
蘭臺漆書經字者諸儒受詔於熹平成刻於光和俾天
下咸取則焉碑髙一丈廣四尺水經云立石太學其上
悉刻蔡邕名隋志有一字石經七種其論云漢鐫七經
皆蔡邕書史亦稱邕自書丹使工鐫刻其書畫超詣要
非中郎不能到也然至今存者體各不同雖中郎兼備
衆體而篇章之富未必能辦於一人之手傳稱邕與堂
谿典楊賜馬日磾張馴韓説單颺等正定諸經意者當
時諸儒同渉筆於其間不可知也歴年多更變故久陵
遷谷變煨燼剝蝕之餘甚至取為柱礎為砲石者唐初
魏鄭公首訪求之十得其一况於今哉兹來少城得墜
刻於一二故家雖間斷不齊然殘圭裂璧亦可寳也因
以鑱之錦官西樓庶幾補古之缺文云爾
張縯跋云石經本末丞相洪公論載於隸釋詳矣洪公
所未及者今粗見於此唐章懐太子引洛陽記注范曄
漢書稱石經凡四十六碑及髙澄遷石經於鄴通鑑所
書為五十二碑自東漢歴魏晉宋數百年間洛陽數被
兵此碑當有毁者其遷於鄴乃視洛陽記多六焉疑洛
陽記未詳也碑製髙一丈廣四尺六經丈多必非四十
六碑所能盡者宋常山公河南志稱石經凡七十三碑
常山公博物洽聞歐陽文忠毎以古今疑事諮之河南
所書必有據依矣後周伐齊毁碑以為砲石方髙緯昬
亂兩陣勝負之頃猶需孽婦一觀遂以其國輸後周復
何有於石經則此碑之殘毁亦宜也貞觀稽古止得石
經數段其傳於今者亦可知其無幾矣蔡邕本傳稱邕
自書丹於碑不言為何體書今世所傳皆為隸體至儒
林傳序則云為古之篆隷三體書法以相參檢注言古
文謂孔氏壁中書以縯考之孔壁所藏皆科斗文字孔
安國當武帝時已稱科斗書無能知者其承詔為尚書
五十九篇作傳為隷古定不復従科斗古文邕獨安能
具三體書法於安國之後二百年哉漢建武際杜林避
地河西得古文尚書一軸諸儒共傳寳之一軸已為世
所珍如此熹平距建武又幾載乃謂六經悉能為古文
非事情也或者邕以三體參檢其文而書丹於碑則定
為隷亦如孔安國之書傳耶儒林傳序疑字有誤者初
邕正定六經與堂谿典等數人同受詔今六經字體不
一當是時書丹者亦不獨邕也姑識其末以俟博識君
子
宇文紹奕跋云側置給事内翰胡公毎以天下自任推
六經精㣲寓諸日用至於屋壁所藏殘編斷刻收拾無
遺常歎石經隷書最古旁摉博訪合諸家所藏得蔡中
郎石經四千二百七十字有竒以楷書釋之又得古文
篆隷三體石經遺字八百一十九並鑱諸石永貽不朽
按史稱蔡邕自書丹使工鐫刻酈道元注水經亦云光
和六年立石太學其上悉刻蔡邕名則一字石經出於
邕筆似無可疑若夫三體石經以儒林傳攷之其書已
出於東漢時水經乃云刻之魏正始中意者魏刻殆以
補漢刻遺亡耳
　　　周商瞿易
史記孔子傳易於商瞿瞿本魯人又云蜀人䨇流縣志
載瞿上城是其生處　班固曰商瞿子木受易孔子以
授橋庇子庸漢之施讎孟喜梁丘賀焦延夀京房諸易
家皆本之
　　　漢趙賓易
漢書蜀人趙賓好小數書後為易飾易文以為箕子明
夷隂陽氣亡箕子者萬物方荄滋也賓持論巧慧易家
不能難皆曰非古法也云受孟喜喜為名之後賓死莫
能持其説
　　　易奥集
後漢景鸞撰益部耆舊傳云景鸞字漢伯少隨師學經
渉七州之地作易説及詩解文句兼取河洛以類相従
名為奥集
　　　李譔古文易
蜀志譔字欽仲梓潼涪人也父仁字徳賢與同縣尹默
俱㳺荆州従司馬徽宋忠等學譔具傳其業仕後主為
右中郎將著古文易尚書詩禮左傳指歸皆依準賈馬
異於鄭𤣥與王氏殊隔初不見其所述而意歸多同
　　　隋何妥周易講疏三卷
北史妥字棲鳳西城人父細脚胡通商入蜀遂家郫縣
八嵗㳺太學十七以伎巧事湘東王時使誦書左右江
陵平入周為太學博士隋文帝受禪加通直散騎常侍
進爵為公卒官國子祭酒諡曰肅
　　　唐李鼎祚周易集解十卷
晁氏曰鼎祚資中人其書皆避唐諱又取序卦冠于逐
卦之首所集有子夏孟喜京房馬融荀爽鄭𤣥劉表何
晏宋衷虞翻陸績干寳王肅王弼姚信王廙張璠向秀
王凱冲侯果蜀才翟𤣥韓康伯劉巘何妥崔憬沈麟士
盧氏崔覲孔頴逹三十餘家又引九家易乾鑿度義所
謂蜀才者人多不知按顔之推云范長生也其序云自
卜商之後傳註百家唯王鄭相沿頗行於代鄭則多參
天象王乃全釋人事易之道豈偏滯於天人哉而天象
難尋人事易習折楊黄華學徒多從之今集諸家刋輔
嗣之野文輔康成之逸象以貽同好盖宗鄭學者也隋
書經籍志所録易類六十九部公武今所有五部而已
關朗不載于目乾鑿度自是緯書焦贛易林又屬卜筮
子夏書或云張弧偽為然則隋志所録捨王弼書皆未
得見也獨鼎祚所集諸家之説時可見其大㫖唐録稱
鼎祚書十七卷今所有止十卷而始末皆全無所亡失
豈後人併之耶陳氏曰隋唐以前易家諸書逸不傳者
賴此書猶見其一二而所取於茍虞者尤多九家者漢
淮南王所聘明易者九人荀爽嘗為之集解陸氏釋文
所載説卦逸象本於九家易
　　　趙㽔註關朗易
㽔梓州人李白嘗師事之所謂趙徵君也朗字子明元
魏孝文時人㽔云恨其書亡半隨文詮解才十一篇而
已
　　　石經周易周易指略例共十一卷
偽蜀廣政辛亥孫逢吉書説卦乾健也以下有韓康伯
注略例有邢璹註此與國子監本不同以蜀中印本校
邢璹註不同者又百餘字詳其意義似石經誤而無它
本訂正姑兩存焉
　　　易軌一卷
偽蜀滿乾貫撰専言流演其序云可以知否泰之原察
延促之數盖數學也
　　　周易聖斷七卷
宋鮮于侁子駿著取衆言淆亂折諸聖之義也陳振孫
云其書本於王弼劉牧而時辨其非又乾坤卦不解爻
象欲學者觀彖象文言而自得之
　　　易義海一百卷
巴郡房審權著陳振孫云書只四卷近時江都李衡彥
平稍加刪削而益以東坡伊川漢上之説為撮要十卷
所稱百卷未之見也
晁氏曰其書集鄭𤣥至王安石凡百家取其専明人事
者彚為一編或諸家説有異同輙加評議附之篇末
　　　易樞五卷
江陽李見著見嘗讀易于神龜山天禧中令附驛以聞
不起乃終隠焉
　　　陳摶易龍圖序
原夫龍馬負圖出于羲皇之代在太古之先今存已合
之位猶或疑之况更陳其未合之數耶然則何以知之
答曰于仲尼三陳九卦之義探其㫖所以知之也且天
之垂象的如貫珠少有差忒則不成次序故自一至于
盈萬皆累累然如絲之縷也使龍圖本合則聖人不得
見其象矣所以天意先未合而形其象聖人觀象而明
其用是龍圖者天散而示之伏羲合而陳之仲尼默而
形之者也其未合也惟五十五數上二十五天數也中
貫三五九外包十五盡天三天五天九并五十之用後
形一六元位又顯二十四之為用也兹所謂天垂象矣
下三十地數也亦分五位皆明五之用也十分而為六
形地之象焉六分而幾四象地六不配在上則一不用
形二十四在下則六不用亦形二十四其既合也天一
居上為道之宗地六居下為氣之本天三幹地二地四
為之用三若在陽則避孤隂在隂則避寡陽大矣哉龍
圖之變岐分萬途今略述其梗槩焉西蜀崇龕陳摶序
見安岳志
　　　蘇軾易傳十一卷
子由為子瞻志銘云先君晩嵗讀易玩其爻象得其剛
柔逺近喜怒逆順之情以觀其詞皆迎刃而解乃作易
傳未完疾革命公述其志公泣受命卒以成書然後千
載之㣲言煥然可知也晁氏曰東坡自言其學出於父
洵且謂卦不可爻别而觀必先求其所齊之端則六爻
之義無有不貫者未嘗鑿而通之也
　　　毘陵先生易傳跋
此本先君宣和中入蜀時所得也時方禁蘇氏學故謂
之毘陵先生云紹熙辛亥七月二十日陸㳺識
　　　陳希亮制器尚象論十二篇辨鉤隠圖五十四
　　　篇
宋史希亮字公弼青神人天聖八年進士季常慥之父
也卒官太常少卿
　　　傅耆同人卦説
按耆遂寜人有俊才十四薦于鄉朱晦菴常屬門人杜
正訪其家求同人卦説詳見濓溪年譜及性理書
　　　篐桶翁賣漿薛翁易學
程頤兄弟侍父游成都至大慈寺見治篾篐桶者挾一
冊就視之易也篾者曰若嘗學此乎因指未濟男之窮
以發問二程遜謝篾者曰三陽皆失位也兄弟恍然有
省翌日再過之則去矣後閩人袁滋問易頤曰易學在
蜀盍徃求之滋入蜀訪問久無所遇已而見賣漿薛翁
於眉卭間與語大有所得不知所得何語也
　　　郭載易義
譙定字天授涪州人嘗受易于羌夷中郭載得見乃謂
之象與擬議以成變化諸義郭之先本蜀人其學傳自
嚴君平云定嘗過武侯廟觀八陣圖謂其法本於易又
嘗見伊川先生于涪伊川欲與同脩易書不果
　　　周易通變七書
魏鶴山云吾鄉觀物張先生行成文饒頗得易數之詳
有通變經世述衍翼𤣥通靈等凡七書而大意謂理者
太虛之實義數者太虛之定分未形之初因理而有數
因數而有象既形之後因象以推數因數以知理今不
可論理而遺數也其書惜不傳而世亦罕知者
　　　易則十卷
薛紱著紱龍游人廷對極言韓侂胄之姧坐劾去與魏
了翁講明易學號符谿子
　　　馮時行易傳
渝州人字當可嘗言易之象在畫易之道在用號縉雲
先生其學傳于李舜臣
　　　李舜臣易本傳三十三卷
舜臣仙井人字子思嘗曰易起于畫理事象數皆因畫
以見畫従中起乾坤中畫為誠敬坎離中畫為誠明推
本此義而著易傳如捨本卦而論他卦及某卦來者皆
所不取洪景盧為之序其子心傳著學易編五卷朱文
公每為學者稱之
　　　易解十卷
郭長孺撰不知何許人僑居成都見隠逸志
　　　易解及雜説十卷
綿竹張浚撰張敬夫栻其子也又作太極圖説
　　　周易折衷
元潼川趙采徳亮著其書以程朱傳義為主而附以已
見間采先儒象數變互以相發明自序曰俗士口易賢
者體易聖人忘易孟氏著書未嘗及易邵子以為易道
存焉且以為善用易人能用易是知易矣嗚呼韋編三
絶企東家之無過蠧簡百年慨西伯之有憂愚雖衰老
願就有道而正焉
　　　夏書禹貢
記禹敷土奠川及九州之田賦與貢道所經凡千百九
十餘言尚書大傳曰禹貢可以觀事荀子注曰大禹生
于西羌學于西王國西王國者西羌之賢人也路史作
西王悝
　　　石經尚書十三卷
晁氏曰偽蜀周徳貞書經文祥字民字皆闕其畫盖孟
氏未叛唐時所刋也以監本校之禹貢雲土夢作又倒
土夢字盤庚若網在綱皆作網字　按沈括筆談云雲
土夢作乂太宗時得古本始改正
　　　尚書廣疏
偽蜀馮繼先撰以孔穎達正義為本少加已意
　　　洪範圖論一卷
蘇洵明允撰晁氏曰是書三論皆援經以繫傳斥末以
歸本二圖一指劉歆之謬一以形其意或云非洵作
　　　蘇軾書傳十三卷
誌銘云公最後居海南作書傳推明上古之絶學多先
儒所未達
晁氏曰熙寜以後専用王氏之説進退多士此書駁異
其説為多
陳氏曰坡傳𦙍征以為羲和貳於羿而忠於夏康誥以
釋衰服冕為非禮曰予於書見聖人之所不取而猶存
者有二可謂卓然獨見於千載之後者又言昭王南征
不服穆王初無憤恥哀痛之語平王當傾覆祻敗之極
其書與成康之世無異有以知周徳之衰而東周之不
復興也嗚呼其論偉矣
　　　楊繪書九意一卷
繪字元素綿竹人自序云詩書春秋同出於史而仲尼
或刪或脩莫不有筆法焉詩春秋先儒皆言之書獨無
其法耶故作斷堯舜書夏書禪讓稽古商書周書費誓
泰誓意凡九篇
　　　雅詩
大雅崧髙韓奕江漢烝民四篇尹吉甫作也吉甫周宣
王時人以太師為大將薄伐玁狁有功詩人美之曰文
武吉甫萬邦為憲宣王入淮吉甫以卿士兼内史掌䇿
命尋復文武之境土㑹諸侯于東都中興之功吉甫為
盛蜀紀華陽國志皆稱吉甫江陽人
　　　杜撫韓詩章句
後漢書撫字叔和犍為武陽人少有髙才受業於薛漢
定韓詩章句後歸鄉里教授沈靜樂道舉動必以禮弟
子千餘人後為東平王蒼所辟及蒼就國掾史悉補王
官屬未滿嵗皆自劾歸時撫為大夫不忍去蒼聞賜車
馬財物遣之其所作詩題約義通學者傳之曰杜君法
云有趙曄者字長君㑹稽山隂人少嘗為縣吏當奉檄
迎督郵恥於厮役遂棄車馬到犍為資中詣撫受詩究
竟其術積二十年絶問不還家為發喪制服卒業乃歸
　　　杜瓊韓詩章句
蜀志瓊字伯瑜成都人仕至大鴻臚太常少受學於任
安精究其術譙周問當塗髙之䜟荅曰魏闕名也當塗
而髙聖人取類而言耳周未達瓊又曰古者名官職不
言曺自漢以來名官盡言曺吏言屬曺卒言侍曺殆天
意也著韓詩章句十餘萬言不教諸子内學無傳業者
　　　石經毛詩二十卷
偽蜀張紹文書與禮記同時刻石
　　　蘇子由詩解二十卷
晁氏曰其説以毛詩序為衞宏作非孔氏之舊止存其
首一言餘皆刪去按司馬遷曰周道缺而關雎作揚雄
曰周康之時頌聲作乎下關雎作乎上與今毛詩序之
意絶不同則知序非孔子之舊明矣雖然若去序不觀
則詩之辭有溟涬而不可知者不得不存其首之一言
也
　　　毛詩統論二十卷
郭友直撰按文同作墓志云友直字伯龍下第在成都
學舍教導凡三十年蜀士大夫與四方従宦者于伯龍
無不識也家藏書至萬餘卷謄寫校對盡為佳本伯龍
無不讀人有問之伯龍無不知也所以人多與之游治
平中詔求遺書伯龍所上凡千餘卷盡秘府之未有者
通考云熙寜七年命三館秘閣編詳成都府進士郭友
直及其子大亨所獻書三千七百七十九卷内五百零
三卷乃秘閣所無詔大亨官將作監主簿
　　　漢張叔春秋章句
華陽國志孝文帝末年文翁為蜀守遣雋士張叔等十
八人東詣博士受七經叔明天文災異始作春秋章句
官至侍中揚州刺史
　　　張寛春秋章句十五篇
漢書張寛武帝時為侍中即第七車所知天乳星者
　　　春秋外傳十二篇改定章句十五萬言
漢楊終著益部耆舊傳曰楊終徙於北地望松縣而母
於蜀物故終自傷被罪充邊乃作晨風之詩以舒其憤
按終成都人有兄鳯為郡吏太守亷范為州所考遣鳯
候終終為范游説坐徙其後終作贊頌黄龍鳯皇之瑞
凡十五章奏上詔貰還故郡
　　　張氏春秋二十萬言
漢書張覇蜀郡成都人七嵗通春秋復欲進餘經父母
曰汝小未能也覇曰我饒為之故字曰伯饒就長水校
尉樊儵受嚴氏公羊春秋遂博覽五經諸生孫林劉固
段著等慕之各市宅其傍以就學焉
　　　朱雲卿春秋
益部耆舊傳朱倉字雲卿什邡人従處士張寜受春秋
糴小豆十斛屑之為糧閉户精誦寜矜之歛得米二十
斛倉不受一粒饑則吞紙寒則抱犬
　　　春秋名號歸一圖二卷
崇文總目偽蜀馮繼先撰以春秋官謚名字表附初名
之左
巽嚴李氏曰昔左丘明傳春秋於列國君臣之名字不
一其稱多者或至四五始學者盖病其紛錯難記繼先
集其同者為一百六十篇音同者附之於左氏抑亦㣲
有所助云宋大夫莊堇秦右大夫詹據傳未始有父字
而繼先輒増之所見異本若子韓晢者盖齊頃公世系
族譜與傳同而繼先獨以為韓子晢與楚鄭二公孫黒
共篇者誤也
　　　左傳引帖新義
偽蜀進士蹇尊品撰擬唐禮部試進士帖經舊式敷經
具對
　　　石經左傳三十卷
晁氏曰不載書丹人亦無年月諱缺祥字當是孟蜀僣
號後刻石
　　　石經榖梁傳十二卷
晁氏曰亦無年月書丹人姓名缺恒字當在真宗以後
田况時刻
　　　石經公羊傳十二卷
皇祐初田况知成都日刻石宋史藝文志云偽蜀刻五
經備注傳為世所稱以此觀之不應無公榖豈初有之
後散毁耶
　　　潁濵春秋集傳十二卷
子由以世人多師孫復不復信史故盡棄二傳全以左
氏為本至其不能通者始取二傳及啖趙叅攷之自熙
寜謫居髙安至元符初凡十數年暇日輒有改定卜居
龍川而書始成
　　　王氏春秋列國諸臣傳六十三卷
眉山王當效司馬遷史記所作凡一百三十有四人十
萬餘言
　　　春秋經解本例例要共十七卷
陳氏曰涪陵崔子方彦直撰紹聖中罷春秋取士子方
三上書乞復之不報遂不應進士舉黄山谷稱曰六合
有佳士曰崔彦直其人不游諸公然則賢而有守可知
矣其學辨三傳之是非而専以日用為例則正蹈其失
而不悟也
　　　三傳分國紀事本末
夾江勾龍傳撰後溪劉氏曰傳字明甫精於春秋三傳
博習詳考分國而紀之自東周而下大國次國特出小
國滅國附見不獨紀其事與文而兼著其義凡采其説
者數十家盖嗜古尊經之士確乎其能自信者也
　　　黎氏春秋經解十二卷
廣安黎錞希聲撰歐陽公之館客曰經解者言以經解
經也其後又為統論附焉
　　　春秋分記九十卷
陳氏曰卭州教授眉山程公説伯剛撰以春秋經傳倣
司馬遷書為年表世譜律厯天文五行地理禮樂征伐
官制諸書自周魯而下及諸小國夷狄皆彚次之時有
所發明成一家之學公説積學苦志早年登科值逆曦
亂憂憤以死年纔三十七兄弟三人皆以科第進中書
舎人公許其季也
　　　春秋得法忘例論三十卷
陳氏曰晋原主簿遂寜馮正符信道撰正符二上禮部
不第教授梓遂間十年著此書及詩易論語解蜀守何
郯首以其春秋論上其書首辯王魯素王之説及杜預
三體五例何休三科九㫖之妄皆正論也
巽岩李氏曰信道當熙寜九年用御史鄧文約薦召試
舎人院賜出身文約尋謫守虢略信道亦坐附㑹奪官
歸故郡後又得馮允南所為墓銘信道實事安逸處士
何羣其學盖得之羣者羣學最髙國史有傳其師友淵
源如此則謂信道附㑹進取或以好惡言之耳王荆公
當國廢春秋不立學官而信道經學顧於春秋特詳鄧
御史嚴事荆公不敢異同乃先以得法忘例論言於朝
初不曰宰相不喜此也此亦可見當時風俗猶淳厚士
各行其志不専以利禄輟作御史殆加於人一等矣信
道無子孫鬻書者擅易其姓名屬諸李陶陶字唐夫嘗
學于温公號通經李氏而得法忘例實非唐夫所論也
不知者妄託之
　　　春秋古經十二篇
潼川謝疇撰眉山李氏序曰漢藝文志有春秋古經十
二篇經十一卷隋唐志同古經十二篇十一卷者本公
羊榖梁二家所傳呉士爕始為之注隋氏載焉又有賈
逵春秋三家經訓詁十二卷宋及三家經二卷唐志又
有李鉉春秋二傳異同十二卷李氏三傳異同例十三
卷馮伉三傳異同三卷元和國子監脩定春秋加減一
卷士爕賈逵宋及李馮元和諸書今皆不存獨抱遺經
者莫適為正盖公羊得立學官最先榖梁次之左氏最
後故士爕但注二家不及左氏賈逵既立左氏始通三
家逵爕并宋以下異同加減文字悉已亡佚莫知其所
舉措何也隋未唐初左學特盛二家寖㣲自杜預集解
左氏合經傳為一貞觀十二年孔頴逹承詔脩疏永徽
四年長孫無忌等重上正義丘明傳學愈益盛矣而仲
尼遺經無復单行學者或従杜解抄出獨存左氏擯落
二家幸陸徳明與頴達同時於太學自落音義兼存二
家本書仍各注左氏别字顧亦無決擇惟貞元末陸淳
纂例列三傳經文差謬凡二百四十一條自言考校従
其有義理者然往往亦言未知孰是兼恐差謬不止二
百四十一條惜啖趙集傳今俱失墜無従審覆余患苦
此久矣嘗欲即三家所傳純取遺經心以為是者則大
書之仍細書其不然者於其下數十年間㳺走東西志
弗獲就㑹潼川謝疇元錫來従余㳺其治春秋極有功
因付以斯事居三月而書成旁蒐逺引不一而足反説
以約厥功彌著余撫其書喜甚亟刻板與學者共之昔
司馬遷言春秋文成數萬張晏曰春秋才萬八千字遷
誤也今細數之更闕一千四百二十八字數最易見者
尚爾錯誤何况聖人筆削之㫖乎余鄉所謂心以為是
者衆未必以為是也亦獨纂例考校従其有義理者云
耳既心以為是則于證據操舎必具成説其説自當别
出兹第刻春秋純經庶學者相與盡心焉仍用漢志舊
名題曰春秋古經十二公各為一篇不復分為十一卷
盖卷第於經義初無當也
　　　繹聖傳十二卷
眉山任伯雨撰晁氏曰解經不甚通例如桓十三年公
㑹紀侯鄭伯己巳及齊侯宋公衞侯燕人戰齊師宋師
衞師燕師敗績取榖梁戰稱人敗績稱師重衆之説殊
不知齊人伐衞衞人及齊人戰衞人敗績何獨不重衆
耶
　　　馮氏春秋通解十二卷
普州馮山允南撰澥之父也
　　　小戴禮註四十九篇
後漢董鈞文伯撰犍為資中人
　　　禮略月令章句
後漢書廣漢景鸞撰禮内外記號曰禮略
　　　唐仲子陵禮記
子陵嘉州人讀書峩眉山中尤精后蒼戴氏之業舉賢
良方正為太常博士議祧廟諸儒不能詘當大歴時啖
助趙康陸質以春秋施士匄以詩子陵袁彛韋彤韋茞
以禮蔡廣成以易强䝉以論語名専門而士匄子陵尤
勝
　　　石經禮二十卷
晁氏曰偽蜀張紹文書丹不載年月不闕唐諱當是孟
知祥僭位後刻石首以月令題云御刪定盖明皇也林
甫等注盖李林甫也其餘篇第仍舊議者謂經禮三百
曲禮三千毋不敬一言足以蔽之故先儒以為首孝明
肆情變亂甚無謂也
　　　石經周禮十二卷
晁氏曰偽蜀孫朋吉書以監本是正其字或羨或脱或
不同至千數
　　　丁丑三禮辨二十三卷
中興藝文志仙井李心傳撰其書以儀禮之説與鄭氏
辨者八十四周禮之説與鄭氏辨者二百二十六皆有
據大戴之書疑者三十小戴之書疑者百九十八鄭氏
之註疑者三百七十五亦各辨其所以異而詳識之
　　　鶴山周禮折衷二卷
陳氏曰魏了翁門人房審權所録條例經文附以傳注
鶴山或時有所發明止於天官而已
　　　禮記經學十二卷
宋廣安㳺桂著桂號畏齋隆興進士官四川制置大全
注採入者十七條
　　　太常因革禮百篇
眉山蘇洵撰㕍湖李氏曰其書以開寳通禮為本而以
儀注例冊附見之且參以實録封禪記鹵簿記大樂記
及他書經禮曲禮於是兩備張文定謂其事業不得舉
而措之於天下獨新禮百篇今為太常施用者此也
　　　嘉祐諡法三卷
晁氏曰蘇明允撰其書取周公春秋廣謚及沈約賀琛
扈䝉六家諡法外采今文尚書汲冡師春蔡邕獨斷凡
古人論諡之書收其所長加以新意得一百六十八諡
芟去百九十有八又為論四篇以叙去取之意
　　　釋奠儀註
元灌縣張䇓著即所稱導江先生也自序曰禮皮弁祭
菜示敬道也禮書殘缺釋奠釋菜名義徒存儀文無可
考者唐開元禮彷彿儀禮饋食篇節文為詳朱文公謂
政和新儀差錯獨於開元禮有取申明至于再三竟格
不下身没之後郡邑放而行之能通其義者尠矣中原
文物肇開四方取則舍魯奚適闕里昔罹兵革宫室荆
榛盖二十年牲殺器皿衣服不偹勢使然也而儀章度
數固多可議者象設非古也開元禮猶云設席是無象
也髙臺巍坐而席地之禮不可見帯劍秦漢冠服之飾
也開元禮朝㑹猶有解劍之席冕服挾劍未之有聞二
者之失所従來久矣神位西坐東向尸位也配位東坐
西向主人位也自尸禮廢禮家謂自内出者無匹不行
自外至者無主不止故立神以配而為主焉開元以後
遷神位南面配位猶故也進顔孟南向參列如浮圖老
子宫者孔氏祖庭廣記謂金大定四十年所行何所稽
乎楹間兩階五齊三酒以四代之器為備物之享也列
數瓦缶果為何説尸尊不就洗禮也登罍爵於牀洗者
以尸尊自居犧象不錯諸地主人遂不坐實爵簡亦甚
矣幣之未薦寘諸神位之左示不敢䙝陳之階庭與主
人俱升則不嚴矣盖事由草創未之講也予典教于兹
思有以正之顧不學雜服不能安禮而雖善無徵無徵
不信乃取朱文公所考訂自儀禮開元禮而下裒為一
編命學徒肄習且與講説義數使之入耳著心既知義
理之安將不期改而自改併附社稷風雨雷之祀庶幾
好禮者有取焉抑禮有本有文是書所載文也習禮之
士因文而究其本知交於神明不徒籩豆之事㣲之顯
誠之不可揜也如此則可謂知禮矣若夫器樂冠服之
度則又博採諸家之説従其是者訂其失者與此編并
藏孔氏俾後來之文獻有足徵云
　　　隋何妥樂要一卷
隋書妥既入隋文帝勑於太常寺脩正古樂作樂要一
卷其詩曰大樂遺鐘鼓至樂貴忘情俗久淳和變年深
禮教生嶰谷調孤管崙山學鳯鳴浮雲成舞曲白雪作
歌名聞詩六義辨觀樂八風平肅穆皇威暢淪漣河水
清鈞天動絲竹刮地響錞鉦盡美兼韶濩威徳總咸英
寥亮鳬鐘徹飄揚翟羽輕小臣屬千載時幸豫簪纓行
欣負蒼璧衢□聴九成
　　　宋房庶樂書補亡三卷
益州進士房庶曉音律宋祁田況咸薦之上其樂書召
詣闕庶自言嘗得古本漢志云度起於黄鐘之長以子
榖秬黍中一黍之起積一千二百黍之廣度之九十分
黄鐘之長一為一分今文脱之起積一千二百黍八字
故自前世以來累黍為尺以製律是律生於尺尺非起
於黄鐘也且漢志一為一分者盖九十分之一後儒誤
以一黍為分其法非是當以秬黍中者一千二百實管
中黍盡得九十分為黄鐘之長九寸加一以為尺則律
定矣直祕閣范鎮是之乃為言曰李照以縦黍累尺管
空徑三分容黍千七百三十胡瑗以横黍累尺管容黍
一千二百而空徑三分四釐六毫是皆以尺生律不合
古法今庶所言以律生尺誠衆論所不及乃詔王洙與
鎮同於脩制所如庶説造進帝召輔臣觀庶所進律尺
龠頗竒之又令庶自陳其法且問律吕旋相為宫事俾
撰圖以進其説以五正二變配五音迭相為主衍之成
八十四調舊以宫徵商羽角五音次第配七聲然後加
變宫變徵二聲以足其數推以旋相生之法謂五行相
戾非是當改變徵為變羽易變為閏隨音加之則十二
月各以其律為宫而五行相生終始無窮詔以其圖送
詳定所又言樂府五音今無正徵國家以火徳王而亡
本音為非是景仁亦力主其説時胡瑗阮逸制樂方用
累黍尺已有定議乃補庶試祕書省校書郎遣之鎮為
論於執政曰今律之與尺所以不得其直累黍為之也
累黍為之者史之脱文也古人豈以難曉不合之法書
之於史以為後世惑乎殆不然也執政不聴
　　　范鎮樂論八篇
自叙曰臣昔為禮官従諸儒難問樂之差謬凡十餘事
厥初未習不能不少牴牾後考周官王制司馬遷書班
氏志得其法流通貫穿悉取舊書去其牴牾掇其要作
為八論其略曰古人以有形之物傳其法俾後人參考
之秬黍也律也尺也龠也鬴也斛也筭數也權衡也鐘
也磬也是十者必相合而不相戾然後為得今皆相戾
而不相合則為非是矣謹條十者非是之驗按詩誕降
嘉種維秬維秠誕降者天降之也許慎云秬一稃二米
又云一秬二米後漢任城縣産秬黍二斛八斗實皆二
米史官載之以為嘉瑞今秬黍取之民間者動至數百
斛皆一米河東之人謂之黒米此秬黍為非是一也古
者以竹圍為律竹形本圓今以方分置筭此律之為非
是二也又按漢書分寸尺丈引本起黄鐘之長又云九
十分黄鐘之長者據千二百黍而言也千二百黍之施
於量則曰黄鐘之龠施於權衡則曰黄鐘之量施於尺
則曰黄鐘之長今遺千二百之數而以百黍為尺又不
起於黄鐘此尺之為非是三也又按漢書言龠其狀似
爵謂爵琖其體正圓故龠當圓徑九分深十分今龠乃
方一寸深八分一釐是亦以方分置筭者此龠之非是
四也又按周禮鬴法方尺圓其外深尺容六斗四升方
尺者八寸之尺也深尺者十寸之尺也何以知尺有八
寸十寸之别按周禮璧羡度尺好三寸以為尺璧羡之
制長十寸廣八寸同謂之度尺以為尺則八寸十寸俱
為尺矣又王制云古者以周尺八尺為歩今以六尺四
寸為歩八尺者八寸之尺也六尺四寸者十寸之尺也
同謂之周尺者是周用八寸十寸尺明矣故知八寸尺
為鬴之方十寸尺為鬴之深今鬴方尺積十寸此鬴之
非是五也又按漢書斛法方尺圓其外容十斗旁有庣
焉隋書載其銘曰審律嘉量斛方尺圓其外庣旁九釐
五毫羃百六十二寸深尺容一斛今斛方尺深一尺六
寸二分此斛之非是六也又按筭法圓分謂之徑圓方
分謂之方斜所謂徑三圍九方五斜七是也今圓分而
以方法筭之此筭數非是七也又按權衡者起千二百
黍而立法也周之鬴其重一鈞聲中黄鐘漢之斛其重
二鈞聲中黄鐘鬴斛之制有容受有尺寸又取其輕重
者欲見薄厚之法以考其聲也今黍之輕重未真此權
衡為非是八也又按鳬氏為鐘大鐘十分其鼓間之以
其一為之厚小鐘十分其鉦間之以其二為之厚今無
大小厚薄而一以黄鐘為率此鐘之非是九也又按磬
氏為磬倨句一矩有半其博為一股為二鼓為三盖各
以其律之長短為法也今亦黄鐘為變而無長短厚薄
之别此磬之非是十也請以臣章下有司論定然後制
龠合升斗鬴斛以校其容受容受合然後下詔以求真
黍真黍至然後可以為量為鐘磬量與鐘磬合於律然
後可以為樂也詔送詳定所鎮自謂得古法司馬光每
論難不相合而楊傑著元祐樂議破其説禮部太常亦
言鎮一家之學難以參用而樂如舊制
　　　范蜀公樂書一卷
晁氏曰景仁論樂宗房庶潛心四十餘年出私財鑄樂
器元祐中上之按元豐初年詔徵祕書監致仕劉几議
樂以户部侍郎致仕范鎮與几參考得失鎮曰定樂當
先正律帝然之鎮圖往昔龠合升斗豆區鬴斛上之又
乞訪求真黍以定黄鐘而几之議律主於人聲不以尺
度求合其樂大抵即李照之舊而加四清聲遂奏樂成
詔罷局第加恩賚而鎮謝曰此劉几樂也臣何預焉乃
復上奏臣頃造律内外有損益其樂和又與古樂合今
若將臣所造尺律依大小編次太常鎛鐘可以成一代
大典又太常無雷鼓靈鼓路鼓而以散鼔代之不應經
義又八音無匏土二音不可謂備樂不報及哲宗立鎮
復請太府銅鑄律逾年樂成上樂章三鑄律十二編鐘
十二鎛鐘衡一尺一斛一響石為編磬十二特磬一簫
笛塤箎巢笙和笙各二刑書及圖法帝與太皇太后御
延和殿詔執政侍従皆往觀賜詔褒之
　　　太樂演義三卷
巴郡房審權撰庶之子也范蜀公元祐初所奏新樂實
用其説
　　　魏漢津樂指法二篇
按徽宗崇寜元年宰臣蔡京置講議司更定大樂博求
知音士而魏漢津邪説遂獲售焉漢津年九十餘本剩
員兵士自言居西蜀師事唐仙人李良授鼎樂之法皇
祐中同房庶被薦既至黍律已成為阮逸所非後逸樂
不用庶與漢津議指尺作書二篇敘述指法漢津嘗陳
於太常皆不主其説或謂漢津舊執役於范鎮見其制
作略取之蔡京神其説而託諸李良云
　　　石經論語十卷
晁氏曰偽蜀張徳釗書闕唐諱立石當在知祥未叛前
其文脱兩字誤一字又述而第七舉一隅下有而示之
三字三人行必有我師焉上又有我字衞靈公第十五
敬其事而後其食作後食其禄與李鶚本不同者此也
　　　蘇軾論語解五卷通考作十卷蘇轍論語拾遺
　　　一卷
潁濵自序予少為論語解子瞻謫居黄州作論語説盡
取以往今見於書秖十之二三也大觀丁亥閒居潁川
為孫籀簡筠講論語於子瞻之説有所未安時為改正
者凡二十七章謂之拾遺
　　　中山先生論語解
藺敏脩龍㳺人幼穎悟博通羣書紹興中進士官至朝
奉郎著論語解時號中山先生
　　　石經孟子十四卷
晁氏曰宣和中知成都府席旦刋寘于學宫云偽蜀時
刻六經于石而獨無孟子經為未備夫經大成於孔氏
豈有闕耶其論既謬又多誤字如以頻顣為類不可勝
紀
　　　宋㬊淵孟子註
涪志淵字亞夫號蓮蕩晋中郎將㬊靖之後世居襄陽
後徙居蜀家涪坪山受學於晦庵嘗言淳熙四年文公
年四十八註孟子子産聴鄭國之政章謂成周改嵗首
而不改月則晩年之確論也嘗欲更註而其書已行於
世以時令考之戌亥之月未甚寒猶可褰裳以渉也子
丑之月涸隂沍寒當此之時而以乗輿濟民民能免於
病涉乎橋梁道路可以觀政九月成杠十月成梁戒事
之辭也十一月徒杠成十二月輿梁成序事之辭也國
語有戒備之意孟子就凍極之時言之皆夏時云
　　　潁濵孟子解一卷
陳氏曰次公少時所作凡二十四章
　　　蘇過孔子弟子别傳
過字叔黨東坡子也年十九以詩賦解兩浙路隨父謫
英恵儋耳以至廉永凡生理晝夜寒暑所湏一身百為
不知其難初至海上為文曰志隠軾覧之曰吾可以安
于島夷矣因命作孔子弟子别傳
　　　希顔録一卷
陳氏曰張栻取經傳中凡言及顔子者録為一編
　　　元包十卷
後周成都衞元嵩撰知什邡縣事楊楫序云大觀庚寅
夏六月余被命來宰兹邑涖官之三日恭謁衞先生祠
顧瞻廟貌覧古石刻先生實髙士也既而邑之前進士
張昇景初擕元包見遺曰是經先生所作也自後周歴
隋唐迄今五百餘載世莫得聞頃因楊元素内翰傳秘
閣本俾鏤板以遺諸同志然妙用所寄竒字居多大率
類揚雄凖易非深於道者不能知予觀斯文竊謂易之
興也伏羲畫卦文王重爻孔子作翼更三聖人而後備
故曰加我數年五十以學易可以無大過矣包之為書
其學易之至者歟辭簡義奥殆未可以象數盡也觀唐
蘇源明李江等傳注作經之意思過半矣非先生之獨
智不能造易之妙非蘇李之絶學不能探包之㫖茍非
其人道不虛行豈謂是耶先生名元嵩益州成都人少
不事家産潛心至道明隂陽厯筭時人鮮知之獻䇿後
周賜爵扶節蜀郡公武帝尊禮不敢臣之塋域在縣廨
東偏邑人崇奉至今不絶先生有傳在北史恐讀是經
者未知其出處之大致故為之序云政和元年十月望
日
元包舊序所稱景初即洸之先君子也家藏此書常以
貽好事者然字古理奥而難通好之者鮮洸來宰臨卭
得同年張公文饒所為疏義及邑士韋漢卿校正舊本
隨卦附釋音于下因併鏤板合為一編庶幾觀者得其
門而入焉則好之矣紹興三十一年南陽張洸跋
崇文總目曰元包以坤為首因八純之宫以生變極於
六十四自繫其辭言外卦體不列爻位以謂易首乾尚
文色首坤尚質夏連山商歸藏周易唐包其實一也雖
欲馳騁而放言趍理僅止易家之區鄙云
　　　援神鉤命解誥十二篇
漢杜真撰益部耆舊傳曰杜真字孟宗廣漢綿竹人也
少有孝行習易春秋誦説日萬言兄事同郡翟酺後酺
繫獄真上檄章救亦繫獄笞六百竟免酺難京師莫不
壯之
　　　綈袠秘記
後漢楊春卿著三國志春卿廣漢新都人善圖䜟學為
公孫述將漢兵平蜀春卿自殺臨命戒子統曰吾綈袠
中有先祖所傳秘記為漢家用爾其脩之統感父遺言
服闋辭家従犍為周循學習先發又就同郡鄭伯山受
河洛書及天文推歩之術
　　　内䜟解説二卷
楊統著益部耆舊傳曰統字仲通曽祖父仲續舉河東
方正拜郫令甚有徳恵人為立祠樂益部風俗因留家
新都代脩儒學以夏侯尚書相傳建初中為彭城令益
州大旱統推隂陽消伏縣界䝉澤太守宗湛使統為郡
求雨亦即降㴻自是朝廷災異多以訪之統作家法章
句及内䜟二卷解説位至光禄大夫為國三老年九十
卒
　　　周易正義題識
宣室志云故刑部尚書沛國劉遵古太和四年節度東
蜀軍先是蜀人有富蓄羣書者劉嘗假其數百篇然未
盡詳閲明年夏涪江大汎突入壁壘潰里中廬舍劉之
圖書盡行沾濕歴數日水退始命列於庭曝之於羣書
中得周易正義一軸筆勢竒妙非近代書也卷末有識
云上元二年三月十一日因讀周易看此正義従兹易
號十二三嵗至一人八千口當有大水漂溺因得舒轉
晒曝衡陽道人李徳初識劉閲其題歎異久之諦視即
所假蜀人書也於是召賔椽觀之所謂易號十二三嵗
至一人八千口者一人八千口盖大和字也自上元歴
寳應廣徳永泰大厯建中興元貞元元和長慶寳厯至
大和凡更號十有三矣與其記果相契然不知李徳初
何人耳
　　　古三墳書一卷
蜀中張商英得之北陽民家墳皆古文而傳乃隷書所
謂三墳者山氣形也七略隋志皆無其名世以為天覺
贋著者
　　　爾雅音略三卷
偽蜀母昭裔撰爾雅舊有釋智騫及陸朗釋文昭裔以
一字有兩音或三音後生疑于呼讀及釋其文義最明
者為定
　
　
　
　
　
　
　
　
　
　
　
　
　蜀中廣記卷九十一
欽定四庫全書
　蜀中廣記卷九十二
　　　　　　　　　　　　明　曺學佺　撰
　著作記第二
　　史部
　　　古史考
蜀漢光禄大夫譙周撰樂史寰宇記引之後陳夀作古
國志五十篇蘇轍作古史六十卷其書皆本允南之舊
　　　古史
子由自序畧曰太史公始易編年之法為紀傳世家記
五帝以來然不得聖人之意余因遷之舊始伏羲訖秦
始皇為七本紀十六世家三十七列傳謂之古史追録
聖賢之遺意以示後世云
　　　通鑑釋文三十卷
左宣義郎眉山史炤見可撰馮時行序蘇軾兄弟以師
事之者
　　　通鑑論篤三卷
廣漢張栻敬夫撰取通鑑中言論之精確者表而出之
多或全篇少至一二語去取甚嚴
　　　通鑑類編十卷國典二十卷
中江呉之巽先之著巽有家學教授於廣漢值逆曦欲
以季春䀻士吏詣巽請書行藝年籍巽叱曰此何時耶
因作詩云固窮何用怕鬼笑暴貴不免干天刑卒不為
所撓巽於歴代史數四校讐凡國朝故實天文地理之
書罔不精洽為文沉涵而有致士大夫稱之
　　　通鑑綱要
趙介胄全叔著簡池人
　　　經世紀年二卷
張栻撰序曰太史遷作十二國世表始紀甲子起於成
周共和庚申之嵗庚申而上則莫紀焉歴世寖逺其事
雜見於諸書靡適折𠂻則亦傳疑而已嘉祐中康節邵
先生雍出於河南窮往知來精極於數作皇極經世書
上稽唐堯受命甲辰之元為編年譜如云外丙仲壬之
紀康節以數知之乃合於尚書成湯既没太甲元年之
説成湯之後盖實傳孫孟子所説特以太丁未立而卒
方是時外丙生二年仲壬生四年耳又武王伐商已嗣
位十一年故書序稱十有一年而復稱十有三年者其
誤可知是類皆自史遷以來傳習之謬一旦使學者曉
然得其真萬世不可改易者也栻不自揆輒因先生之
厯攷自堯甲辰至皇上乾道改元之嵗凡三千五百二
十有三年列為六圖命曰經世紀年以便觀覧間有鄙
見則因而明之大節目有六如孟子謂堯舜三年之䘮
畢舜禹避堯舜之子而天下歸之然後踐天子位此乃
見帝王奉天命之大㫖其可䦣而弗彰故於甲申書服
堯之喪乙酉書踐位之實丙戌書元載格於文祖自乙
酉至丁巳是踐位三十有三載也則書薦禹於天與尚
書命禹之辭合自丁巳至癸酉是薦禹十有七年也與
孟子之説合於禹受命之際書法亦然然而書稱舜在
位五十載陟方乃死則是史官自堯崩之明年通數之
耳夏后相二十有八載寒浞弑相明年少康始生於有
仍氏凡四十年而後祀夏配天不失舊物寒浞豈可使
間有夏之統故缺此四十載不書獨書少康出處而紀
元載於復國之嵗以見少康四十年經營宗祀絶而復
續足為萬代中興之冠冕於新莾之纂缺其年亦足以
表光武之中興也漢吕太后稱制既不得係年而所立
他人子名為少帝者又安得承統故復缺此數年獨書
曰吕太后臨朝稱制亦范太史祖禹繫嗣聖紀年意也
漢獻之末曺丕雖稱帝而昭烈以王義立於蜀不改漢
號則漢統烏得為絶故獻帝之後即係昭烈年號書曰
蜀漢逮後主亡國而始繫魏凡此皆節目之大者妄意
明㣲扶正不自知其愚也其他如夏以上稱載商稱祀
周始稱年皆攷之書可見而周書洪範獨稱祀者是武
王不欲臣箕子尚存商立箕子之志也由魏以降南北
分裂而統獨係於江南五代迭糅則都中原者不得不
繫云
　　　帝王年代州郡長厯二卷古今類聚年號圖一
　　　卷
並五代杜光庭撰光庭偽蜀青城道士
　　　三家史論
華陽梁鼎二十篇眉山王當十三卷任諒三卷俱見本
志傳
　　　史記刪文外傳十二卷
漢書楊終字子山蜀郡成都人永平中詔諸儒白虎觀
論考同異終與焉後受詔刪太史公書為十餘萬言
　　　後史記
盧藏用作陳子昻傳曰子昻常恨國史蕪雜乃自漢武
之後以迄唐初為後史記綱紀粗立筆削未終而嬰段
簡之禍
　　　漢徳春秋十五卷
漢何英著英郫人何武弟也與成都楊申俱通經緯每
事有先見之明
　　　西漢雋永
唐安文正倫著
　　　西漢發揮十卷
簡池劉涇巨濟撰
　　　漢書筆記後漢纂言
簡州趙介胄著
　　　三國志六十五卷
晁氏曰晋陳夀撰魏四紀二十六列傳蜀十五列傳呉
二十列傳宋文帝嫌其畧命裴松之補注博採羣説分
入書中其多過本書數倍王通數稱夀書今細觀之實
髙簡有法如不言曺操本生而載夏侯惇及淵於諸曺
傳中則見嵩本夏侯氏之子也髙貴鄉公書卒而載司
馬昭之奏則見公之不得其死也他皆類此但以魏為
紀而稱漢呉曰傳又改漢曰蜀世頗譏之若謂其衘諸
葛孔明之髠父而致貶辭求丁氏米不獲而不立儀廙
傳亦未必然也
王隠晋書曰陳夀卒詔下河南尹華澹遣吏齎紙筆就
夀門下寫三國志　常寛泰恭撰蜀後志
　　　楊戯季漢輔臣贊
陳夀志戯字文然犍為武陽人少知名丞相亮深識之
仕射聲校尉以延熙四年著季漢輔臣贊其所頌述多
載於蜀書余皆註疏本末於其辭下
　　　三國人物論三卷
東蜀楊天恵祐甫撰
　　　諸葛武侯傳一卷
廣漢張栻撰以陳夀作史私且陋裒集他𫝊及裴松之
所注為之而削去管樂自許一則朱晦翁以為不然又
為後論以達其意
　　　南北朝七書
紹興十四年井憲孟為四川漕始檄諸州學官求政和
中所頒沈約宋書時四川五十餘州皆不被兵書頗有
在者然往往亡缺不全收合補綴獨少後魏書十許卷
最後得宇文季䝉家本偶有所少者於是七史遂全因
命眉山刋行焉
　　　後梁畧十卷
北史隋姚最僧坦之子也通經史好著述為太子門大
夫隋蜀王秀鎮益州遷秀府司馬秀後隂有異謀隋文
帝令公卿窮其事開府慶整郝瑋等並推過於秀最獨
曰凡有不法皆最所為王實不知也榜訊數百卒無異
辭竟坐誅論者義之撰梁後略十卷行於世
　　　紀聞談三卷
陳氏曰蜀潘逺撰館閣書目按李淑作潘遺今考邯鄲
書目亦作潘逺其曰遺者本誤也所記隋唐遺事
　　　新唐書列傳
宋嘉祐末年端明殿學士宋祁子京知成都府帶唐書
於本任刋脩每宴罷盥潄畢開寢門垂一簾燃二椽燭
媵婢夾侍和墨伸紙逺近觀者皆知尚書脩唐書望之
若神仙焉
　　　唐書辯證二十卷
晁氏曰成都呉縝撰縝字廷珍仕至郡守數新唐書初
修之時其失有八類其舛誤二十門凡四百餘事縝不
能屬文誤有詆訶如新書張九齡𫝊云武恵妃䧟太子
瑛遣官奴告之曰廢必有興公為援宰相可常處九齡
奏之故卒九齡相而太子無患縝以為時九齡已相而
太子竟以廢死以為新書似實而虚按史之文謂終九
齡在相位日太子得不廢也豈謂卒以九齡為相太子
終無患乎初名紏謬其後改為辯證實一書
王氏揮麈録曰嘉祐中詔宋景文歐陽文忠諸公重修
唐書時有蜀人呉縝者初登第因范景仁而請於文忠
願預官屬之末上書文忠言甚懇切文忠以其年少輕
佻拒之縝鞅鞅而去逮夫新書之成廼従其間指摘瑕
疵為糺謬一書至元祐中縝遊宦蹉跎老為郡守與五
代史纂誤俱刋行之紹興中福唐呉仲實元美為湖州
教授復刻於郡庠且作後序以謂鍼膏肓起廢疾杜預
實為左氏之忠臣然不知縝著書之本意也
　　　唐九朝實録
後唐史記曰都官郎中庾傳美充三州搜訪圖籍使傳
美偽蜀王衍舊寮家在成都便於歸計且言成都具有
本朝實録故有是命及使囬所得纔九朝而已其餘殘
缺雜書益不足記
　　　唐鑑二十卷
華陽范祖禹醇夫撰醇夫為温公通鑑局編脩官十五
年分掌唐史以其所自得著成此書取武后臨朝二十
一年繫之中宗其言曰此春秋公在乾侯之義也雖得
罪於君子有所不辭凡三百六篇
　　　孫之翰唐論
丹鉛録云之翰名甫蜀人所著唐論筆力在范祖禹之
上與青神王當所編春秋名臣傳皆有史遷之風今罕
傳於世惜哉　中宗景龍四年睿宗即位未踰年而改
元景雲之翰書去其元字而書景雲年慎謂前若書景
龍四年正月至五月自五月後直書景雲六月至十二
月庶得其實而貶亦在其中矣之翰之論曰古之人君
即位必踰年而改元者先君之年不可不終也後君繼
位不可無始也一年不可二君也不終則忘孝矣不始
則無本矣一年二君則民聴惑矣故書景雲年戒無禮
而正不典也噫凛凛乎春秋之筆也
　　　唐録備闕十五卷
五代歐陽逈著見宋史逈益州人常事蜀王衍及知祥
父子累官門下侍郎平章事性坦率無檢操雅善吹笛
太祖常召至便殿令奏數曲逈為歌詩甚富掌誥命非
其所長但蜀之卿相奢靡相尚逈能守儉素此乃可稱
　　　唐書辯疑
眉山蘇軾著見人物便覽
　　　唐史發潛六卷
蜀州張商英撰
　　唐史發揮十二卷
華陽鄭少㣲撰
　　　唐書補註二百卷
卭州李繒撰志云繒舉八行不就以文史自娯
　　　唐史囊括四卷
唐安文正倫撰
　　　唐書韻記十卷
簡州趙全叔著
　　　鑑誡録十卷
後蜀東海何光逺輝夫撰又云證聖中纂輯唐以來君
臣事迹可為世鑒者前有劉曦度序李獻臣云不知何
時人考之不詳也
　　　續通歴十卷
陵州孫光憲輯唐洎五代事跡續為總歴叅以黄巢李
茂貞劉守光安巴堅呉唐閩廣胡越兩蜀事迹宋太祖
詔毁其書以所紀多失實也
　　　北夢𤨏言二十卷
晁氏曰蜀孫光憲従陽玭元證逰多聞唐世賢哲言行
因纂輯之且附以五代十國事取傳田於江南之夢自
以為髙氏従事在荆江北故命編云
　　　五代史纂誤五卷　雜録一卷
晁氏曰呉縝撰凡二百餘事皆歐陽永叔新五代史牴
牾舛訛也按通鑑考異證歐陽史差誤如莊宗還三矢
事之類甚衆今此書皆不及之特證其字之脱錯而已
又善本未必皆然
　　　九國志補二卷
宋路振子發撰雜記呉越唐前後蜀東漢南漢閩楚凡
十國各為世家列傳凡四十九卷末二卷為北楚言髙
季興事張唐英補撰者
　　　開談録二卷
宋蘇耆撰易簡之子舜卿之父也記五代以來雜事下
帙多載馮道行義
　　　續通鑑長編一百六十八卷續通鑑長編舉要
　　　六十八卷
隆興元年知榮州李燾奏臣嘗盡力史學於本朝故事
尤切欣慕毎恨學士大夫各信所傳不攷諸實録正史
紛錯難信如建隆開寳之禪授涪陵岐魏之遷殁景徳
慶厯之盟誓曩霄諒祚之叛服嘉祐之立子治平之復
辟熙寜之更新元祐之圖舊此最大事家自為説臣輒
發憤討論使衆説咸㑹於一敢先具建隆迄開寳凡十
七年為十有七卷上進　乾道四年禮部郎官李燾上
言臣准朝㫖取臣所著續資治通鑑自建隆迄元符令
有司繕寫投進今先次寫到建隆元年至治平四年閠
三月五朝事迹共一百八卷投進治平以後文字増多
容臣更加整齊節次投進臣竊聞司馬光之作資治通
鑑也先使其寮採摭異聞以年月日為叢目叢目既成
乃脩長編唐三百年范祖禹實掌之光謂祖禹長編寜
失於繁無失於畧今唐紀取祖禹之六百卷刪為八十
卷是也臣今所纂集義例悉用光所創立錯綜銓次皆
有依憑顧臣此書詎可便謂續資治通鑑姑謂續資治
通鑑長編可也旁采異聞補實録正史之闕畧叅求真
是破巧説偽辯之紛紜益以昭明祖宗之豐功盛徳區
區小恵或在可録所有續資治通鑑長編一百八卷隨
表上進
淳熙元年知瀘州李燾上言臣先次投進續資治通鑑
長編自建隆迄治平今欲纂輯治平以後至中興以前
六十年事迹庶幾一祖八宗之豐功盛徳燦然具存無
所闕遺顧此六十年事於實録正史外頗多所増益首
尾畧究端緒合為長編凡六十年年為一卷以字之繁
畧又均分之總為二百八十卷然熙豐祐聖符靖崇觀
和康之大廢置大征伐關天下之大利害者其事跡比
治平以前特異寜失之繁無失之畧必湏睿明稱制臨
决如兩漢宣章故事無使各自為説乃可傳信無窮
淳熙九年知遂寜府李燾上言臣累次進所為續資治
通鑑長編今重别寫進共九百八十卷計六百四冊其
修換事總為目一十卷又縁一百六十八年之事分散
為九百八十卷之間其字繁文冗本末頗難立見畧存
梗槩庶易檢尋今創為建隆至靖康舉要六十八卷并
後總目共五卷已上四種通計一千六十三卷六百八
十七冊投進者紀一祖八宗之盛徳至善義寜止於百
篇聚九朝三世之各見殊聞事或傳於兩説惟折諸聖
廼得其真臣網羅収拾垂四十年綴葺穿聯踰一千卷
牴牾何敢自保精力幾盡此書非仰託大君之品題懼
難逃乎衆人之指目漢孝宣稱制决疑故事最髙於甘
露我神考錫名冠序治鑑莫徹於元符豫席恩言比迹
先正臣死且不朽乾道六年奉㫖降付續資治通鑑長
編一百七十六冊秘書省令依通鑑紙様繕寫進納
本傳李仁甫如霜松雪栢無嗜好無姬侍不殖産平生
生死文字間長編一書用力四十年孝宗謂無愧司馬
遷葉適謂春秋以後纔有此書也
　　　兩朝國史一百二十卷
宋仁宗英宗兩朝國史也史官王珪等撰珪字禹玉華
陽人詳見本集
　　　仁皇訓典六卷
侍講范祖禹撰元祐八年經筵所上凡三百十七條大
畧亦用寳訓體
　　　仁宗政要四十卷
王氏揮麈録曰殿中侍御史張唐英嘗述仁宗政要四
十卷上之
　　　請盟録二十卷
宋史陳堯叟久典機密軍馬之籍悉能周記乃著請盟
録凡三集
　　　神宗正典六卷
蜀州張商英著
　　　通鑑巨編
蒲江髙載著宋史載讀禮於家以其暇覽前朝史牒嘆
熙豐祐聖迄於隆乾淳熙黨論屢變國勢僨起不常慨
然有感乃取制詞之褒貶廷論之是非萃成巨編而自
以己意識其後大抵以國史實録長編㑹要為之據依
而一時詔㫖訓詞封章奏疏則於先賢文集私史簡稽
叅質凡百數十年治亂開卷瞭然
　　　重脩徽宗實録二百卷思陵大事記三十六卷
　　　阜陵大事記一卷
並丹稜李燾撰
　　　建炎以來繫年要録二百卷建炎以來朝野雜
　　　記十一卷
工部侍郎陵陽李心傅㣲之撰盖與巽巖長編相續亦
嘗自隆興後相繼為之㑹蜀亂散失不可復得心傅又
有孝宗要畧初草二十二卷
　　　建炎復辟平江實録一卷中興備覽四十一篇
並綿竹張浚著
　　　中興十三處戰功録一卷
叅政眉山李壁季章撰中興以來禦冦立功惟此十三
處編為一書所謂司勲藏其貳者也開禧乙丑北事將
作其書成
　　　宋朝通典二百卷
陳氏曰不著名氏或言魏鶴山所為似方草創未成書
也凡通典㑹要前書及館閣書目皆列之類書按通典
載古今制度沿革㑹要専述典故非類書也
　　　四朝㑹要總類五百八十八卷
李心傅所編合三書為一刻於蜀中
　　　宋朝治迹統類七十三卷
眉山彭百川叔融撰畧用袁樞本末條例為前集四十
卷中興後事為後集三十三卷
　　　宋朝事類樞要二百五十卷
陳氏曰蜀人張和卿編集為一百五十門盖舉子荅䇿
之具也
　　　國史對韻十二卷　國朝事始一卷
蜀公范鎮撰呉仲庶嘗稱景仁憫諸後學雖渉書傳而
問以今代典故則懵然不知乃自太祖開基迄於仁宗
朝摭取事實可為規矩鑒戒者用韻編次之即此書也
　　　御覽三百六十卷　御屏經史切要十卷
宋史田錫表聖嘉州人嘗奏真宗曰陛下即位以來治
天下何道臣願以皇王之道治之舊有御覽臣請鈔畧
四部别為御覽三百六十篇萬㡬之暇日覽一卷可經
嵗而畢又請采經史切要之言為御屏風十卷置扆座
之側則治亂興亡之鑒嘗在目矣詔史館以羣書借之
　　　帝學編
范祖禹醇夫纂自古賢君迄於宋代祖宗務學事迹為
一篇以勸講淳夫元祐時在講筵八年詰旦當講前一
夕正衣冠儼然如在上前命子弟侍坐先按講其説平
時語若不出口及當講開列古義仍參之時事以為勸
戒其音琅然聞者興起東坡常曰淳夫講書言簡義明
燦然成文章為今講官第一
　　　歴代宰相年表
李燾撰其自序畧曰古之所謂相者一而已初未嘗使
他人參貳乎其間堯相舜舜相禹禹相臯陶臯陶既没
乃相益湯相伊尹𫝊所謂仲虺為湯左相者不足信也
周家並建三公而一公實兼冢宰故旦奭夾輔成王而
誕保文武受命者専屬之旦旦歸於豐奭乃専政盖其
名三公實一相耳自秦以降名實漫失間有瓌偉絶特
負賢相之稱功烈赫然著見於一時者亦必得君之専
歴年之久而莫或參貳之故也權出於一而莫或參貳
之雖姦雄或得以肆其惡攘竊天下傾國敗家不可禁
遏然而一相之任終不可分者唐虞夏商之成法也彼
徒見趙髙王莾曺操司馬懿其禍如此之酷也而不察
夫帝王之所以隆盛其為利盖亦溥哉不能還治其本
而反疑其末並列兼制使相牽引而相遂失其職矣夫
任相不獲其利而䝉其禍是君之不明非相之權果不
可使出於一也既奪其職分其權則所謂相者特一大
有司耳其何以總百官治萬事而亮天功耶凡相取其
徳耳故曰惟尹躬暨湯咸有一徳而舜禹臯陶之胥命
必孜孜以徳為言彼誠知所本者歟本之不知則其選
用益雜而多端矣選用雜而多端故其稱號亦顛倒錯
亂無有定制或居其位而不得聞其政或當軸秉鈞而
身乃為他官名實紏紛賢不肖溷淆其或多至十三四
人而其少猶不下四五軰古所謂相寜若此乎然而治
亂安危所係今猶古也其所以得相及所以失相者要
不可不知按諸舊史惟前漢及唐頗有譜牒其他率皆
不具脱畧牴牾迷失真本乃旁捜逺取推究前後悉用
司馬遷經緯之法追為年表起漢元訖周顯徳昔之參
機務執樞要者莫不咸在事有本末附見於下否則畧
之使其人與其官皆相傳而不絶觀宰相之出處進退
何如而天下安危治亂在目中矣其足以補前代之缺
文掲當今之逺鑑乎合一千五百三十四年離為三十
四卷
　　　天禧以來御史年表
仁甫自序曰御史法官也其責不専於言而天禧選用
則與諌官俱任言責臺雖有等級也而義所當繫則卑
者亦得徑行其權勢氣力又出諫官上祖宗之聖筭神
術備矣今亦斷自天聖以來取丞雜三院姓名悉列之
表若其人必天子自擇而宰相優容之乃能有濟猶諫
官也
　　　天禧以來諫官年表
仁甫自序畧曰古者自公卿大夫士至於工商莫不皆
有言責輻凑並進而天子斟酌焉未嘗以言責専付一
官以言責専付一官則由漢武帝失之武帝誠不喜諫
者初置諫大夫猶未限員東京循舊弗改後乃寖㣲晋
洎江表省其官拓跋魏復置其員亦不可知髙齊縁孝
經之文始有七人之限夫以天下之衆而敢言者纔七
人尚足為治耶恭惟祖宗明目逹聰協於虞舜任言責
者不一天禧别置諫院禮秩優異他官莫擬崇廣言路
諫官御史權勢氣力乃與宰相等盖當時所用諫官御
史必取天下第一流非學術才行俱備為一世所髙者
莫在此位或誤選試旋加汰斥言而當者曽不十年徑
登台輔其名迹皆可考見嗚呼盛哉今斷自天禧置院
以來作諫官年表并列古今之變為二説以附著之
　　　職官記一卷
陳氏曰大理少卿蜀人張縯季長撰専載新舊遷轉之
異亦以寄禄為未然也
　　　亷吏傳十卷
成都費樞伯樞撰自秦至唐凡百十有四人宣和乙巳
為序
　　　嘉祐名臣傳五卷
張唐英集仁宗朝賢臣五十餘人各為之傳即仁宗政
要中之一門耳
　　　續宋名臣言行録
潼川姚希得逢原著
　
　
　
　
　
　
　
　
　
　
　
　
　
　
　
　蜀中廣記卷九十二
欽定四庫全書
　蜀中廣記卷九十三
　　　　　　　　　　　　明　曺學佺　撰
　著作記第三
　　史部
　　　蜀鑑
中江呉昌裔撰其書萃周漢以來至宋蜀道得失興師
取財之所
　　　郭允蹈蜀鑑一卷
序曰蜀在禹貢一梁州爾文王興於岐西而從武王牧
野之師者乃庸蜀羌髳㣲盧彭濮人説者謂文王化行
江漢之所被信矣三代以來秦得蜀以并諸侯漢髙由
蜀漢以定三秦諸葛孔明三分天下僅有其一而伸大
義於季漢非以其地西接崤函南連荆呉扼關河之勝
則為天府之固合呉蜀之長則據上流之重險要雖控
制一隅而形勝實關於天下歟中興南渡首呉尾蜀有
常山之勢前褒後劍得金城之險乃眷西顧謢蜀如頭
目保蜀如元氣世歴百年嵗經三卯外有虎噬之虞内
懐赬勞之憂而蜀之為蜀非全盛時比矣文子久仕於
蜀身履目擊而動心焉燕居深念紬繹前聞因俾資中
郭允蹈緝為一編起自秦取南鄭迄於王師平孟昶凡
地形之阨塞山川之險阻邇雍而隣荆者稽之舊史按
之圖志悉紀于篇西南夷為蜀後户未形之憂難忽而
已事之鍳可師則又條其本末而附之間又論其得失
之要者定為十卷凡千三百年蜀事之大凡亦可以概
見於此噫蜀在宇内九之一爾得之則安失之則危竊
之則亡覽是書者可以鍳焉端平三年十月朔旦昭武
李文子序
　　　劍南須知十卷
巽巖李氏曰眉山宋如愚撰第一卷第二卷但編集舊
史棄取或不倫第三第四第五第六凡四卷盡出唐樊
綽蠻書第七卷以下乃如愚自為之文及所書計䇿耳
如熙寜買馬事誠西南要害異時或可補國史之闕云
　　　宋王禹玉文武賢臣治蜀編年志一卷　楊備
　　　恩蜀都故事二卷　梁顥蜀坤儀令一卷　姜
　　　䖍嗣蜀雜制勑三卷
俱見宋史經籍志
　　　晋王崇蜀書
崇字幼逺梓潼人學問淵博蜀亡與陳夀同入京洛為
三川標凖所著蜀事㣲與夀不同仕蜀郡太守有詩賦
名
　　　伐蜀記
桓温撰東晋建元中温平李勢後作
　　　李雄據蜀書
江原常璩道將撰崔鴻十六國春秋表畧曰惟常璩所
撰李雄父子據蜀時書尋訪不獲所以未及善成輟筆
私求七載於今此書本江南撰録恐中國所無非臣私
力所能終得其起兵僭號事之始末乃亦頗有但不得
此書懼簡略不成久思陳奏乞敕縁邉求採焉
　　　明皇幸蜀記三卷
唐李匡文宋臣周宋居白撰初匡文記盡明皇崩臣周
記止於歸長安叙事互相詳略居白合此記以宋為本
析李為注取二序冠篇復撰遺事増廣焉
　　　僖宗幸蜀記一卷
王坤撰見宋史
　　　咸通庚寅解圍録一卷
唐成都少尹張雲景之撰言南詔圍城扞禦事
　　　前蜀記事二卷
偽蜀學士毛文錫平珪撰起廣明庚子盡天福甲子凡
二十五年文錫唐太僕卿龜範之子十四登進士第入
蜀仕王建至判樞密院隨衍入洛而卒
　　　蜀武成永昌歴三卷
宋經籍系孫光憲名下武成王建年號也
　　　後蜀記事十卷
直史館太常博士董淳撰惟記孟昶事
　　　蜀記一卷
宋張守約撰載孟昶初降至薨事
　　　蜀廣政雜記十五卷
蒲仁裕撰廣政㫤年號
　　　野人閒話五卷
成都景焕撰記孟蜀時事乾徳三年序
　　　蜀書二十卷
李昊撰昊字穹佐仕王衍至中書舎人翰林學士歴事
孟知祥父子累官門下侍郎同平章事監修國史自知
祥領蜀凡章奏書檄皆出昊手至是集為百卷曰經緯
略以獻廣政十四年修成昶實録四十卷昶欲取觀昊
曰帝王不閲史不敢奉詔昊自言唐相紳之後昶與江
南李景通好遣其臣趙季札至江南購得唐李紳武宗
朝拜相制書還以遺昊昊喜甚大㑹賔客宴飲所費無
筭以帛二千匹謝季札盖極奢侈云
　　　外史檮杌十卷
張唐英次功撰自序云嘗觀自古姦雄竊據成都者皆
因中原多故而閉關恃險以茍偷一時之安譬夫穿窬
之人利於昏暝之夕至於白晝皎然則無能為也且韋
臯守蜀二十餘年其材智機權過於王孟逺矣止欲求
兼兩川節鉞而不能得劉闢惑術士之言自謂才過項
羽不數月已就檻車之縛盖是時朝廷清明刑政脩舉
賢智在位紀綱整葺彼雖欲不臣勢不能為也使臯闢
在五代時其為惡必有過於王孟者以此知朝廷治則
蜀不能亂朝廷不治則不惟蜀為不順其四方藩鎮之
不順亦有不下於蜀者當王衍之入洛也三蜀之人盡
喜中國之有聖人而莊宗總制失馭中外繼叛蒲禹卿
慟哭曰觀天下事勢如此蜀人豈有安泰之期耶必重
不幸爾洎知祥入蜀之後明宗頗以蜀人為疑凡髙貲
有力者盡令東徙張不立嘆曰蜀中之叛非蜀人為之
也皆朝廷所委用之臣所為也其言盖有激而云爾善
乎田龍游之論曰僭偽之主改廳堂為宫殿改紫綬為
赭袍改僚佐為卿相改前驅為警蹕改妻妾為后妃何
如常稱成都尹永無滅族之禍耶茲可謂藥石切至之
言也王孟父子四世凡八十年比之公孫述輩最為久
逺其間善惡之迹亦可為世之鍳戒然編録者如耆舊
傳鑑戒録野人閒話之類皆本末顛倒鄙俗無取真宗
時知制誥路公振脩九國書有前蜀後蜀世家列傳然
而煩簡失當尚多疎略如張扶馮涓張士喬段融蒲禹
卿張雲陳及田淳之徒諫諍章疏皆有益於世教盡棄
而不録此觀者所以惜其有未備也予家舊藏前蜀開
國記後蜀實録凡百三十卷嘗欲焚棄而不忍今因檢
閲始終削去煩冗編年叙事分為十卷其間事實未顯
如髯湏肥遺逺望績長禹糧蒲騷之類各為解其失誤
凡五代史及皇朝日厯所載者皆略而不書名曰蜀檮
杌盖取楚史之名以為記惡之戒非徒衍其小説亦使
亂臣賊子觀而恐懼云耳陸昭逈後序曰治平四年夏
六月兩當縣鄧君惟良顯甫自京師歸傳殿中侍御史
裏行張唐英次功前在閬中監征時所編蜀春秋十卷
予嘗得而觀之其編年敘事之體若荀悦漢紀之例至
於褒貶善惡本末貫穿駸駸乎馳於漢魏作者之間有
古良史風正召試秘閣在仁宗時上大水災異書時政
十四事又在英宗朝上慎始書水災封事二道皆究極
乎治亂之變而探索乎天人之際今天子特排羣議而
擢為御史以其勇於敢言也次功舊有國體論十卷唐
史誅姦發潛論五卷總要監今論五卷渝南集十卷補
楚書十三篇樂府歌詩千餘篇皆祕而不傳於人而春
秋最後出顯甫好事密購以歸予因為刋行之昔人得
王充論衡藏之以自衒其辯豈予之志哉
　　　金行啟運録二十卷青宫載筆記十五卷
並孟蜀學士庾傳昌著見檮杌
　　　平蜀寳録一卷
左藏庫副使康延澤撰宋平蜀後延澤以内染院使為
鳯州路馬軍都監王全斌等既得罪延澤亦貶唐州團
練使按本傳載蜀軍二萬七千人諸將慮其為全師雄
内應欲盡殺之延澤請簡老弱疾病七千人釋之餘以
兵衛浮江而下諸將不能用此書敘述甚詳邯鄲書目
云不知作者館閣書目亦然考王元之所撰延澤墓誌
知其所為也
　　　蜀冦亂小録一卷平蜀録一卷
俱張逵撰
　　　靖蜀篇四卷
安丙自撰平呉曦事
　　　西陲㤗定録九十卷
李心傅撰記呉曦叛逆以及削平本末起嘉㤗辛酉迄
嘉定辛未為三十七卷其後蜀事益多又増脩至辛巳
之冬通為九十卷仍頗用史遷年表例并記國家大政
令邉防大節目首尾凡二十年
　　　丁卯實編一卷
成忠郎李珙撰誅曦之功楊巨源為多安丙忌而殺之
珙為作傳上之於朝以昭其功而雪其寃
　
　
　
　
　
　
　
　
　
　
　
　
　
　蜀中廣記卷九十三
欽定四庫全書
　蜀中廣記卷九十四
　　　　　　　　　　　　明　曺學佺　撰
　著作記第四
　　子部
　　　老子指歸
漢書嚴君平博覧亡不通依老子嚴周之指著書十餘
萬言
嚴君平註老子其文竒世多未見如云肝膽為胡越眉
目為齊楚又云生不枉神死不幽志又云天地億萬而
道王之衆靈赫赫而天王之倮者穴處而聖人王之羽
者翔虚而神鳯王之毛者蹠實而麒麟王之鱗者水居
而神龍王之介者澤處而靈龜王之百川並流而江海
王之又云言為禍匠黙為害工進為妖式退為㜸容嘗
鼎一臠可知其味也出丹鉛餘録
　　　註老子指歸十三卷
晁氏曰其章句頗與諸本不同如以曲則全章末十七
字為後章首之類按唐志有嚴遵指歸四卷馮廓注指
歸十三卷此本卷數與廓注同題谷神子而不顯名姓
疑即廓也
　　　三十家注老子八卷
唐岷山道士張君相集河上公嚴遵王弼何晏郭象鍾
㑹孫登羊祜羅什盧裕劉仁㑹顧歡陶隠居松羅仙人
裴處思杜弼節解張憑張峒成𤣥靜大孟小孟竇畧宋
文明禇柔劉進喜秦子晃成𤣥英車恵弼等注君相稱
三十家而列名止二十有九盖君相自以為一家言并
數之耳君相不知何時人而謂成𤣥英為皇朝道士則
唐天寳後人也以絶學無憂一句附絶聖棄知章末以
唯之與阿别為一章與諸本不同
　　　道徳經廣義三十卷
崇文總目唐青城賜紫道士杜光庭撰以明皇注疏演
其義
　　　道徳經疏節解上下各二卷
崇文總目偽蜀喬諷撰諷為諫議大夫知制誥奉詔以
唐明皇注疏杜光庭義綴其要附以己意解釋之
　　　道徳經解二卷
宋隠居郭長孺撰志云不知何許人流寓入蜀遂為成
都人頗知黄老吐納之學
　　　蘇子由註老子二卷
子由調官筠州頗與學浮屠者游而有所得於是解老
子嘗曰中庸喜怒哀樂之未發謂之中發而皆中節謂
之和致中和天地位焉萬物育焉此盖佛法也六祖謂
不思善不思惡則喜恕哀樂之未發也盖中者佛法之
異名而和者六度萬行之總目致中極和而天地萬物
生於其間非佛法何以當之天下無二道而所以治人
則異古之聖人忠信行道而不毁世法以此耳故解老
子亦時有與佛法合者其曰是謂襲明以為釋氏傳燈
之類東坡䟦曰使戰國有此書則無商鞅韓非使漢初
有此書則孔老為一使晋宋間有此書則佛老不為二
　　　劉巨濟注老子二卷
陽安劉涇字巨濟篤志于學文詞竒偉早登子瞻之門
號前溪子
　　　南華經疏二卷
隋何妥棲鳯著爵里見前
　　　南華正義
唐劍南道士文如海著宋太平興國八年成都道士任
奉古鋟諸木嵗久不傳元𤣥學講師錢大中翻刻之呉
澄序
　　　東坡廣成子解一卷
晁氏曰蘇子瞻取莊子中黄帝問道於廣成一章為之
解景迂嘗難之其序畧曰某晩玷先生薦賢中安敢與
先生異論然先生許我不茍同　按杜光庭有廣成子
一百卷不係此書
　　　珞琭子
鬼谷先生著大峨志云山有鬼谷洞相傳先生於其中
著珞琭子而上昇去通考以為即今禄命之書
　　　無盡居士注素書一卷
晁氏曰商英稱素書凡六篇按漢書黄石公圮上授子
房世人多以三略為是盖誤也晋亂有盜發子房塚玉
枕中獲此書商英之言世未有信之者
　　　荀子校勘二十卷
宋廣安黎錞希聲著
　　　揚子法言十三卷
晁氏曰漢揚雄撰晋祠部郎中李軌注雄好古學見諸
子各以其知舛駁不與聖人同是非頗謬於經故人時
有問雄者常用法言應之譔此以象論語號曰法言每
篇復為序贊以發其大意然雄之學自得者少其言務
擬聖人靳靳然若影之守形既鮮所發明又往往違其
本指正古人所謂畫者謹毛而失貌者也
　　　殊言十五卷　宋經籍志作方言十四卷
雄答劉歆書又勅以殊言十五卷君何由知之謹歸誠
底裏不敢違信雄少不師章句亦於五經之訓所不解
常聞先代輶軒之使奏籍之書皆藏於周秦之室及其
破也遺棄無見之者獨蜀郡有嚴君平臨卭林閭翁孺
者深好訓詁猶見輶軒之使所奏言翁孺與雄外家牽
連之親又君平過誤有以私遇少而與雄也君平財有
千言耳翁孺梗槩之法畧有翁孺往數嵗死婦蜀郡掌
氏子無子而去而雄始能草文先作縣邸銘玉珥頌階
闥銘及成都城四隅銘蜀人有楊莊者為郎誦之於成
帝成帝好之以為似相如雄遂以此得外見此數者皆
都水君常見故不復奏雄為郎之嵗自奏少不得學而
心好沈博絶麗之文願不受三嵗之奉且休脱直事之
繇得肆心廣意以自克就有詔不可奪奉令尚書賜筆
墨錢六萬得觀書於石渠如是後一嵗作繡補靈節龍
骨之銘詩三章成帝好之遂得盡意故天下上計孝亷
及内郡衛率㑹者雄常把三寸弱翰齎油素四尺以問
其異語歸即以鈆摘次之於槧二十七嵗于今矣而語
言或交錯相反覆方論思詳悉集之燕其疑張伯松不
好雄賦頌之文然亦有以竒之常為雄道言其父及其
先君喜典訓属雄以此篇目頗示其成者伯松曰是縣
諸日月不刋之書也又言恐雄為太𤣥經由䑕坻之與
牛場也如其用則實五稼飽邦民否則為抵糞棄之于
道矣而雄獻之伯松與雄獨何徳慧而君與雄獨何譖
隙而當匿乎其不勞戎馬髙車令人君坐幃幙之中知
絶遐異俗之語典流於昆嗣言列于漢籍誠雄心之所
志極至精之所想遘也仗聖朝逺照之明使君求此契
君之意誠雄散之㑹也死之日則今之榮也不敢有貳
不敢有愛少而不以行立於鄉里長而不以功顯于縣
官者訓此於帝籍但言詞情覽翰墨為士誠欲崇而就
之不可以遺不可以忘即君必欲脇之以威陵之以武
欲令入之於此此又未定未可以見今君又終之則縊
死以従命也且寛假延期必不敢有愛雄之所為得使
君輔貢於明朝則雄無恨何敢有匿唯執事圖之謹因
還使雄叩頭叩頭
　　　太𤣥經三卷
漢書揚雄作太𤣥覃思渾天參摹而四分之極于八十
一旁則三摹九据極之七百二十九贊亦自然之道也
故觀易者見其卦而名之觀𤣥者數其畫而定之𤣥首
四重者非卦也數也其用自天元推一夜隂陽數度律
歴之紀九九大運與夭終始故𤣥三方九州二十七部
八十一家二百四十三表七百二十九贊分為三卷卷
首有陸績述𤣥一篇
　　　太𤣥指歸
三國涪人李譔著爵里見前
比齊司馬膺之好讀太𤣥經注揚雄蜀都賦每云我欲
與揚子雲周旋
　　　太𤣥發隠三篇
巽巖李氏曰章詧撰詧有太𤣥講疏四十九卷其説甚
備發隠之作盖在講疏以前
　　　章氏太𤣥經註十四卷講疏三十卷
東坡志林云詧本閩人遷于蜀者數世遂為成都人博
通五經尤長易與太𤣥王素趙抃守蜀皆賔禮之賜號
冲退處士素所請也詧將死其鄉人夢詧以小童自隨
投謁告别曰此間囂塵非脩行地吾歸閬苑矣詧盖明
術數得道者云
　　　太𤣥經疏十八卷
晁氏曰郭元亨撰元亨謂雄之作𤣥傳于侯芭後獨有
張衡桓譚張華見而稱歎呉郡鄒伯岐求本不能得宋
𠂻為訓陸績為解范叔明王涯亦注之皆未明白元亨
在蜀自淳化末迄于祥符八年僅三十年撰成今疏又
云太𤣥潤色於君平未知何所據而然
孫明復曰揚子雲太𤣥非準易乃明天人始終之理君
臣上下之分盖疾莾而作也桓譚曰是書也可與大易
準班固曰經莫大于易故作太𤣥使子雲被僭經之名
二子之過也出丹鉛録
　　　王長文通𤣥經四卷
晋書長文字徳叡廣漢郪人著書四卷擬易名曰通𤣥
經有文言卦象可用卜筮時人比之太𤣥同郡馬秀曰
揚雄作太𤣥惟桓譚以為必傳後世晩遭陸績𤣥道遂
名長文通𤣥經未遭公紀君山耳
　　　陳漸演𤣥十五篇
宋史漸字鴻漸堯佐従子也少以文學知名淳化中與
其父堯封皆以進士試廷中擢第不就願讓其父太宗
許之好太𤣥經著書十五篇號演𤣥
　　　潛虚
司馬光著自序曰𤣥以凖易虚以擬𤣥𤣥且覆瓿而况
虚乎其棄必矣然子雲曰後世復有揚子雲必知𤣥吾
於子雲雖未能知固好之矣安知後世復無司馬君實
乎
　　　墨子秘書
梁陳方慶梓州射洪人好道術得墨子五行秘書及白
虎七變之法隐於郡之武東山大同中仕至新城郡司
馬即子昻逺祖也見本集
　　　日華子
蜀志補遺射洪陳子良撰即子昻之兄也詩工樂府見
文苑英華兼精毉術著日華子行于世
　　　文中子十卷
隋王通著通初為蜀郡司户書佐草創是書
　　　長短經十卷
北夢瑣言云趙𬎼著𬎼梓州塩亭人博學韜鈐長於經
世夫婦俱有隐操不應辟召其書論王覇機權正變之
術第十卷載隂謀家言本缺今存者六十四篇
　　　黄帝隂符五十六萬七千言
成都古今集記綿竹鄭山古授之軍校黄承真者其字
一㸃一畫皆以五行属配實竒書也五代孫光憲猶及
見之仁夀龍昌期後乃作註
　　　𤣥成子一卷
唐成都袁天綱著
　　　補履書十卷
唐通泉李浦徳川著本孟軻揚雄之㫖世號補履先生
徳宗幸褒中丞相張延賞表薦之拜右拾遺不就再詔
見賜緋衣正色執辭當朝敬懾
　　　炙轂子三十卷
唐進士王叡著六經得失史冊差謬無不鍼其膏而藥
其肓焉按張君房七籖載叡卒於彭山道中年八十後
人又見之于成都市及樂温縣云
　　　贅隅子歔欷𤨏㣲論十卷
蜀人黄晞撰贅隅子晞自號也序曰贅隅者持物之名
歔欷者兼歎之聲𤨏㣲者述之之謂故以名書其畧云
腐薪不可以撻兵涣泥不可以膠物莊周韓非終日求
道徳而智巧入焉終日求真實而浮偽入焉古之譁人
也
　　　凡將篇
藝文志云漢興閭里書師合蒼頡爰歴愽學三書斷六
十字為一章併名蒼頡篇武帝時司馬相如作凡將篇
無複字若史游之急就李長之元尚皆蒼頡正字也
按桞玭訓序言其在蜀時嘗閲書肆字書小學率雕板
印紙則字學在蜀尤謹
　　　訓纂
漢書元始中徵天下通小學者以百數各令記字于庭
中揚雄取其有用者作訓纂一篇以續蒼頡又易蒼頡
中重複之字凡八十九章
　　　林氏小説三卷
五代成都林罕著古今記云罕與孫逢吉同郡同時俱
擅文學著説文二千篇目曰林氏小説附石經刻于學
宫
晁氏曰書凡五百四十一字以説文部居隨字出文以
定偏傍其説頗與許慎不同而互有得失仁宗時邵必
進禮記石經陛對帝問罕之書如何必曰雖有所長而
㣲好怪説文歸字従堆従止従帚以堆為聲罕云従追
於聲為近此長於許氏矣説文哭従吅従獄省罕乃云
象犬嘷此怪也有石刻在成都公武嘗従數友就觀之
其解字殊可駭笑不疑好怪之論誠然
　　　釋貫休重集許氏説文
偽蜀宰相王鍇作讚云曇域戒學精㣲篆文雄健重集
叔重説文見行于蜀
　　　唐氏字説解一百二十卷
晁氏曰知卭州唐耜撰紹聖以來用字説程試諸生解
者甚衆耜集成此書頗注其用事所出一時稱之在卭
州日奏御
　　　陳伯英教書
元青神陳瑛著呉澄序略曰秦隷興而篆書廢漢四百
年莫有能者觀於漢代碑刻可見矣三國六朝間亦無
聞焉唐三百年李當塗一人而已自秦丞相迄宋初盖
千年僅有徐騎省以篆學自許何寥寥也最後魏文靖
留心於此學者稱之陳伯英為文靖鄉人所書千文字
體整潔可以上希文靖其先世少師公於蘇文忠大父
行參政公當南渡之際以詩名家咸淳省試春秋第一
人其季父也伯英今受朝命為郡教授一家文學之傳
如此
　　　韻英十卷
唐翰林學士元庭堅罷遂州參軍讀書郊外有人身而
鳥首者衆鳥隨之詣元曰願教君以字音及鳥語庭堅
不之怪與往來嵗餘盡傳音律清濁之㫖至隂陽術數
無不通達在翰林日著韻英十卷未施行而西京陷賊
庭堅亦卒出游宦紀聞
　　　書林韻㑹一百卷
陳氏曰無名氏蜀書坊所刻規摹韻類題選而加詳焉
　按韻㑹乃蜀孟㫤勅史館編進楊用修云在京師及
見此書
　　　有聲無字韻一卷
宋史句中正字坦然華陽人孟昶時授崇文館校書郎
復舉進士及第歸朝太平興國二年獻八體書召入授
著作佐郎直史館被詔詳定篇韻復與徐鉉校定説文
太宗問凡有聲無字者幾何中正退條為一卷以獻上
曰朕亦得二十一字可并録之也又與呉鉉楊文舉同
撰定雍熙廣韻一百卷特拜虞部員外郎淳化中累遷
屯田郎中杜門守道以文翰為樂嘗以大小篆八分三
體書孝經摹石咸平三年表上之真宗召見便殿賜坐
問所書幾許時曰臣寫此書十五年方成上嘉歎賜金
紫命藏于祕閣卒年七十四中正喜藏書家無餘財
　　　王知㣲韻篇
王著字知㣲成都人偽蜀明經及第赴闕授隆平主簿
太宗以字書訛舛欲令學士刪定少通習者轉運使侯
陟以著名聞改衛寺丞史館祗候委以詳定篇韻加著
作佐郎
　　　五音韻補
丹稜李燾著自序曰漢和帝永元十二年太尉祭酒許
叔重始為説文解字十四篇凡五百四十部其文九千
三百五十三晋東萊弦令吕忱繼作字林五卷以補叔
重所闕遺者于叔重部叙初無移徙忱書甚簡顧為他
説糅亂且傳寫訛脱學者鮮通今往往附見説文盖莫
知自誰氏始陳左將軍顧野王更因説文造玉篇三十
卷梁武帝大同末獻之其部叙既有所升降損益其文
又増多于叔重唐上元末處士孫强復脩野王玉篇愈
増多其文今行于俗間者强所脩也叔重専為篆學而
野王雜以隷書用世既久故篆學愈㣲野王雖曰推本
叔重而追逐世好非復叔重之舊自强以下固無譏焉
大歴間李陽氷獨以篆學得名時稱中興更刋定説文
仍祖叔重然頗出私意以為詆訶學者恨之南唐徐鍇
著書四十篇總名繫傳盖尊許氏若經也惜其書未布
而鍇亡本朝雍熙三年鍇兄鉉初承詔與句中正葛湍
王惟恭等詳校説文今三十卷内繫傳往往錯見豈其
同源果無異派歟鍇亡恙時鉉苦許氏偏旁奥密不可
意知因令鍇以切韻譜其四聲庶幾檢閲力省功倍鉉
又為鍇篆名曰説文韻譜其書當與繫傳並行今韻譜
或刻諸學官而繫傳訖莫光顯余蒐訪嵗久僅得其七
八闕卷訛字無所是正每用太息盖嘗謂小學放絶久
矣欲崇起之必以許氏為宗而鉉鍇兄弟最其親近者
如李陽氷林罕郭忠恕等軰俱當收拾採掇聚為一書
使學者復覩純全似非小補顧力有所不及耳韻譜仍
便於檢閲然局以四聲則偏旁要未易見乃因司馬光
所上類篇依五音先後悉取説文次第安排使若魚貫
然開編即可了也説文所無而類篇新入者皆弗取若
有重音則但舉其先而畧其後雖許氏本在上去入聲
而類篇在平聲亦移在平聲大抵皆以類篇為定類篇
者司馬光治平末所上也先是景祐初宋祁鄭戬建言
見行廣韻乃陳彭年丘雍等脩繁省失當有誤科試乞
别刋定即詔祁戬與賈昌朝同脩而丁度李淑典領之
書成賜名集韻度等復奏集韻添字極多與彭年雍等
前所脩玉篇不相參協乞别為類篇即以命洙洙尋卒
命胡宿代之宿奏委掌禹錫張次立同加校讎宿遷命
范鎮代之鎮出而光代之書乃成自集韻類篇列於學
官而廣韻玉篇㣲矣然小學放絶講習者寡猶幸其書
具存耳所謂廣韻則隋陸法言撰唐郭知𤣥附益之者
時號切韻天寳末陳州司馬孫愐者以切韻為繆略復
加刋正别為唐韻之名大中祥符元年改賜新名曰廣
韻今號集韻則又寳元改賜也切韻廣韻皆莫如集韻
詳故司馬光因之以脩類篇嗚呼學無小而古謂字書
之學為小何哉亦以志學者當由此始云爾凡物雖㣲
必有理存何况斯文㓜而講習磨礲浸灌之久逮其長
也于窮理乎何有不則躐等凌節君子不貴矣今學者
以利禄之路初不假此遂一切棄捐不省喜字書者求
其心畫端方已絶不可得但肆筆趂姿媚耳偏旁横竪
且昏不知矧其文理邪先儒解經固未始不用此匪獨
王安石也安石初是説文覃思頗有所悟故其解經合
處亦不為少獨恨求之太鑿所失更多不幸驟貴附和
者益衆而鑿愈甚盖字有六義而彼乃一之雖欲不鑿
得乎科試競用其説元祐嘗禁之學官導諛紹聖復用
嗜利禄者靡然風従鑿説横流汩䘮道真此吾蘇氏所
以力攻之而不肯置也若一切置此弗道則又非是今
國家既不以此試士為士者可以自學矣乃未嘗過而
問焉余竊哀之雖老矣猶欲與後生共講習此故先為
此五音韻譜且叙其指意云
魏了翁答遂寜李侍郎書巽巖先生初作五音譜以許
叔重部叙為之後在遂寜出視虞仲房乃改用徐楚金
韻譜老先生雖勉從之終弗㥦也故後序及䟦語既云
要自别行又云要湏各行大抵始一終亥其行也始東
終法其聲也許氏元無反切後人漸加附益至徐鼎臣
始以孫愐唐韻音切為定自音切行人以為便於檢閲
而不知字之本乎偏旁故老先生謂偏旁一切都置則
字之有形無聲者豈不愈難檢閲盖不以韻譜為然也
聞韻譜今已不存或使府别為刋元本五音譜置之學
中以廣其傳亦是一事不知台意以為何如
　　　字通一卷
彭山李肩吾従周撰
　　　䝉求二卷
成都范鎮景仁著取通鑑編為四言以訓初學
　　　事韻擷英
元江西路教授西蜀張夀翁撰呉草廬曰昔歐陽公蘇
老泉王荆國諸人以黯然銷魂惟别而已八字分韻賦
詩送裴呉江老泉得而字曰談詩究字而荆國就席作
二首曰風作鱗之而曰兩忘我與而一座駭服宋以前
詩和意不和韻至荆國東坡山谷始以用韻竒險為工
盖其胸中蟠萬卷書隨取隨有愈出愈巧故得以相矜
尚也倘記覽不及前賢則不得不資檢閲於是乎有詩
韻等書矣荆國嘗謂晏元獻用事的切後見其類稿乃
知其有自來纂輯之書亦不為無補也夀翁所編韻皆
竒險而無陳腐之字置一袠座右則人人皆荆國蘇黄
之鉅公矣
　　　太初歴
漢洛下閎著史記索隠引耆舊傳云閎字長公明曉天
文隠于洛下武帝徵待詔太史于地中轉渾天改顓頊
歴作太初歴曰後八百嵗此歴差一日當有聖人定之
歴書曰今上即位招致方士唐都分其天部而巴洛下
閎運筭轉歴然後日辰之度與夏正同
桓子新論云揚子雲好天文問洛下黄閎以渾天之説
閎曰我少作其事不曉達其意到今年七十始知其理
然則洛下其隠處黄其姓也
　　　續通歴一卷
五代孫光憲撰
　　　永昌正象歴
偽蜀胡秀林撰北夣𤨏言初王衍以唐襲宅建上清宫
於老君殿列唐十八帝真備法駕謁之識者以為拜唐
乃歸命之先兆也先是司天監胡秀林進厯移閠在丙
戌年正月有向隠者亦進歴用宣明法閏在乙酉年十
二月既有異同彼此紛訴仍於界上取唐國歴日改閏
十二月街衢賣歴者云只有一月也其年十二月二十
八日國竟滅秀林本唐朝司天少監仕蜀别造永昌正
象歴推歩之妙天下一人然移閠之事不爽歴議常人
未可輕非之
　　　本天歴
宋史端宗即位海上命禮部侍郎鄧光薦與蜀人楊某
等作歴賜名本天其法與奉元㑹天二歴並亡
　　　通書十卷　往事龜鑑十卷
宋鄧至著䨇流鄧綰之父也亦本歴書而作
　　　興道一篇
後漢景鸞抄風角雜書列其占驗所作
　　　卦法一卷
漢嚴遵著見宋志
　　　十二時風雲氣候一卷
諸葛亮著見宋經籍志
　　　萇𢎞兵法十五篇
周大夫萇𢎞也資中人見白氏六帖
　　　陣圖秘訣一卷
陳氏曰昭武謝淵得之於瀘州盖武侯八陣法也為之
釋而傳於世
　　　兵雲圖
益部耆舊傳云楊由有兵雲圖時竇憲將兵在外太守
髙安遣工従由寫圖以進憲由口授以成圖
　　　行兵法五卷　將苑一卷
並諸葛武侯著見宋史
　　　兵書十二篇
眉山王當撰
　　　𤣥女墜金法一卷
袁天綱著見宋志
　　陸氏集驗方五十卷
唐書陸贄字敬輿蘇州嘉興人為裴延齡所譖貶忠州
别駕在州十年閉關静處人不識其面復避謗不著書
家居瘴鄉人多癘疫乃抄撮方書為陸氏集驗方五十
卷行於代
　　　産寳二卷
唐昝殷撰殷蜀人武宗大中初白敏中守成都其家有
因免乳死者訪問明醫或以殷對敏中迎之殷集備驗
方藥三百七十八首以獻其後周頲又作三論附焉
　　　纂集本草經
後蜀孟昶輯舊本草經止一卷藥三百六十五種陶隐
居増名醫别録亦三百六十五種因注釋為七卷唐顯
慶又増一百十四種廣為二十卷謂之唐本草至昶又
増益之謂之蜀本草
葉石林曰顯慶中蘇恭請重脩本草上命長孫無忌等
廣為二十卷自是偽蜀韓保昇諸術家各自補緝辯證
者不一焉
　　　治蠱方書
皇祐初趙尚寛守忠州俗故有畜蠱殺人乃掲方書於
衢教人服藥造毒者悉捕殺之由是乃息
　　　虞庶注難經五卷
庶仁夀人寓居漢嘉少為儒已棄其業習醫為此書以
補吕楊所未盡黎泰辰治平間序之
　　　靈樞經音註二十四卷
紹興中成都史崧校正本文九卷八十一篇増脩音釋
轉運司為之詳定以送秘書省自為序
　　　隂陽雜證論述
宋郭長孺撰
　　　夷堅志類編方
四川總領陳曄日華取夷堅志中所載書文藥方類為
一編
　　　指南方二卷
陳振孫曰蜀人史堪載之撰凡三十一門門各有論
　　　嚴悟射訣一卷
晁氏曰唐王思永學射於成都工曺嚴悟成射法十篇
毎篇首必稱師云
　　　益州名畫録三卷
成都黄休復纂自唐乾元初至宋乾徳嵗録其圖畫之
精者五十八人品以四格
陳氏曰中興書目以為李畋撰而謂休復書今亡按此
書有景祐三年序不著名氏而叙休復所録明甚又有
休復自為後序則固未嘗亡也未知題李畋者與此同
異
　　　茅亭客話十卷
黄休復撰茅亭其所居也暇日賔客話言及虚無變化
謡俗卜筮雖異端而合道㫖属懲勸者皆録之多是蜀
事
　　酉陽雜爼十卷
唐段成式隨其父節度使文昌入蜀所著以二酉山多
藏竒書而蜀在大酉之陽也今酉陽土司隷重慶云其
書亦多紀蜀事有一卷耑言般若感應盖文昌嘗誦此
經
　　　續事始五卷
偽蜀馮鑑廣唐孝孫而作
　　　小名録三卷
文正倫濟道著括諸書重複者為之
　　　名號録二十卷
晁氏曰馬永易明叟編古今殊異名號如銅馬帝無愁
天子之類頃嘗見近世人増廣其名曰賔實録亦殊該
博
陳氏曰馬永易撰蜀人勾龍材校正文彪増廣刻之本
書三十卷後集三十卷義取名者實之賔也
　　　蠶書三卷
陵陽孫光憲著
　　　牧豎閒談三卷
蜀人景渙纂十九事為篇又著野人閒話五卷
　　　諸老紀聞
宋中江呉昌裔著
　　　燕語考異十卷
陳氏曰成都宇文紹奕撰舊聞汪玉山嘗駁燕語之誤
而未之見也
　　　文㑹談叢一卷
陳氏曰題華陽上官融撰不知何人天聖五年序
　
　
　
　
　蜀中廣記卷九十四
欽定四庫全書
　蜀中廣記卷九十五
　　　　　　　　　　　　明　曺學佺　撰
　著作記第五
　　内典
　　　彭門光化寺石經
髙僧傳云唐初釋道因于彭門山寺習道安居以九部
㣲言三界式仰緬維法盡將翳龍宫遂於寺之北巖刻
諸經典窮多羅之秘袠盡毘尼之正文縦堯世之洪水
襄陵任趙簡之北山燎狩必無他慮與劫齊休既而追
赴京邑止大慈恩寺與𤣥奘法師翻譯校定梵書兼充
證義奘師偏獎賞之每有難文同加㕘酌
　　　宋板藏經
圓悟禪師刻于昭覺院予在遂寜廣徳寺見之又僧道
先言大慈寺尚存十之二三
　　　銅梁縣石洞遺經
志云縣北十五里華嚴山絶壁岩洞裂出古遺經數千
卷因建寺藏之
　　　晋慧持龍淵寺經典
髙僧傳慧持乃廬山逺之弟也以晋隆安三年辭逺入
蜀止龍淵寺講説齋懴義熙八年卒于寺中以東間經
籍付弟子道泓西間法典囑弟子曇蘭泓業行清敏蘭
神悟天發並係軌師蹤焉
　　　釋道安譯維摩法華等經
隋經籍志晋石勒時常山沙門衛道安禀性聰敏誦經
日至萬餘言以胡僧所譯維摩法華未盡深㫖精思十
年心了神悟乃正其乖舛宣揚觧釋時中國紛擾四方
隔絶道安乃率門徒南逰新野欲令𤣥宗所在流布分
遣弟子各趨諸方法往詣揚州恵逺之襄陽法和入蜀
道焉
　　　如來藏經㑹釋疏二卷　大無量夀經疏二卷
　　　勝鬘經疏四卷　般若心經　金剛經疏義
俱釋知𤣥著髙僧傳𤣥眉州洪雅人著如來藏經疏命
僧徹撰法鑑以照象若十翼焉大無量疏經命僧徹撰
法燈闕類章指焉勝鬘經疏四卷命僧徹撰法苑以錯
綜猶緯書焉又般若心經金剛經各有疏義此外作釋
氏雜文外篇二十餘卷
　　　釋法泰書法華經
髙僧傳法泰眉州隆山人俗姓吕氏為道士十餘年逥
心正覺因而剃除始誦法華經尋即通利乃精勤繕冩
一部數有靈瑞欲向益州裝演令人擔負一頭以籠盛
錢二千經置錢上一頭是衣服行至地名筰橋橋忽斷
負擔者墜水中人浮得出擔没不見泰於岸上搥胸號
哭曰錢衣閒事何忍溺經如能為漉得者賞錢兩貫時
有一人入水没得錢與衣襆而不得經泰轉悲泣近岸
上下望小洲上有一襆取之乃原經也草木所擎宛無
濕處泰不勝歡喜即以三千錢償所漉人其人曰法師
悲號劇䘮父母故為急覔非是貪錢弟子雖庸夫亦知
福報請以此錢充莊嚴具言訖遁去既至成都裝演訖
將還誦持不輟時彪法師在彼開講夜欲看讀恒嫌泰
誦課聲髙自往請之見泰前有大衆皆胡跪合掌驚駭
流汗而退
　　　金字法華經七卷
元至正末年平江路女人鄒氏所書字畫端楷趙國師
畫引首佛像甚工緻今在合州某生家予及見之惜第
五卷非故物引首猶全
　　　法華𤣥箋十卷
髙僧傳唐梓州慧義寺神清三教俱曉該𤣥鍳極受業
弟子黒白千餘前後撰得法華𤣥箋十卷併釋氏年志
三十卷新律疏要訣十卷初學儀一卷有宗七十五法
疏一卷亦名法源記又識心論澄觀論俱舍義鈔數卷
北山叅𤣥語録十卷
　　　銀字圓覺經
新都志云元大徳中西川成都府録事玉壘坊女子王
潮捨在縣西五里華嚴菴
　　　圓覺經疏鈔十三卷　疏略二卷
髙僧傳唐圭峰禪師宗密果州人初齋次受經得圓覺
十二章深達義趣誓傳是經在漢上因病僧付華嚴句
義未嘗隷習即爾講之由是乃著圓覺華嚴及湼槃金
剛盂蘭法界觀行願經等疏鈔及法義類例禮懴修證
圖傳纂畧又集諸宗禪言目為禪藏
金紫光禄大夫同門下平章事裴休序曰夫血氣之屬
必有知凡有知者必同體所謂真凈明妙虚徹靈通卓
然而獨存者也是衆生之本源故曰心地是諸佛之所
得故曰菩提交徹融攝故曰法界寂靜常樂故曰湼槃
不濁不漏故曰清凈不妄不變故曰真如離過絶非故
曰佛性䕶善遮惡故曰總持隠覆含攝故曰如來藏超
越𤣥閟故曰密嚴國統衆徳而大備爍羣昏而獨照故
曰圓覺其實皆一心也背之則凡順之則聖迷之則生
死始悟之則輪迴息親而求之則止觀定慧推而廣之
則六度萬行引而為智然後為正智依而為因然後為
正因其實皆一法也終日圓覺而未嘗圓覺者凡夫也
欲證圓覺而未極圓覺者菩薩也具足圓覺而住持圓
覺者如來也離圓覺無六道捨圓覺無三乗非圓覺無
如來泯圓覺無真法其實皆一道也三世諸佛之所證
盖證此也如來為一大事出現盖為此也三藏十二部
一切脩多羅盖詮此也然如來垂教指法有顯密立義
有廣略乗時有先後當機有深淺非上根圓智其孰能
大通之故如來於光明藏與十二大士密説而顯演潛
通而廣被以印定其法為一切經之宗也圭峰禪師得
法於荷澤嫡孫南印上足道圓和尚一日隨衆僧齋於
州民任灌家居下位以次受經遇圓覺了義卷未終軸
感悟流涕歸以所悟告其師師撫之曰汝當大𢎞圓頓
之教此經諸佛授汝耳禪師既佩南宗密印受圓覺懸
記於是閲大藏經律通唯識起信等論然後頓轡于華
嚴法界宴坐於圓覺妙塲究一雨之所霑窮五教之殊
致乃為之疏解凡大疏三卷大鈔十三卷略疏兩卷小
鈔六卷道塲脩證儀一十八卷並行於世其序教也圓
其見法也徹其釋義也端如析薪其入觀也明若秉燭
其辭也極於理而已不虚騁其文也扶於教而已不茍
飾不以其所長病人故無排斥之説不以其未至盖人
故無胷臆之論蕩蕩然實十二部經之眼目三十五祖
之骨髓生靈之大本三世之達道後世雖有作者不能
過矣其四依之一乎或凈土之親聞乎何盡其義味如
此也或曰道無形視者莫能覩道無方行者莫能至况
文字乎在性之而已豈區區數萬言而可詮之哉對曰
噫是不足以語道也前不云乎統衆徳而大備爍羣昏
而獨照者圓覺也盖圓覺能出一切法一切法未嘗離
圓覺今夫經律論三藏之文傳於中國者五千餘卷其
所詮者何也戒定慧而已脩戒定慧而求者何也圓覺
而已圓覺一法也張萬行而求之者何衆生之根噐異
也然則大藏皆圓覺之經此疏乃大藏之疏也羅五千
軸之文而以數卷之疏通之豈不至簡哉何言其繁也
及其斷言語之道息思想之心忘能所滅影像然後為
得也固不在詮表耳嗚呼生靈之所以往來者六道也
鬼神沉幽愁之苦鳥獸懐獝狘之悲修羅方瞋諸天正
樂可以憗心慮趣菩提唯人道為能耳人而不為吾末
如之何也已矣休常遊禪師之閫域受禪師之顯訣無
以自効輙直讚其法而普告大衆耳其他備乎本序
　　　新繁縣空中般若經
法苑珠林益州新繁縣西四十里許有王李村隋時書
生有姓茍者在此教學大工書而不顯迹人欲其書終
不肯出廼毆之亦不出嘗以筆於前村東空中四面書
金剛般若經數日便了云此經擬諸天讀之人初不覺
其神也後忽雷雨大澍牧牛小兒於書經處住而不澆
濕其地乾燥可有丈許村人怪之爾後每雨往驗皆然
唐武徳中有非常僧語村人曰此地空中有金剛般若
經諸天於上設盖覆之不可輕汚村人因此四周欄楯
至今天雨其地恒乾毎齋日常聞天樂聲振繁㑹盈耳
　　　石刻尊勝幢呪一章
唐大中間馬繼武書於石幢上幢似柱髙三四尺其式
如觚萬歴初年金沙寺僧修砌掘得完全可搨
　　　朱郎中血字經
蘇文忠集云朱夀昌郎中少不知母所在刺血寫經求
之五十年去嵗始得於蜀中作古風以賀
　　　楞嚴經資中疏
恒沇法師者蜀人也因京師惟慤疏楞嚴經義乃作義
章開釋此經號資中疏
　　　金字華嚴經
唐開元中蕃王子譯進今在遂寜廣徳寺
　　　華嚴合論
髙僧傳眉州中嵓華嚴祖覺禪師㓜聰慧書史過目成
誦著書排釋氏惡境忽現悔過出家未幾疽發膝上五
年醫莫愈因書華嚴合論畢夜感異夢旦即捨杖歩趨
一日誦至現相品曰佛身無有生而能示出生法性如
虚空諸佛于中住無住亦無去處處皆見佛遂悟華嚴
宗㫖府帥請講于千部堂詞辯宏放衆所歎服因號為
華嚴禪師云
　　　本事經七卷　譯經圖記四卷
髙僧傳釋靖邁梓潼人貞觀中𤣥裝法師西囬勅令翻
譯師預其選同棲𤣥明濬等執筆綴文譯本事經七卷
又著譯經圖記銓序古今經目譯人名位單譯重翻疑
偽等科一皆條理編于藏
　　　唐藏經音義四卷
晁氏曰未詳撰人分四聲以類相従蜀中印本也
　　　起信論註一卷
馬鳴大士造僧宗密註
　　　原人論一卷
亦宗密撰斥執迷褊淺直顯真源通本末凡四篇為一
卷
　　　三教圓通論
任夀龍昌期著
　　　護法論
蜀州張無盡嘗見梵冊整齊嘆吾儒之不若夜方執筆
抒思妻向氏問何作曰欲作無佛論向曰既曰無又何
論公駭其言而止後閲藏經悚然有悟乃作護法論見
唾玉集
　　　水懴文
唐悟逹國師法諱知𤣥初逰學時寓一寺結夏有隣僧
患迦摩羅疾衆皆惡之𤣥獨時為將理久而益勤夏竟
分袂疾僧謂曰感君髙誼昭佩不忘吾舊居蜀彭州九
隴山有二長松為門之表君他日榮遇後將罹宿障之
疾能一見尋或可療治言已登途𤣥師學行既充聲徳
昭著居京師安國寺宏開法席咸通十二年懿宗駕幸
安國賜以沉香寳座署為國師恩渥隆厚忽生大瘡於
膝上眉目唇豁狀如人面動轉艱難疼不可忍徧召名
醫莫之能為也因憶前約逺詣成都抵九隴山時值晡
晩四顧彷徨見二長松欝乎盖張挺立雲表遂趨而入
崇樓廣殿金碧交輝昔之隣僧門迎而入禮貌勤至延
佇止宿詢問所來遂告厥苦彼曰無傷引至巖阿有泌
其泉清湛可愛試令洗之以愈其疾方將掬水瘡作人
語揚聲大呼未可洗濯試聼厥由公今博識必達古今
曽讀西漢書見袁盎殺鼂錯事否錯當趨避東廂心知
袁盎之進言乎載赴東市受刑寜不大興怨恨盎即公
也錯即我也其寃為何如哉以公十世皆為髙僧戒律
精嚴故吾不得伸其銜今膺異寵損徳以奢方能爾及
既䝉迦諾迦尊者慈悲三昩之水濯我積世讎挾之心
自今與公兩釋無憾也掬浣之初痛徹心膂殆絶而蘇
其瘡即愈方知彼僧乃應真之化現也遂即其地樹刹
以表之深思積寃遇聖而釋因此興念彼或皆然遂述
懴文以為楷式取慈悲水能滌寃愆詒厥將來普令深
省名曰水懴厥軌可遵因起若斯覽者宜悉杭州沙門
若訥序
　　　道一禪師語録
即馬祖也漢州什邡人見髙僧傳為四家語録之首
　　　恵禪師語録
師名山人元符間屢舉不第郡守吕由誠戯與僧勅明
日即削髪有語録行世
　　　長松長老顯禪師語録
蘇元老序云頃嵗吾蜀佛教惟講席律壇之為尚盖人
自以為無等等法矣而未始知有祖道之髙晩得真覺
勝禪師自黄蘖歸闡化於成都昭覺寺初㑹易之廣大
變動周流六虚者又圓道之㣲妙混成先天地生者遂
言曰吾之法函盖乾坤不為大消殞虚空不為難當體
見成隨用立具于時西南緇素之士驟聞之率多聴熒
瞪矒不入久之各憮然為間曰異哉此故吾家物也胡
歴劫遺之乃今獲之莫不失喜落涕恨遭遇之晩勝禪
師既殁紹禪師繼之其法猶勝禪師也而化度之衆加
多焉紹禪師既没顯禪師繼之其法猶紹禪師也而縁
合之法加盛焉前住長松今住保福其皈依之侣未可
計而濟㧞之功未有艾也時㑹下髙弟有法安者盡能
記禪師兩地為人言句録而刋之離為二通其保福之
語則平等居士已為冠篇矣而長松之録猥委元老承
之嗚呼釋迦别傳迦葉親授西天祖師之所護念中華
耆宿之所承襲邈哉遐矣不圖今日及吾身親見之然
以吾觀於禪師㣲言奥句關鍵幽密假令合天下禪盡
眼㣲睇窺之吾知其不得髣髴直羞澁匍匐歸耳顧某
何敢妄談聊舉其觕以曉吾黨新發意者蘄與之交臂
作舞同趣師門云
　　　禪喜集
蘇東坡作載與緇宿往復語刻在呉中
　　　褒善録一卷
晁氏曰王蕃撰嘉祐中巴縣簿黄靖國死而復蘇道其
㝠中所見廖生嘗傳之而蕃刪取其要為此書
　　　樂善録十卷
陳氏曰蜀人李昌齡伯崇撰以南中勸戒録増廣之多
是因果報應之事
　　　吉凶影響録十卷
晁氏曰中江岑象求編象求熙寜末閒居江陵披閲載
籍見善惡報應事輙刪潤而記之間有聞見者難于備
載亦采摘著于篇
　　　僧史一百卷
僧祖覺撰即華嚴禪師也中嵓石笋上祖覺臺是其説
法處
　　　釋氏指心書六十四卷
簡州趙介胄著
　　　南紀緇林
宋末普州張山翁君夀撰
　　　益部寺記
劉悛撰齊人
　　　成都大悲寺集二卷大慈寺記二卷
並李之純編
　　𤣥書
　　　峩眉山洞石經二十字
雲笈七籖峩眉山北洞中石室户樞刻石書字鬱儀引
日精結璘致月神得道處上宫位稱大夫真凡二十字
不解其意義是何等事如此仙人不見其篇目者多矣
皆不得飛行上清欲行此道不必賢愚但地上無此文
　　　三十九章經
七籖云太無晨中君刋此峩眉山中洞宫玉户曰太無
在洞景之表太素在幽𤣥之上九宫列金門於太素之
表丹樓沓七重於太無之庭乃三元君所逰也
　　　八道命籍
七籖云東海小童四極真人西城王君封此籍於峩眉
山西室中萬劫一傳有𤣥名帝簡紫字青宫玉藏之文
千年之内聴得三傳上學不得此文虚困山林終不得
道所謂八道者日月四時八節所行也日行赤道月行
黄道黄赤二道隂陽之所恒行至於立春春分日月行
青道二(出黄/道東)立夏夏至日月行赤道二(出黄/道南)立秋秋分
日月行白道二(出黄/道西)立冬冬至日月行黒道二(出黄/道北)此
八道也
　　　天真皇人九仙經一卷
晁氏曰天皇人為黄帝説一行羅公逺葉法靜注崇文
書目按九僊經興廢記云此經黄帝留峩眉山石壁漢
武帝時得之大中初嘗禁絶
　　　三一經
元氣論云黄帝求道於皇人皇人問所得者凡一千二
百事乃曰子所得皆末事也子欲長生三一當明夫三
一者乃上皇黄籙之首篇也能知之者萬禍不能干矣
　　　上真内經
集仙記云禹治水至巫山見雲華夫人夫人謂禹曰子
之功及於物矣勤逮於民矣善格乎天矣而未聞至道
之要也吾昔於紫清之闕受書於我師三元道君曰上
真内經天真所寳封之金臺佩入大㣲則雲輪上征神
武抱關振衣瑶房遨宴希林長招仙公右栖白山而下
眄太空汎乎天津則乗雲騁龍逰此名山則真人詣房
萬神奉衛山精伺迎動遊八景玉輪静則宴處金堂亦
謂太上玉佩金璫之妙文也汝將欲越巨海而無飈輪
渡飛沙而無雲軒陟阨塗而無所轝渉泥波而無所乗
陸則困於逺絶水則懼於漂淪將何以導百谷而濬萬
川也危乎悠哉太上愍汝之志亦將授以靈寳真文陸
䇿虎豹水制蛟龍斬馘千邪檢馭羣凶以成汝之功也
其在乎陽明之天耶吾所受寳書亦可以出入水火嘯
吒幽㝠收束虎豹呼召六丁隠淪八地顛倒五星久視
存身與天相傾也因命侍女陵容華出丹玉之笈開上
清寳文以授禹拜受而去
　　　黄表丹經一通
神仙傳曰隂長生裂黄表寫丹經四通其一通以黄金
之簡刻而書之封以白銀之函置蜀綏山
　　　天元度人經
文獻通考富順監有太平觀二十四化殿唐貞觀八年
建宋嘉定七年重脩石砌中得經一卷曰天元度人妙
經道家未嘗見者凡六百餘字見板行云
　　　日月𤣥樞論一卷
晁氏曰唐劉知古撰明皇朝為綿州昌明令時詔求通
丹藥之士知古謂神仙大藥無出叅同契因著論上于
朝
　　　叅同契分章通真義三卷　明鏡圖訣一卷
陳氏曰真一子彭曉秀川撰蜀永康人也序稱廣政丁
未以叅同契分十九章而為之注且為圖八環謂之明
鏡圖曩在麻姑山傳録其末有秀川傳汪綱㑹稽所刻
本其前題祠部員外郎彭曉盖據秘閣本云爾麻姑本
附傳亦言仕蜀為此官
　　　張隨注參同契三卷
晁氏曰隋皇祐中居青城山注魏伯陽書列十數圖於
其後
　　　壺中集三卷　三教論一卷　大寳論一卷
　　　二十四化詩一卷圖一卷　道教靈驗記二十
　　　卷　録異記十卷
並杜光庭撰
　　　王氏神仙傳四卷
晁氏曰杜光庭纂集王氏男真女仙五十五人以謟王
建又有王虚中續纂三十人附其後
　　　授道心一篇
晁氏曰真宗朝楊谷常遇仙於成都藥市自授其道本
李氏書目亦載云谷自號純粹子
　　　通𤣥秘要悟真篇一卷
晁氏曰張用成平叔撰天台人熙寜中隨陸師閔入蜀
授道於隠者因成律詩八十一首
　　　養生丹訣一卷
岷山道士皇甫士安撰
　　　太上洞𤣥靈寳修真論一卷
成都李道士撰宋史載不詳名代
　　　鬼神感應大義九卷
隋郫人何妥受詔與沈重撰
　　　文昌化書七十三則
宋淳熙重光赤奮若至日降筆神為晋越嶲張霶夫諱
亞續化書二十一則紹熙閼逢攝提中秋日降神之季
筆也略見神明傳
　
　
　
　
　
　
　蜀中廣記卷九十五
欽定四庫全書
　蜀中廣記卷九十六
　　　　　　　　　　　　明　曺學佺　撰
　著作記第六
　　地理志部
　　　山海經十八卷
呉越春秋曰禹南巡登南岳得金簡玉字通水之理遂
行四瀆所至使益疏而記之名山海經
　　　地理指掌圖一卷
陳氏曰蜀人税安禮撰元符中欲上之朝未及而卒書
肆所刋皆不著名書亦頗闕不備此蜀本有涪右任慥
序言之頗詳
　　　輿地圖十六卷
陳氏曰金華王象之撰輿地紀勝逐州為圖逐路為卷
其捜求亦勤至四蜀諸郡尤詳其兄觀之漕䕫門時所
得也眉山李説齋季允為之序
　　　蜀紀
隋經籍志云漢揚雄撰載蠶叢以前洪荒之事下迄西
漢有本紀有傳常璩李膺多引用之
　　　蜀都賦
亦雄撰北齋司馬膺之註今無全篇僅存者萟文類聚
所載一段耳
　　　蜀記
後漢廣漢李尤伯仁撰太平御覽引之
　　　鄉俗記
後漢漢中趙寗撰華陽國志蜀守陳留髙眹續文翁之
後雅播文教太尉趙公瑶初為九卿適子寗還蜀眹命
為文學撰鄉俗記
　　　三巴記　巴中異物志
並蜀漢譙周撰水經注寰宇記多引用之
　　　本蜀論
蜀漢光禄大夫來敏撰酈道元注水經引之
　　　陳術益部耆舊傳
蜀志術字申伯漢中人博學多聞位歴三郡太守又著
釋問七篇　臨卭鄭厪伯邑亦作耆舊傳
　　　陳夀益部耆舊傳十篇
王獻之與人書益部耆舊傳今送想催驅寫取了慎不
可過淹留　常寛續耆舊作梁益篇又作後賢傳
　　　華陽國志十二卷
晋常璩撰自序曰巴蜀厥初開國載在書籍或因文緯
或見史記久逺隠没實多疎畧及周之世侯伯擅威雖
與牧野之師希同盟要之㑹而秦資其富用兼天下漢
祖階之奄有四海梁益及晋分益為寜司馬相如莊君
平揚子雲陽成子𤣥鄭伯邑尹彭城譙常侍任給事等
各集傳記以作本紀略舉其隅其次聖稱賢仁人志士
言為世範行為表則者名挂史録而陳君承祚别為耆
舊始漢及魏焕乎可觀然三州土地不復悉載地理志
頗言山水歴代傳久郡縣分建地名改易於以居然辨
物知方猶未詳備于時漢晋方隆官司星列提封圖簿
嵗集司空故人君學士䕃髙堂翳帷幙足綜物土不必
待本紀矣曩遭厄運函夏滔堙李氏據蜀兵連戰結三
州傾墜生民殱盡府庭化為狐狸之窟城郭蔚為熊羆
之宿宅遊雉鹿田棲虎豹平原鮮麥黍之苖千里蔑雞
狗之響邱城蕪邑莫有名者嗟乎三州近為荒裔桑梓
之域曠為長野反側惟之心若焚灼懼益遐棄城陴靡
聞迺考諸舊紀先宿所傳并南裔志騐以漢書取其近
是及自所聞以著斯篇又采公孫述蜀書及咸熙以來
䘮亂之事約取耆舊士女英彦肇自開闢終乎永和三
年凡十篇號曰華陽國志夫書契有五善達道義章法
戒通古今表功勲而後旌賢能恨璩才短少無逺及不
早援翰執素廣訪博咨流離困瘵方資腐帛於顛墻之
下求餘光於灰塵之中劘滅者多故有所闕猶愈於遺
忘焉蜀紀言三皇乘祗車出谷口秦宓曰今之斜谷也
及武王伐紂蜀亦從行史記周貞王之十六年秦厲公
城南鄭此谷道之通久矣而説者以為蜀王因石牛始
通不然也本紀既以炳明而世俗間横有為蜀傳者言
蜀王蠶叢之間周迴三千嵗又云荆人鼈靈死屍化西
土後為蜀帝周萇宏之血變成碧珠杜宇之魄化為子
鵑又言蜀椎髻左衽未知書文翁始知書學按蜀紀帝
居房心決事參伐則蜀分野言蜀在帝議政之方
帝不議政則王氣流於西故周失紀綱而蜀先王七國
皆王蜀又稱帝此則蠶叢自王杜宇自帝皆周之叔世
安得三千嵗且太素資始有生必死死終物也自古以
來未聞死者能更生當世或遇有之則為怪異子所不
言况能為帝王乎碧珠出不一處地之相距動數千里
一人之血豈能致此鵑鳥今云是嶲或曰嶲周四海有
之何必在蜀昔唐帝萬國時雍虞舜光宅八表大禹功
濟九州后稷封殖天下井田之制庠序之教由來逺矣
孔子曰述而不作信而好古竊比於我老彭則彭祖本
生蜀為殷太史夫人為國史作為聖則仙自上世見稱
在昔及周之末服事于秦首為郡縣雖濵戎夷亦有冠
冕故蜀紀曰大人之鄉方大之國也至于漢興反當荒
服而無書學乎漢書郡國之有文學因文翁始若然翁
以前齊魯當無文學哉漢末時漢中祝元靈性滑稽用
州牧劉焉談調之末與蜀士燕胥聊著翰墨當時以為
極歡後人有以為惑恐此之類必起于元靈之由也惟
智者辨其不然幸也綜其理數或以為西土嶮固襟帶
易守世亂先違道治後服若呉楚然故逋迯必萃奸雄
闚覦盖帝王者統天理物必居土中徳膺命運非可資
能恃險以干常亂紀雖饕竊名號終於絶宗殄祀何者
天命不可以詐詭而邀神器不可以僥倖而取也是以
四岳三塗陽城太室九州之險而不一姓冀之北土馬
之所産古無興國夫恃險憑危不階歴數而能傳國垂
世所未有也故公孫劉氏以敗於前而諸李踵之覆亡
於後天人之際存亡之術可以為永鍳也干運犯歴破
家喪國可以為京觀也今齊之國志貫之一揆同見不
臣所以防狂狡杜奸萌以崇春秋敗絶之道也而顯賢
能著治亂亦以為奬勸也
　　　晋孫盛蜀世譜
裴松之註三國志引之
　　　巴蜀志
晋袁休明撰其畧云髙山嵯峨巖石磊落傾側縈迴下
臨峭壑行者攀縁牽援帶索全書不傳此數語見酈道
元水經注亦碎金殘璧也
　　　傅𤣥蜀都賦
𤣥字休奕北地泥陽人博學善属文舉秀才晋武受禪
以𤣥為諫官遷侍中司隷校尉卒追封清泉侯所著蜀
都賦初學記多採之
　　　左思蜀都賦
思字太冲作三都賦載筆自隨十年乃就蜀其一也其
事物多得之張載載父収為蜀郡太守隨之任所作有
劍閣銘及成都白莵樓詩
　　　補闕蜀都賦
王逸少與周益州書云省疏具悉彼土山川之竒故知
揚雄左太冲蜀都賦為不備宋蒼溪嚴大猷因之作補
闕蜀都賦
　　　辨蜀都賦
宋王騰著序略云予讀左思蜀都賦見其薄蜀陋呉謟
魏以諛晋之君臣茍售一時之聲價而滅天下之忠義
甚矣原思之詞似欲尊正統而黜偏方然不顧正氣之
淪溺乃知蜀之被枉其所由來者豈朝夕哉故作辨蜀
都賦以申蜀人之憤氣其商略土風採摭人物不該治
亂興衰之變邪正是非之理者不在鋪列之限
　　　益州記二卷
梁太僕卿涪城李膺公輔撰時為本州别駕樂史寰宇
記常引用之按公輔一作公𦙍先是譙周任豫劉欣期
各有益州記散見類書
　　　段氏逰蜀記錦里新聞三卷
俱唐段成式著見寰宇記及宋史經籍志
　　　唐鄭暐蜀記二卷
陳振孫曰雜記蜀事人物古跡寺觀之属人代未詳按
蜀志補罅以暐為成都人復著有天寳西幸略云
　　　元澄蜀記一卷
出宋史新編未詳人代
　　　唐盧求成都記五卷
序曰蜀國自秦始通秦遺蜀王五羙女蜀亦遣五丁迎
之到梓潼見一大蛇入山穴中一人掣其尾不能得五
人相助大呼拽之山崩五丁及秦女皆死恵王遂遣張
儀司馬錯従石牛道滅蜀因封公子通為蜀侯以陳莊
為相置巴蜀郡遷秦人萬家實之民始能秦言以蜀令
張若為太守前時蜀王開明尚納羙女為妃盖五都山
之精也及死𦵏于城西北遣五丁擔其本山之土以為
塚今有二石尚存古老言五丁擔土擔也陳莊既為秦
公子相數年遂謀反殺秦公子秦伐蜀誅莊封子惲為
蜀侯惲後母誣惲有罪賜劍自殺蜀人以其寃因為立
祠又封子綰為蜀侯後復疑綰反誅死自此但置守而
已後以李冰為蜀守冰始鑿三江引水以行舟楫岷山
多梓栢大竹坐致材木又溉水稻田於是沃野千里號
為陸海復置綿洛二水用便溉灌作石犀五以厭毒蛟
命曰犀牛後更為耕牛二又作三石人立水中冰非常
人也與江神約曰水竭不致足盛不没肩大鑿巖崖通
沫水導江之龍大怒冰乃持刀入水與龍闘龍死遂無
水害迄今䝉利蜀人稱郫繁為膏腴綿洛為浸沃云昭
襄王時又有白虎為患意廩君之魂也歴四郡傷千二
百人王乃募能殺之者邑萬家金帛稱是巴夷朐忍廖
中藥何謝作白的弩於髙樓瞰而射之死王嫌其夷人
乃刻石復頃田不租十妻不數傷人不論殺人不死與
之盟曰秦人犯夷輸黄龍一䨇夷人犯秦償清酒一鍾
其人安之遂號白虎夷其族又有濮賨賨尤武勇居渝
水夾水以居為漢髙祖前鋒䧟陣善舞巴與蜀代為仇
讎蜀嘗封弟葭萌於漢中號苴侯命其邑曰葭萌至漢
髙六年始分置廣漢郡髙后城僰道開青衣文帝末以
廬江文翁為郡守穿湔油口溉田千七百頃立文學選
吏子弟皆就學令俊乂之士張叔等十八人東詣博士
受七經還以教授於是岷絡之地學比齊魯孝景帝嘉
歎遣天下郡國皆立文學自文翁始也文翁明天文灾
異後以博士徵至侍中揚州刺史孝武帝置四部都尉
俾立十八郭於是郡縣多城觀矣又分牂柯置益州是
為南益州宣帝地節三年穿臨卭蒲塩井二十置塩鐵
官自漢興至哀平牧守仁賢宣徳立教英偉命代之士
其出如林璽書束帛交馳於梁益之地矣雖魯之洙泗
齊之稷下未足多也且漢徵八士蜀預其四髙帝分蜀
郡北鄙置廣漢武帝分南鄙為犍為遂有三蜀之號王
莽改郡守為帥正以蜀郡為導江公孫述為帥正治臨
卭述僭號後漢光武帝滅述還為蜀郡順帝即位復為
益州郡名依舊州治大城郡治少城靈帝末以劉焉為
牧及卒子璋偽嗣建安十九年璋迎漢左將軍劉備至
遂滅璋稱帝繼漢號稱先主治成都魏末司馬昭平蜀
復為益州晋受魏禪以州領郡武帝末以成都為國封
子頴為其王後賨人李雄僭稱王晋穆帝永和初遣桓
温滅之復為蜀郡譙縦反安帝命朱齡石討平之至梁
分益州更置南北二益州以武陵王紀為刺史紀僭帝
號領兵東下為湘東王所殺後魏廢帝前二年尉遲逈
定益州置總管後逈舉義旗不受代為隋主堅所戮(按/史)
(逈無舉義旗事恐是隋文帝/若據益州不受代則王謙也)隋開皇元年廢總管置行
臺以蜀王秀為西南道行臺尚書令三年復為總管大
業元年廢總管為州又改州為郡聖唐武徳元年復為
總管三年置行臺改為益州以太尉秦王為益州道行
臺總管又改為大都督府天后析益州置彭蜀漢三州
開元二年始以齊景胄為劔南節度營田兼姚嶲等州
處置兵馬使自此始有節度使也八年以李濬為使去
兵馬以章仇兼瓊兼山南西道採訪使其後或兼或否
亦無定制上元二年始分東西川廣徳二年復合為一
大歴二年又分兩川至今不改天寳三載復為大都督
府十四載𤣥宗皇帝巡幸車駕留五月至徳二年改為
成都府置尹比東西二京號南京後復停大凡今之推
名鎮為天下第一者曰揚益以揚益為首盖聲勢也人
物繁盛悉皆土著江山之秀羅錦之麗管絃歌舞之多
伎巧百工之富其人勇且譲其地腴以善熟較其要妙
揚不足以侔其半况赤府畿縣與秦洛並故非上將賢
相殊勲重徳望實為人所歸服者則不得居此况控帶
蠻落阨戎限羗非文武寛猛包羅法度之君子則不能
得中庸以是聖庭慎擇尤難其任凡使號有三節度觀
察安撫先時南蠻六部不相臣服天子有恩賞各頒一
詔呼六詔開元末節度使王昱受賄上奏合六為一乃
封大酋帥越國公䝉歸義為雲南王始獨稱南詔至楊
國忠遥領蜀郡太守兼採訪使遂擾邉閫希立功伐乃
有瀘南不利之變貞元中韋令公臯為節帥招復雲南
背蕃歸漢十一月八日置使安撫兼統押西山八國近
界羌蠻等使是為三使韋令公本以竒勲秉旄鉞思立
邊効又在鎮且嵗久南詔為其用拓地甚逺公既卒劉
闢繼公後以兵守險為不順誅死家籍没後京兆杜公
為節帥酷易軍政殊不以封域為念戍卒罔代邊蠻積
忿至太和三年十二月䝉□巔遂以兵剽掠至城下杜
公填門不敢與爭㑹監軍使矯詔宣諭蠻人遂退工巧
散失良民殱殄其耗半矣列政補完尚不克稱大中六
年四月詔以丞相太原公有駈制羌戎之成績由邠寜
節度司徒同平章事鎮蜀蜀為奥壤領州十四縣十一
户百萬兵士五萬外壃接兩蕃人性勁勇易化以道難
誣以智公至以儉約帥之以謹亷不伐臨之以刑賞法
制平治之人歡且舞旦夕詠公之徳矣先是西蜀圖經
甚備朝野之士多寄聲寫録主茲務者不勝其煩遂盡
削而潛焚之長吏至即據顯者集為一軸以獻繇是百
不書一大中八年户曺參軍藺𢎞宗甚好學且目覩司
徒相國之異績願付以傳示于後然不以文自任剪截
疎長蕪言不畧相國乃屬于小子令刋益之且曰不以
淹徐疾速歸於流布以為不朽之事求受命震怖又不
欲以圖經為目乃捜訪編簡目為成都記五卷經與圖
附益之願終𢎞宗之職庶以此為助也大中九年八月
五日叙
　　　續成都記一卷
五代杜光庭著見宋史經籍志
　　　錦里耆舊傳
五代進士張􁡯著見人物志
　　　續錦里耆舊傳
陳振孫曰前應靈縣令平陽句延慶昌裔撰開寳二年
秘書丞劉蔚知榮州得此傳其詞蕪穢請延慶修之改
曰成都理亂記天成後别加編次起咸通九載迄乾徳
乙丑平蜀之後朝廷命令官僚姓名及政事因革以至
李順王均劉旰作亂之迹皆略載之知新繁縣太常博
士張約序按延慶成都人
　　　蜀程記一卷
五代韋莊著見宋史
　　　華陽記
偽蜀廣政中荷澤院僧仁顯撰古今集記取之
　　　蜀江志十卷　劔南風物録二十八種
並宋東陽沈立撰慶歴間知洪雅縣事
　　　離􁆛志十卷
見新編不知作者
　　　梁益志十卷
晁公武曰任弁撰天禧申弁㳺宦于成都以蜀記數家
言皆無據乃引書傳刋正其謬自為序
　　　蜀古今傳
陵州志云宋續耆來守是州暇日作蜀古今傳趙清獻
公成都古今集記實摭用之
　　　成都古今集記三十卷
晁氏曰趙抃編抃自慶歴至熙寜凡四入蜀知蜀事為
詳摭其故實以類相従分百餘門時熙寜七年也自序
曰僕繇慶歴至今四入蜀凡蜀中利害情偽風俗好惡
瞭然見之不疑嘗謂前世之士編摭記述不失於疎略
則失於漫漶不失於鄙近則失於舛雜嚮治平末因取
續耆舊傳而脩正之去年陳和叔翰林以書見貽俾僕
著古今集别為一書此固僕之夙心而未有以自發也
繇此參訪舊老周咨碩生緝以事類成三十卷不始乎
蠶叢而始乎牧誓之庸蜀従經也従經則蠶叢不必書
而書之于後何也揚雄紀之吾棄之不可也參取之而
已矣事或至於數説何也久論之難詳也昔者齊太公
仕於周司馬遷有三説焉疑以傳疑可也神怪死生之
事不可以為教書之何也吾將以待天下之窮理者也
書亂臣所以戒小人書寇盗所以警出没書蠻夷所以
盡制禦之本末終之以伐蜀使萬世之下知蜀之終不
可以茍竊也其間一事一物皆酌考衆書釐正譌謬然
後落筆如關侯墓今荷聖寺闖然有榜而僧仁顯作華
陽記云墓在草塲廟在荷聖此目撃之所當棄而従之
者也若夫知之有未至編之有未及則亦一人之功不
可以求備然竊意十得八九矣後之君子其亦有照於
斯乎
范百禄序曰成都蜀之都㑹厥土沃腴厥民阜繁百物
浩麗見謂天府縑縷之賦數路取贍勢嚴望偉卓越佗
郡朝廷席五聖之厚基萬齡之㤗明燭外遐愛均畿輔
凡選建師長必一時名徳中外皆曰可然後以尹兹土
其優馭西南之意槩古邈矣非獨隆於今也蜀之所以
為重於天下雖窮隅鴂舌共知之而其可以文載而久
者則往志蹐錯近事缺絶殆不足以彰其重熙寜壬子
八月詔以參知政事趙公為資正殿大學士再蒞此府
蜀之黔黎夙云易擾小異故常必厪上心是時天子方
惻然矜之故不憚委公以逺公倍道而來下車之初釐
所當恤亟即民心平紛觧累人乃説懌盡知明天子覆
育逺方之意甚厚公亦自謂宜於蜀也㑹翰林學士陳
公和叔寓之書曰蜀事可觀惜其墜落泯泯不耀公慨
然留意毎政事閒隙延多學博識之士與之講求故實
掇採舊聞若耳目所及參諸長老攷覆是非自開國權
輿分野占象州部號名因革之别其鎮其浸岡聯派属
之詳都城邑郭神祠佛廟府寺宫室學宫樓觀苑囿池
沼建創之目門閭巷市道里亭館方面形勢至於神仙
隠逸技藝術數先賢遺宅碑版名氏事物種種瓌譎竒
詭纎嗇畢書繇秦漢已來凡為守令犖犖有風迹者若
干人有唐迄今知府事居多閎碩端毅之望又若干人
其行事暴於圖史不可勝述其始至若代去之年月序
次昭然著矣厥生鉅人千古不乏澤我文化雋乂迭起
科選徳進相踵于朝數百年間無一遺者物有其善雖
毫釐云補實足以為一方盛觀自昔僭賊乗民凶菑事
變不同久近亦異悉其致冦之由及王師夷難底平之
迹與夫歴世蠻獠叛服不常中國所以驅除覊縻得失
之故又足以為不虞不若之明鑒嗚乎既有政以孚其
恵又為書以憲厥後公之於蜀可謂志得而道備矣書
成凡若干篇以類相従為三十卷名曰成都古今集記
令觀之者信蜀為重於天下非虚也哉
　　　續成都古今集記二十二卷
陳氏曰知府事王剛中居正撰紹興三十年余嘗手寫
洛陽名園記而題其後曰晋王右軍聞成都府有漢時
講堂秦時城池門屋樓觀慨然逺想欲一逰目其與周
益州帖盖數致意焉近時吕太史有感於宗少文卧逰
之語凡昔人紀載人境之勝録為一編其奉祠亳社也
自以為譙沛真源恍然在目而兗之太極嵩之崇福華
之雲臺皆將卧逰焉噫嘻弧矢四方之志髙人達士之
懐古今一也顧南北分裂蜀在境内雖逺患不往爾往
則至矣亳兗嵩華視蜀猶邇封也欲往其可得乎然則
太史之情其可悲也已余近得此記手寫一通與東京
記長安河南志夣華録諸書並蔵而時自覽焉是亦卧
逰之意云耳于時嵗在己丑蜀故無恙也後七年而有
虜禍秦漢故迹焚蕩無遺今其可見者惟此二記耳而
板本亦不可復得矣嗚呼悲夫自昔清獻公刪取張􁡯
勾延慶鄭暐盧求周封等書為成都古今集記三十卷
凡興廢遷徙及城郭宫府坊市庫厩儒宫佛室仙館神
祠陵墓渠堰樓臺池苑之名數與風俗之好惡人物之
臧否方伯監司之至去蠻夷寇盗之起滅木石之殊尤
蟲魚之變怪靡不畢載其采獲貫穿亦勤且詳矣自熙
寜訖今凡八十七年事當紀述者盖難遽數而舊記莫
或踵繼見聞異辭日月寖久恐遂湮滅可不惜哉晋陵
胡承公嘗命僚属論次未究端緒尋遷宣撫使事復中
輟余來此將周嵗䝉國威憲邊堠幸帖息斯民亦安堵
如故因以閒隙捜訪纂緝作續記二十二卷前記載古
事往往有差誤則辨正之脱遺則補足之清獻所云知
之有未至編之有未及者余固不免也其亦有待於後
之君子乎
　　　成都古今丙記十卷
宋淳熙制置知府范成大撰自序曰前記趙清獻公作
於熙寜七年甲寅凡三十卷蜀之始封及分野梁益州
劔南西川成都府屬郡縣得名之所自廢置因革之不
同攷之詳矣後八十七年當紹興三十年庚辰王恭簡
公續為之記有辨其差誤附益其未載者二記今皆具
存續記之成距今纔十有八年雖事之當書者不至甚
夥然恐自是日月䆮久來者難考乃蒐耳目所及者繼
書之名曰丙記其二記已載者皆不重出云
　　　成都古今丁記二十五卷
淳熙中制置胡元質長文撰自序曰成都古今記起自
熙寜甲寅前帥趙閲道集之凡三十卷後八十七年當
紹興庚辰王時亨復為續記二十二卷廢置因革纎悉
巨細靡不載也又十有八年當淳熙丁酉范至能復為
丙記十卷距時亨日未逺雖不至如前續記之多然二
書之所不及者則加詳矣予以是年秋代匱帥蜀四路
兵民之寄實在焉蜀久困於征輸𣙜酤之額雖減塩茗
之課猶重其他邊防民政事所當行利興害去皆有端
緒可覆而考也居三年綴為丁記二十五卷粗成一書
惟沈黎畨部繹騷踰時方定變之所起以迄無事隨宜
措畫本末具存姑俟論定别為一編合成都四記而觀
之往事頓前得過半矣
　　　蜀人物志
寳謨閣學士劉甲撰甲字師文淳熙進士嘉州人
　　　劔南廣記四十卷
宋龍州助教郭友直撰
　　　宋成都志
慶元中制置使建安袁説友序作者不知為誰按費著
云全蜀郡志唯成都志有文類今文類五十卷為袁所
集則志必出其手而自序矣
　　　元成都志
至正中費著撰自序曰成都居全蜀上游其名稱自西
漢始按禹貢蜀為梁州之分岷山導江東别為沱今導
江與沱名縣鎮於成都此三代而上地志之見于書而
不可誣者文王之化行乎江漢之域江有沱詠於二南
之先然漢統於江以朝宗沱附於江以起興江首四瀆
歴代祠其神於成都故成都為江之源而荆揚之江特
其委爾考禹迹聲教之所被稽文王羙化之所行徵諸
武王逖矣西土之誓言論全蜀而泝源於成都上游之
導江則孰有逾於詩書之為可信而有據者哉謂三代
而下秦恵伐蜀而後得與中國通文翁興學於成都而
後得與齊魯比不端本於夫子刪定之經惟遷史之言
是信亦學者之過也若曰周衰而諸侯叛蜀據阻自安
職貢廢而文教弛秦恵伐之而後道路通文翁學而後
風化復斯可矣捨詩書斷自秦漢以論蜀則未可也全
蜀郡志無慮數十家惟成都志有文類兵餘版燬莫存
蜀憲官佐搜訪百至得一二寫本迺參稽訂正僅就編
帙凡郡邑沿革與夫人物風俗亦槩可考焉遂鳩工鋟
梓以廣其傳若文類之詳則有待於後之好事者
　　　青城山甲記一卷
晁氏曰偽蜀道士杜光庭賓聖撰集蜀水若山在青城
者悉本道家之言
　　　青城山乙記一卷
范仲立撰
　　　岷山異事三卷
宋史句台符撰
　　　永康軍志今灌縣
教授張増編
　　　茂州圖經
郡守史憲序
　　　資中志今資縣
扈自中編李折序
　　　金淵志今金堂縣
郡守韓植序
　　　龍門志今龍安府
楊熹序
　　　龍門續志
宋之源序
　　　隂平縣記今青川所
唐大中六年周茵撰
　　　嘉州志二卷
本志序云宋吕勤為守命張開修峩眉志至吕昌朝以
嘉州圖經増廣之為嘉州志二卷
　　　嘉定志
郭公益編
　　　續志
林潔已編
　　　峩眉志三卷
晁氏曰張開撰郡守吕勤命開考圖經及傳記石刻綴
緝成書析為十四門宋白呉中復詩文附于後
　　　峩眉山記一卷
宋史新編此記次在盧鴻下
　　　榮州圖經今榮縣
隆興元年李燾為守命教官勾演編
　　　武陽志十卷今彭山縣
陳氏曰乾道六年教授葛元隲著太守廖遲元達序
　　　武陽志二十七卷
何友諒著見宋經籍志
　　　眉州古志
孫汝聴編
　　　通義志二十五卷今眉州
宋經籍志趙善贑著
　　　通義記
家安國編
　　　江鄉志亦眉州
張伯虞編劉光祖序
　　　臨卭志二十卷補遺十卷今卭州
宇文紹奕撰見經籍志
　　　雅安志今雅州
李嗣文序
　　　沉黎志二十三卷今黎州
宋史王寅孫撰
　　　戎州記今叙州府
唐書李仁實撰頓邱人官至左史
　　　叙州圖經三十卷
俞聞中撰見宋史
　　　瀘州地里書
蒲江髙載著載為瀘州録事參軍州守吏部范君委修
筆削周詳為時所重
　　　江陽志今瀘州
教授李濬序
　　　江陽譜
永嘉曺叔逺編
　　　江州圖經一卷今重慶府
見新編不載作者
　　　江州事迹三卷
宋史經籍志韓昱撰
　　　南平志今南川縣
郡守趙彦邁序
　　　南平郡圖經一卷
失作人名見新編
　　　涪陵記一卷今涪州
宋史云馮忠恕撰
　　　古涪志十七卷
宋經籍志云王寛夫撰
　　　龜陵志今涪州
楊興序
　　　龜陵新志
鄭鑑撰
　　　忠州圖經一卷
新編載失名
　　　南賔志今忠州
樊漢炳序
　　　平都山仙觀記二卷今酆都縣
見宋經籍志未詳人代
　　　墊江志三十卷今合州
郡守任逢編見宋史
　　　靖南志今榮昌縣
太守黎伯巽序
　　　珍州圖經三卷今遵義府真安州
見宋經籍志失名
　　　䕫州圖經
故相國安陽公源乾曜參軍時修
　　　䕫舊圖經
李國緯編
　　　䕫州圖經四卷
宋經籍志劉徳禮撰
　　　䕫州志十三卷
新編云馬導撰
　　　通川志十五卷今達州
宋史馬景修著
　　　大寜監圖經六卷
宋史云不知作者
　　　南浦志今萬縣
趙善贛編
　　　萬州新志亦萬縣
王子申序
　　　梁山軍圖經今梁山縣
教授黄震仲編
　　　閬苑新記三十卷今保寜府
新編載王震撰
　　　隆苑記亦保寜府
宋陟文
　　　閬苑前記
何求文
　　　閬苑續記
曺無忌文保寜志云宋閬中何求以宋陟隆苑記疎略
乃裒次三十卷為閬苑記其後同縣曺無忌又續為二
十六卷其書自元符三年起修至紹興二十五年止
　　　寜武志今廣元縣
鄒卿序楊炎正編
　　　清化前志今巴州
教授劉甲編
　　　清化續志
教授李鈞編
　　　果州圖經五卷今順慶府
見宋史無作者名
　　　開漢志亦順慶府
郡守朱繁序云紀將軍信加封詔詞有云實開漢業故
建樓命名曰開漢郡志名編亦曰開漢
　　　廣安志
嘉定改元郡守廖唐英序
　　　宕渠志二卷亦廣安州
無編集人姓名及郡守題名仙釋詩文等類
　　　蓬州志五卷
秘書少監劔門羅畸疇老撰凡十五門崇寜四年序
　　　梓潼古今記今潼川州
淳熙間郪令孫汝聴作
　　　梓潼風俗譜
元祐間教授石慶嗣作
　　　新潼川志
劉甲序
　　　潼川府圖經十一卷
宋史新編袁觀撰
　　　遂寜志
馬崇文序
　　　普慈志三十卷今安岳縣
宋郡守楊泰之撰青神人
　　　西南夷事狀二十卷　西戎記二卷
並唐韋臯撰
　　　西南備邊録十三卷
陳氏曰唐宰相李徳裕文饒太和中鎮蜀所作録内州
縣城鎮兵食之數大畧具焉
李巽岩曰今存者只一卷與崇文總目相符豈嘉祐以
前已亡逸乎徳裕之深謀逺慮雖至今可用也而所存
止此可惜
　　　西南備邊志十二卷
陳氏曰嘉定進士鄧嘉猷撰紹興末犍為有蠻擾邊初
莫知其何種族也已而有能别識其為虚恨蠻者時蜀
邊久無事既去而朝廷憂之詔有司經度嘉猷取秦漢
以來訖于本朝凡史傳所載蠻事皆著于篇時乾道中
也其為志九為圖一
　　　邊和録五卷
陳氏曰承議郎河東陳伯彊撰載胡世將承公宣撫川
陜事
　　　西南條著
趙瞻著瞻知威州以威茂雜羣獠險而難守不若合之
而建郡于汶川條著其詳為書後熙寜中經理西南就
瞻取其書考焉
　　　益部方物畧記
宋端明殿學士吏部侍郎知益州安陸宋祁子京撰序
曰益為西南一都㑹左阻劍門右負夷番内坦夷數百
里環以長江裹以複岑川陸盛氣礙而不得東逥薄蜿
蜒還負一方為珍木為怪草為鳥魚芋稻之饒日𤾉雨
雨嘘和吐妍層出雜見不可勝狀殆岷精緼靈示完富
瓌璚於兹壤也嘉祐建元之明年予來領州得東陽沈
立所録劔南方物二十八種按名索實尚未之盡故遍
詢西人又益數十物列而圖之物為之贊圖視狀贊言
生之所以然更名益部方物畧記凡東方所無及有而
自異皆取之兾禆風土聚邱之遺云
　　　三川官下記二卷
宋敏求撰見宋史經籍志
　　　續東京至益州地里圖若干卷
宋史李常著常字公擇東坡友也
　　　峽程記一卷
五代韋莊撰見宋史
　　　峽山履平集一卷
司馬儼撰見宋經籍志
　　　峽山利渉集一卷
潘子韶著見宋史
　　　蜀北路秦程記一卷
宋史陳延禧撰
　　　呉船録一卷
范成大至能撰公自蜀帥東歸紀逰取門泊東呉萬里
船之句為名
　
　
　
　
　
　
　
　
　
　
　蜀中廣記卷九十六
欽定四庫全書
　蜀中廣記卷九十七
　　　　　　　　　　　　明　曺學佺　撰
　著作記第七
　　集部
　　　蜀國文英八卷
王蜀嘉州司馬劉贊編見宋經籍志
　　　成都文類五十卷
宋慶元中制置使建安袁説友編其自序曰天地之祕
蔵發而為名山大川山川之秀靈歛而為文章華藻二
者相為頡頏而光明焉者也兩京三都之賦摹寫天地
繪繡山川絢道徳掞天庭潤金石諧韶濩與乾坤造化
周流盛大於宇宙之間千百世而下知有兩京三都者
以此文也然則天地山川而可無此文哉而可以不傳
此文哉益故大都㑹也有江山之雄有文物之盛竒觀
絶景僊游神跡一草一木一邱一壑名公才士騷人墨
客窺竒吐芳聲流文暢散落人間何可一二數也凡此
者予來三年亦既畧睹矣或曰兩京三都以賦而傳使
無傳焉斯文泯矣然則繇漢以來其文以益而作者今
獨無傳可乎有益都斯有此文此文傳益都亦傳矣爰
屬寮士摭諸方䇿裒諸碑識流傳之所膾炙友生之所
見聞大篇雄章英詞綺語折法度極炫耀其以益而文
者悉登載而彚輯焉斷自漢以下迄於淳熙其文篇凡
一千有竒類為十一目釐為五十卷益之文於兹備矣
嗟乎後世之士豈無浮沅湘由巴蜀作史記如司馬子
長者乎豈無上瞿唐過䕫梓賦雪錦如杜少陵者乎又
豈無自西蜀歴荆楚棲遲山水間如田游巖者乎儻復
得如二三公者而訪斯益擥斯文焉則知清寜闔闢至
大至廣之内而有所謂蜀蜀六十州亘五千里之内而
有所謂益益都無量江漢炳靈之内而有所謂文者其
不在此書乎是書也而有傳焉庶幾乎無負於益矣
　　　固陵集二十卷
宋廣都費士戣達可著嘉定中為䕫守編集管内山川
建置碑文記頌為二十卷多半䕫門之書在旁縣者十
之二三
　　　成都古今詩集六卷
章楶編人代未詳出宋史經籍志
　　　嘉定詩
王象之輿地碑目云岑參為嘉州時編
　　　漢司馬相如集二卷
後人取其上林賦難蜀父老文及封禪頌諸作編輯為
上下卷今刻在漢魏叢書
文心雕龍曰相如含筆而腐毫上林繁類以成艷又云
相如之難蜀父老文曉而喻博有移檄之骨焉又云相
如封禪蔚為倡首爾其表權輿序帝王炳𤣥符鏡鴻業
駈前古於當今之下騰休明於列聖之上歌之以禎瑞
贊之以介邱絶筆兹文固維新之作也
　　　王子淵集
王褒字子淵資中人漢書益州刺史王襄使褒作中和
樂職詩以宣風化因薦之於朝詔徵褒獻聖主得賢臣
頌宣帝嘉之令待詔備歌頌數従行幸受賜為多褒嘗
作洞簫頌元帝為太子時令後宫貴人皆誦讀之又㣲
時客湔上戱為僮約一篇劉勰云王褒髯奴劵之楷也
　　　楊子雲集五卷　别傳一卷
晁氏曰古無雄集宋譚愈好雄文患其散在篇籍離而
不屬因綴繹之得四十餘篇又云従父詹事公以道雜
取諸書所載雄逸事為一編系之以贊文心雕龍曰子
雲屬意辭人最深觀其涯度幽逺搜選瑰麗而竭才以
鑽思故能理贍而辭堅矣
　　　反離騷一章
漢書雄毎作賦嘗擬司馬相如以為式又怪屈原文過
相如至不容作離騷自投江而死迺作書往往摭離騷
文而反之自㟭山投諸江流以弔屈原名曰反離騷又
旁離騷作重一篇名曰廣騷又旁惜誦以下至懐沙一
卷名曰畔牢愁畔牢愁廣騷文多不載獨載反離騷
　　　二十四箴一卷
雕龍云子雲稽古始範虞箴晁氏曰今廣徳所刋本校
集中無司空尚書博士太常四箴集中所有皆據古文
苑而此四箴或云崔駰或云崔瑗疑不能明
　　　演連珠一卷
雕龍云揚雄覃思文濶業深綜述碎文璅語肇為連珠
其事雖小而明潤矣
　　　漢何汶集
汶郫縣人何英之孫也集有世務三十篇
　　　李伯仁集二卷
李尤字伯仁廣漢雒人也少以文章顯漢和帝時侍中
賈逵薦尤有相如揚雄之風召詣東觀受詔作賦拜蘭
臺令史安帝時稍遷為諌議大夫受詔與謁者僕射劉
珍等同撰漢記後帝廢太子為濟隂王尤上書諫爭順
帝立遷樂安相年八十三卒所著詩賦銘誄頌七歎哀
典凡二十八篇尤同郡李勝亦有文才為東觀郎著詩
誄頌論數十篇
文章流别云李尤自山河都邑至於刀筆笇契莫不有
銘
　　　李密述理論十篇
晋書密字令伯犍為武陽人治春秋左氏傳博覽多所
通渉皇甫士安雅善之
　　　𤣥鳥賦
密長子賜少能屬文作𤣥鳥賦舉秀才為汶山太守
　　　龔壯邁徳論
晋書壯字子偉巴西人潔已自守與鄉人譙秀齊名以
父叔為李特所害終身不至成都惟研考經典覃思文
章每歎中夏多經學而巴蜀鄙陋兼遭李氏之難無復
學徒乃著邁徳論文多不載
　　　何妥文集十卷
隋書妥字棲鳯郫縣人傳稱又著孝經義疏二卷
　　　陳子昻文集十卷
别傳曰子昻字伯玉梓州射洪人始以豪家子馳俠使
氣至年十七八未知書嘗従博徒入鄉學慨然立志因
謝絶門客専精墳典數年之間經史百家罔不該覽尤
善屬文雅有相如子雲風骨年二十一以進士對䇿髙
第文明初上書帝覽而異之勅曰梓州人陳子昻地籍
英靈文稱偉曄可麟䑓正字時洛中傳寫其書市肆閭
巷吟諷相屬乃至轉相貨鬻飛馳逺邇拜右拾遺卒年
四十二其文章散落多得之於人口今所存者十卷嘗
著江上丈人論將磅礴化機而與造物者逰遭家難亡
之故人范陽盧蔵用集其遺文為序傳識
柳宗元譔楊評事文集後序略云文有二道辭令褒貶
本乎著述者也導揚諷諭本乎比興者也著述者流出
於書之謨訓易之象系春秋之筆削其要在於髙壯廣
厚詞正而理備謂宜蔵於簡冊也比興者流盖出於虞
夏之詠歌殷周之風雅其要在於麗則清越言暢而意
美謂宜流於謡誦也兹二者考其㫖義乖離不合故秉
筆之士恒偏勝獨得而罕有兼者焉厥有能而専美命
之曰藝成雖古文雅之盛世不能並肩而生唐興以來
稱是選而不作者其梓州陳拾遺乎
　　　閭邱均集
均成都人唐初與杜審言齊名為安樂公主所薦起家
太常博士公主被誅均坐貶循州司户卒其孫閭邱師
與杜甫通家來往
　　　李義府集三十卷
唐書義府本瀛州饒陽人其祖為射洪縣丞因家於永
泰今之鹽亭也嘗獻承華箴見文部
　　　李翰林集二十卷一云草堂集
晁氏曰李白集舊十卷唐李陽氷序咸平中樂史别得
白歌詩十卷凡七百七十六篇又纂雜著為别集十卷
宋次道治平中得王文獻及唐魏萬所纂白詩又裒唐
類詩洎石刻所傳者通陽氷樂史集共一千一篇雜著
六十五篇曽子固乃考其先後而次第之云白蜀人天
寳初至長安明皇召為翰林供奉頃之不合去安禄山
反明皇在蜀永王璘節度東南白時卧廬山迫致璘敗
坐繫潯陽獄崔涣宋若思驗治白以為罪薄釋白囚使
謀其軍乾元元年終以璘事長流夜郎遇赦得釋過當
塗以卒始終更渉如此此白之詩所自序可考者也舊
史稱白山東人為翰林待詔又稱白在宣城謁見永王
璘遂辟為従事而新書又稱白流夜郎還潯陽坐事下
獄宋若思釋之者皆不合於白之自序盖史誤耳予按
杜甫詩亦以白為山東人而蘇子瞻嘗恨白集為庸俗
所亂則白之自序亦未可盡信而遂以為史誤近蜀本
又附入左綿邑人所裒白隠處少年所作詩六十篇尤
為淺俗白天才英麗其辭逸蕩雋偉飄然有超世之心
非常人所及讀者自可别其真偽也
唐宣州當塗令李陽氷序云李白字太白隴西成紀人
梁武昭王暠九世孫蟬聯珪組世為顯著中葉非罪謫
居條攴易姓與名然自窮蟬至舜五世為庶累世不大
耀亦可歎焉神龍初始逃歸於蜀之彰明復指李樹而
生伯陽驚姜之夕長庚入夣故生而名白以太白字之
世稱太白之精得之矣不讀非聖之書耻為鄭衛之作
故其言似天仙之辭凡所著述言多諷喻自三代以來
風騷之後馳驅屈宋鞭撻揚馬千載獨歩唯公一人故
王公趨風列岳結軌羣賢翕習如鳥歸鳯盧黄門云陳
拾遺横制頽波天下質文翕然一變而今朝詩體尚有
梁陳宫掖之風至公大變掃地併盡今古文集遏而不
行唯公文章横被六合可謂力敵造化歟天寳中明皇
下詔徵就金馬降輦歩迎如見綺皓坐之七寳牀御手
調羹以飲之謂曰卿是布衣名為朕知非素蓄道義何
以及此置於金鑾殿出入翰林中問以國政潛草詔誥
人無知者醜正同列害能成謗格言不入帝用疎之公
乃浪跡縦酒以自昏穢詠歌之際屢稱山東人與賀知
章崔宗之等號為八仙時又稱公為謫仙朝列賦謫仙
之詞凡數百首多言公之不得意天子知其不可留乃
賜金歸之遂就陳留採訪使彦允請北海髙天師授道
籙於齊州紫極宫將東歸蓬萊訪羽人駕丹邱耳陽氷
試絃歌於當塗心非所好公遐不我棄乗扁舟而相顧
臨當挂冠公又疾亟草藳萬卷手集未修枕上授簡俾
令為序論關雎之義始愧卜商明春秋之詞終慚杜預
自中原有事公避地八年當時著述十䘮八九今所存
者皆得之他人焉時寳應元年十一月乙酉也
前進士魏顥序云自盤古劃天地天地之氣艮於西南
劔門上斷横江下絶岷峨之曲别為錦川蜀之人無聞
則已聞則傑出是生相如君平王褒揚雄降有陳子昻
李白皆五百年矣白本隴西(缺/)放形因家於綿身既生
蜀則江山之英秀也伏羲造書契後文章濫觴者六經
糟粕離騷糠粃建安七子七子至白中有蘭芳情理宛
約詞句研麗白與古人爭長三字九言鬼出神入瞪若
乎後耳白久居峨眉與丹邱子因持盈法師逹白亦因
之入翰林名動京師大鵬賦詩家蔵一本故賔客賀公
竒白風骨呼為謫仙子由是朝士作歌數百篇上皇豫
游召白時為貴門邀飲比至半醉令製出師詔不草而
而成許中書舍人以張垍䜛逐游海岱間年五十餘尚
無禄位禄位拘常人横海鵾負天鵬豈池籠榮之顥始
名萬次名炎萬之日不逺命駕江東訪白游天台還廣
陵見之眸子烱然哆如餓虎或時束帶風流醖藉曽授
道籙於齊有青綺冠帔一副少任侠手刃數人與友自
荆徂揚路亡權窆迴棹方暑亡友糜潰白收其骨江路
而舟又長揖韓荆州延飲白誤拜韓讓之白曰酒以成
禮荆州大悦白始娶於許生一女一男男曰明月奴女
既嫁而卒又合於劉劉訣次合於魯一婦人生子曰頗
黎終娶於宋門携昭陽金陵之妓迹類謝康樂世號為
李東山駿馬美妾所適二千石郊迎飲數斗醉則奴丹
砂撫青海波滿堂不樂白宰酒則樂顥平生自負人或
為狂白相見泯合有贈之作謂余爾後必著大名於天
下無忘老夫與明月奴因盡出其文命顥為集顥今登
第豈符言耶解携明年四海大盗宗室有某者白䧟焉
謫居夜郎罪不至此屢經昭洗朝廷忍白久為長沙汨
羅之儔路逺不存否極則泰白宜自寛吾觀白之文義
有濟代命然千鈞之弩魏王大瓠用之有時議者柰何
以白有叔夜之短儻黄祖過禰晋帝罪阮古無其賢所
謂仲尼不假盖於子夏也經亂離白章句蕩盡上元末
顥於綘偶然得之沉吟累年一字不下今日懐舊援筆
成序首以贈顥作顥酬白詩不忘故人也次以大鵬賦
古樂府諸篇積薪而録文有差互者兩舉之白未絶筆
吾其再刋付男平津子掌其他事跡存於後序
李太白藁書跋云藁書世傳李太白遺文或謂謝氏子
弟誑武功蘇才元所書更不復詳考所出而推與過重
便謂不減魯公然此書雖少繩墨不可考以法度要是
軒前輊後度越陵突令人想見酒酣賦詩時也王僧䖍
論書或以其人可想或以其法可存世人愛李太白名
至偽書一卷亦聲價増重豈以其人可想故耶
　　　朱巨川集
唐朱灣字巨川西蜀人貞元元和間為府従事髙仲武
間氣集云朱君率履貞素放情江湖郡國交徵潛耀不
起有唐髙人也詩體清逸興用宏深因詞寓意放詠尤
工
　　　符載集十卷
唐符載字厚之岐襄人㓜有宏達之志隠居廬山聚書
萬卷不為章句學貞元中李巽江西觀察薦其才授奉
禮郎為南昌軍副使繼辟西川韋臯掌書記歴監察御
史元和中卒叚文昌為墓志附於後集皆雜文末篇數
詩而已集前有崔羣王湘送符處士歸覲序皆云載蜀
人以比司馬王揚云
　　　雍陶集十卷
陶字國鈞成都人太和中進士為簡州刺史有詩名見
詩話
　　　李逺集一卷
唐建州刺史雲陽李逺求古撰太和五年進士終御史
中丞有集傳
　　　唐求集一卷
唐嘉州處士唐求與顧非熊齊名詳見詩話
　　　孫光憲鞏湖編玩三卷　荆臺集四十卷　筆
　　　傭集十卷
光憲字孟文陵州人王衍降唐避地荆南髙従誨辟掌
書記三世皆在幕府歸宋授黄州刺史在郡有聲乾徳
中卒光憲博通經史聚書數千卷或自抄寫孜孜讎校
老而不廢好著撰自號葆光子所著荆臺集鞏湖編玩
筆傭集橘齋集北夣𤨏言蠶書又譔續通歴紀事頗失
實太平興國初詔毁之
　　　皁江漁翁集
後唐張立著立新津人少博學尤長詩什隐居山谷中
孟蜀明徳間詔赴闕立詐病不就先是知詳入蜀中外
騷動明宗頗以蜀人為疑凡有勢力貲産之族悉遣入
洛立嘗為詩諷曰朝廷不用憂巴蜀稱覇何曽是蜀人
宰相李昊聞而重之復薦於昶亦托病不就有詩數百
篇號皁江漁翁集行世後徙居䨇流唐英商英皆其孫
也
　　　梓潼集二十卷
五代李堯夫著詳見詩話
　　　玉壘集十卷
唐僧可朋著丹稜人
　　　煙花集五卷
蜀後主王衍集豔詩二百篇且為之序
　　　三家宫詞三卷
唐王建蜀花蘂夫人宋丞相王珪三人所著
　　　花蘂夫人詩一卷
青城費氏女詳見詩話
　蜀中廣記卷九十七
欽定四庫全書
　蜀中廣記卷九十八
　　　　　　　　　　　　明　曺學佺　撰
　著作記第八
　　集部
　　　鮮于伯圭集一卷
宋鮮于懐字伯圭閬中人累舉不第嘗作揠愁詞時人
稱之李宗諤贈詩云漢殿無人薦揚子滿朝空誦揠愁
詞後與宗諤同年第四人登科趙普判秦州辟為觀察
推官卒
　　　民士編一十九卷
陳充字若虛成都人雍熙中甲科仕至刑部郎中知貢
舉卒詞學典贍性曠達喜談謔澹於榮利自號中庸子
民士云者盖其未仕已仕前後所著文也唐牛僧孺著
善惡無餘論言堯舜伯鯀俱不能慶殃其子充因作論
以反之
　　　朱台符文集三十卷
宋史台符字拱正眉山人十嵗能屬辭常作黄山樓記
為當時所稱太宗廷試以尺晷成一賦登進士甲科好
學喜延譽後進景徳初為陕西轉運與時不合再出知
洪州卒年四十二
　　　五龍山居詩
謝全長江人居五龍山下以詩自娯其詩平澹有浪仙
之風司馬池知小溪縣與之定交太平興國五年進士
　　　田表聖咸平集五十卷　三朝奏議五卷
田錫字表聖其先京兆人唐末徙于蜀宋初與胡旦何
士宗齊名興國三年進士第知制誥終右諫議大夫范
仲淹司馬光讀其書皆稱其直諒蘇軾以之比賈誼云
　　　牟君華文集
牟袞字君華安岳人受學於多岳先生端拱間登進士
第以文章名累官翰林學士有詩文行于世
　　　東觀集十卷
華陽羅處約思純著知呉縣時王元之禹偁亦知長洲
日與唱和蘇杭間多傳誦之淳化中受詔荆湖路廵撫
欲以苛察立名所奏劾甚衆卒年三十三無後禹偁與
蘇易簡收其文
　　　漁舟集一卷
成都處士郭震希聲撰自稱汾陽山人李畋序稱其所
作有孟郊風致淳化四年忽作詩曰朝出東門逰東門
好春色青青原上草莫放征馬食詣闕獻書言蜀利病
未幾順賊已作矣
　　　王嵒集一卷
陳氏曰嵒集中有春日感懐上滕白郎中盖亦宋初人
又有聖駕親征河東及甲午避寇全家欲下荆南之語
則是李順亂蜀之嵗嵒盖蜀人也耶
　　　李建中集三十卷
建中字得中其先京兆人祖稠仕於蜀遂為蜀人興國
中進士甲科累官主客員外郎性簡靜風神雅秀恬於
榮利前後三求掌西京留司御史臺愛洛中風土就構
園池號曰靜居好吟詠毎逰山水多留題自稱巖夫民
伯善脩養預校定道蔵卒建中善書扎行筆尤工多構
新體草隷篆籀八分亦妙人多摹習嘗手寫郭忠恕汗
簡集以獻皆科斗文字詔嘉奨之
　　　玉堂集二十卷
蘇易簡著易簡字太簡銅山人弱冠舉進士太平興國
五年狀元官翰林承㫖太宗書玉堂之署賜之故以名
其集終叅知政事
　　　文房四寳五卷　文選類要三卷
易簡撰集古今筆硯紙墨四門繼以賦頌述作有徐鉉
序又摘文選䨇字以類編集為類要三卷
　　　翰林續志二卷　禁林宴㑹集三卷　淳化編
　　　勅三十卷
晁氏曰蘇易簡在北門最承太宗睠遇録元和以後至
國朝翰林故事以續季肇之書太宗賜詩嘉之
　　　翰林雜志一卷
其書不題撰人輯唐韋執誼故事元稹承㫖壁記韋采
㣲新樓記杜元頴監院使記鄭璘視草亭記并李宗諤
題名記為一篇或云易簡子耆采其父翰林續志所遺
附益之
　　　滄浪集十五卷
蘇舜欽撰舜欽字子美易簡之孫杜祁公衍之壻也景
祐中進士累遷集賢校理監進奏院坐用故紙錢㑹客
除名慷慨有大志好古工文章及廢居蘇州買水石作
滄浪亭益讀書發其憤懣於歌詩其體豪放往往驚人
又善草書醉酣落筆爭為人所傳翫
舜欽報韓維書曰䝉開責以兄弟在京師不以義相就
獨羇外數千里自取愁苦予豈無親戚之情豈不知㑹
合之樂也安肯舍安逸而甘愁苦哉昨在京師不敢犯
人顔色不敢論議時事隨衆上下心志蟠屈不開固亦
極矣不幸適在嫌疑之地不能决然早自引去致不測
之禍捽去下吏人無敢言友讎一波共起謗議被廢之
後喧然未已更欲寘之死地然後為快來者往往鈎賾
言語欲以傳播好意相恤者幾希矣故閉户不敢與相
見如避兵寇偷俗如此安可久居其間遂超然逺舉羇
泊於江湖之上不惟衣食之累實亦少避機穽也况血
屬之多資入之薄持國見之矣常相團聚可乏衣食乎
不可也可閉關常不與人接乎不可也與人接必與之
言與之言必與之還往使人人皆如持國則可不迨持
國者必加釀惡言喧布上下使僕不能自明則前日之
事未為重也都無此事亦終日勞苦應接之不暇寒暑
奔走塵土泥淖中不能了人事羸馬餓僕日栖栖取辱
于都城使人指背譏笑哀憫亦何顔面安得不謂之愁
苦哉比雖與兄弟親戚相逺而伏臘稍足居室稍寛無
終日應接奔走之勞耳目清曠不設機關以待人心安
閒而體舒放三商而眠髙舂而起靜院明窻之下羅列
圖史琴樽以自愉悦有興則泛小舟出盤閶二門吟嘯
覽古於江山之間渚茶野釀足以銷憂蓴鱸稻蟹足以
適口又多髙僧隐君子佛廟勝絶家有園林珍花竒石
曲池髙臺魚鳥留連不覺日暮昔孔子作春秋而夷呉
又曰吾欲居九夷觀今之風俗樂善好事知予守道好
學皆欣然願來過従不以罪人相遇雖孔子復生是亦
必欲居此也以彼此較之孰為然哉人生内有自得外
有所適固亦樂矣何必髙位厚禄役人以自奉養然後
為樂今雖僑此亦如仕宦南北安可與親戚常相守耶
予窘迫勢不得如持國意必使我尸轉溝洫肉餧虎而
後以為安所義何其忍耶詩曰凡今之人莫如兄弟兄
弟以恩急難必相拯救後章曰䘮亂既平既安且寜雖
有兄弟不如友生謂友朋尚義安寜之時以禮義相琢
磨予以持國外兄弟也急難不相救又於未安寜之際
欲以義相琢磨雖古人所不能受予欲不報慮淺吾持
國也按舜欽以父任補太廟齋郎調滎陽縣尉玉清昭
應宫災舜欽年二十一詣登聞鼓院上疏范仲淹薦其
才召試為集賢校理監進奏院所論議多侵權貴而其
婦翁杜衍與富弼在政府多引用一時聞人欲更張庶
事御史中丞王拱辰等不便其所為㑹進奏院祠神舜
欽與右班殿直劉巽輙用鬻故紙公錢召妓樂閒宴㑹
賔客拱辰亷得之諷其屬劾奏因欲揺動衍事下開封
府劾治於是舜欽與巽俱坐自盜除名舜欽既廢寓呉
中其友人韓維責以隔絶親交故報書云
歐陽氏序曰斯文金玉也棄擲埋没糞土不能銷蝕其
見遺於一時必有收而寳之于後世者雖其埋没而未
出其精氣光怪已能常自發見而物亦不能揜也故方
其擯斥摧挫流離窮厄之時文章已自行於天下雖其
怨家讎人及嘗出力而擠之死者至其文章則不能少
毁而揜蔽之也凡人之情忽近而貴逺子美屈於今世
猶若此其伸於後世宜何如也公其可無恨予嘗考前
世文章政理之盛衰獨恠唐太宗致治幾乎三王之盛
而文章不能革五代之餘習後百有餘年韓李之徒出
然後元和之文始復于古唐衰兵亂又百餘年而聖宋
興天下一定晏然無事又幾百年而古文始盛于今自
古治時少而亂時多幸時治矣文章或不能純粹或遲
久而不相及何其難之若是歟豈非難得其人歟茍一
有其人又幸而及出于治世世其可不為之貴重而愛
惜之歟嗟吾子美以一酒食之過至廢為民而流落以
死此其可以歎息流涕而為當世仁人君子之職位宜
與國家樂育賢才者惜也子美之齒少予而予學古文
反在其後天聖之間予舉進士于有司見時學者務以
言語聲偶擿裂號為時文以相誇尚而子美獨與其兄
才翁及穆叅軍伯長作為古歌詩雜文時人頗共非笑
之而子美不顧也其後天子患時文之弊下詔書諷勉
學者以近古由是其風漸息而學者稍趍古焉獨子美
為於舉世不為之時其始終自守不牽世俗趍舍可謂
特立之士也子美官至大理評事集賢校理而廢後為
湖州長史以卒享年四十有一其狀貌竒偉望之昻然
而即之温然久而愈可愛慕其才雖髙而人亦不甚嫉
忌其撃而去之者意不在子美也
　　　才翁集一卷
蘇舜元字才翁銅山人子美兄也有氣節能詩尤工草
書所著有才翁集
　　　張少愚白雲集三十卷
張俞字少愚㓜通悟於書無不該貫朝廷嘗以校書郎
召表乞授其父隱於岷山之白雲溪凡六被徵召皆不
起為文有西漢風嘗賦洛陽懐古蘇子美見而嘆曰優
游感諷意不可盡吾不能也
　　　陳文恵公愚邱集三十卷
陳堯佐字希元閬州人端拱初進士歴官太子太師致
政年八十二卒號知餘子諡文恵堯佐屬辭尚古不牽
世用喜為二韻詩詞調雋永又有湖陽野廬遣興等集
皆自有序
本傳文恵少好學及貴讀書不輟善古隷八分尤工詩
　　　金龜集十五卷
文恵従子漸著漸與父堯封同廷試漸中第辭不就願
擢其父許之自號金龜子
　　　澗上丈人詩二十卷
陳恬叔易著堯叟裔孫也博學有髙志不従選舉躬耕
陽翟與鮮于綽崔鶠齊名號陽城三士别號澗上丈人
詩句豪健其苦離别詩記靖康亂離之事傳誦于時
　　　隠書三卷　學古詩五十篇
華陽梁鼎凝正著端拱進士獻聖徳徽號頌萬餘言遷
殿中丞歴知數州磊落有氣節好學工篆籀
　　　任玠詩集
玠成都人通五經緯候音律琴奕丹青皆得其妙真宗
令試學士院玠撰詩一千二百首以進賜進士授汝州
團練推官玠具野服捧告身詣登聞鼓院納還西歸
　　　書臺集三卷
南隆處士朱有字大有自稱雲臺山人天禧中王晦叔
守蜀以古風六十言遺之書臺者其所居坊名也
　　　郭長孺歌詩雜文十卷
長孺不知何許人遷徙入蜀遂為成都人氣體夷粹遇
人無貴賤磬折下之然其中挺㧞不倚終日劇談無雜
嫚戱語生平惟好書丹鉛㸃勘不去手自經史百氏浮
屠黄老隂陽地理醫卜吐納煆煉之術皆研精其妙有
易解十卷書解七卷道徳經解三卷蔬食譜一卷又有
孝行髙逸等圖各為之論述
　　　何通夫遺稿
何羣字通夫西充人嗜古學喜激揚議論雖業進士非
其好也入太學與人言未嘗下意曲従同舍目為白衣
御史上書言後世以文辭取士害道者莫甚於賦請罷
去不聴乃慟哭取其平生所為賦八百餘篇焚之絀太
學而卒趙抃在蜀奏羣遺藁有益時政宜表章之不聴
　　　竹軒集
陵州龍昌期起之著祥符中韓魏公使蜀奏授試國子
四門助教慶歴中文潞公奏授校書即府學講説經義
為太子洗馬致仕起之著書甚富以羽翼先儒汲引後
學為己任時多譽之嘉祐中詔取其書昌期時年八十
餘野服詣京師賜緋魚絹百疋歐陽公言其異端害道
不當推奬奪所賜服罷歸卒
按福州守陳絳嘗延昌期入閩為衆講易得錢十萬而
歸絳由此坐罪遂自成都械昌期至後守永康胡則子
正為之破械出俸錢代償館以賔禮昌期所著書時有
詭誕穿鑿之説詆斥周公此所以得罪也
　　　虚舟子集
李定著郫縣人好古力學志不願仕養二親以孝聞累
舉孝亷不就以詩酒為樂自號虚舟子蜀中洊值兵火
經籍不完天禧中詔訪天下書籍定率先投牒監中羣
書多出其家
　　　于至詩文
于至登大中祥符五年徐奭榜進士及第七嵗能屬文
十七遊京師上書二十餘萬言是時文章襲五代餘風
至自立機軸嘗作蓬萊宫賦冦萊公丁晋公皆重之有
詩文行世小溪人
　　　陳公弼文集十卷
青神陳希亮著公弼其字也幼孤好學其兄使治息錢
希亮悉召逋家焚券使去天聖中舉進士以才幹剛直
名卒官京東轉運使即季常之父
　　　彭秘書文集　墨客揮犀十卷
宋史彭乗字利建華陽人進士及第歴秘書丞集賢校
理累遷翰林學士質重寡言聚書萬餘卷皆手自刋校
蜀中所傳書多出於乗晩嵗厯典贊命而文詞少工云
　　　梅諫議詩集　奏疏四十篇
新繁梅贄公儀著贄進士起家慶歴中為御史嘗論張
堯佐縁宫掖以進恐上累聖徳仁宗稱其言事有體性
淳靜不為矯勵之行平居未嘗問生業喜為詩多警句
　　　廬江文集二十卷　刀筆五卷　奏議二十卷
何郯著郯字聖從成都人仁廟朝為御史擢天章閣待
制熙寜中以尚書右丞致仕天資好學殆廢寢食為詩
章簡重淳淡有孟東野之風其仕臺諌知無不言頗有
直聲鮮于子駿志其墓集有李邦直序
　　　華陽集一百卷　岐公宫詞一卷
王珪字禹玉其先成都人右補闕永之子也故號華陽
後居開封少好學日誦數千言及長博通羣書慶歴二
年廷試第二嘉祐初入翰林文章閎麗自成一家朝廷
大典冊多出其手後拜相封岐國公卒年六十七諡文
恭
　　　迂遺集十三卷
安仁計用章著用章年十八登天禧進士第五人孫有
功登慶歴進士著唐詩紀事行于世
　　　孫文懿集三十卷
孫抃字夢得眉山人六世祖長孺喜蔵書以樓貯之蜀
人號書樓孫家抃之従兄闢復於東山構屋三百楹號
山學延成都何維翰為掌教以聚四方學者有公養之
法范鎮石揚休蒲師孟皆執經其中闢卒門人私謚曰
儒心先生抃天聖中進士累官叅知
　　　蘇明允嘉祐集十五卷
蘇洵字明允眉山人至和中歐陽永叔得其書二十二
篇大愛之以為賈誼劉向不過也以書獻除校書郎與
姚子張同編太常因革禮百卷書方成而卒
陳氏曰洵初入京師益帥張文定薦之歐陽公世皆知
之而有雷簡夫者為雅州以書薦之張歐及韓魏公尤
力張之知洵由簡夫世罕知之也簡夫書文亦慷慨偉
麗可喜
　　　蘇文忠集四十卷　後集二十卷　内制十卷
　　　　外制三卷
軾字子瞻洵之長子也生十年其母授以書聞古今成
敗輙能語其要比冠學通經史屬文日數千言嘉祐中
歐陽公知貢舉欲以冠多士疑曽子固所為乃寘之第
二後以書謝永叔見之語客曰老夫當避此人放出一
頭地又以直言薦之荅䇿入上等英宗在藩邸聞其名
欲以唐故事召入翰林宰相不可知湖州言者摘其謝
表中語以為謗逮赴御史臺子瞻當王安石紛更之際
見其事不便於民則賦詩以諷之故言者従而擠䧟欲
寘之死神宗薄其過責置黄州温公相哲宗累擢中書
舍人除翰林學士承㫖紹聖中坐草責吕恵卿制安置
恵州徙昌化元符初北還卒于常州初軾好賈誼陸贄
書論古今治亂不為空言既謫黄州杜門深居馳騁翰
墨其文一變平生遇事所為詩騷銘記書札論譔率皆
過人晩喜陶淵明詩和之幾徧為人英辯竒偉於書無
所不通所作文章才落筆四海已皆傳誦下至閭閻田
里外至夷狄莫不知名門下賔客亦皆一世豪傑其盛
古今所未有也立朝知無不言世稱其忠義嘗自比范
滂孔融議者不以為過在黄州日自號東坡居士世因
不呼其名止目之為東坡云
　　　東坡别集四十六卷
陳氏曰坡之曽孫給事嶠季貞刋家集于建安大畧與
杭本同盖杭本當坡公無恙時已行於世矣麻沙書坊
又有大全集兼載志林雜説之類亦雜以潁濱及小坡
之文且間有訛偽勦入者有張某為吉州取建安本所
遺盡刋之而不加考訂中載應詔䇿論盖建安本無應
詔集也
　　　東坡儋耳手澤三卷　艾子一卷
陳氏曰今俗本大全集中所謂志林者也艾子相傳為
東坡作亦未必然按艾子蜀中和羹之物字與藙同書
名艾子取悦口云爾坡又有物類相感志十八卷
　　　東坡詞二卷
黄山谷曰東坡居士曲世所見者幾百首或謂於音律
小不諧然其辭横放傑出自是曲子内縛不住者後山
詩話曰東坡以詩為詞如教坊擂木使舞雖極天下之
工要非本色
　　　東坡奏議十卷
陸㳺跋曰天下自有公論非愛憎異同所能奪也如東
坡之論時事豈獨天下服其忠髙其辯使荆公見之其
有不撫几太息者乎東坡自黄州歸見荆公於半山劇
談累日不厭至約卜鄰以老焉公論之不可揜如此而
紹聖諸人乃遂其忮心投之嶺海必死之地何哉
　　　烏臺詩話十三卷　東坡詩話二卷
陳氏曰蜀人朋九萬録東坡下御史獄公案附以初舉
發章疏及謫官後表章書啓詩詞等又好事者集公雜
書及詩為東坡詩話
　　　註東坡詩四十二卷　年譜目録各一卷
司諫呉興施元之徳初與呉郡顧景蕃共為之元之子
宿且為年譜以傳於世
陸游序曰近世蜀人任淵嘗註宋子京黄魯直陳無已
三家詩頗稱詳贍若東坡先生之詩則援據閎博指趣
深逺淵獨不敢為之説游頃與范公至能㑹於蜀因相
與論東坡詩慨然謂予足下當作一書發明東坡之意
以遺學者游謝不能他日又言之因舉二三事以質之
曰五畆漸成終老計九重新掃舊巢痕遙知叔孫子已
致魯諸生當若為解至能曰東坡竄黄州自度不復收
用故曰新掃舊巢痕建中初復召元祐諸人故曰已致
魯諸生恐不過如此耳游曰此㳺之所以不敢承命也
昔祖宗以三館養士儲將相材及官制行罷三館而東
坡盖嘗直史館者自謫為散官削去史館之職久矣至
是史館亦廢故云新掃舊巢痕其用字之嚴如此而鳯
巢西隔九重門則又李義山詩也建中初韓曽二相得
政盡収用元祐人其不召者亦補大藩惟東坡兄弟猶
領宫祠此句盖寓所謂不能致者二人意深語緩尤未
易窺測至如車中有布乎指當時用事者則猶近而易
見白首沉下吏緑衣有公言乃以侍妾朝雲嘗歎黄師
是仕不進故此句之意戲言其上僭則非得於故老殆
不可知必皆知此然後無憾至能亦太息曰如此誠難
矣後二十五六年游告老居山隂澤中呉興施宿武子
出其先人司諫公所註數十大編屬游作序司諫公以
絶識博士名天下且用工深歴嵗久又助之以顧君景
蕃之該洽則於東坡之意盖庶幾可以無憾矣游雖不
能如至能所托而得序斯文豈非幸哉嘉㤗二年正月
五日
　　　蘇子由欒城集五十卷　後集二十四卷　第
　　　三集十卷　應詔集十二卷
轍字子由洵之次子也年十九中進士第二十舉直言
因所問極言得失䇿入或欲黜之仁宗不許擢商州推
官以兄得罪従坐謫筠州監酒宣仁臨朝相温公擢中
書舍人代子瞻為翰林學士未幾拜尚書左丞紹聖初
責置雷州後北還凡居雷循七年居許十六年杜門理
舊學于是詩春秋傳老子解古史書皆成自謂得聖賢
遺意
陳氏曰欒城真定府縣也蘇氏望趙郡欒城元魏時屬
趙郡故云子由晩居潁上自號潁濵遺老故集或名潁
濵
東坡曰子由之文實勝僕而世俗不知乃以為不如其
為人深不願人知之其文如其為人故汪洋澹泊有一
唱三嘆之聲而其秀傑之氣終不可没作黄樓賦乃稍
自振厲若欲以警發憒憒者而或者便謂僕代作此尤
可笑是殆見吾善者機也
　　　蘇文定公遺言二卷
周平園序略曰文定公晩居許昌避禍謝客罕與人言
其聞緒論者子孫而止耳然諸子宦㳺惟長孫將作監
丞籀年十有四才識卓然侍左右者九年記遺言百餘
條未嘗増損一語既老以授其子郎中君詡郎中復以
授其子道州使君森予嘗與道州同僚故請題其後
　　　龍川略志六卷　别志四卷
子由於元符二年夏居循州杜門閉目追惟平昔使其
子逺書之紙凡四十事其秋復記四十七事龍川循州
地名
　　　三蘇年表三卷
陳氏曰右奉議郎孫汝聴撰汝聴當是蜀人所叙述甚
詳
　　　三蘇遺文
陸㳺跋曰此書蜀郡吕商隠周輔所編周輔入朝為史
官得唐安守以歸未至家暴卒可悲也
　　　蘇過斜川集二十卷
宋史初軾卒于常州過𦵏之汝州郟城小峨眉山遂家
潁昌營湖隂水竹數畆名曰小斜川自號斜川居士且
以名其集其思子賦颶風賦早行於時稱為小坡云
陳氏曰蘇過字叔黨坐黨家不得仕進終於通判中山
府晁以道誌墓稱其純孝給事中嶠其孫也
　　　九峯集四十卷
太常少卿眉山蘇元老在廷撰東坡従孫也坡在海上
嘗有書往來其罷奉常歸潁昌正坐元祐之黨未幾卒
年四十七
　　　王子立文集
王適子立撰蘇子由之壻也潁濵序略曰適従予為學
長於詩騷予自南都謫居江南凡六年而歸未嘗一日
不相従也既與予同憂患至於涵泳圖史浮屠老子之
説亦未嘗不同之故聞道益深為文益髙而予觀之益
久盖其于兄弟妻子嚴而有恩和而有禮未嘗有過故
予嘗曰子非獨余親戚亦朋友也
　　　李方叔集三十卷　濟南集二十卷
李廌字方叔號月岩夾江人鄉貢進士東坡知貢舉得
試卷以為方叔置之首選已而非也賦詩有平生謾説
古戰場過眼還迷日五色之句後竟不第其母曰蘇公
知舉而吾兒下第命也所著有師友聞見紀多子瞻淳
夫之遺言
　　　木雁居士集
鄭少㣲字明舉華陽人少孤力學登元祐進士第始就
試禮部東坡知貢舉黄魯直與較藝得明舉由是赫然
古郫楊天恵三嵎李新皆以文名時人號為三儁按少
㣲在宣和間上書言時政坐廢家貧無田宅栖成都金
繩院十五年不變其守學益古文益工晩號木雁居士
有集行於世徳陽舊志載少㣲政和中知縣事云
　　　楊天恵文集六十卷
通志云天恵郫縣人元豐進士後入黨籍按潼川志有
楊天恵字祐甫登熙寜二年進士授䨇流知縣多善政
文詞得西京體即著彰明逸事及彭山十事記者不知
同是一人否元豐熙寜年號亦相連
　　　王君禮詩集
楊天恵曰成都王君禮自宕渠佐轉官資中嘗跨巴馬
従一野僮徑造余門持刺大呼我王某也聞子名久特
來耳因為具留之信宿而去其詩祖騷宗選出没傳記
為兒時已能賦有州里名晩年多出白語蘄曉流俗不
以鐫琢為工
　　　二江先生文集十六卷
元祐中䨇流宋承之著南部馬涓序稱其筆端馺㳫落
紙皆可諷詠在官惟以簡編筆研吟咏度日常曰世間
樂孰與此吾將終身焉
　　　三江集　太平讜議
達州王其昌著熙寜九年進士授黔江令元豐中景靈
宫成其昌作賦獻之辭極雅麗
　　　得得居士戅草一卷
陳氏曰右正言眉山任伯雨徳翁撰其論章惇蔡卞欲
廢宣仁尤切故卞深恨之獨貶嶺外按史髙宗采其諌
章追貶惇卞等明著誣宣仁事告天下詔贈伯雨官志
云居諫省半年上一百八疏皆切國體
　　　文與可丹淵集四十卷
文同字與可永泰人進士髙第以文學名操韻髙潔畫
筆尤妙仕至太常博士集賢校理元豐初出守呉興至
宛邱驛忽留不行沐浴衣冠正坐而逝
東坡謂與可有四絶詩一楚詞二章草三畫四世少知
者惟予一見識其妙處又有詩云斯人定何人㳺戲得
自在詩鳴草聖餘兼入竹三昩他日觀其飛白復恨知
與可之不盡也
　　　費東平詩集六卷
文同序云嘉祐癸邜春東平先生以古律五七言詩共
六帙因其甥朱景副書為示且屬余以序置其首余熟
讀者累日甚愛之余居常數言唐人風調渉五代衰季
已淪委而不振及見先生所作信遺音餘響久浮大空
至治世而復下今又軋然發于先生之筆舌爾按先生
閬中人少舉進士自勝冠走四方㳺名公鉅卿之門命
既不偶退返林壑盡諱其他能而一従事於此凡四十
年探深摘幽愈老益工大抵氣和平而意精新使人嗜
之而不厭也近世文士以篇什自名者甚衆如使先生
之言雜行于其中彼將左右顧揖相推以為先余恐先
生所得者固多傲然而獨居其前矣是可傳布於天下
也此文見丹淵集未著名氏
　　　無為子集四十卷
楊繪元素著漢川緜竹人也幼警敏讀書一過輙誦至
老不忘為文立就皇祐初擢進士第二仕天章閣待制
知杭州嘗居無為山號無為子云
　　　李公敏集
李誼伯字公敏緜州人皇祐五年進士幼孝謹長通六
經歴威卭果漢四郡守贈金紫光禄大夫有詩賦三十
卷雜文二十卷其子孟侯通直郎仲侯司理叅軍政績
見神道碑銘
　　　頤堂集
宋王灼字晦叔號頤堂遂寜人文詞古雅隠居不仕復
著有碧鷄漫志十卷糖霜譜一卷
　　　鮮洪範長江詩集
山谷䟦云余昔聞蜀人有魯三江者號稱能詩士大夫
多宗之今觀閬州鮮長江詩不甚愧之也雖切磋琢磨
之功少而渾厚之氣幾度其前矣昔方士袁天綱見閬
州錦屏山題其石曰此山磨滅英靈乃絶然予在中朝
唯聞陳文忠公家世出才士嘗疑山水之秀豈獨鍾於
陳氏耶其沉淪草萊困頓州縣抱才器而與慶鹿共盡
者可勝道哉今觀鮮長江之才所謂困頓州縣者也使
之學不盡其才名不聞於世亦其鄉之先達士大夫之
罪也盖道不明於天下則士不知擇術道不行於天下
則民之毁譽不公豈獨士大夫之罪哉其所従來逺矣
鮮氏唯以閬中為族姓其散漫於兩蜀者皆以閬中為
祖今試問鮮氏所自出皆不能自言或云出於鮮于後
去于而為鮮以余考之非是蜀李夀時司徒鮮明用事
專廢立其鮮氏之祖歟
　　　鮮于諫議集三卷
鮮于侁字子駿閬中人景祐初登進士乙科仕至諫議
大夫侁治經術論著多出新意晩年為詩與楚詞尤精
志稱子駿有詩傳六十卷
東坡曰鮮于子駿九誦友屈宋于千載上堯祠舜祠二
章氣格髙古東漢以來鮮及也
　　　張無盡集三十二卷
張商英字天覺登第調官峽路章惇察訪巴蜀風采傾
動西南峽中部使者憂之因求辯博之士以備燕談或
以天覺姓名告檄召至䕫州惇杯酒間果以人材為問
部使者即言之惇令召入天覺不冠服峨巾長揖徑就
坐左惇負氣敢大言天覺輙吐詞壓之惇大喜歸而薦
于朝由是召用元祐中為開封府推官出使河東紹聖
初擢御史大觀四年長星見蔡京罷相乃拜右僕射盡
反京之政召用元祐遷客天下翕然歸重期年去位靖
康初遂與司馬温公范文正公同日降制加贈官爵賜
諡文忠
　　　黄松子集十卷
唐安張唐英次公著商英之兄也進士及第殿中侍御
史
　　　蒲左丞集十卷
蒲宗孟字傳正閬州新井人皇祐五年進士曽公亮薦
除館職神宗謂宰相曰宗孟有史才乃召同脩國史入
為翰林學士除尚書左丞卒年六十六
宋史宗孟累遷翰林學士兼侍讀舊制學士唯服金帶
宗孟入謝神宗曰學士職清地近非他官比而官儀未
寵迺加佩魚遂著為令宗孟趣尚嚴整而性侈汰藏帑
豐毎旦刲羊十豕十然燭三百入郡舍或請損之愠曰
君欲使我坐暗室忍饑邪常日盥潔有小洗面大洗面
小濯足大濯足之别每用婢十數人一浴至湯五斛他
奉養率稱是嘗以書抵蘇軾云晩年學道有所得軾答
曰聞所得甚髙然有二事相勸一曰慈二曰儉盖鍼其
失也
　　　唐子西集十卷
唐庚字子西眉山人登進士第早受知於張天覺天覺
為相擢京畿提舉欲用為諫官㑹天覺去位貶惠州
鴈湖李氏曰唐子西文采風流人謂之小東坡
　　　遯菴集
丹稜唐文若著子西之子
　　　一江集三卷
鄧至著雙流人綰之父也通六經學者従之甚衆每出
入里中里中人皆拱立其尊敬之如此
　　　廬江集七十卷　治道中術六卷十三篇
南充何渉濟川著渉於六經百家山經地志醫卜之書
無不讀景祐進士司封員外郎所著有春秋本㫖雖在
軍中嘗為諸將講左氏春秋狄青之徒横經以聴司馬
温公嘗言學者讀書少能自首卷讀至卷末往往或従
中或従末隨意讀起又多不能終篇光性最専猶患如
此従來惟見何渉學士案上惟置一書讀之自首至尾
正錯校字以至終篇未終誓不他讀此學者所難也
　　　邉臣要略二十卷　平戎䇿十五篇
普州景泰周卿著進士起家歴尚書屯田員外郎忠州
刺史有識鑒教二子相繼死王事
　
　
　
　
　
　
　
　
　
　
　
　
　
　
　蜀中廣記卷九十八
欽定四庫全書
　蜀中廣記卷九十九
　　　　　　　　　　　　明　曺學佺　撰
　著作記第九
　　集部
　　　范蜀公集一百十二卷
汪玉山序按蜀公墓志云文集一百卷諌垣集十卷内制
集二十卷外制集十卷正書二卷樂書三卷刀筆八卷公
成都人也應辰守成都凡三十年求公文集雖摉訪殆徧
来者不一而竟無全書盖公之没距今八十年矣竊意嵗
月愈久則雖此不全之書亦或未易得也於是以意類次
為六十二卷曰樂議曰使北録不見於墓誌亦恐其初文
集中未必載也樂議或特出於世俗所裒輯今皆存之又
以諫疏内制外制正書樂書附之通為一百十二卷正書
所得止一卷今分為二司馬温公論正書其間有云舜無
焚廪浚井之事而今之正書無此語豈亦非全書耶
公名鎮字景仁成都人舉進士為禮部第一仁宗朝知
諌院後言王安石新法不便乞致仕居頴昌元祐初詔
召不赴封蜀郡公年八十一諡忠文
　　　東齋紀事十二卷
景仁自序云元豐中既謝事日於東齋燕坐追憶在朝
時交㳺言語與夫里俗傳記因纂集成書崇觀間以其
談及國事禁之
　　　榮國集五十卷
中書侍郎范百禄子功著鎮兄鍇之子也第進士復舉
才識兼茂科
　　　范太史集五十五卷家傳八卷　遺事一卷
翰林學士范祖禹淳夫撰鎮従孫也太史遺事後人所
編輯者
　　　潛齋詩眼一卷
范温元實著祖禹之子學詩於黄山谷潛齋其别號云
　　　李畋文集一百卷　歸田録十卷　知命録十
　　　卷
華陽李畋渭父撰張公詠客也不樂仕進詠敦勉之遂
登第累官知榮州熙寜中致仕歸與門人賔客燕談忘
倦門人請編録之又名該聞録有雜詩十二篇係於後
　　　陵陽集五十卷　陵陽先生詩草一卷　陵陽
　　　正法眼一卷
中書舍人仙井韓駒子蒼撰自㓜能詩黄太史稱其超
軼絶塵蘇文定以比儲光羲政和初獻書召試出身後
入西掖坐蘇氏鄉黨曲學罷
後村劉氏曰子蒼蜀人學出蘇氏與豫章不相接吕公
仁彊之入派子蒼殊不樂磨淬剪截之功終身改竄不
已有寫寄人數年而追取更易一兩字者故所作雖少
而可觀
　　　建中治本書一卷
眉山任諒子諒著年十四冠鄉書登髙第為懐州教授
徽宗見其所作新學碑曰文士也擢提舉䕫路學事卒
官京兆尹
　　　張大中集
通川人宣和中舉進士羣經百氏一覽不忘時人號為
黒漆書厨以其黧色也
　　　呉待制文集
臨卭呉時伸道著初舉進士得學究出身再試中甲科
歴太僕少卿道君時為徽猷閣待制屬文落筆即就未
嘗屬槁兩學目為立地書厨
　　　勾景山文集十卷　西掖制書十卷　奏議十
　　　卷
勾濤字景山成都人崇寜中登進士第史館脩撰重脩
哲宗徽宗實録丞相趙鼎諭㫖宜婉辭紀載燾曰崇寜
大觀大臣誤國以稔今禍藉有隠諱如天下野史何髙
宗嘗語相秦檜曰勾濤久閒性喜泉石可進職與一山
水近郡檜對永嘉有天台鴈蕩之勝帝曰永嘉太逺以
湖州命之
　　　琴軒集一卷
陳氏曰題南榮浪翁李有慶撰與石昌言任師中同時
卷末有贈答十二絶闕其六其曰癸巳嵗者殆皇祐中
　　　岷山百景詩二卷
王寀著寀字道輔華陽人少有詩名世謂其詩初若不
經意然遣辭屬意清麗絶人自號南陔居士宣和中以
狂譎被譖伏誅
　　　東嵓野老集八十卷
建炎中唐安文正倫濟道撰漢守文翁之後也第進士
為朝請大夫生平力學為文宏贍博洽一時稱之又括
諸書重復者為小名録
　　　玉臺集東都事略一百三十卷
眉山王賞著當之弟稱之父也累官禮部侍郎直學士
以忤秦檜出知利州
　　　左右氏釋疑譜學一卷　讀書日録五卷
廣安黎良能著錞之孫也
　　　縉雲集四十三卷
馮時行著字當可巴縣人讀書縉雲山中紹興狀元歴
官奉禮郎以沮和議被廢
　　　小醜集十二卷　續集三卷
直秘閣眉山任盡言元受撰元符諫官伯兩之孫紹興
従臣申先之子中甲科仕為太常寺主簿終於閩憲楊
誠齋序謂其詩文孤峭而有風稜雄健而有英骨忠慨
而有義氣盖將與唐之貞元元和本朝之慶歴元祐諸
公並轡而先終非近世陳陳相因累累隨行之作也
　　　宇文肅愍公文集
贈開府儀同三司宇文虚中撰後溪劉氏序略曰公覊
絶域者十五年而朝廷悉發其家人北去後四年父子
謀覺而闔門被禍矣公弟兄早以才雋皆致位二府公
之文章又最見稱於當世余讀其為館職時所與開封
尹論事書而壯之使充是書以往足以追古人而並駕
公既亟見用於尚文之日潤色太平黼藻休烈則余所
謂繫一時所遇而作非公之所欲充而不已者也故公
答曽晦之書云僕長而游太學為科舉所使及得一官
又屢為應制代言之文皆非得已而為者去嵗得罪杜
門於此閒取箧中書史卧而讀之日盡數卷乃知古人
之未嘗為文也惟其無意於為文而遇事乃言則其優
㳺舒泰奮迅豪蕩盖無施而不可昔嘗謂西漢制詔妙
絶於元成間而章疏奏對至谷子雲而工極無以復加
矣迨今思之則不然惟髙帝立長沙王令諸吏善遇髙
爵及省賦舉賢等詔吕后孝文賜匈奴單于書楚王信
以下上尊號相國何等議天子所服此等數篇卓然渾
成非司馬相如王褒軰㝠搜巧繪所能至也公之此書
至論古之人成徳為行隠然出處之大致亦非有意於
其間又觀所與趙慶長論文書亦曰不若清明寥邈之
為愈也挺臣欲表其先大父之文即二書所言余又何
加焉
　　　劉韶美詩集
普州劉儀鳯著登進士十年始赴調為蓬溪尉歴官國
史編脩秘書少監兵部侍郎奉入半以儲書凡萬餘卷
國史録無遺者御史論其私録四庫書斥歸儀鳯苦學
至老不倦尤工於詩
老學菴筆記云劉韶美在都下累年不以家行得俸専
以傳書書必三本雖數百卷為一部者亦然出局則杜
門校讎不與客接既歸蜀亦分作三船以備失壊已而
行至秭歸新灘一舟為灘石所敗餘二舟無他遂以歸
普慈築閣貯之
　　　虞雍公詩文十卷
虞允文字彬甫仁夀人建炎紹興間出入將相垂二十
年忠勤不二嘗注唐書及五代史蔵於家又有經筵春
秋講義奏議内外制行於世諡忠肅封雍國公
後溪劉氏曰余讀雍國忠肅虞公奏議二百二十有七
篇而慨然有感世但知采石之戰以七千卒郤金兵四
十萬其功甚偉然忌者猶曰適然豈知公於紹興辛巳
之前已因輪對面奏金必叛盟兵必分五道正兵必出
淮西竒兵必出海道宜令良將勁卒備此二境其先事
之識已絶出乎衆人之表矣及金叛盟上令従臣集議
公獨言金兵必出兩淮丞相善其言而未必行及遣公
勞師采石事已大壊公以書生収合亡卒激勵諸將施
置於倉卒之際而破金於俄頃之間嗚呼非胸中素所
蓄積忠誠足以動天地感人心而作士氣未易成此偉
績也而曰適然可乎自昔狃勝者必忽其餘憂公又令
設備於瓜洲其他區畫悉各精密而不茍金遂遁去乃
徐請車駕還行都皆歴歴見於奏疏也余切妄論本朝
多議論少成功雖盛時猶然也况積習消靡之餘夫人
皆喜逸而惡勞圖安而懼危中興以來前有張魏公後
有虞雍公為國家任其勞當其危者也彼不少愧焉而
又忍短毁之乎
　　　張君説文集二十卷
綿竹張咸著咸字君説登元豐進士元祐初詔復六科
哲宗親擢第一卒官成都節度判官其於學六藝百家
歴代文史無不該貫為文長於序事稽古証今披文相
質歴歴可觀即張魏公之父也
　　　張忠獻文集十卷　奏議二十卷
張浚字徳逺綿竹人靖康進士孝宗時力主恢復拜尚
書僕射同中書門下平章事兼樞密使卒贈魏國公諡
忠獻所著又有詩解尚書解等書
　　　南軒文集三十卷　奏議十卷
侍講廣漢張栻敬夫撰忠獻公之長子當孝宗朝以任
子不賜第入西掖者韓元吉劉孝韙其入經筵則栻也
别著有詩説尚書説義又有語録十二卷蔣邁所記
　　　沂庵集四十卷　註山谷詩二十卷　註後山
　　　詩六卷
新津任淵子淵撰紹興元年乙丑類試第一人仕至潼
川憲嘗註山谷後山詩行於世新津有天社山故稱天
社任淵也
　　　梯雲集三十卷
趙逵撰逵字莊叔别號梯雲内江人讀書數行俱下尤
好聚古書紹興辛未對䇿第一他日髙宗謂曰秦檜日
薦士未嘗一語及卿以此知卿不附權貴真天子門生
也帝又謂逵文章似蘇軾稱為小東坡
　　　于湖集四十卷
中書舍人張孝祥安國撰甲戌冠多士出思陵親擢秦
相孫塤遂居其下秦忌惡之以他事下其父子大理獄
明年秦卒上既素眷不五年登法従阜陵尤眷之卒年
纔四十餘上嘗有用不盡之嘆其文翰皆超世才也原
簡池人徙居歴陽因號于湖
　　　捫膝先生文集十四卷
尚書郎三嵎喻汝礪撰後溪劉氏序略曰靖康之難金
議立偽楚以絶民望先生捫其膝曰此膝豈可屈哉即
日挂冠神武門遂自號捫膝居士由是名重海内先生
之於學不古不好於文不古不嗜於事不古不惬故其
餘名節不古不止也既没六十三年而文集始出嗚呼
此豈如時花候禽可悦一時耳目之比宜其愈久而愈
難泯也盖先生之文一字不肯茍於下筆毎篇率能馳
騁上下濤起阜湧力有餘而氣不竭辭既工於理與事
又欲明白而深切其得無傳乎
　　　觀堂集
合江劉望之著紹興進士宰相沈該薦其文無塵埃氣
召除學官遷秘書省正字
　　　畏亝集
廣安游桂著隆興進士其學主窮理盡性卒官制置機
宜文字
　　　毛伯玉集
瀘州毛璞著乾道中進士仕至利州路所著有三餘録
六經解自號方山子
　　　蒲江集一卷
永嘉盧祖臯申之撰樂章甚工
　　　方州集五十卷後集二十卷
資陽李石知幾撰石有盛名於蜀少嘗客蘇符尚書家
紹興末為學官乾道中為郎歴麾節皆以論罷趙丞相
雄其鄉人也素不善石石以是晩益困其自序云宋魋
魯倉今猶古也
李知幾主石室四方従學之士如雲其題名者至三千
人他日送其姪浩成都學官詩云我集四庫書琬琰藏
洛河此外有石經叅酌正舛訛亦可以見當日収藏之
盛也知幾又有續博物志二卷開成承詔録二卷世系
手記一卷樂善録十卷傳於世
　　　許沆文集三十卷
沆瀘州人累官太府少卿性至孝該博能文有章奏賦
詠雜著凡三十卷與里人史扶同以詩鳴號瀘南詩老
　　　兼山集四十卷
端明學士劔門黄裳文叔撰裳乾道進士為嘉王府翊
善在邸最久備盡忠益甲寅御極方將大用以病不能
朝士論惜之别著有春秋講義
　　　杜起莘文集
殿中侍御史杜莘老起莘撰杜少陵之後也後溪劉氏
序略曰公學術之正文辭之典氣節之剛與王龜齡大
略相似而公奮起孤逺為尤難余嘗得公奏疏而讀之
其言五榖藥石也公卒四十餘年余守眉陽又得公他
文閲之嘆曰善哉窮之言達之行也今年又得公經論
千餘篇信乎公之學得於孟子者歟世益降士之為文
益浮噫無復斯文也已
　　　桃溪集一百卷
崇慶州李蘩清叔著歴官太府少卿講學臨政皆有源
委所著書凡十八種失其名
　　　浩齋退槁四十卷
飛烏楊子謨伯昌著淳熙七年就外省試胡文靖得其
文以為有格君氣象入對擢甲科著五要七目皆時務
蜀帥楊輔以聞召對留棘寺半年所薦蜀士知名者四
十人
　　　毫芒集
石正著本眉人徙居江安登淳熙進士力學不倦尤工
書有黄庭經法自號曰唉齋
　　　性善堂文集
合州庹正周卿著紹熙進士歴官禮部侍郎同脩國史
李全將反在朝諸臣知之多不敢言惟正極論之且獻
斃全之䇿
　　　前溪集
劉涇字巨濟别號前溪簡州人張雨撰中岳外史傳云
米元章平生與㳺率天下士蜀郡劉涇長安薛紹彭好
竒尚古是其一流人也
　　　後溪集十卷　寉林詞一卷　山堂疑問一卷
劉光祖著字徳修號後溪一號山堂巨濟之子官華文
閣學士諡文節
　　　王景文名臣奏議
景文名質號雪山富川人所著奏議質文甚竒
　　　李文簡公集一百二十卷　巽岩奏議三十卷
敷文閣學士丹稜李燾仁父撰葉水心序曰自有文字
以來名世數十大抵以筆勢縱放淩厲馳騁為極工風
霆怒而江河流六驥調而八音和春輝秋明而海澄嶽
靜也髙者自能餘則勉而效之矣雖然此韓愈所謂下
逮莊騷其上無是也觀公大篇詳而正短語簡而法初
未嘗藻黼琢鏤以媚俗為意曽㸃之瑟方希化人之酒
欲清又非以聲色臭味自怡悦也獨於古文墜學堂上
之議起虞造周如挈裘領振之焉固遺其下而獨至其
上者歟蜀自三蘇死公父子兄弟後起兼方合流以就
家學綜練古今名實之際有補於世天下傳以繼蘇氏
云志稱巽嵓所著又有五經傳授一卷易學大傳雜説
五卷詩譜三卷尚書百篇圖一卷併文集通鑑奏議凡
三百餘卷
　　　李壁鴈湖集消塵録中興奏議内外制援毫録
　　　臨汝閒書共數百卷
壁字季章燾之第三子官資政殿學士嗜學如饑渇羣
經百氏捜抉靡遺尤習典章制度卒諡文懿壁弟􁅱所
著有悦齋集十卷續漢官儀二卷季章謫居臨川時註
荆公詩十五卷曽景建魏鶴山序
　　　鶴山文集一百卷
蒲江魏了翁字華父年數嵗日誦千言過目不再覽時
稱神童登慶元進士召試學士院遷校書郎補外知嘉
定府韓侂胄誅朝廷収召諸賢了翁與焉㑹丁生父憂
觧官心䘮築室白鶴山下授徒學者稱為鶴山先生卒
贈太師諡文靖傳言了翁所著九經要義凡二百餘卷
又有井田圖説一卷師友雅言數十卷
　　　讀書日記二十卷　雜藁十卷
魏文翁著蒲江人登慶歴進士知敘州府别號果齋了
翁之弟也
　　　縮□類稿三十卷
蒲江髙稼南叔著魏了翁之兄也髙乃了翁本姓魏者
従出繼云稼登嘉定七年進士闗外四州安撫司公事
措置元兵下沔州死節諡曰忠子斯得號恥堂有恥堂
文集及詩膚説李心傅領史事辟為史館累官叅知政
事稼弟定子登嘉泰進士官至學士博通六經所著有
北門類藁
　　　李舜臣文集三十卷　鏤玉餘功録二卷　江
　　　東十鑑一卷
舜臣字子思井研人四嵗知讀書八嵗能屬文稍長通
古今推迹興廢洞見根本慨然有志於天下中乾道二
年進士遷宗正寺主簿重脩裕陵玉牒當曽布吕恵卿
初用必謹書或謂非執政除免格不應書舜臣曰治忽
所關何可拘常法他所筆削類此子性𫝊道𫝊心𫝊皆
以家學顯世有陵陽李氏東窻李氏井研李氏之稱褎
然為一代儒宗以性傳官二府贈太師追封崇國公史
稱所著又有羣經講義八卷尚書小傳四卷
　　　李心傅詩文一百卷　道命録五卷　辨南遷
　　　録一卷　朝野雜記甲乙集四十卷　舊聞証
　　　誤十五卷　誦詩訓五卷
心傅字㣲之舜臣第三子也慶元年薦於鄉既下第絶
意不復廷舉閉户著書晩因崔與之許奕魏了翁等合
前後二十人薦自制置司敦遣至闕下為史館校勘進
士出身専修中興四朝帝紀甫成其二添差通判成都
府尋遷著作佐郎兼四川制置司叅議踵修十三朝㑹
要端平三年成書召赴闕為工部侍郎
　　　存􁑪集十卷
井研牟子才存􁑪著舉進士對䇿詆史彌逺調洪雅尉
有詔李心傅即成都修四朝㑹要及中興國史辟兼檢
閲文字以資政殿學士致仕卒史稱所著又有四尚易
篇春秋輪輻内外制奏議經筵講義口義故事等書
　　　師伯渾文集
山隂陸游序曰乾道癸巳予自成都適犍為識隠士師
伯渾於眉山一見知為天下偉人予既行伯渾餞予於
青衣江上酒酣浩歌聲揺江山水鳥皆驚起伯渾飲至
斗許予素不善飲亦不覺大醉夜且半舟始發去至平
羌酒解得大軸於舟中則伯渾醉書紙窮墨燥如春龍
奮蟄竒鬼搏人何其壯也後四年伯渾得疾不起余懐
祖集伯渾文章移書走八千里乞予為序嗚呼伯渾自
少時名震秦蜀東被呉楚一時髙流皆尊慕之願與交
方宣撫使臨邉圖復中原制置使并䕶梁益兵民皆巨
公大人聞伯渾名將聞於朝而卒為忌者所沮夫伯渾
既决不肯仕即無沮者不過有司嵗時奉粟帛牛酒勞
問極則如孔􁆙徐復軰加散人號書其事於史而已於
伯渾何失得而忌之如此鄉使伯渾出而事君為卿為
公則忌者當益衆排撃沮撓當不遺力徙比景輸左校
殆未可知安得如在眉山躬耕婦織放意山水優㳺以
終天年耶則伯渾不遇未見可憾也
　　　歸去來文
青神杜叔才著魏文靖公䟦云三馬食曺叔夜有宜去
之書一龍禪宋淵明興歸來之嘆然従容不廹若將㣲
罪行者視叔夜之姱直而輕愠殆有間矣史載淵明之
去在義熙三年以其時考之盖宋髙祖殺劉仲文之嵗
昭明所謂耻復屈身異代者為得其心夫豈以一督郵
為此悻悻哉而古今䍐有能發之者杜君此文作於蜀
盗未平之日其尚淵明之心乎了翁昔嘗守君之郡不
及識君嘉定十五年九月邂逅其子安石於臨安始見
是作因推本昔人所未發者識諸篇末而歸其書於杜
氏
　　　老圃遺文
青神楊虞仲著魏了翁序曰人言尚辭章者乏風骨尚
氣節者窘辭令某謂不然辭章雖末技然根於性主於
氣發於情止於道非無本者能之且孔明之忠忱元亮
之進退不以文辭自命也若表若辭肆筆落口無復雕
繪之工人謂可配訓誥雅頌此可强而能哉唐之辭章
稱桞韓元白而桞不如韓元不如白則皆於大節觀之
蘇文忠論近世文章之浮靡無如楊大年而大年以文
名則以其忠清鯁亮大節可考不以末技為文也眉山
自蘇長公以辭章自成一家歐尹諸公頼之以變文體
後來者相望人知蘇氏為辭章之宗也孰知其忠清鯁
亮臨死生利害而不易其守此蘇氏之所以為文也老
圃楊公自盛年射䇿甲第直聲勁氣響撼當時有文忠
之遺風迨其觀風作牧風裁清峻屢詔不入老不待年
徜徉泉石幾二十載蜀人髙其風某之生後猶及拜公
又辱與公之季子大理少卿叔正為友叔正甚似其先
人諤諤朝端言人所不敢言叔正既卒公之諸生裒老
圃遺文若干卷鋟諸梓請予敘所以作嗚呼世俗狹隘
矜力炫才言語以為華富貴以為事求其脱然聲利之
塲如公者既不可得今觀公退休以後之文猶多雍雅
自得之趣盖辭心之聲也易曰脩辭立其誠辭非易能
所以立誠也公居官以不欺名堂自號不欺子則其為
辭之本既在此是宜其發越著見非浮姱纎麗者可同
年語也後之賢者當於是考徳焉公名虞仲字少逸眉
之青神人晩號老圃出處顛末見諸不欺子自志云
　　　克齋文集
楊泰之叔正著虞仲之子也少刻志於學十年卧不設
榻宣撫使安丙疏曰蜀中名儒楊虞仲之子當逆曦變
時勉有位者毋動言不用拂衣而去使得尺寸之柄必
能見危致命卒官大理少卿知重慶府奉祠史載叔正
所著有詩名物編及大易要言
　　　平舟文集崇道集
青神楊棟元極著紹定中進士歴樞密院編脩官史謂
其學本於周程負海内望獨以彗星為蚩尤旗為世所
少云卒官叅知政事
　　　見山集
楊文仲時發著棟之従子也七嵗而孤以胄試入太學
升内舍時言路壅塞因季冬雷震率同舍叩閽言時事
有曰天本不怒人激之使怒人本無言雷激之使言一
時傳誦之寳祐初登進士恭宗即位權侍郎兼給事中
元兵渡江朝士多棄去者侍従班惟文仲一人
　　　鈍齋集六十卷
著作郎楊濟濟道撰淳熙五年進士京鏜帥蜀上已出
遨濟為樂語首云三月三日豈無水邉麗人一詠一觴
亦有山隂禊事又云良辰羙景賞心樂事四者難并崇
山峻嶺修竹茂林羣賢畢至一時傳誦京為相召入館
出知果州以終
　　　懐親詩十三篇
何麗天著南充人宦㳺中都久未得歸賦懐親十三篇
如毛詩體隨表上進以求外補朝廷嘉其志因詔嶺南
逺官皆許迎養
　　　皛然集
廣安安丙子文著初第進士知大安軍辟呉曦隨軍轉
運以誅曦功進資政大學士四川制置使
　　　方山集四卷
蒼溪嚴大猷著呉曦僣蜀大猷憤而作詩有笏未到身
難擊泚兵如入手易擒呉之句特奏授隆慶司李叅軍
方山在縣東八十里大猷所居近之故以名集
　　　亨泉遺藁一百卷
四川制置叅議張方著方字義立資陽人登慶元進士
號亨泉子三作州持節所在有聲
　　　何炎寅集
炎寅通江人嘉定間舉進士綽有時名舊志列於著作
　　　橘洲文集續言行録奏藁共十三卷
潼川姚希得逢原著一字叔剛登嘉定進士歴端明學
士太子賔客史稱其清儉自持好引善類不要虚譽有
薦誦於上久而人莫知者
　　　鶴林集
潼川呉泳叔永著嘉定二年進士歴著作郎讀書於州
鶴林寺故以名集杜甫所謂牛頭望鶴林也弟即昌裔
　　　呉季永集　苦言十篇
昌裔字季永第進士歴秘閣修撰多習典故與徐清叟
杜範同日入臺四方想其風采作三諫詩侈之苦言則
通判眉州時作也
　　　塵缶文集内外制奏議掖垣繳奏金華講議
宣化程公許著字季與一字希頴第嘉定進士歴國史
編脩實録檢討忤鄭清之出知隆興府晩年惟一僮侍
食無重肉一裘至十數年不易家無羡儲蜀方兵難族
姻奔東南者多依公許以居
　　　許學士奏議雜文
簡州許奕著奕字成子以任為涪城尉寜宗親擢進士
第一歴寳謨閣學士論諫甚多帝稱其骨鯁提舉崇福
宫還家草遺表曰本非衰病初染㣲痾當湯熨可去之
時臣以疾而為諱及鍼石已窮之後醫束手而莫圖静
言膏肓所致之由大抵脉絡不通之故寓諷諌焉性孝
友通籀𨽻所著有毛詩説論語尚書周禮講解及文集
行于世
　　　歸全録
巴縣母夢牛著咸亨中進士屢主試院仕終承直郎
　　　蔵雲山集相鋤集
普州張山翁著景定中進士為荆州宣慰幹官元兵臨
鄂守張晏然降山翁以書噍讓之遂被執山翁酬對不
屈元人義之後居黄鵠山聚徒教授而終見宋史家鉉
翁傳
　　　蟠龍集
蜀僧希演著東坡柬云䝉恵蟠龍集向已盡讀數冊廼
文筆力竒健深増歎服僕嘗觀貫休齊已詩尤多凢陋
而遇知得名赫奕如此盖時文凋弊故使此二僧為雄
强今吾師老於吟詠精敏豪放而汩没流俗豈亦有幸
不幸耶然此道固亦澹泊寂寞非以蘄人知而鼓譽也
但鳴一代之風雅而已既承厚貺聊奉廣耳
　　　女子王安之詩一卷
簡池王亢之女名安之未嫁而死有詩一卷
　　　鄧文肅集
元綿州鄧文原著仕集賢直學士兼國子祭酒諡文肅
志稱其博學能詩僉浙西亷訪事多異政人以為神
　　　道園學古録
虞集仁夀人隨父汲徙居臨川天性孝友𢎞才博學累
遷奎章閣學士日取經史中切心徳治道者陳進經筵
凡承顧問必隨事規諌而一時大典冊咸出其手其論
薦人才必先器識平生為文萬篇有道園學古録行世
卒贈仁夀公諡文靖子安民知安福州弟槃著非非國
語行於世
　　　寵溪詩集
元支渭興著長寜人至順間仕四川行省叅政寵溪其
别號也
　　　賈先生集
賈長卿涪州人有文學凡使蜀還京者人必問曰得賈
先生文章否題觀瀾閣歌撰文廟御碑記鄉人重之
　　　雲山詩集
壁山縣有雲山翁者力學豪放不著姓名結廬於五峰
山下明玉珍以萬户詔之不起有雲山集行世
　　　導江先生文集
灌縣張䇓著元末避亂僑居江左潛心道學至元中行
臺中丞呉曼慶延至江寜逺近翕然師之稱導江先生
有經説及文集行於世
　　　泉石子詩文
納谿蕭子雲善詩文偽夏屢徵不就避跡紫囤谷中號
泉石子有詩行世
　
　
　
　
　蜀中廣記卷九十九
欽定四庫全書
　蜀中廣記卷一百
　　　　　　　　　　　　明　曺學佺　撰
　著作記第十
　　集部宦逰于蜀及蜀中所輯刻者
　　　諸葛氏集二十四篇
晉陳夀表曰臣前在著作郎侍中領中書監濟北侯臣
荀朂中書令關内侯臣和嶠奏使臣定故蜀丞相諸葛
亮故事亮毘佐危國負阻不賔然猶存録其言耻善有
遺誠是大晉光明至徳澤被無疆自古以來未之有倫
也輙刪除複重隨類相従凡為二十四篇篇名如右亮
少有逸羣之才英覇之器身長八尺容貌甚偉時人異
焉遭漢末擾亂隨叔父𤣥避難荆州躬耕于野不求聞
達時左將軍劉備以亮有殊量乃三顧亮於草廬之中
亮深謂備雄姿傑出遂解帶寫誠厚相結納及魏武帝
南征荆州劉琮舉州委質而備失勢衆寡無立錐之地
亮時年二十七乃建竒䇿身使孫權求援呉㑹權既宿
服仰備又覩亮竒雅甚敬重之即遣兵三萬人以助備
備得用與武帝交戰大破其軍乗勝克㨗江南悉平後
備又西取益州益州既定以亮為軍師備稱尊號拜亮
為丞相録尚書事及備殂没嗣子㓜弱事無巨細亮皆
専之于是外連東呉内平南越立法施度整理戎旅工
械技巧物究其極科教嚴明賞罰必信無惡不懲無善
不顯至于吏不容奸人懐自厲道不拾遺强不侵弱風
化肅然也當此之時亮之素志進欲龍驤虎視包括四
海退欲跨陵邉疆震蕩宇内又自以為無身之日則未
有能蹈渉中原抗衡上國者是以用兵不戢屢耀其武
然亮才于治戎為長竒謀為短理民之幹優于將略而
所與對敵或值人傑加衆寡不侔攻守異體故雖連年
動衆未能有克昔蕭何薦韓信管仲舉王子城父皆忖
已之長未能兼有也亮之器能政理抑亦管蕭之亞匹
也而時之名將無城父韓信故功業陵遲大義不及邪
盖天命有歸不可以智力爭也青龍二年春亮帥衆出
武功分兵屯田為久駐之基其秋病卒黎庶追思以為
口實至今梁益之民咨述亮者言猶在耳雖甘棠之詠
召公鄭人之歌子産足以逺譬也孟軻有云以逸道使
民雖勞不怨以生道殺人雖死不怨殺信矣論者或怪
亮文彩不豔而過于丁寜周至臣愚以為咎繇大賢也
周公聖人也考之尚書咎繇之謩略而雅周公之誥煩
而悉何則咎繇與舜禹共談周公與羣下矢誓故也亮
所與言盡衆人凡士故其文指不得及逺也然其聲教
遺言皆經事綜物公誠之心形于文墨足以知其人之
意理而有補于當世伏惟陛下邁蹤古聖蕩然無忌故
雖敵國誹謗之言咸肆其辭而無所革諱所以明大通
之道也
　　　諸葛氏集目録
開府作牧第一　　　　權制第二
南征第三　　　　　　北出第四
計筭第五　　　　　　訓勵第六
綜覈上第七　　　　　綜覈下第八
雜言上第九　　　　　雜言下第十
貴和第十一　　　　　兵要第十二
傳運第十三　　　　　與孫權書第十四
與諸葛瑾書第十五　　與孟達書第十六
廢李平書第十七　　　法檢上第十八
法檢下第十九　　　　科令上第二十
科令下第二十一　　　軍令上第二十二
軍令中第二十三　　　軍令下第二十四
右二十四篇凡十萬四千　百一十二字泰始十年所
進
　　　武侯十六䇿一卷
晁氏曰序稱謹進便宜十六事一治國二君臣三視聴
四納言五察疑六治民七舉措八考黜九治軍十賞罰
十一喜怒十二治亂十三教令十四斬斷十五思慮十
六隂察陳夀録孔明書不載此䇿疑依託者按此板翻
刻在大梁李獻吉序
　　　郤令先序
蜀漢郤正字令先河南偃師人安貧好學博覽墳籍弱
冠能屬文仕為秘書郎澹於榮利而躭意文章自司馬
王揚班傅張蔡之儔遺文篇賦及當世羙書善論益部
有者則鑽鑿推求略皆寓目蜀亡後主東之洛陽大臣
無翼従者惟正及殿中督汝南張通舍妻子單身隨侍
後主賴之所著述詩論賦之屬垂百篇其釋譏一篇詳
見本傳陳夀以其可繼崔駰達㫖
　　　吕雅格論十五篇
陳夀志雅蜀尚書令吕乂之子南陽人也仕蜀為謁者
清厲有文才
　　　向朗集
蜀志朗字巨達襄陽宜城人少師事司馬徳操與徐元
直韓徳龎士元皆親善仕諸葛丞相長史隨征漢中以
馬謖逃亡朗與之善知情不舉免還成都少時渉獵文
學然不治素檢以吏能見稱自去官優㳺無事垂三十
年乃更潛心典籍孜孜不倦年踰八十猶手自校書刋
定謬誤積聚篇卷於時最多開門納賔誘納後進但講
論古義而已
　　　陶靖節年譜一卷　年譜辯證一卷　雜記一
　　　卷
陳氏曰呉仁傑斗南為年譜張縯季長辯證之又雜記
晋賢論靖節語此蜀本也季長蜀人
　　　和陶集十卷
蘇軾兄弟追和共註
　　　唐三百家文粹四百卷
眉山成叔陽編後溪劉氏序略曰往時有唐文粹百卷
姚鉉之所銓纂已倍于古今眉山成君乃増益之至三
百家為四百卷嗚呼何其多也文之多者可以察治言
之富者可以觀徳眉士鄉多藏書叔陽所以盡力乎其
間豈徒然哉
　　　唐六十家集
陳氏序王右丞集云大抵蜀刻唐六十家集多異于他
處
　　　又𤣥集三卷
五代韋莊選唐人詩
　　　才調集十卷
後蜀韋縠選唐人詩以李青蓮白樂天居首海虞趙𤣥
度有抄本
　　　花間集十卷
陳氏曰孟蜀趙崇祚著崇祚字宏基仕至衛尉少卿其
詞自温飛卿而下十八人凡五百首此近世倚聲填詞
之祖也詩至晩唐五季氣格卑陋千人一律而長短句
獨精巧髙麗後世莫及此事之不可曉者放翁陸務觀
之言云爾歐陽炯序曰鏤玉雕瓊擬化工而逈巧裁花
剪葉奪春艷以爭鮮是以唱雲謡則金母詞清挹霞醴
則穆王心醉名髙白雪聲聲而自合鸞歌響遏青雲字
字而偏諧鳯律楊柳大堤之句樂府相傳芙蓉曲渚之
篇豪家自製莫不爭髙門下三千玳瑁之簮競富樽前
數十珊瑚之樹則有綺筵公子繡幌佳人遞葉葉之花
牋文抽麗錦舉纎纎之玉指拍按香檀不無清絶之辭
用助嬌嬈之態自南朝之宫體扇北里之倡風何止言
之不文所謂秀而不實有唐已降率土之濵家家之香
徑春風寜尋越艷處處之紅樓夜月自鎻嫦娥在明皇
朝則有李太白應制清平樂詞四首近代温飛卿復有
金筌集邇來作者無媿前人今衛尉少卿字宏基以拾
翠洲邉自得羽毛之異織綃泉底獨殊機杼之功廣㑹
衆賔時延佳論因集近來詩客曲子詞五百首分為十
卷以炯粗預知音辱請命題仍為序引昔郢人有歌陽
春者號為絶唱乃命之為花間集庶以陽春之曲將使
西園英哲用資羽盖之歡南國嬋娟休唱蓮舟之引時
大蜀廣政三年夏四月日序
　　　唐章懐太子摘瓜辭
本傳名賢字明允數嵗讀書一覽輙不忘常招集諸儒
註後漢書永隆年武后譖廢為庶人徙于巴州作黄瓜
辭有臺見存
　　　王勃入蜀紀行詩
自序云總章二年五月癸卯余自長安觀景物于蜀遂
出褒斜之隘道抵岷峨之絶徑超𤣥谿歴翠阜迨彌月
而臻焉山川之感召多矣余能無情哉爰戒文律用宣
行唱編為三十首投諸好事者
　　　杜工部集二十卷　年譜一卷
宋嘉祐中華陽王琪君玉刻而序之㠯㣲仲在成都時
常為譜其年月
　　　杜詩集註三十六卷
陳氏曰蜀郭知達所集九家註世有稱東坡杜詩故事
者隨事造文一一牽合而皆不言其所自出且其辭氣
首末出一口盖妄人依托以欺亂流俗者書坊輙剿入
集註中殊敗人意此本獨削去之
朱晦菴曰子美自稱詩入䕫而神然子羙詩好處亦是
倣選詩䕫州諸作不然也
　　　杜詩補遺正謬註
宋安岳杜田撰
　　　岑嘉州集十卷
晁氏曰岑參南陽人嘉州刺史杜鴻漸表置幕府為職
方郎中兼侍御史罷終于蜀集有杜確序
陸㳺曰予自少時絶好岑嘉州詩往在山中每醉歸倚
胡牀睡輙令兒曺誦之至酒醒或睡熟乃已嘗以為太
白子羙之後一人而已今年自唐安别駕來攝犍為既
畫公像齋壁又雜取世所傳公遺詩八十餘篇刻之以
傳知詩律者不獨備此邦故事亦平生素意也
　　　韋述集
本傳述京兆萬年人澹于榮利家廚書二千卷張説薦
為直學士典掌圖書禄山反述抱國史藏南山䧟賊汙
偽官賊平流渝州
　　　元子十卷　琦玕子一卷　文編十卷
陳氏曰元結次山著蜀本但載自序江州本以李商隠
所作序冠其首蜀本拾遺一卷中興頌五規二惡之屬
皆在焉江本分置十卷
　　　江山集
唐咸通中汾州薛能以監郡攝嘉州刺史政暇題詠甚
多編為江山集
　　　洞庭集一卷
陳氏曰唐薛瑩撰文宗時人集中多蜀詩其曰壬寅嵗
者在前則為長慶四年後則為中和二年未知定何年
也觀者考之
　　　韓文公志五卷　外集一卷
陳氏曰金堂樊汝霖澤之撰汝霖嘗為韓集譜註四十
五卷又集其碑誌祭文序譜之屬為一編此是也外集
但據嘉祐蜀本劉燁所録二十五篇而附以石刻聯句
詩文之遺見於他集者
　　　李文公集十卷
蜀本分二十卷有蘇舜欽序文唐李翺習之也
　　　孟東野咸池集
晁氏曰蜀人蹇濬用退之贈郊句纂咸池集二卷凡一
百八十篇東野自有集十卷
　　　李紳追昔㳺集
晁氏曰唐李紳字公垂亳州人與元稹李徳裕同時號
三俊追昔㳺者盖賦詩紀其生平所㳺歴謂起梁漢歸
諌署播越荆楚分務東州守蜀鎮梁也
　　　賈長江集十卷
晁氏曰唐賈島浪仙詩共三百七十九首唐書稱島范
陽人累舉進士不第文宗時坐飛謗謫長江主簿終普
州司倉叅軍今長江祠堂中有石刻大中九年墨制大
中宣宗年號也與傳不合
陳氏曰韓退之有送僧無本詩無本即島也後返初舉
進士不第㑹昌初為普州叅軍今遂寜刋本首載大中
墨制云比者禮部奏卿風狂遂且養疾關外今却擕卷
軸潛至京城遇朕㣲行聞卿諷詠觀其志業可謂屈人
是用顯我特恩賜卿墨制宜従短簿别俟殊科與傳所
稱飛謗不同盖宣宗好㣲行小説載島應對忤㫖好事
者撰此制以實之也安有㣲行而顯著訓詞者乎首稱
奏卿風狂尤為好笑當以本傳墓誌為正唐貴進士科
故誌言責授長江如温飛卿亦謫方城尉當時謂鄉貢
進士不博上州刺史則簿尉固宜謂之責授使今世進
士得罪而責授簿尉則惟恐責之不早耳
　　　元㣲之寄白樂天詩二十卷
時在通州與樂天書云稹九嵗學賦詩長者往往驚其
可教年十五六粗識聲病時貞元十年已後徳宗皇帝
春秋髙理務因人最不欲文法吏生天下罪過外閫節
將動十餘年不許朝覲死於其地不易者十八九而又
将豪卒愎之處因䘮負衆横相賊殺告變絡繹使者迭
窺旋以狀聞天子曰某邑將某能遏亂衆寜附願為帥
名為衆情其實逼詐因而可之者又十八九前置介倅
因縁交授者亦十四五由是諸侯敢自為㫖意有羅列
兒孫以自固者有開道蠻夷以自重者省寺符篆扃固
几閣甚者礙違詔㫖視一境如一室刑殺其下不啻僕
畜厚加剝奪名為進奉其實貢入之數百一焉京城之
中亭第邸店以曲巷斷侯甸之内水陸腴沃以鄉里計
其餘奴婢資財生生之備稱之朝廷大臣以謹慎不言
為朴雅以時進見者不過一二親信直臣義士往往抑
塞禁省之間時或繕完隤墜豪家大帥乗聲相扇延及
老佛土木妖熾習俗不怪上不欲令有司備宫闥中小
碎湏求往往持幣帛以易爵餌吏縁其端剽奪百貨勢
不可禁僕時孩騃不慣聞見獨於書傳中初習理亂萌
漸心體悸震若不可活思欲發之久矣適有人以陳子
昻感遇詩相示吟翫激烈即日為寄思𤣥子詩二十首
故鄭京兆於僕為外諸翁深賜憐奬因以所賦呈獻京
兆翁深相駭異祕書少監王表在座顧謂表曰使此兒
五十不死其志義何如哉惜吾軰不見其成就因召諸
子訓責之僕亦竊不自得由是勇於為文又久之得杜
甫詩數百首愛其浩蕩津涯處處臻到始病沈宋之不
存寄興而訝子昻之未暇旁備矣不數年與詩人楊巨
源友善日課為詩性復僻嬾人事常有閒暇間則有作
識足下時有詩數百篇矣習慣性靈遂成病蔽毎公私
感憤道義激揚朋友切磨古今成敗日月遷逝光景慘
舒山川勝勢風雲景色當花對酒樂罷哀餘通滯屈伸
悲歡合散至於疾恙躬身悼懐惜逰凡所對遇異於常
者則欲賦詩又不幸年三十二時有罪譴棄今三十七
矣五六年之間是丈夫心力壯時常在閒處無所役用
性不近道未能淡然忘懐又復嬾於他欲全盛之氣注
射語言雜糅精粗遂成多大然亦未常繕寫適值河東
李明府景儉在江陵時僻好僕詩章謂為能解欲得盡
取觀覽僕因撰成卷軸其中有㫖意可觀而詞近古往
者為古諷意亦可觀而流在樂府者為樂諷詞雖近古
而止於昑寫性情者為古體詞實樂流而止於摹像物
色者為新題樂府聲勢㳂順屬對穏切者為律詩仍以
七言五言為兩體其中有稍存寄興與諷為律諷不幸
少有伉儷之悲撫存感往成數十詩取潘子悼亡為題
又有以干教化者近世婦人暈淡眉目綰約頭鬢衣服
脩廣之度及匹配色澤尤劇怪豔因為豔詩百餘首詞
有今古又各爾體自十六時至是元和七年矣有詩八
百餘首色數相従共成十體凡二十卷自笑冗亂亦不
復置之於行李昨來京師偶在筐箧及通州司馬行盡
置足下僅亦有説僕聞上士立徳其次立事不遇立言
凡人急位其次急利最下急食僕天與不厚既乏全然
之徳命與不遇未遭可為之時性與不慧復無垂範之
言兀兀狂癡行近四十徼名取位不過於第八品而冒
憲已六七年授通之初有習通之熟者曰通之地濕墊
卑褊人事稀少近荒札死亡過半邑無吏市無貨百姓
茹草木刺史以下計粒而食大有虎貘虵虺之患小有
蟆蚋浮塵蜘蛛蛒蜂之類皆能鑽嚙肌膚使人瘡痏夏
多隂霪秋為痢虐地無醫巫藥石萬里病者有百死一
生之慮夫何以僕之命不厚也如此智不足也又如此
其所詣之憂險也又復如此則安能保持萬全與足下
必復京輦以湏他日立言事之驗耶但恐一旦與急食
相扶而終使足下受天下友不如己之誚是用悉所為
文留穢箱笥比夫格奕摴塞之戲猶曰愈於飽食僕所
為不又愈於格奕摴塞之戲乎昨行巴南道中又有詩
五十一首文書中得七年已後所為尚二百篇繁亂冗
雜不復置之執事前所為寄思元子者少嵗云為文不
能自足其意貴其起予之始且志京兆翁見遇之由今
亦寫為古諷之一移諸左右僕少時受吹嘘之術於鄭
先生病嬾不就今在開處思欲怡神保和以求其病異
日亦不復費詞於無用之文矣省視之煩庶亦已於是
乎
　　　白長慶集五十卷　年譜一卷
陳氏曰蘇本蜀本編次不同知忠州漢嘉何友諒以樂
天舊治既刋其文集又作年譜刻之集首云始予為譜
既成妺夫王泳叔永守忠録寄之則忠已有此譜視予
譜詳略互見亦各有發明
　　　李觀後集二卷
晁氏曰唐李觀元賔貞元八年進士中宏詞科終太子
校書郎為文不襲前人時謂與韓愈相上下者有文編
三卷外集二卷其後蜀人趙昻又得其安邉書至晁錯
論一十四首為後集二卷
　　　李洞集
洞字才江京兆人唐諸王孫也慕賈島為詩因入蜀以
銅鑄浪仙像事之如神昭宗時不第還蜀卒
　　　陸龜䝉笠澤叢書四卷
陳氏曰叢書為甲乙丙丁詩文雜編政和中朱衮刋之
呉江未有四賦用蜀本増入蜀本七卷郫人樊開所序
　　　辯謗略三篇
唐開州刺史唐次在任十年不遷乃撰辯謗略三篇上
之改䕫州憲宗立召還
　　　薛洪度詩一卷
薛濤字洪度工為詩當時名人多與酬贈武元衡奏為
校書郎太和中卒李肇云樂妓而工詩者濤亦文妖也
　　　韋莊浣花集五卷　牋奏四卷
晁氏曰偽蜀韋莊字端已仕王建至吏部侍郎平章事
集乃其弟藹所編以所居即杜甫草堂舊址故名偽史
稱莊有集二十卷今止存此
　　　王鍇集
前蜀王氏朝偽相王鍇字鱣祥家藏書數千卷一一皆
親札并寫藏經每趨朝於白藤擔子内寫書書法尤謹
　　　張蠙詩一卷
晁氏曰偽蜀張蠙字象文清河人唐乾寜中進士為校
書郎櫟陽尉犀浦令王建開國拜膳部員外郎後為金
堂令王衍與徐太后逰大慈寺見壁間書墻頭細雨垂
纎草水面迴風聚落花愛之問知蠙句給札令以詩進
蠙以百首獻衍頗重之將召為知制誥宋光嗣以其輕
傲止賜白金而已蠙生而頴秀幼能為詩作中有與韋
莊杜光庭貫休詩唐末三人皆在蜀疑其同時避亂入
蜀云
　　　寳月詩一卷
晁氏曰唐僧貫休撰字徳隠姓姜氏婺州人後入蜀號
禪月大師初呉融為之序其弟子曇域削去别為序引
偽蜀乾徳中獻之
　　　盧延讓詩一卷
晁氏曰偽蜀盧延讓子善范陽人唐光化九年進士為
朗陵雷滿所辟滿敗歸王建及建僭號授水部員外郎
累遷給事中卒官刑部侍郎延讓師薛能詩不尚竒巧
人多誚其淺俗獨呉融以其不蹈襲大竒之
　　　牛嶠歌詩三卷
晁氏曰偽蜀牛嶠字延峰隴西人唐相僧孺之後博學
有文以歌詩著名乾符五年進士歴拾遺補闕尚書郎
王建鎮西川辟判官及開國拜給事中卒集本三十卷
自序云竊慕李長吉所為歌詩輙效之
　　　出麾小集　西州猥藁
宋祁出守益州所著晁氏曰景文通小學故其文多竒
字蘇子瞻稱其集淵源皆有考竒險或難句
　　　張忠定公語録四卷
晁氏曰張詠守蜀有善政門人李畋紀其語論可以垂
世者
　　　三好詩三十章
閬州志載熙寜中遂寜守向公著遂寜好十章寄閬守
鄭公申鄭答以南隆好十章薛奎為成都太守亦有春
逰好十章
　　　忠嘉集
宋汝為著汝為豐縣人建炎初使諭劉豫為兀术所得
亡歸秦檜將械送於金以脩好乃徒歩遁入蜀青城山
而卒
　　　清獻集三卷
趙抃字閲道為蜀中御史琴鶴自隨有詩集三卷刻在
成都
　　　西征小集
范成大著陸㳺序曰石湖居士范公待制敷文閣來帥
成都兼制置成都潼川利䕫四道成都地大人衆事已
十倍他鎮而四道大抵皆帶蠻夷且北控秦隴所以臨
制捍防一失其宜皆足致變故於呼吸顧盻之間以是
幕府率窮日夜力理文書應期㑹而故時巨公大人亦
或不得少休及公之至也定規模信命令弛利恵農選
將治兵未數月聲震四境嵗復大登幕府益無事公時
従其屬及四方之賔客飲酒賦詩公素以詩名一代故
落紙墨未及燥士女萬人已更傳誦被之樂府弦歌或
題寫素屏團扇更相贈遺盖自蜀置帥守以來未有也
或曰公之自桂林入蜀也舟車鞍馬之間有詩百餘篇
號西征小集尤雋偉蜀人未有見者盍請於公以傳屢
請而公不可彌年乃僅得之於是相與刻之而屬某為
序淳熙三年上已日
　　　趙秘閣文集
陸㳺序曰漢孝武帝好文淮南王安以髙帝孫為諸侯
王而學問文辭在漢庭諸儒甲乙中其所著大小山至
與雅頌離騷並魏陳思王唐太白長吉則又以帝子及
諸王孫落筆妙古今冠冕百世河出崑崙墟首四瀆經
天下以入于海彼源委固自不同無足異也宋興宗室
深居宫中不與外庭接故雖博學軼材不得著見然以
詩文飛白書詔藏秘府者亦不乏人熙寜元豐間始與
羣臣並進于朝積數十年而徳麟伯山屬文英妙䆮見
推於諸公間矣漢王五世孫秘閣公諱不拙字若拙少
以進士奮主司及流軰皆伏其工初家貧無以養乃教
授諸生以自給其勤苦殆有非窶人子所堪者既得第
猶不廢也晩入蜀為州遂持使者節學益不厭文益妙
予行南充閬中小益至成都歴山郵津亭及浮屠老子
之廬見穹碑巨版多公遺文毎觀之至忘食已而尚書
孫公仲益端明汪公聖錫侍御王公龜齡文益出於世
往往見公名字於其間許與甚至然後知天下自有公
論也公之子善發善零皆取世科善發字正已尤以文
學稱其為漢州判官也囊公之文萬里請予於山隂澤
中曰願有以冠篇右顧公平生知已久已凋落予材下
徒以後死不得讓媿可量哉慶元六年三月丁巳
　　　王荆公詩註十五卷
陳氏曰叅政眉山李壁季章謫居臨川時所作也魏鶴
山序
　　　黄山谷詩註二十卷
陳氏曰新津任淵子淵註鄱陽許尹序大抵不獨註事
而兼註意用工為深
　　　劔南詩藁續藁八十七卷
華文閣待制山隂陸㳺務觀撰㳺左丞佃之孫也紹興
末召對賜出身隆興初為密院編脩官鄉用矣坐漏泄
省中語阜陵以為反覆斥逺之後以䕫倅入蜀益自放
肆不䕶細行自號放翁在蜀九年乃歸
　　　陸㳺東樓集詩
自序余少讀地志至蜀漢巴僰輙悵然有逰歴山川攬
觀風俗之志私竊自怪以為異時或至其地以償素心
未可知也嵗庚寅始泝硤至巴中聞竹枝之歌後再嵗
北㳺山南憑髙望鄠萬年諸山思一醉曲江渼陂之間
其勢無繇往往悲歌流涕又一嵗客成都唐安又東至
于漢嘉然後知昔者之感盖非適然也到漢嘉四十日
以檄得還成都因索在笥得古律三十首欲出則不敢
欲棄則不忍迺叙藏之乾道九年六月二十一日
　　　昭徳晁公文集六十卷
四川制置使侍郎晁公武子止撰後溪劉氏序略曰國
家丙午之變中原衣冠不南渡則西入于蜀其入于蜀
有能言當時理亂興䘮之由而明乎得失之跡歴歴道
往事誦京洛之遺風者鮮矣藉令有之而能達之乎文
辭可使耳目尚接乎而後之人有傳焉者亦又鮮焉昭
徳晁公盖能言當時理亂興䘮之由而明乎得失之跡
道往事誦遺風而又能達之乎文辭以傳焉者也其經
事之多嘗艱之久而學日益强文日益力猶以為未足
其答進士劉興宗書曰僕少時貫穿羣書出入百氏旁
逮釋老恢詭之學一再終星其勤亦至矣亡得焉反而
求之六藝似於道有見也乃願師董仲舒心竒賈生而
病其雜也則公之學可觀矣
　　　晁氏具茨集三卷
晁冲之叔用著乾道間其子公武為四川安撫制置翻
刻于成都喻汝礪序云予嘗従叔用商近朝人物嘉言
善行朝章國典禮文損益靡不貫洽由叔用之學而達
諸廊廟温厚足以代言淵博足以顧問則以詩鳴者是
豈叔用之志也哉雖然叔用既已油然棲志於林澗曠
逺之中遇事寫物形於興屬淵雅疎亮未嘗為悽怨危
憤之音予於是有以見叔用於消長用舍之際未嘗不
安而樂之者也嗟乎所謂含章内奥而深於道者非耶
秦漢以來士有抱竒懐能流落不遇往往操心汗筆有
怨誹沉抑之思氣候急刻不能閒逺古之詞人皆是也
所以往往無所建立於天下唯深於道者遺於世而不
怨發於詞而不怒君子是以知其必能有為於世者也
嗟乎吾於叔用豈直以詩人命之哉
　　　晁文元集二十一卷
晁公武曰予五世祖文元公諱逈字明逺澶州人也自
公徙家彭門登太平興國五年進士以太子少保致仕
終少傅年八十四諡文元集皆自有序自經兵亂六世
圖書焚棄無孑遺法藏碎金十卷世傳最廣先得之于
趙郡蘇符昭徳新編三卷則得之於丹稜李燾道院集
要十五卷則得之於知閬州王輔耄智餘言三卷則得
之於眉山程敦厚云
　　　吕東萊集二十卷
汪玉山曰應辰頃知成都始得東萊吕正獻公著集盖
散逸之餘裒輯補綴非當時全書矣然見所未見亦不
為少方全盛時士大夫家集之藏未必輕出中更黨禁
愈益閟匿故一旦紛擾遂不復見而此雖殘缺不全未
易得也
　
　
　
　
　
　
　
　
　
　蜀中廣記卷一百
欽定四庫全書
　蜀中廣記卷一百一
　　　　　　　　　　　　明　曹學佺　撰
　詩話記第一
吕覽云禹行功見塗山氏之女禹未之遇而巡省南土
塗山氏之女乃令其妾待禹于塗山之陽女乃作歌歌
曰候人兮猗始作為南音文心雕龍南音始于候人此
三言詩之始也
詩大雅韓奕之篇曰奕奕梁山惟禹甸之有倬其道韓
侯受命河圖括地象曰岷山之首江出其腹帝以㑹昌
神以建福此四言之始也
揚子雲蜀都賦兩江珥其市九橋帶其流諸葛孔明書
去婦不顧門委韭不入園華陽國志稱姜士游感物寤
靈禽堅精動殊俗此皆有似于詩者五言之始也若夫
習習神風動澍雨潤乎苖我后䘏時務我民以優饒混
混濁沼魚習習激清流溫溫亂國民業業仰前修以備
諷刺何媿風雅
禹玉牒詞祝融司方發其英沐日浴月百寳生司馬相
如琴歌鳯兮鳯兮歸故鄉遨遊四海求其凰此七言之
始也
古逸詩綏山謡得綏山一桃雖不得仙亦足以豪華陽
國志三秦亡范三侯我雖牧犢當得蜀此風謡之始也
卓文君白頭吟皚如山上雪皎如雲間月聞君有兩意
故來相決絶巴東女兒子歌巴東三峽猿鳴悲夜鳴三
聲淚沾衣我欲上蜀蜀水難蹋蹀珂頭腰環環此閨情
之始也
漢書王襄為益州刺史命王褒作中和樂職選好事者
依鹿鳴習而歌之時汜鄉侯何武為童子選在歌中西
南夷傳益州刺史朱輔宣示漢德威懷逺夷自汶山以
西前世所不至正朔所未加白狼槃木等百餘國皆舉
踵稱臣白狼王唐菆作詩三章歌頌漢德輔使譯而獻
之華陽國志巴渝人助武王伐紂前歌後舞及為漢前
鋒陷陣銳氣喜舞帝善之令樂人習學之今所謂巴渝
舞也英雄記曹公破袁譚馬上舞三巴此樂府歌舞之
始也
宋玉之高唐神女司馬相如之上林子虛揚子雲之蜀
都此賦之始也
西京雜記司馬相如為上林子虛賦意思蕭散不復與
外事相闗控引天地錯綜古今忽然如睡煥然而興幾
百日而後成其友人盛覽字長通牂柯名士嘗問以作
賦相如曰合纂組以成文列錦繡而為質一經一緯一
宫一商此賦之迹也賦家之心苞括宇宙摠覽人物斯
乃得之於内不可得而傳覽乃作合組歌列錦賦而退
終身不復敢言作賦之心矣
又云相如賦時皆稱典而麗雖詩人之作不能加也揚
子雲曰長卿賦不似從人間來其神化所至邪
又云人問揚子雲作賦之法子雲曰熟讀千首賦則可
入矣
惟寂惟莫自投于閣爰清爰靜無作符命此譏子雲作
也宋孫明復曰太𤣥一書乃明天人始終之理君臣上
下之分葢疾莽而作也王介甫諸家以年數考之謂子雲
與莽不相及上符命投閣恐係谷子雲事鑿鑿有據是
何世人忍于汚衊賢者如此近日李本寧移書示予謂
其在川西以此段書之墨池上乃與當時意見不合後
竟入彈章噫不但賢者被誣即代辨誣之人亦被禍矣
可一嘅歎　桓譚新語雄作甘泉賦夢膓出收而納之卒
秦宓蜀隠士後為益州别駕有逺游詩如虎則豹之兄
鷹則鷂之弟大都荒唐謬悠之説猶對吳使天口天首
之故智也然其博學多聞自有不可掩者及與王商論
立祠堂書尤為典確予倣而行之並祠嚴李揚馬文表
子勅于支機石
劉巴零陵人仕蜀為尚書令蜀策命皆其筆也建武二
年出鎮荆州卒葬于岳陽之郭西時人為之語曰生居
三湘頭死葬三湘尾以巴墓在遂號岳陽為巴陵云出
古今詩話
左思别傳云思作三都賦疾中猶改蜀都賦云金馬電
發于高岡碧山振翼而雲披鬼彈飛丸以礌礉火井騰
光而赫曦今本無鬼丸句水經注瀘水傍瘴氣特惡氣
中有物不見其形其作有聲中木則折中人則害名曰
鬼彈
又曰左思造張載問岷蜀事交接亦疎皇甫謐西州高
士摯仲治宿儒知名非思倫匹劉淵林衞伯輿並蚤終
皆未嘗為思序注凡諸注解悉思自為欲重其文故假
借名姓也
王逸少與周益州書司馬相如揚子雲有後否西京雜
記載卓文君為相如作誄梁劉孝威詩君平子雲閴不
嗣江漢英靈信已衰或亦俱寥寥也　宋有逃禪子揚
補之則自稱子雲後云
晉惠帝時蜀中謡江橋頭闗下市成都北門十八子十
八子李也其後李雄據蜀僭號按漢武元鼎二年立太
城九門少城九門故有十八之稱
古今樂錄曰王僧䖍技錄有蜀道行今不歌樂府解題
曰蜀道難備言銅梁玉壘之阻與蜀國弦頗同按蜀國
弦梁簡文作起句雖言銅梁之險後乃專敘錦城娛樂
如豫章行吳趨曲之類
巫山高本起于漢樂府吳韋昭宋何承天相沿此題但
敘其山水之險阻而張侈其國家之功伐也齊王融劉
繪始以陽臺雲雨入詠梁武帝沈約之倡和則竟為朝
雲曲矣已後作者無慮數百家皆指朝雲
王融巫山高烟華乍卷舒行芳時繼續今本行芳作猿
鳥猿鳥字逺不及行芳也升菴詩話　按詩紀煙華作
烟霞行芳作衡芳
豆子山打瓦鼔陽平山撒白雨此綿州巴歌也巴歌二
字纔見此後劉禹錫之竹枝詞李紳之巴女詞皆其變
體若常璩巴志所引川崕惟平維月孟春等篇則古詩
者流非通俗之唱矣
杜宇化子鵑蜀本紀華陽國志俱引之其作詩實起於
鮑照行路難云中有一鳥名杜鵑言是古時蜀帝魂
有兩揚雄兩李膺兩王褒漢揚雄成都人乃作太𤣥經
者字從手漢王褒資中人作賢臣頌者晉李膺涪城人
作益州記者已上皆土著也漢李膺為益州太守寰宇
記云城西三里有李膺宅後周王褒同庾信從益州趙王
出鎮之蜀褒詩有奉和趙王途中五韻峽路沙如月山
峰石似眉錦城遥可望迴鞍念此時之句隋揚雄持節
入蜀迎梁主蕭巋者字從木已上皆宦遊也
庾信詩奉和趙王泛江喜雨送軍賚酒等篇不一而足
想趙王自是作者惜不傳耳杜少陵寓蜀久毎以自況
見諸篇什者曰清新庾開府曰庾信哀雖好曰庾信平
生最蕭瑟暮年詞賦動江闗　按庾信哀雖好子美在
潼川作是時同漢中王游汎故以趙王喻漢中也江闗
係䕫府庾信奉和泛江云春江下白帝畫舸向黄牛即
此地
酈道元水經注曰峨山縣東北有武陽龍尾山並仙者
羽化之所於其處得遺詠雖神栖白雲屬想芳流藉念
泉鄉遺詠在兹覽其餘誦依然息逺匪直邈想遐踪愛
其文詠可念故端牘抽札以詮其詠略曰登武陽觀樂
數峨嶺千㽔洋湖口命非螭駕白駒臨天水心踟蹰千
載後不如此段本註遺失得古逸詩中道書所載平葢
觀稠稉治皆武陽境
公孫述改益州為庸部本牧誓庸蜀羌髳之文也晉傅
𤣥樂府曰惟庸蜀僭號天一隅云蜀檮杌孟㫤遍栽芙
蓉于錦城顧左右曰此真錦城也庸蜀蓉城兩有出處
今簡牘中有稱蓉蜀者非
梁簡文灔澦歌曰灔澦大如馬瞿塘不可下金沙浮轉
多桂浦忌經過鄭樵云天下水之險者惟蜀之瞿塘百
粤之桂浦此歌言行瞿塘者準灔澦行桂浦者準金沙
也楊用修以為商估刺水行舟歌非簡文之作俗本改桂
浦作桂楫尤非按灔澦一作淫預一作猶豫載各不同
北史常景淹滯門下積嵗不至顯官以蜀司馬相如王
褒嚴君平揚子雲皆有高才而無重位乃作四君賛以
托意按宋鮑照仕亦不達有作蜀四賢詠但照合四賢
為一篇景則人自為詠也
陰鏗江津送劉光祿不及詩依然臨送渚長望倚江津
鼓聲隨聽絶㠶勢與雲鄰泊處空餘鳥離亭已散人林
寒正下葉釣晩欲收綸如何相背逺江漢與城闉舊志
未及收之或以江津二字汎汎未必為蜀之江津也然
此詩語意明係蜀中而江漢正蜀地耳
蜀僧作詩起于隋智炫遊三學山一首智炫成都人三
學山金堂地也炫自兩京歸隠于此
唐太宗詠秋日詩有云還似成都望直見峩眉前攷唐
史太宗葢嘗遥領益州神想所矚也
王楊盧駱初唐稱四傑無不入蜀中者唐詩紀事稱高
宗時王勃以檄雞文斥出沛王府既廢客劒南與盧照
鄰邵大震九月九日登𤣥武山旅眺詩照鄰為新都尉
大震同時人也　子安送杜少府之任蜀州詩城闕輔
三秦風烟望五津未下注脚不知也丹鉛餘錄云大江
自湔堰至犍為有五津曰白華津萬里津江首津涉頭
津江南津出華陽國志王勃詩風烟望五津盧照隣文
予自江陽言歸五津皆指此然首句亦出華陽國志而
用修未之引也成都本治赤里街張若徙置少城内廣
營府舍脩整里闠市張列肆得與咸陽同制此即城闕
輔三秦之義
楊炯有入三峽詩及梓州官僚磨厓賛
盧照隣詠懷蜀中古蹟如文翁講堂相如琴臺皆是其
奉使還京宴别綿池諸作不但一尉而已駱賔王艷情
代郭氏荅盧照隣長篇大似臨卭卓女之怨照隣豈能
忘情于蜀者耶
賔王入蜀亦以使事至疇昔篇中曽及之其曰地角天
涯𦕈難測者成都有此二石也游宦紀聞云今之逺官
及服賈者皆曰天涯海角葢俗譚也頃在成都聞有天
涯海角石暇時訪古及閲志圖乃知天涯石在中興寺
耆老傳云人坐其上則脚腫不能行至今人不敢踐履
又有天涯石廟在大東門對昭覺寺石高六七尺今市
入湯家園地角石廟在羅城内西北角高三尺餘王均
之亂為守城者所壞今不復存矣
賔王送鄭安陽詩彭山折坂外井絡少城隈九折坂在
卭崍今百丈驛是與彭山同屬上川南相望不逺故云
遺錦非前邑鳴琴即舊臺遺錦用後漢綿竹令閻憲事
琴臺用相如事海客乗查度仙童馭竹迴一用君平事
一用葛陂事寰宇記葛陂在温雙之境龍池寺是古人
用事或顯或晦不同如此
陳子昂别傳云幽人王適見其感遇詩曰是必為海内
文宗矣按適蜀中旅懷詩有時須問影無事則書空棄
置如天外平生似夢中别離同夜月愁思隔秋風老少
悲顔駟盈虛悟翟公葢因入蜀而見子昂也
獨異記載子昂初入京不為人知有賣胡琴者價百萬
豪貴傳視無辨者子昻突出謂左右曰輦千緡市之衆
驚問荅曰予善此樂皆曰可得聞乎曰明日可集宣陽
里如期偕往酒肴畢具置胡琴于前食畢捧琴語曰蜀
人陳子昂有文百軸馳走京轂碌碌塵土不為人知此
樂賤工之役豈宜留心舉而碎之以其文軸遍贈㑹者
一日之内聲華溢都
盧藏用悼陳子昂詩云暮川罕停波朝雲無留色故人
琴與詩可存不可識識心尚可親琴書非故人鳴臯初
夢趙蜀國已悲陳按此則亦詠其碎琴事也
殷璠詩品國初詞體尚沿徐庾侈靡之風陳拾遺横制
頽波天下質文翕然一變
蘇頲將赴益州題小園壁嵗窮惟益老春至却辭家可
惜東園樹無人也作花宋璟鄭惟忠俱有詩送之亦絶
句也小許公有長樂花賦即蜀之旌節花
王右軍誓墓之後猶云奉使闗蜀無不從命與周益州
書可想見也唐初尚此風味若徐安貞蘇許公劉希夷
賈至張燕公張曲江王摩詰無不以冊使招諭至者孟
襄陽則從左相幕中
張九齡送宋休逺之蜀任詩色麗成都俗膏腴蜀水濵
如何從宦子堅白共緇磷王維送崔興宗亦云江漢風
流地遊人何處歸宋子京知益州朝議以成都喜遨遊
子京性復奢侈恐無紀極今殊不然
王維送李梓州詩萬壑樹叅天千山響杜鵑山中一夜
雨樹杪百重泉楊用修詩林振秀作山中一丈雨潼川
志作山中一半雨千山響杜鵑作春聲響杜鵑方輿勝
覽作鄉音響杜鵑不知何所適從　漢女輸橦布李周
翰曰漢女蜀之美女也漢書曰秦置黔中郡漢興令大
人輸布一疋小口二丈是謂賨布即今橦花布也
十六國春秋云宕渠古賨國姓芉駱賔王詩迢迢芈路
望芝田本此
孟浩然途中晴詩已失武陵雨猶逢蜀坂泥天開斜景
遍山出曉雲低餘濕猶霑草殘流尚入谿今宵有明月
鄉思逺凄凄此曲盡蜀中之境非親到者不知
除夜有懐迢逓三巴路羇危萬里身或收作孟浩然非
此崔塗作也塗葢赴舉入蜀云
詩史云韓襄客者漢安女子為歌詩知名江漢間孟浩
然贈詩曰只為陽臺夢裡狂降來教作神仙客襄客閨
怨詩曰連理枝前同設誓丁香樹下共論心先公熈寧
中迓金使成堯錫見遺衣服刺此聯于裹肚上其下復
刺丁香連理男女設誓之狀葢金人重此句為佳製云
按此與梅聖俞春雪詩同漢安今内江縣後周名
裴迪初與王維崔興宗同居終南天寳後王縉為蜀州
刺史迪依之與杜甫友善寓新津昭覺寺有唱和
天寳末𤣥宗甞乘月登勤政樓命梨園弟子歌數闋有
唱李嶠詩云富貴榮華能幾時山川滿目淚沾衣不見
祗今汾水上惟有年年秋鴈飛時上春秋已高問是誰
詩或對曰李嶠因凄然泣下不終曲而起曰李嶠真才
子也明年幸蜀登白衛嶺覽眺乆之又歌是詞復言李
嶠真才子不勝感嘆時高力士在側亦揮涕乆之出本
事詩
雨淋鈴明皇自西蜀返樂人張野狐所製出教坊記
明皇幸蜀劉長卿亦常侍從故有送史判官奏事之靈
武兼寄巴西親故詩時肅宗權制靈武也閬中左綿皆
得稱巴西長卿之親故有入蜀而未至成都者耳詩云
獨有西歸心遙懸夕陽外
田澄成都旅次云地富魚為米山芳桂是樵俗云魚米
之地本此澄天寳上元間人杜工部贈田舍人云揚雄
更有河東賦惟待吹嘘送上天蓋澄以舍人奉使入蜀
也出紀事
武擔平仄二音常璩云毗橋有一折石五丁力士擔土
擔也上平而下仄矣蘇頲詩武擔獨蒼然予詩分司武
擔南皆用仄音
李白本末傳記所載不同唐史稱白興聖皇帝九世孫
隋末以罪徙西域神龍初遁還客巴西既長隱岷山蘇
頲為益州長史見白異之更客任城與孔巢父韓準裴
政張叔明陶沔居徂徠山日沈飲號竹溪六逸天寳初
南入㑹稽與吳筠善筠被召故白亦至長安往見賀知
章知章見其文嘆曰子謫仙人也
南部新書云李白山東人父為任城尉因家焉少與魯
人隱徂徠山號竹溪六逸天寳初遊㑹稽因吳筠隱剡
中俗稱蜀人非也今任城令㕔有白之祠尚存按唐范
傳正誌白墓曰白涼武昭王九世孫昭王隴西人隋末
子孫以罪徙碎葉神龍時白父客自西域逃居綿之巴
西而白生焉唐魏顆李陽氷序其文劉全白撰墓碣皆
曰廣漢人故論白者或曰隴西或曰山東或曰蜀陽氷云白既
出翰林浪跡縱酒以自昏穢詠謌之際屢稱山東李白亦云
以張垍䜛逐遊海岱間子美所謂汝與東山李白好蓋白自
號也蜀道難或曰作于天寳初或曰作于天寳末此為房杜
危之也陸暢去白未逺作蜀道易以美韋皐傳之當時而
蜀道難之詞曰錦城雖云樂不如早還家其意必有所
屬房杜之説葢近之矣白之父客于巴西故以客呼之
東蜀楊天惠彰明逸事云元符二年春正月天惠補令
於此竊從學士大夫求問逸事聞唐李白本邑人㣲時
募縣小吏入令卧内嘗驅牛徑堂下令妻怒將加詰責
太白亟以詩謝云素面倚簾鈎嬌聲出外頭若非是織
女何得問牽牛令驚異不問稍親招引侍研席一日賦
山火詩思軋不屬太白從傍綴其下句令詩云野火燒
山去人歸火不歸太白繼云焰隨紅日出烟逐暮雲飛
令慙止頃之從令觀漲有女子溺死江上令復苦吟太
白輒應聲繼之令詩二八誰家女漂來倚㟁蘆鳥窺眉
上翠魚弄口傍珠太白繼云綠鬂隨波散紅顔逐浪無
因何逢伍相應是怨秋胡令滋不悦太白恐棄去隠居
戴天大匡山往來旁郡依潼江趙徵君㽔亦節士任俠
有氣善為縱横學著書號長短經太白從學嵗餘去遊
成都賦春感詩云茫茫南與北道直事難諧榆莢錢生
樹楊花玉糝街塵縈遊子面蝶弄美人釵却憶青山上
雲門掩竹齋益州刺史蘇頲見竒之時太白齒方少英
氣溢發諸為詩文甚多㣲類宫中行樂詞體今邑所藏
百篇大抵皆格律也雖頗體弱然短羽䙰褷已有雛鳯
態淳化中縣令楊逐為之引謂為少作是也遂江南人
自名能詩累謫為令云始太白與杜甫相遇梁宋間結
交歡甚久乃去客居魯徂徠山甫從嚴武成都太白益
流落不能歸故甫詩又云匡山讀書處頭白好歸來然
學者多疑太白為山東人又以匡山為匡廬皆非也今
大匡山猶有讀書臺而清廉鄉故居遺地尚在廢為寺
名隴西院有唐梓州刺史碑失其名及綿州刺史高柷
記太白子曰伯禽女曰平陽皆去蜀後生有妹月圓前
嫁邑子留不去以故葬邑下墓今在隴西院旁二百步
外或傳院乃其所捨云
李白開元中謁宰相封一版上題曰海上釣鰲客李白
相問曰先生臨滄海釣巨鰲以何物為鈎線曰以風浪
逸其情乾坤縱其志以虹霓為絲明月為鈎又曰何物
為餌曰以天下無義氣丈夫為餌丞相竦然出侯鯖錄
李白與人譚論皆成句讀如春葩麗藻粲于齒牙時號
李白粲花之論出雲仙雜記
李白前後三擬文選不如意悉焚之惟留恨别賦出瓊屑
唐人言李白不能屈身以腰間有傲骨出䑕璞
范傳正作李太白墓誌云白常欲一鳴驚人一飛冲天
彼漸陸遷喬皆不能也及其謫退乃嘆曰千鈞之弩一
發不中則當摧撞折牙而求息機安能効碌碌者蘇而
復上哉用是脱屣軒冕釋羈韁鎖因肆性情大放于宇
宙間意欲耗壯心而遣餘年此數語足以盡白之為人
矣劉全白有李翰林墓碣記云太白廣漢人性倜儻知
縱横術善賦詩才調逸邁往往興㑹屬詞恐古之善詩
者亦不逮裴敬有李白墓碑曰白為詩格高㫖逺若在
天上物外任華送李白之曹南序曰彼碌碌者徒見三
河之遊倦百鎰之金盡乃議子于得失虧成之間曽不
知才全者無虧成志全者無得失進與退於道德乎何
有以上諸文附見李白集古本有之今不傳矣全白指
太白為廣漢人葢唐世彰明縣属廣漢郡故獨舉郡為
稱耳出詩話
李太白初自蜀至京師舍于逆旅賀監知章聞其名首
訪之既竒其姿復請所為文出蜀道難以示之讀未已
稱歎者數四號為謫仙解金龜換酒與傾盡醉期不間
日由是稱譽光赫賀又見其烏棲曲嘆賞苦吟曰此詩
可以泣鬼神矣故杜子美贈詩及焉曲曰姑蘇臺上烏
棲時吳王宫裡醉西施吳歌楚舞歡未畢西山欲銜半
邊日金壺丁丁漏水盡起看秋月墜江波東方漸高奈
樂何或言是烏夜啼二篇未知孰是故兩錄之烏夜啼
曰黄雲城邊烏欲棲歸飛啞啞枝上啼機中織錦秦川
女碧紗如煙隔忩語停梭向人問故夫欲説遼西淚如
雨白才逸氣高與陳拾遺齊名先後合德其論詩云梁
陳以來艷薄斯極沈休文又尚以聲律將復古道非我
而誰與故陳李二集律詩殊少嘗言興寄深㣲五言不
如四言七言又其靡也況使束于聲調俳優哉故戲杜
曰飯顆山頭逢杜甫頭戴笠子日卓午借問别來太瘦
生總為從前作詩苦葢譏其拘束也元宗問之召入翰
林以其才藻絶人器識兼茂便以上位處之故未命以官
嘗因宫人行樂謂高力士曰對此良辰美景豈可獨以
聲伎為娛倘時得逸才詞人詠出之可以誇耀于後遂
命召白時寧王邀白飲酒已醉既至拜舞頹然上知其
薄聲律謂非所長命為宫中行樂五言律詩十首白頓
首曰寧王賜臣酒今已醉倘陛下賜臣無畏始可盡臣
薄技上曰可即遣二内臣掖扶命研墨濡筆以授之又
令二人張朱絲欄于其前白取筆抒思晷不停綴十篇
立就更無加㸃筆迹遒利鳯跋龍拏律度對屬無不精
絶常出入宫中恩禮殊厚竟以踈縱乞歸上亦以非廊
廟器優詔罷遣之後以不羈流落江外又以永王招禮
累謫於夜郎及放還卒於宣城杜甫所贈二十韻備敘
其事出本事詩
高唐神女事宋蘇子瞻以為瑶姬天帝之女乃助禹治
水而成功者本山海經然李太白感興詩曰瑶姬天帝
女精彩化朝雲宛轉入宵夢無心向楚君則是已詠言
之矣
李白青山横北郭一首題云送友人作不知其為何人與
何地也詩林振秀題下加新津作三字資縣志載此首
連見説蠺叢路一首俱作送范金卿還資州作金卿即
范崇凱獻花蕚樓賦者縣志復收白贈崇凱古風一首
或亦有所本也
太白渡金門詩仍連故鄉水萬里送行舟送人之羅浮
詩爾去之羅浮余還憇峨眉又淮南卧病懷寄蜀中趙
徵君㽔詩云國門遥天外鄉路逺山隔朝憶相如臺夜
夢子雲宅皆寓懷鄉之意趙㽔梓州人字雲卿精于數
學與白齊名蘇頲薦西蜀人才疏云趙㽔術數李白文
章出丹鉛餘錄
成都閭邱均在唐初與杜審言齊名杜子美贈其孫閭
邱師詩云鳯藏丹穴暮龍去白水渾葢稱均之文也按
成都文類均銅梁人武后朝為太常博士與杜審言同
年均善書即所云世傳閭邱筆峻極逾崑崙者雪嶺多
其碑碣甫時尚存僧在成都與甫通家來往舊唐書均
成都人以文章著稱景龍中以安樂公主薦拜官太常
博士及公主被誅均坐貶循州司倉卒
嚴武年二十二為給事黄門郎明年擁旄西蜀杜甫乗
醉言不謂嚴挺之乃有此子也武恚目久之曰杜審言
孫子擬捋虎鬚合坐皆笑以彌縫之房太尉琯㣲有所
誤憂怖成疾李太白作蜀道難為房杜危之也武字季
鷹永泰初卒母哭之曰而今而後吾知免為官婢矣出
詩話
子美七言絶近百錦城妓女獨唱其贈花卿一首所謂
錦城絲管日紛紛半入江風半入雲此曲只應天上有
人間能得幾囘聞也蓋花卿在蜀頗僭用天子禮樂子
美作此諷之意在言外最得詩人之㫖
杜石笋行雨多往往得瑟瑟按華陽記開明氏造七寳
樓以珍珠結成簾漢武帝時蜀郡火燒數千家樓亦以
燼今人往往於砂土上獲真珠又趙清獻蜀都故事石
笋在衙西門外二株雙蹲云真珠樓基也昔有胡人於
此立寺為大秦寺其門樓十間皆以真珠翠碧貫之為
簾後摧毁墜地至今基脚在毎有大雨其前後人多拾
得珍珠瑟瑟金翠異物今謂石笋非為樓設而樓之建
適當石笋附近耳葢大秦國多璆琳琅玕明珠金璧水
道通益州永昌郡則寺疑此國人所建也杜田嘗引酉
陽雜爼謂蜀少城飾以金璧珠翠桓温怒其太侈焚之
事為證出能改齋
四月十九日成都謂之浣花遨頭宴于杜子美草堂滄
浪亭傾城皆出錦繡夾道自開嵗宴遊至是而止故最
盛于它時予客蜀數年屢赴此集未嘗不晴蜀人云雖
戴白之老未嘗見浣花日雨也
杜少陵在成都有兩草堂一在萬里橋之西一在浣花
皆見於詩中萬里橋故迹湮没不可見或云房季可園
是也已上二則出老學菴筆記
杜子美愁坐詩曰高齋常見野愁坐更臨門十月山寒
重孤城水氣昬葭萌氐種逈左擔犬羊存終日憂奔走
歸期未敢論葭萌左擔皆地名葭萌人知之左擔人罕
知也注者或改作武擔又改作立擔皆可笑按太平御
覽引李尤蜀記云蜀山自綿谷葭萌道徑險窄北來擔
負者不容易肩謂之左擔道又李公允益州記云陰平
縣有左擔道其路至險自北來者擔在左肩不得度右
肩常璩南中志云自僰道至朱提有水步道水道有黑
水及羊官水至險難行步道度三津亦艱阻故行者謡
曰猶溪赤木盤蛇九曲盤羊烏櫳氣與天通庲䧏賈子
左擔七里又有牛叩頭馬搏頰坂其險如此據三書是
左擔有三綿谷一也陰平二也朱提三也義則一而已
朱提今之烏撒雲貴往來之西路也
蜀西南多雨名曰漏天杜子美詩鼔角漏天東又徑欲
誅雲師疇能補天漏是也自秋分後遇壬謂之入霑吳
下曰入液宋黄仁傑䕫州苦雨詩汃月不虚為朽月今
年賴得是豐年汃音讀為怕平聲東方朔傳諧語云令
壺齟老栢塗塗與汃同注云文加切其下解云塗者漸
洳徑也亦雨濕泥濘之義爾雅十二月為畢塗月汃月
之諺雖俗其音義字形亦遐而尚矣已上二則出升菴詩話
子美題忠州龍興寺所居院壁詩云忠州三峽内井邑
聚雲根今其驛名曰雲根驛有筆亦名雲根筆
蜀江三峽中水波圓折者名曰盤盤音漩杜詩盤渦鷺
浴底心性張蠙黄牛峽詩盤渦逆入嵌崆地斷壁高分
繚繞天
唐常徵君隠居開州永泰元年秋杜少陵自忠州至雲
安徵君來訪之杜有别徵君詩云兒扶猶䇿杖卧病一
秋强白髮少新洗寒衣寛摠長故人憂見及此别淚相
忘各逐萍流轉來書細作行後又寄之詩有云開州入
夏知涼冷不似雲安毒熱新故知徴君開人也
覃山人大厯中居䕫杜少陵題其隠居詩有北山移文
誰勒銘及悵望秋天虚翠屏之句則知山人亦出仕矣
史失其名已上二則出本䕫志
杜甫出瞿塘峽詩五雲高太甲六月曠摶扶注不解五
雲之義嘗觀王勃益州夫子廟碑云帝車南指遁七曜
于中階華葢西臨藏五雲于太甲酉陽雜爼謂燕公讀
碑自帝車至太甲四句悉不解訪之一公一公言北斗
建午七曜在南方有是之祥則無位聖人當出華葢以
下卒不可悉愚謂老杜讀書破萬卷自有所據或入蜀
見此碑而用其語也晉天文志華葢杠旁六星曰六甲
分陰陽而配節候太甲恐是六甲一星之名然未有攷
證以一行之䆳於星厯張燕公段柯古之殫見洽聞而
猶未知焉姑闕疑以俟博識出困學紀聞
杜少陵遊何將軍山林詩雨抛金鎖甲苔卧緑沉鎗竹
坡周少隠詩話云甲抛于雨為金所鎖鎗卧于苔為綠
所沉有將軍不好武之意此瞽者之言也薛氏補遺云
綠沉精鐵也引隋書文帝賜張淵綠沉之甲趙德麟侯
鯖錄綠沉為竹引陸龜䝉詩一架三百竿綠沉森杳冥
雖少有據然亦非也予考之綠沉乃畫工設色之名鄴
中記云石虎造象牙桃枝扇或綠沉色或木蘭色或紫
紺色或欝金色王羲之筆經云有人以綠沉漆管見遺
南史梁武帝西園食綠沉瓜是綠沉即西𤓰皮色也梁
簡文詩吳戈夏服箭兾馬綠沉弓虞世南詩綠沉明月
絃劉劭趙都賦弩有黄間綠沉若如薛與趙之説鐵與
竹豈可為弓絃耶楊巨源詩吟詩白羽扇校獵綠沉鎗
與杜少陵之句同皆謂以綠沉色為漆飾鎗柄耳
杜子美何將軍山莊詩薰風啜茗時今本作春風非此
詩十首皆一時作其曰千章夏木清紅綻雨肥梅皆夏
景可證俱詩話補遺
射洪陸使君廟以杜子美詩為籖亦驗予在蜀以淳熈
戊戌春被召臨行遣僧則華往求籖得遣興詩曰昔者
龎德公未曽入州府襄陽耆舊間處世節獨苦豈無濟
時䇿終竟畏罔罟林茂鳥自歸水深魚知聚舉家隠鹿
門劉表焉得取予讀之惕然顧迫貧從仕又十有二年
負神之教多矣出老學菴
杜工部有滕王亭詩王建詩有搨得滕王蛺蝶圖皆稱
滕王湛然非元嬰也王勃序滕王閣則元嬰耳出醍醐
杜少陵暮登四安寺鐘樓寄裴十即裴秀才迪也寺在
新津昭覺山樓與雪峰相對是時王縉為蜀州守三人
葢朝夕於斯云
詩話云有疾瘧者子美曰吾詩可以療之病者曰云何
曰夜闌更秉燭相對如夢寐誦之瘧猶是也杜曰更誦
子章髑髏血模糊手提擲還崔丈夫其人從之果愈
杜少陵冬日懷李白詩裋褐風霜入惟宋元本仍作裋
今本皆作短裋音竪字見列子
合璧事類載杜工部詩云三月雪連夜未應傷物華只
緣春欲盡留着伴梨花此詩舊集不載又寒食少天氣
春風多栁花又小桃知客意春盡始開花則今之全集
遺逸多矣俱升菴詩話
杜詩云江蓮揺白羽天棘夢青絲下句殊不可曉説者
曰天棘栁也或曰天門冬也夢當作弄既無考據意亦
短淺譚浚明嘗為余言此出佛書終南長老入定夢天
帝賜以青棘之香葢言江蓮之香如所夢天棘之香耳
此詩為僧齊已賦故引此事余甚喜其説然終未知果
出何經近閲葉石林過庭錄亦言此句出佛書則浚明
之言宜可信出寉林玉露
杜子美𤣥都壇歌云子規夜啼山竹裂王母晝下雲旗
翻説者多不曉王母或以為瑶池之金母也中官陳彦
和言頃在宣和間掌禽苑四方所貢珍禽不可殫舉蜀
中貢一種鳥狀如燕色紺翠尾甚多而長飛則尾開裊
裊如兩旗名曰王母則子美所言乃此禽也葢遐方異
種人罕識者子規夜啼山竹裂言其聲清越如竹裂也
此墨莊漫錄所載余閲峨山記云漢竇誼放浪不羈月
夜聞子規啼曰竹裂吾可歸峨眉是夕竹裂天明遁去
武帝三徴之不起老杜引此竹裂與旗翻字對始不偏重
焦氏筆乗杜子美本賣文為活翻令室倒懸言其無假
借也而語意不露味之愈佳揚子雲家無儋石之儲其
作法言蜀人有齎錢十萬願載其名子雲却之故以自
況也潛居錄言雄以賣文自贍文不虛美人多惡之及
卒其怨家取法言益之曰周公以來未有漢公之懿也
勤勞則過于阿衡云云繕寫多行于世
蘇東坡泊舟䕫峽聞有人吟江流石不轉遺恨失吞吳
之句曰予杜子美也世人多誤解予詩謂先主伐吳不
利以此為恨非也葢武侯之志在於中原欲結東吳為
外援伐之轉失䇿耳武侯曰若法孝直在可免此行
杜甫子宗武以詩示阮兵曹兵曹荅以石斧一具隨使
併詩還之宗武曰斧父斤也兵曹使我呈父加斤削也
俄而阮聞之曰誤矣欲子砍斷其手此手若存天下詩
名又在杜家矣出雲仙雜記
　蜀中廣記卷一百一
欽定四庫全書
　蜀中廣記卷一百二
　　　　　　　　　　　　明　曹學佺　撰
　詩話記第二
劉賔客嘉話云陸暢謁韋臯於蜀獻蜀道易詩首句曰
蜀道易易於履平地臯大喜贈羅八百疋臯薨朝廷欲
繩其既往之事復開先所進兵器其上皆刻之秦二字
不相與者欲文成罪名暢上疏理之云臣在蜀日見造
所進兵器之秦者匠人名也乃得釋　按此則暢乃有
心人豈徒事干謁者耶
高相國崇文渤海人本荆門將校尉以平劉闢功授西
川節度一日雪下集諸從事吟賞謂賔客曰某雖武夫
亦有一詩乃口札云崇文崇武不崇文提戈出塞號將
軍那箇􁫟兒射落雁白毛空裏亂紛紛葢渤海鄙言呼
箭為􁫟兒
高太尉駢崇文曽孫也鎮蜀日以蠻夷侵暴乃築羅城
四十里朝廷雖加恩賞亦疑其固䕶一日奏樂聞樂聲
知有改移兆乃題風箏寄意曰夜靜絃聲響碧空宫商
信任往來風依稀似曲纔堪聽又被風吹別調中旬日
果移鎮渚宫俱北夢瑣言
聞説邊城苦如今到始知好將筵上曲唱與隴頭兒此
薛濤在高駢宴上聞邊報樂府也又諷諭而不露得詩
人之妙使青蓮見之亦當印可元白流紛紛停筆不亦
宜乎出升菴詩話
元稹聞西蜀薛濤有辭辯及為監察使蜀以御史推鞫
難得見焉嚴司空潛知其意毎遣薛往洎登翰林以詩
寄曰錦江滑膩蛾眉秀幻出文君與薛濤言語巧偷鸚
鵡舌文章分得鳯凰毛紛紛詞客多停筆箇箇公侯欲
夢刀别後相思隔烟水菖蒲花發五雲高白居易有詩
與薛濤云峨眉山勢接雲霓欲逐劉郎此路迷若似剡
中容易到春風猶隔武陵溪出古今詩話
予初入蜀見當事者梓薛濤詩一卷云係新都楊家抄
本喜以為秘書也及觀之只五七言絶句而已此在洪
邁萬首絶句之内且江南有一抄本亦與之同大抵從
萬首内抄出但蜀本多酬人雨後看竹五言律一首又
少江南抄本絶句數首亦可互校予叔汝載捜閲簡池
志載其江月樓詩秋風彷彿吳江冷鷗鷺參差夕陽影
垂虹納納卧譙門雉堞耽耽俯漁艇陽安小兒拍手笑
使君幻出江南景又西嵓詩凭䦨却憶騎鯨客把酒臨
風手自招細雨聲中停去馬夕陽影裏亂鳴蜩此二首
抄本所無致可喜也
五溪論事云蜀尚書侯繼圖本儒士一日秋風四起偶
倚欄于大慈寺樓有大桐葉飄然而墜上有詩云拭翠
歛雙蛾為欝心中事搦管下庭除書成相思字此字不
書石此字不書紙書向秋葉上願逐秋風起天下有心
人盡解相思死天下負心人不識相思意有心與負心
不知落何地侯貯小帖凡五六年方卜任氏為婚嘗諷
此詩任氏曰此是妾書葉詩爭得在公處曰向在大慈
寺閣上倚欄得之即知今日聘卿非偶然也侯以今書
較之與葉上無異
元稹為御史鞫獄梓潼樂天昆仲送至城西而别後旬
日昆仲與李侍郎建閒遊曲江及慈恩寺飲酣作詩曰
花時同酌破春愁醉折花枝作酒籌忽憶故人天際去
計程今日到梁州後旬日得元書果以是日至褒仍寄
詩曰夢君兄弟曲江頭也到慈恩寺裏游驛吏喚人排
馬去忽驚身在古梁州千里魂交合若符契白有感夢
記備敘其事
秭歸繁知一聞白樂天將過巫山先於神女祠粉壁大
書云蘇州刺史今才子行到巫山必有詩為報高唐神
女道速排雲雨候清詞及白公覩詩急遣邀知一比至
曰中山劉郎中禹錫三年理白帝欲作一詩於此怯而
不為罷郡經過悉去舊題千餘但留四章而已此四章
者乃古今之絶唱也而今造次不合為之四章謂沈佺
期王無競李端皇甫冉也雲溪友議
楊六尚書白樂天妻兄也初除東川節度使白代妻以
詩賀楊云劉綱與婦共昇仙弄玉隨夫亦上天何似阿
哥領崔嫂碧油幢引向東川又寒食寄詩云不知楊六
逢寒食作底歡娛過此辰兠率寺高宜望月嘉陵江近
好遊春蠻旗如火行隨馬蜀妓如花坐繞身不使黔婁
夫婦看誇張富貴向何人出本集
段文昌太尉鎮益州有還别業尋龍華山寺廣宣上人
詩云十里惟聞松栢風江山忽轉見龍宫正與休師方
話舊風煙幾度入樓中郭震亦有題龍華山詩曰昔年
曽到此山囘百鳥聲中酒一杯最好寺邊開眼處段文
昌有讀書臺
太尉李德裕出鎮渚宫嘗謂賔侣曰余偶欲賦巫山神
女一詩下句云自從一夢高唐後可是無人勝楚王晝
夢宵征巫山似欲降者何如段記室成式曰屈平流放
湘沅椒蘭久而不芳卒葬江魚之腹為曠代之悲宋玉
則招屈之魂明君之失恐禍及身遂假高唐之夢以惑
襄王非真夢也我公作神女之詩思神女之㑹惟慮成
夢亦恐非真李公退慚其文不編集於卷也出雲溪友
議
該聞錄云段文昌鎮成都子成式好獵丞相患之成式
以所獲雉兎分送幕僚各致書援引故事甚悉幕僚多
不曉其義以呈丞相方知其子博學
成式酉陽雜爼云予在城因説故相牛公賞揚州秀才
蒯希逸詩蟾蜍醉裏破蝴蝶夢中殘毎坐吟之予請客
各吟近日佳句因記蜀中客龎季予毎云寒雲生易滿
秋草長難高之句
唐詩記事載樊宗師綿州越王樓詩序云綿之城帝猲
□掀明威瀰石硝馳涪瀨左陵凌紅䄺簮天地送行癸
壬且掬跎踢于西北蟠紅頠青越王貞故為樓重軒疊
飛門牕蒙傘蹇予始登謂日月昬曉可窺其背電雷合
風雲遘霜辛露酸星辰介行鬼神變化草木顯綉髻銜
蓑芰皆可察極既縈視其江帶又極視其土崗斷暴逺
近山嶮嶮若閿之東皇天原開見荆山我其黄河瞷然
為曲直淚雨落不可掩因口其心曰無害若其日杲星
星過歸尚悲不能解重為詩以釋益不可顧謂郡中諸
君能無有意綴以華艷其念蓄云危樓倚天門如□星
辰宫榱題薄龍怪洄洄繞雷風徂秋試登臨火靄屯喬
空不見西北路老懷益雕窮石瀨薄濺濺土山杳穹穹
昔人愴為逝所適酡顔紅今我兹之來猶校成嵗功輟
田植科畆游圃歌芳叢地財無聚厚人室安取豐既乏
富庶能千萬慚文翁宗師字紹述襄陽節度使澤之子
韓退之誌其墓曰為文必出於已不襲蹈前人一言一
句此之謂也然紹述此等詩文實不能佳
楚水巴山烟雨多巴人能唱本鄉歌今朝北客思歸去
囘入紇那披綠蘿此劉禹錫竹枝詞也紇那當時曲名
劉詩翻南調為北調二字皆叶平聲此隨方轉言也
楊栁枝詞有三條陌上拂金羈萬里橋邊映酒旗此日
令人腸欲斷不堪將入笛中吹此郎中滕邁之作而劉
采春歌之也
藕花衫子栁花裙多着沉香慢火薰惆悵粧成君不見
空教綠綺伴文君此李餘臨卭怨也玉輪江上雨絲絲
公子遊春醉不知剪渡歸來風正急水濺鞍帕嫩鵝兒
此餘寒食詩也餘成都人元㣲之稱蜀士李餘劉猛工
為新樂府餘詩傳者僅此已上俱絶句演義按汶江謂
之玉輪江
李章武學識好古有名於時太和末勑僧尼試經若干
紙不通者勅還俗章武時為成都少尹有山僧來謁云
禪觀有年未嘗念經今被追試前業棄矣願長者宥之
章武贈詩曰南京尚許通方便何處心中更有經好去
苾蒭雲水畔何山松栢不青青主者見詩免之而去出
本事詩
緗素雜記及禹錫嘉話載賈島事一謂累舉不第文宗
時坐飛謗貶長江簿一謂島為僧居法乾寺宣宗微行
於案上取詩卷覽之島攘臂奪去帝慚恧遂除島長江
簿唐宋遺史所載略同程錡有奪卷忤宣宗之句出䑕
璞
賈浪仙主長江簿有題長江詩云歸吏封宵鑰行蛇入
古桐桐在縣㕔前大觀中縣令胡同老惡其枯枿砍去
出能改亝漫錄
李王孫洞避亂入蜀作詩師賈島以銅鑄島像而禮事之
李洞集有贈龍州李郎中先夢六赤後因打葉子因以
詩上其詩云紅蠟香烟撲畫楹梅花落盡庾樓清光輝
圓魄啣山冷彩鏤方牙着腕輕寳帖牽來獅子鎮金盆
引出鳯凰傾徵黄喜兆莊周夢六赤重新擲印成六赤
者古之瓊畟今之骰子也葉子如今之紙牌酒令鄭氏
書目有南唐李後王妃周氏編金葉子格此戲今少傳
見品外錄
䕫雲陽人李逺字求古咸通間省元進士有省試萬里
橋賦初令狐綯擬逺刺杭州上曰吾聞逺詩有長日惟
消一局棊之句安能理人綯曰此詩人托興之言耳上
曰姑令往試之後轉建州刺史出古今詩話
唐南蠻侵軼西川僖宗幸蜀慮為患以女下降蠻喜姻
聯大國遣宰相趙降眉楊竒鯤段義宗來朝行在高駢
自淮海飛章云南蠻心膂唯此數人請異待之迄僖宗
還京無虞用駢計也楊趙軰各有詞藻途中詩云風裏
浪花吹更白雨中山色洗還青海鷗聚處窻前見林狖
啼時枕上聽出詩話
高駢築羅城多發掘古冡取甎甃城指揮使姜知古者
當掘一冡夜有鬼嘯於冡上獻一書曰冥司趙􁰆謹以
幽昧致書於守禦指揮端公閣下竊以趙氏之寃搏膺
入夢良夫之枉被髮呌天是以有怨必讎無道則見流
於往史載在前文如􁰆也一介遊魂九泉罔象德不勝
饗禱不勝人無廟貌於世間遂湮沉於泉壤自䝉天譴
使掌冥司雖叨正直之官未得聰明之理未嘗以威服
衆唯知以禮依人頃至本朝叨為上相不無濫德敢有
害盈今者伏審渤海高公令君毁􁰆墳闕􁰆謫居幽府
天賜佳城平生無戰伐之讎邂逅起誅夷之釁得不撫
銘旌而憤志託觚染以申懷伏希端公俯念無依逈垂
有鍳特於萬雉免此一坏倘全馬鬛之封敢㤀龍頭之
庇謹吟五言四句詩一章後幅上聞不勝望德之至謹
白詩曰我昔勝君昔君今勝我今人生一世事何用苦
相侵出成都文類
神女初離碧玉階彤雲猶擁牡丹鞋應知子建憐羅襪
顧歩徘徊拾翠釵此何兆在章仇公席上詠真珠姬也
章仇兼瓊為成都節度使何兆蜀之詩人
羅鄴嘉陵水詩嘉陵南岸雨初收江似秋嵐不煞流此
地終朝有行客無人一為棹扁舟不煞流不甚流也殺
音近厦今京中諺猶然謂痴曰煞𤓰肥曰煞大宋孝宗
見容亝隨筆云殺有好處是也已上二則俱出絶句演
義
孫定字志元與涪州大戎之族子儲某同學儲長于定
定數舉矣儲方欲就貢訪于定定謔曰子儀表堂堂好
將軍材何必以科第為資儲銜之後儲貴達未嘗言定
過定晩年喪志放意酒杯昭宗景福二年下第遊京西
宿開逺門醉中走筆寄儲詩曰行行血淚灑塵襟事逐
東風渭水深秋跨蹇驢風尚𦂳靜投孤店日初沉一枝
猶挂東堂夢千里空馳北巷心明月影前愁又去滿城
烟樹噪春禽定詩歌千餘首多委於兵火竟無成而卒
出唐詩紀事
蜀人雍陶以進士第為簡州牧自比謝宣城栁吳興忽
有馮道明者下第請謁吿閽者曰道明與員外有舊及
見呵曰與公昧平生何方相識道明曰誦員外詩仰員
外德遂吟其白鷺詩曰立當青草人先見行傍白蓮魚
未知又曰江聲秋入寺雨氣夜清樓又曰閉門客到嘗
疑病滿院花開不似貧陶聞之歡狎如曩昔之友出雲
溪友議
馬相植罷安南都䕶與時宰不通又除黔南殊不得意
維舟峽中古寺寺前長堤畔有林木夜月甚明見人白
衣緩步堤上吟曰截竹為筒作笛吹鳯凰池上鳯凰飛
勞君更向黔南去即是陶鈞萬彚時厯厯可聽吟者數
四遣人邀問即已失之後自黔南入為大理卿遷刑部
侍郎判鹽鐵遂作相出本事詩
唐彦謙絶句詩用事隠僻而諷喻悠逺似李義山如奏
㨗西蜀題沱江驛云野客乗軺非所宜況將儒服報戎
機錦江不載臨卭酒幸免相如渴病歸即李義山相如
未是真消渴猶放沱江過錦城之意也出升菴詩話
唐球有詩名如臨池洗硯云恰似有龍深處卧被人驚
起黒雲生又有漸寒沙上鷺欲暖水邊村亦佳句也居
蜀中味江山方外之士也嘗以詩藁撚為丸納之大瓢
中後臨病投瓢於江曰斯文茍不沉没得者方知吾苦
心耳流至新渠有識者曰唐山人瓢也接得之十纔二
三其題某處士隠居云不信最清曠及來愁已空數㸃
水泉雨一溪霜葉風業在有山處道成無事中酌盡一
尊酒老夫顔亦紅贈行如上人云不知名利苦念佛老
岷峨衲補雲千片香焚篆一窠戀山人事少憐客道心
多日日齋鐘罷高懸濾水羅題青城范賢觀云數里緣
山不厭難為尋真訣問黄冠苔鋪翠㸃山橋滑松織香
梢古道寒晝傍綠畦薅嫩玉夜開紅竈燒新丹孤鐘已
斷泉聲在風動瑶花月滿壇出古今詩話
紀事載僧陸海奉國寺詩新秋夜何爽露下風轉凄一
磬竹窻外千燈花塔西按海與陳子昂盧藏用為方外
十友者奉國寺在閬中
盧延遜入蜀頗為蜀人所易作詩有云莫欺零落殘牙
齒曽吃紅綾餅餤來延遜光化中放進士第二人燕於
曲江勑大官賜十八人餅餤葢唐御食以紅綾餅餤為
上品也出紀事
歐陽詹云蜀門與林藴分路後屢有山川似閩中因寄
林藴藴亦閩人也詩云村步如延壽川源似福平無人
相與識獨自故鄉情自註延壽福平皆閩中川源之名延
壽藴之别墅在焉福平即予之别墅在焉出本集按藴
仕西川節度推官不從劉闢有竒節
唐學士元庭堅左遷遂州叅軍讀書郊外忽見有人身
而鳥首來造者曰吾衆鳥之主也聞君好音律故來見
君因留數朝教以音律清濁庭堅後遂著韻英今遂寧
鳯臺舖有遺迹也出本志
唐人白行簡以瀘水羅賦得名其警句云焦螟之生必
全有以小為貴者江漢之流雖大葢可一以貫之靈一
詩曰濾泉侵月起掃徑避蟲行濾水葢僧家戒律有此
欲全水蟲之命故濾而後飲今蜀中深山古寺猶有此
規白居易送文暢詩山宿馴溪虎江行濾水蟲出丹鉛錄
唐僧隠巒蜀中送人遊廬山詩君遊正值芳春月蜀道
千山皆秀發谿邊十里五里花雲上三峰五峰雪君上
匡廬我舊居松蘿擲地十年餘君行試到山前問山鳥
只今相憶無
唐女郎廉氏峽中即事詩清秋三峽此中去鳴鳥孤猿
不可聞一道水聲多亂石四時天色少晴雲日暮汎舟
谿漵口那堪夜永思氛氳已上一首衲子女郎之竒作也
金堂三學山盤陀石上刻詩一首云拔地山巒秀排空
殿閣斜雲供數州雨樹獻九天花夜月摩峰頂秋鐘徹
海涯長松拂星漢一一是仙槎不註作者名姓年代要
非唐人不能辦也本刻九天二字提頭想必隨駕入蜀者
唐張蠙字象文清河人乾寧中進士為犀浦令王建開
國拜膳部員外郎又為金堂令王衍與徐太后游太慈
寺見壁間有墻頭細雨垂纎草水面迴風聚落花之句
給札令進詩蠙以三百首獻召知制誥不果蠙生而頴
秀幼時作登單于臺詩有白日地中沒黄河天上來之
句為世所賞出古今詩話
徐畊成都人生二女皆國色教之為詩有藻思王建入
蜀聞之納於後房生衍及衍嗣位尊為太后太妃同衍
禱青城山遊丈人觀𤣥都觀金華宫丹景山至德寺各
有倡和詩刻石次至漢州三學山夜看聖燈太后賦詩
曰周遊靈境散幽情千里江山暫得行所恨風光看未
足却驅金翠入龜城太妃詩曰翠驛江亭近蜀京夢魂
猶是在青城比來出看江山景却被江山見出行出檮
杌
李珣梓州人事王宗衍有詞名瓊瑶集其妹為昭儀亦
有詞藻摘文類
僧貫休入蜀上王建詩曰一瓶一缽垂垂老萬水千山
得得來建大悦賜號禪月因名為得得和尚出五代史
補
偽蜀武成二年王建游龍華禪院召貫休賜坐及茶藥
綵段仍令口誦近詩時諸王貴戚皆在貫休欲調之因
誦公子行曰錦衣鮮華手擎鶻閒行氣貌多輕忽稼穡
艱難總不知五帝三皇是何物建稱善貴倖皆惡之貫
休本蘭溪人善詩與齊已齊名有西岳集(闕/)卷
王蜀樞密使潘𡵻字凝夢溺于美妾解愁夙恙成疾解
愁姓趙氏其母夢吞海棠花蘂而生有國色善為新聲
及工小詞建嘗至𡵻第見之謂曰朕宫無如此人意欲
取之𡵻曰此臣下賤人不敢以薦于君其實靳之弟峭
謂曰綠珠之禍可不戒耶𡵻曰人生貴於適志豈能愛
死而自不足於心耶人皆服其有守俱檮杌
王蜀偽相周庠初在卭南幕中留司府事臨卭縣失火
人黄崇嘏纔下獄貢詩一章周遂召見崇嘏自稱鄉貢
進士年三十許祗對詳敏立命釋之薦攝府司户叅軍
胥吏畏服周既重其聰慧又美其風采欲以女妻之崇
嘏乃就封狀謝仍貢詩一首落句有曰幕府若容為坦
腹願天速變作男兒周覽詩驚愕遂召詰問乃黄使君
之女亢未从人周益仰其貞潔亢旋乞罷歸臨卭後不
知所終出玉漏編
五代眉山楊義方舉進士仕蜀長于詩自以才過羅隠
嘗有春詩云海邊紅日半離水天外暖風輕到花出本
志
乾德二年王衍北巡汎舟閬中舟子皆衣錦繡衍自製
水調銀漢曲令樂工歌之
偽蜀嘉王宗壽毎諫諍衍不樂燕㑹衍命宫人李玉簫
歌其所撰宫詞送宗壽酒宗壽懼禍乃飲佞臣潘任迎
曰嘉王聞玉簫歌即飲請以玉簫賜之衍曰王必不納
其歌詞曰輝輝赫赫浮五雲宣華池上月華新月華如
水浸宫殿有酒不醉真痴人
乾德五年重陽王衍宴羣臣于宣華苑夜分未罷衍自
唱韓琮栁枝詞曰梁苑隋堤事已空萬條猶舞舊春風
何須思想千年事誰見楊花入漢宫内侍朱光溥詠胡
曽詩曰吳王恃霸棄雄才貪向姑蘇醉綠醅不覺錢塘
江月上一宵西送越兵來衍聞之不樂於是罷宴已上
三則出檮杌
偽蜀丁元和詩九重城闕人中貴五等諸侯閫外尊爭
似布衣雲水客不將名利挂乾坤
前蜀楊勛好道術後主以其妖怪戮之西市臨刑有詩
具言後主失國曰聖主何曽識仲都可憐社稷在須臾
市西便自神仙窟何必乗槎汎五湖已上二則出成都文類
後梁秦隴間謡􁫩􁫩引黒牛天差不自由但看戊寅嵗
颺在蜀江頭朝野僉載曰竹䶉生深山取之甚艱秦隴
之地此物爭出或穿墉壞城或自門闥而入犬食不盡
則並入人家房内秦民之口腹飫焉故童謡云云庚午
嵗劉知俊叛梁入秦天水破入蜀王建殺之粉其骨揚
入蜀江正戊寅嵗也出五代史
朝野僉載永平末劉知俊奔蜀王建雖加寵待然心疑
之常曰劉知俊非能駕馭者也有嫉之者作謡曰黒牛
無係絆㯶繩一朝斷以知俊丑生而黒建諸子皆以宗
承為名也竟致猜疑而殺之
王建據蜀之後有一僧常持大帚毎過即汛掃人以掃
地和尚目之掃畢輒寫云水行仙怕秦川其後王衍秦
川之禍人方悟水行仙衍字也出風謡
衍在蜀時童謡曰我有一帖藥其名為阿魏賣與十八
子乾德末衍兄宗弼果賣國歸唐而宗弼乃王建養子
本姓魏氏此其應也出青箱雜記
孟蜀廣政元年上已㫤遊大慈寺宴從官于玉溪院賦
詩十二年遊浣花溪御龍舟觀水嬉珠翠綺羅名花異
卉羅列十里人望之如神仙之境㫤曰曲江金殿鎖千
門迨未及此兵部尚書王廷珪賦詩十字水中分島嶼
數重花外見樓臺㫤稱善之
廣政十四年孟主宴後苑放士庶入觀時俳優有唱康
老子者昶問李昊等其曲所出皆不能對徐光浦曰康
老老而無子故制此曲唐英按康老子即長安富家子
開元中落拓不事生業好與梨園樂工遊一旦家資蕩
盡窮悴而卒樂工歎之因此為曲又一名曰得至寳光
浦不知而妄對也已上二則出檮杌
古人詩句不知其用意用事妄改一字便不佳孟蜀牛
嶠楊栁枝詞吳王宫裡色偏深一簇烟條萬縷金不分
錢塘蘇小小引郎松下結同心按古樂府小小歌有云
妾乗油壁車郎乗青驄馬何處結同心西陵松栢下牛
詩因詠栁而貶松唐人所謂尊題格也後人改松下作
枝下語意索然矣出丹鉛録
孟蜀後王崇尚六經恐石經本傳流不廣乃易為本板
宋世稱刻本書始於蜀也㫤嘗曰我不效王衍作輕薄
小詞乃敕史館集古今韻會數百卷惜不傳今所傳昭
武黄公劭者乃輯略耳
呉曽能改齋漫錄云徐匡璋納女于孟昶拜貴妃别號
花蘂夫人意花不足擬其色似花蘂翾輕也又升號慧
妃以號如其性也王師平蜀太祖聞其名命别將䕶送
入京陳無已以夫人姓費誤也
曽子固云蜀花蘂夫人者本青城費氏女以才色嬖于
後主嘗效王建作宫詞百首國亡入後宫太祖聞之召
使陳詩誦其國亡詩云君王城上揭降旗妾在深宫那
得知十四萬人齊解甲更無一箇是男兒太祖悦葢當
時蜀兵尚十四萬耳此陳無己所書也王平甫在崇文
院錄其宫詞十數篇因敘之曰熈寧五年臣安國奉詔
定蜀民秦民秦民三家所獻書可入三館者令令史李
希顔料理之其書多剝脱而得一敝紙所書花蘂夫人
詩筆書乃出于花蘂手而詞甚竒與王建宫詞無異建
詞自唐至今誦者不絶口而此獨遺棄不見取前受詔
定三家書者又斥去之甚可惜也臣令令史郭祥繕寫
入三館而歸口誦數篇於丞相安石明日與中書語及
之而王珪馮京願傳其本於是盛行於時花蘂者偽蜀
孟昶侍人事在國史平甫所敘云爾按平甫稱花蘂事
見國史今國史乃無花蘂事不知平甫何所見也宫詞
才二十八首今附左方亦以見當時游衍僭侈云余按
王平甫所敘實三十二首刻在成都文類中楊用脩尋
得其逸詩六十六首又補入宫詞三首共一百一首其
末首鴛鴦瓦上自然聲者趙與時賓退錄云不知名李
珣瓊瑶集以為王衍宫人李玉籌作實只一百首
花蘂夫人宫詞之外尤工樂府蜀亡入汴道經葭萌題
驛壁云初離蜀道心將碎離恨綿綿春日如年馬上時
時聞杜鵑書未畢為軍騎催行後人續之云三千宫女
皆花貌妾最嬋娟此去朝天只恐君王寵愛偏花蘂見
宋祖時猶作更無一箇是男兒之詩焉有隨㫤行而書
此敗節語乎續之者不惟虛空架橋而詞之鄙亦狗尾
續貂矣出丹鉛錄
唐世蜀之詩人射洪陳子昂彰明李白成都李餘雍陶
裴廷裕岑倫符載雍裕之苑咸朱桃椎雙流栁震青城
杜光庭嘉州唐球青神陳詠丹稜僧可朋綿州布衣王
嚴鄉貢進士劉暌及李渥田章巴州張曙若劉灣鹿䖍
扆毛文錫俱蜀人若劉蜕張蠙韋莊牛嶠歐陽烱劉猛
李季蘭張演薛濤張窈窕杜羔妻皆他方流寓而老於
蜀者嘗欲裒集其詩為一帙而未暇焉出升菴詩話
　
　
　
　
　蜀中廣記卷一百二
欽定四庫全書
　蜀中廣記卷一百三
　　　　　　　　　　　　明　曹學佺　撰
　詩話記第三
孟蜀毎嵗除日諸宫門各給桃符書元亨利貞四字時
昶子善書札取本宫策勲府符書云天垂餘慶地接長
春乾德中伐蜀明年蜀除二月以兵部侍郎吕餘慶知
軍府事以䇿勲府為治所太祖聖節又號長春此天垂
地接之兆也出鑑戒錄
古今詩話云宋太祖采聽明逺毎邊事纎悉必知有間
者自蜀還上問劒外有何事間者曰但聞成都滿城誦
朱山長苦熱詩曰煩暑鬱蒸無處避涼風清冷幾時來
上曰此蜀民思吾伐也然予考睦台符岷山異事云梓
潼山人李堯夫吟詠尚譏刺謁蜀相李昊昊戲曰何名
之背時耶堯夫厲色對曰甘作堯時夫不樂蜀中相因
是為昊所擯自吟苦熱詩云炎暑鬱蒸無處避涼風消
息幾時來以是知此兩句乃李堯夫詩非朱山長也清
冷兩字不逮消息逺甚堯夫又有大内盆池詩云向外
疑無地其中别有天蜀平後贈滕白郎中詩云方外共
推為道友闗中獨自占詩家譏滕入蜀詩家惟堯夫耳
出能改齋漫錄
蜀父老相傳岷山有焦夫子宋初人貌寢陋且恠修目
而廣眉海口而蚪髯癭纍纍絡頷下性真率雖冠葢見
之往往爬痒捫虱腰袴間忽為詩歌則竒言異句駭人
觀聽有誦其一聯云兩輪日月磨興廢一合乾坤夾是
非出舊誌
建隆初有人泊舟巴峽夜聞人咏曰秋徑堆黄葉懸崖
露草根猿聲一呌斷客淚數重痕通宵凡吟百過又有
梁伯升者肄業廢宅中夢一女子綠裙紅袖呼梁君聽
妾幽恨之句詩曰卜得上峽日秋來風浪多江陵一夜
雨腸斷木蘭歌出縉紳脞説
張乖厓公布衣時素善陳摶嘗因夜話謂摶曰某欲分
先生華山一半住得無摶曰餘人則不可先輩則可及
旦取别摶以宣毫十枝白雲臺墨一劑蜀牋一角為贈
公謂摶曰㑹得先生意取某入閙處去曰珍重摶送公
囘謂弟子曰斯人無情于物達則為公卿不達為王者
師公常感之後尹蜀乗傳過華陰寄摶詩曰性愚不肯
林泉住强要清流擬致君今日星馳劒南去囘頭慚愧
華山雲出青箱雜記
又云公席上贈官妓小英歌曰天教摶百媚相暎明如
花住近桃花坊正面門庭掩暎如仙家美人宜稱言不
得龍腦薰衣香入骨維揚軟縠如雲英亳郡輕紗似蟬
翼我疑天上婺女星之精偷入筵中名小英又疑王母
侍兒初失意謫向人間為歌妓不然何得膚如紅玉初
碾成眼似秋波雙臉横舞態因風欲飛去歌聲遏雲長
且清有時歌罷下香砌幾人魂魄遥相驚人看小英心
已足我見小英心未足為我高歌送一杯我今贈汝新
翻曲按公鐵石心人在蜀娶婢三年後歸其父猶然完
璧此詩亦靖節閒情廣平梅花之意也然嵗華紀麗稱
浣花小遊江起于公葢亦不厭游戲云
方輿勝覽載公在蜀有錄曹叅軍老病廢事公責之曰
何故不歸明日叅軍求去且以詩留别其畧云秋光多
似宦情薄山色不如歸興濃公驚歎曰吾過矣同僚能
詩而吾不知乃留而慰薦之
蜀人魏野隠居不仕善為詩卜居陜州東門外有陜州
平陸縣詩云寒食花藏縣重陽菊遶灣一聲離岸櫓數
㸃别州山最為警句當世顯人多與之遊冦忠愍尤愛
之嘗有贈忠愍詩云好向上天辭富貴却來平地作神
仙後忠愍鎮北都召野置門下北都有妓女美色而舉
止生硬土人謂之生張八因府㑹忠愍令乞詩于野野
贈之詩曰君為北道生張八我是西州熟魏三莫道樽
前無笑語半生半熟未相諳出夢溪筆談
世傳野嘗從萊公遊陜府僧舍各有留題後復同游見
萊公詩已用碧紗籠䕶而野詩獨否塵昏滿壁時有從
行官妓頗慧黠即以袂就拂之野徐曰若得常將紅袖
拂也應勝似碧紗籠萊公大咲出青箱雜記
宋子京知成都帶唐書于本任刋修毎宴罷盥潄畢開
寢門垂一簾燃二椽燭媵婢夾侍和墨伸紙逺近觀者
皆知尚書修唐書望之若神仙焉景文作詩纎麗號西
崑體而成都文類有咏海棠排律更佳
趙清獻知成都日以一琴一鶴自隨及再至屏去龜鶴
止一蒼頭執事張公裕作詩送之云馬諳舊路行來滑
龜放長江不共來復觀王素聽運使閲道殿院撫琴詩
亦云雷琴一張龜一隻惟將二物娛幽情可知清獻擕
鶴之外又擕龜矣
范成大新作官梅庄又有種竹了戲題愛山亭詩皆宣
華廢苑又有雨後東郭排岸司申梅開及三分戲書小
絶令一面開宴當時風味猶可想見
范成大詩註蜀人鄉音極難解其為京洛音輒謂之虜
語或是僣偽時以中國自居循習至今不改也既又諱
之改為魯語尤可咲故就用其字云耳畔逢人無魯語
演和尚云禪人囘到成都切須記取魯語
文彦博慶厯間知益州多燕集有飛語至京師御史何
郯聖從謁告歸里上遣伺察之張俞少愚潞公客也迎
見聖從于漢州有營妓楊姓者善舞聖從喜之少愚因
取項帕題詩曰蜀國佳人號細腰東臺御史惜妖嬈從
今喚作陽臺栁舞盡春風萬萬條後數日聖從至成都
頗嚴重一日潞公大作樂以宴之迎此妓雜府妓中歌
少愚之詩以酌聖從毎為之醉及還朝潞公之謗乃息
此與陶榖使江南事頗同
鄭剛中鎮蜀眷妓曰閻玉所居富春坊忽民間遺火鄭
公于火明中獲一旗上有詩乃借東坡海棠為之云火
星飛入富春坊天恣風流此夜狂只恐夜深花睡去高
燒銀燭照紅粧公一見曰必道山公子也楊曼倩古今
詞語中亦有此詩出白獺髓
范景仁鎮喜為詩年六十三致仕一朝思鄉里遂輕行
入蜀故人李才元大臨知梓州景仁枉道過之歸至成
都日與鄉人樂飲散財於親舊之貧者遂遊峨眉青城
山下巫峽出荆門凡期嵗乃還京師在道作詩凡二百
五篇其一聯云不學鄉人誇駟馬未饒吾祖泛扁舟此
二事他人所不能用也出溫公詩話
仁壽龍昌期初謁王荆公安石投刺稱詩人左右曰何
物書生敢于丞相前稱詩人耶公揖之入值軍人運沙
遂命賦此應聲云茫茫黄出塞漠漠白鋪汀鳥去風平
篆朝囘日射星公大賞之出本志
張安道與歐文忠素不相能慶厯初杜祁公韓富范四
人在朝欲有所為文忠為諫官恊佐之而前日吕申公
所用人多不然於是諸人皆以朋黨罷去而安道繼為
中丞頗彈擊以前事二人遂交怨葢趣操各有主也嘉
祐初安道守成都文忠為翰林蘇明允父子自眉州走
成都將求知安道安道曰吾何足以為重其歐陽永叔
乎乃為作書辦装使人送之京師謁文忠文忠得明允
父子所著書大喜曰後來文章當在此即極力推譽天
下于是高此兩人子瞻兄弟後出入四十餘年雖物議
于二人各不同而亦未嘗敢有纎毫輕重子其間也出
石林避暑錄
老泉擕東坡潁濵謁文定公時方習制科業將應詔文
定公忽出題令人持與坡潁云請學士擬試文定公于
壁間窺之兩公得題各就坐致思潁於一題有疑指以
示坡坡不言但舉筆倒敲几上云管子注潁濵疑而未
決也又指其次東坡以筆勾去即擬撰出以納文定閲
其文益喜勾去一題乃無出處文定欲試之也次日文
定見老泉云二子皆天才長者明敏尤可愛然少者謹
重成就或過之所以二公受知文定而潁濵感之尤深
出瑞桂堂暇錄
老泉布衣時初未有名雅安守劉太簡簡夫獨深知之
以書薦於韓魏公歐陽文忠公張文定公辭甚切至文
亦高雅今蜀人多傳其本而東坡潁濵二公獨無一語
及太簡者老泉集中與太簡往來亦止有辭召試一書
耳如與太簡請納拜蜀人至今傳集亦不載初疑偶然
久之又得老蘇所作太簡墓銘亦不在集中乃知編集
時有意刪去不知其意果何在也出老學菴續筆
蘇明允至和間來京師既為歐陽文忠公所知其名翕
然韓忠憲諸公皆待以上客嘗遇重陽忠憲置酒私第
惟文忠與一二執政而明允乃以布衣參其間都人以
為異禮席間賦詩明允有佳節屢從愁裏過壯心時傍
醉中來之句其意氣尤不少衰明允詩不多見然精深
有味語不徒發正類其文如讀易詩云誰為善相應嫌
瘦後有知音可廢彈婉而不迫哀而不傷所作自不必
多也出石林詩話
東坡老翁泉詩井中老翁娛年華白沙翠石公之家公
來無踪去無跡井面團露水生花翁今與世兩無與何
事紛紛驚牧豎改顔易服與世同無使世人知有翁説
家又載東坡圖書刻有老泉二字如此則老泉之號未
應属明允也
洪容齋隨筆言東坡慕白樂天因以為號慎按南賔志
云東坡西坡皆白文公故迹樊漢炳詩曰忠黄江上兩東
坡二老遺風凛不磨人得矜誇知地勝天教流落為才
多以此驗之信然出丹鉛錄
予嘗夢客有擕詩相過者覺而記其一詩云道惡賊其
身忠先愛厥親誰知畏九折亦自是忠臣又有數句若
銘賛者云道之所以成不害其耕德之所以修不賊其
牛出志林
東坡先生在嶺南言元祐中有見李白在酒肆中誦其
近詩云朝披夢澤雲笠釣青茫茫此非世人語也少游
嘗手錄其全篇敘云觀頃在京師有道人相訪風骨甚
異語論不凡自云嘗與物外諸公往還口誦二篇云東
華上清監清逸真人李白作也詩云人生燭上花光滅
巧妍盡春風遶樹頭日與化工進昔我飛骨時慘見當
塗墳青松靄朝霞縹緲山下村既死明月魄無復玻璃
魂念此一脱洒長嘯登崑崙醉着鸞鳯衣星斗俯可捫
又云朝披夢澤雲笠釣青茫茫尋流得雙鯉中有三元
章篆字若月蛇逸勢如飛翔歸來問天姥妙義不可量
金刀割青素靈文爛煌煌燕服十二環想見仙人房暮
跨紫鱗去海氣侵肌涼龍子善變化化作梅花粧遺我
纍纍珠靡非明月光勸我穿絳縷繫作裙間襠揖子以
疾去談笑聞餘香出侯鯖錄
子瞻嘗於淯井監得西南夷人所賣蠻布弓衣其文織
成梅聖俞春雪詩一首朔風三日暗吹沙蛟龍卷起噴
成花花飛萬里奪曉月白石爛堆愁女媧大明廣庭踏
朝賀雉尾不掃粘官靴宫中才人承聖顔奉觴稱壽呼
南山三公免責百姓喜斗酒十千誰復慳此詩在聖俞
集中未為絶唱葢其名重天下一篇一詠傳落夷狄而
異域之人貴重之如此耳子瞻以余尤知聖俞者得之
因以見遺余家舊畜琴一張乃寳厯三年雷㑹所斷距今
二百五十年矣其聲清越如擊金石遂以此布更為琴
囊二物真余家之寳玩也出六一詩話
東坡送戴䝉赴成都玉局觀詩云拾遺被酒行歌處野
橋官栁西郊路聞道華陽版籍中至今尚有城南杜按
費著氏族譜稱少陵之後者係宗武所傳予閲眉州志
杜莘老青神人甫十三世孫坡後亦提舉玉局觀未赴
東坡云吾昔自杭移高密與楊元素同舟而陳令舉張
子野皆從予過李公擇於湖遂與劉孝叔俱至松江夜
半月出置酒垂虹亭上子野年八十五以歌辭聞於天
下作定風波令其畧云見説賢人聚吳興試問也應傍
有老人星坐客歡甚有醉倒者此樂未嘗忘也去今又
七年子野孝叔令舉皆為異物而松江橋亭今嵗七月
九日海風駕潮平地丈餘蕩盡無復孑遺追思曩時真
一夢爾按苕溪漁隠曰吳興郡圃今有六客亭即公擇
子瞻元素子野令舉孝叔時公擇守吳興也東坡又云
余昔與張子野劉孝叔李公擇陳令舉楊元素㑹於呉
興時子野作六客辭其卒章云盡道賢人聚呉興試問
也應傍有老人星凡十五年再過呉興而五人皆已亡
矣時張仲謀與曹子方劉景文蘇伯固張秉道為坐客
仲謀請作後六客辭云月滿苕溪照野堂五星聚處一
老鬭光芒十五年間真夢裡何事長庚對月獨凄涼綠
髮蒼顔同一醉還是六人吟嘯水雲鄉賔主談鋒誰得以
看取曹劉今對兩蘇張出綿竹志元素綿竹人
章詧字隠之本閩人遷於成都數世矣善属文不仕晩
用太守王素薦賜號冲退處士一日夢有人寄書召之
者云東岳道士書也明日與李士寧遊青城濯足水中
詧謂士寧曰脚踏西溪流去水士寧荅曰手持東岳寄
來書詧大驚不知其所自來也未幾詧果死士寧蓬州
人也語黙不常葢得道者百嵗乃死常見予成都曰子
甚貴當䇿舉首已而果然出志林
東坡云趙伯成家有麗人僕忝鄉人不肯開樽徒吟春
雪美句因次其韻一笑詩云朱簾綉户未曽開誰見梅
花落鏡臺試問高吟三十韻何如低唱兩三杯莫嫌衰
鬂聊相暎須得纎腰與共囘知道文君隔青瑣梁園賦
客肯言才仍自注其末聊荅來句義取一人而已罪過
罪過出古今詩話
子由一字同叔東坡有還須畧報老同叔之語又元日
立春云己夘嘉辰壽阿同元日己夘為子由本命出霏
雪錄子瞻一字和仲見子由所作墓誌
蘇小妹老蘇先生之女幼而好學慷慨能文適其母兄
程濬之子之才先生有詩曰汝母之兄汝伯舅求以厥
子來結姻鄉人嫁娶重母族雖我不肯將安云人言蘇
子無妹却有此詩出蘇氏小抄
東坡詩云清吟雜夢寐得句旋已忘固已竒矣晩謫惠
州復出一聯云春江有佳句我醉墮𣺌莽則又加於少
作一等近世詩人老而益嚴葢未有如東坡者也學者
或以易心讀之何哉淳熈九年五月二十六日玉局祠
吏陸游書于鏡湖下鷗亭
文同與可蜀人與蘇子瞻厚為人靖深超然不嬰世故
善畫墨竹作詩騷亦過人熈寧初時論既不一士大夫
好惡紛然同在館閣未嘗有所向背時子瞻數上書論
天下事退而與賔客言亦多以時事為譏誚同極以為
不然毎苦口力戒之子瞻不能聴也出為杭州通判同
送行詩云北客若來休問事西湖雖好莫吟詩及黄州
之謫正坐杭州詩語人以為知言出石林詩話
予在成都偶以事至犀浦過松林甚茂問馭卒此何處
荅曰師塔也葢謂僧所葬之塔於是乃悟杜詩黄師塔
前江水東之句已下三則俱老學菴筆記
予遊大邑鶴鳴觀所謂張天師鶴鳴化也其東北絶頂
又有上清宫壁間有文與可題一絶曰天氣陰陰别作
寒夕陽林下動歸鞍忽聞人報後山雪更上上清宫上
看
漢嘉城西北山麓有一石洞泉出其間時聞洞中泉滴
聲良久一滴清如金石黄魯直題詩云古人題作丁東
水自古丁東直到今我為改名方響洞要知山水有清
音
紹聖二年四月甲申山谷以史事謫黔南道間作竹枝
詞二篇題歌羅驛曰撑厓拄谷蝮蛇愁入箐攀天猿掉
頭鬼門闗外莫言逺五十三驛是皇州浮雲一百八盤
縈落日四十九渡明鬼門闗外莫言逺四海一家皆弟
兄自書其後曰古樂府有巴東三峽巫峽長猿鳴三聲
淚沾裳但以抑怨之音和為數叠惜其聲今不傳余自
荆州上峽入黔中備嘗山川阻險因作二叠傳與巴娘
今以竹枝歌之前一叠可和云鬼門闗外莫言逺五十
三驛是皇州後一叠可和云鬼門闗外莫言逺四海一
家皆弟兄或各用四句入陽闗小秦王亦可歌也是夜
宿於驛夢李白相見於山間曰予往謫夜郎於此聞杜
鵑作竹枝詞三叠世傳之不子細憶集中無有三誦而
使之傳焉其詞曰一聲望帝花片飛萬里明妃雪打圍
馬上胡兒那解聽琵琶應道不如歸竹竿坡面蛇倒退
摩圍山腰猢孫愁杜鵑無血可續淚何日金雞赦九州
命輕人鮓甕頭船日瘦鬼門闗外天北人墮淚南人笑
青壁無梯聞杜鵑今豫章集所刋葢自謂夢中語也音
響節奏似矣而不能揜其真亦寓言之流歟桯史
史琰字炎玉好學嫺文州刺史張誾聘為冡子祺之配
祺亦有才與炎玉酬唱成集題曰和鳴作字用禿筆體
法古勁黄山谷與祺父有内親而祺弟祉亦以進士為
青神尉山谷親來訪之炎玉致書嘗緘綠菜以贈山谷
為之賛曰蔡䝉之下彼江一曲有茹生之可以為蔌蛙
蠙之衣采采盈掬芼以辛鹹宜酒宜餗在吳則紫在蜀
則綠其臭味同逺故不錄頒我㫖蓄史君炎玉出眉州
志
涪翁過瀘南瀘帥留府㑹有官妓盻盻帥嘗寵之涪翁
贈浣沙溪詞曰脚上靴兒四寸羅唇邊朱麝一櫻多見
人無語但迴波料得有心憐宋玉祗因無奈楚襄何今
生有分向伊麽盻盻拜謝涪翁瀘帥令唱詞侑觴唱惜
春容涪翁大喜醉飲而别出山堂肆考
魯直詩序云覺範道人種竹於所居之東軒使君楊夢
貺題其軒曰也足取古人但有嵗寒心兩三竿也足之
句仍為之賦詩余輒次韻云道人手種兩三竹使君忽
來唾珠玉不須客賦千首詩若是賞音一䕫足世人愛
處但同流一絲不掛似太俗客來若問有何好道人優
曇逺山綠按其地在簡池郡南一里景德觀
魯直量移戎州丹稜楊素從之游魯直曰安得竒士而
有力者盡刻杜子美在蜀所作使大雅之音復盈三巴
耳哉素聞之欣然請攻堅珉募善工作華堂以宇之黄
偉其言悉書子美詩遺之因以大雅名堂且為之記
陸放翁之蜀宿一驛中見題壁云玉階蟋蟀閙清夜金
井梧桐辭故枝一枕凄涼眠不得呼燈起作感秋詩放
翁詢之驛卒女也遂納為妾方餘半載夫人逐之妾賦
卜筭子云只知眉上愁不知愁來路窻外有芭蕉陣陣
黄昏雨曉起理殘粧整頓教愁去不合畫春山依舊留
愁住出隨隠漫錄
放翁在蜀日有所盻嘗賦詩云碧玉當年未破𤓰學成
歌舞入侯家如今顦顇蓬窻㡳飛上青天妬落花出蜀
後毎懷舊游多見之賦詠有云金鞭珠彈憶春游萬里
橋東罨畫樓夢倩晩風吹不斷書憑春雁寄無由鏡中
顔髮今如此席上賔朋好在不篋有吳牋三百箇擬將
細字寫春愁又云裘馬清狂錦水濵最繁華地作閒人
金壺投箭消長日翠袖傳杯領好春幽鳥語隨歌處拍
落花鋪作舞時茵悠然自適君知否身與浮名孰是親
又以此詩櫽括作風入松云十年裘馬錦江濵酒隠紅
塵黄金選勝鶯花海倚疎狂驅使青春吹笛魚龍盡出
題詩風月俱新自憐華髮滿紗巾猶是官身鳯樓曽記
當年語問浮名何似身親欲寫吳牋説與這囘真箇閒
人出癸辛襍識
韓駒詩題云仙泉虞童子郎使者聞諸朝三年不加考
故作二絶以贈之歸七嵗瀾翻數萬言饑鷹引子望
騰騫時人不識甘羅軰寂寞題詩歸故園不作西京童
子郎時人何自識黄香還鄉再誦五千卷十八重來謁
太常按此即漢時童子郎　國初嘗有此選蜀中相傳
成𢎞間新都楊文忠公亦在選列
駒字子蒼仙井人今併入仁壽作詩法名陵陽正法眼
吕仁作江西詩𣲖圖置駒其間而駒不悦
右陵陽先生韓子蒼詩草一卷得之其孫籍先生詩擅
名天下然反覆塗乙又厯疏語所從來其嚴如此可為
後軰法矣予聞先生詩成既以予人久或累月逺或千
里復追取更定無毫髮恨迺止則此草亦未必皆定本
也大歇菴詩一章徐師川作而先生手錄之亦足見其
無昔人爭名之病矣故附見卷中淳熈庚子四月二十
二日笠澤陸游書
唐子西嘗見桃李盛開而梅尚存數枝因作詩時張無
盡天覺被召乃以詩投之云桃花能紅李能白春來何
處無顔色不應尚有一枝梅可是東君苦留客向來開
處當嚴冬桃李未在交游中只今已是文人行勿與少
年爭春風無盡大加稱賞出墨庄漫錄
兵部侍郎劉朝美儀鳯普州人性酷嗜書喜傳錄初以
禮部郎兼攝秘書少監後即真凡秘府書籍傳寫殆遍
如國史之類又置副本親自校酧至杜門絶交遷兵侍
猶傳寫不已張持國為副端言其書癖至曠廢職事以
是罷歸蜀詩人闗壽卿為著作佐郎以詩餞行曰公議
久不作世無真是非祗因飜故紙不覺蹈危機東壁夢
初斷西山蕨正肥十年成底事贏得載書歸出庚溪詩
話
李燾過成都淨名院曰觸目都似曽到問訊乃非也其
自題龍鵠山房詩云已作清時鳥亂飛杜鵑更勸阿誰
歸似嫌住處猶城郭不解擕家隠翠㣲極有風韻可想
陳甲字升父隆州人紹興間為蜀帥李公璆之客館于
雙竹齋夜見數婦笑語有吟兩絶句者因忽不見曉雨
廉纎梅子黄晩雲卷雨月侵廊樹陰把酒不成飲説着
無情更斷腸舊時衣服盡雲霞不到迎仙不是家今日
樓臺渾不識秪因古木記宣華
朱乗題雁入月新霜岸草枯數聲哀怨雁來初憑君試
向沙汀看恐帶匈奴二帝書高宗聞之歎曰此人頗有
愛君之心出保寧府誌
蘇雲卿與張魏公浚友魏公既相雲卿隠豫章東湖鬻
蔬自給公托漕帥聘之㣲服乃得見詰朝再至則閉闗
矣啓之惟書與金在不啓封曽蒼山作歌云東湖湖面
波𣺌瀰東湖岸上春土肥先生鋤雲明月曉種來蔬甲
今成畦把茅蕭蕭環四壁此身不願人間識乾坤清夷
那復知寸心杳緲黄塵隔故人子房今九雲交情不斷
江湖濵江西使漕郤騶騎故作敲門問字人黄金百鎰牋
一幅多謝春風到茅屋君為使者吾邦民見君容我更
樵服故人與我情重哉君且歸矣明當來明朝啓扉人
不見黄金不動書不開使者持書三太息封書徑上黄
扉側翩翩鶴馭雲冥冥空向湖山訪行跡向來桐江嚴
子陵曽得故人雙眼青芒鞋却踏金華路太史驚誇説
客星先生得書掉頭去併此湖光不囘顧夢夫孀婦截
鬂鬟亦有老大閨中女蒼山此歌可激貪鄙張世南遊
宦紀聞載宋隠逸記蘇翁本末甚詳
謝慧卿巴謝氏女也頗能詩雖不盡合亦一方之秀有
竊仙自樂詩云尋得桃源可悟仙丹書惟恐鳯飛傳雨
收峰頂雲歸洞風到池塘月滿天清脱可喜有閨餘集
題咏甚富出河上楮談
成都女郎張窈窕上任事者詩曰昨日買衣裳今朝賣
衣裳衣裳都賣盡羞見嫁時廂有賣愁應緩無時心轉
傷故園千里隔何處是蚕桑出鑑戒錄
閬中壽聖院僧冲古者工於詩其挽光獻太后云昔補
一天成大業晩扶雙日耀重離有詩五百餘篇題曰錦
屏集又僧惟聰能詩曽賦春陰云好花分日少閒草占
春多亦佳句也眉陽人見本志
蜀僧號峨眉道者戒律甚嚴不下山二十年一日有布
衣青裘昂然一偉人來與語良久期以明年是日復相
見於此願少見待明年是日方午道者沐浴端坐而逝
至暮偉人果來問道者安在曰亡矣偉人歎息良久書
數語於堂側壁間絶高處語云落日斜西風冷幽人今
夜來不來教人立盡梧桐影字畫飛動如翔鸞舞鳯非
世間筆也或云吕洞賔作出竹坡詩話
蜀僧希晝游雁蕩山云天長來月正木末度猿稀荅黄
桂州云束書逢嵗嗣去梦厯峯危送廣漕云春生桂嶺
外人在海門西送僧東歸云㠶雲先寒雁經聲隠暮潮
宋承㫖林亭云雪溜垂危石棋燈射逺林贈僧云潄齒
氷溪逺聞蟬雲屋深送人云玉繩天闕近金柝海城秋
贈勾學士云曉天金馬路晩嵗石霜心寄人云山日秋
光短江虹晩影低送新津尉云劍月啼猿苦江沙濯錦
寒北宫書亭云花露盈䖝穴梁塵墮燕泥贈闗上人云
寄禪闗樹老乞食塞城荒送僧歸新安云風泉舊聽僧
窻改雲火曽行鳥徑殘春山云芳樹侵雲老孤泉落石
危送人歸南海云落日横秋島寒濤兀夜船出談苑
長和國使人布燮聽蜀妓洞雲歌詩云嵇叔夜鼓琴飲
酒無閒暇若使當時聞此歌抛擲廣陵都不藉劉伯倫
虛生浪死過青春一飲一石猶自醉無人為爾卜深塵
出鑑戒錄
漢州崇聖寺寒食日忽有朱衣一人紫衣一人氣貌甚
偉驅殿僕馬極盛寺僧謂州官至奔出迎接皆非也與
僧展揖甚恭唯少言語命筆各題一絶句于壁朱衣詩
曰禁煙佳節同遊此正值荼醿夾岸香緬想十年前往
事强吟風景亂愁腸紫衣詩曰䇿馬暫尋原上路落花
芳草尚依然家亡國破一塲夢惆悵又逢寒食天題罷
上馬疾去出松徑失其所在但覺異香經月不散其詩
于今見存出玉堂閒話
虞伯生先生集楊仲𢎞先生載同在京日楊先生毎言
伯生不能作詩虞先生載酒請問作詩之法楊先生酒
既酣盡為傾倒虞先生遂超悟其理繼有詩送袁伯長
先生桷扈駕上都以所作詩介他人質諸楊先生先生
曰此詩非虞伯生不能也或曰先生嘗謂伯生不能作
詩何以有此曰伯生學問高余曽授以作詩法餘莫能
及又以詣趙魏公孟頫詩中有山連閣道晨留輦野散
周廬夜屬􁃅之句公曰美則美矣若改山為天野為星
則尤美虞先生深服之故國朝之詩稱虞趙楊范揭焉
范即德機先生梈揭即曼碩先生徯斯也嘗有問於虞
先生曰仲𢎞詩如何先生曰仲𢎞詩如百戰徤兒德機
詩如何曰德機詩如唐臨晉帖曼碩詩如何曰曼碩云美
女簮花先生詩如何笑曰虞某漢廷老吏葢先生未免
自負公論以為然出輟耕錄
　
　
　
　
　
　蜀中廣記卷一百三
欽定四庫全書
　蜀中廣記卷一百四
　　　　　　　　　　　　明　曹學佺　撰
　詩話記第四
花間集十卷孟蜀衞尉少卿趙崇祚選歐陽烱序内云
李太白應制清平樂四首為詞體之祖不知陳隋之玉
樹後庭花水殿歌詞已有之矣
唐人長短句詩之餘也始於李太白太白以草堂名集
故謂之草堂詩餘
賈逵曰粱米出蜀漢香美逾於諸粱號曰竹根黄梁州
得名以此秦地之西燉煌之間亦産粱米土沃類蜀故
號小梁州調名有小梁州為西音　唐吕元濟上書比
見方邑相率為渾脱隊駿馬胡服名曰蘇幕遮今之曲
名取此李太白詩公孫大娘渾脱舞即此際之事也已
下出詞品
釋典云西域諸國婦女編髪垂髻飾以襍華曰鬘中國
佛像瓔珞之飾是其製也彼土稱菩薩鬘調名菩薩鬘
取此作菩薩蠻者非太白菩薩鬘詞平林漠漠烟如織
寒山一帶傷心碧暝色入高樓有人樓上愁闌干空佇
立宿鳥歸飛急何處是歸程長亭復短亭此思蜀之作
也
禁庭春晝鶯羽披新繡百草巧求花下鬬只賭珠璣滿
斗日晩却理殘粧御前閒舞霓裳誰道腰肢窈窕折旋
消得君王　禁闈秋夜月探金窓罅玉帳鴛鴦噴沉麝
時落銀燈香灺女伴莫話孤眠六宫羅綺三千一笑皆
生百媚宸遊教在誰邊右清平樂令二闋太白應制作
也見吕鵬遏雲集原四首黄玉林以其二首無清逸氣
韻止選二首
孫光憲蜀之資州人事荆南高氏為從事有文學名著
北夢瑣言其辭見花間集一庭疎雨濕春愁秀句也李
後主之細雨濕流光本此
韋莊訴衷情詞云碧沼紅芳煙雨靜倚蘭橈動玉佩交
帶裊纎腰鴛夢隔星橋迢迢越羅香暗銷墜花翹此在
成都時作也蜀之妓女至今花勝之飾名曰翹兒花
張泌江城子云浣花溪上見卿卿臉波秋水明黛眉輕
綠雲高綰金簇小蜻蜓好事問他來得麽和笑道莫多
情按小蜻蜓之飾正所謂翹兒花也
韋莊有浣花集詞尚綺靡其河傳二首皆浣花溪作也春
晩風暖錦城花滿狂殺遊人玉鞭金勒尋勝馳驟輕塵
惜良晨翠娥爭勸臨卭酒纎纎手拂面垂絲栁歸時煙
裏鐘鼔正是黄昏暗銷魂　錦浦春女繡衣金縷霧薄
雲輕花深栁暗時節正是清明雨初晴玉鞭魂斷煙霞
路鶯鶯語一望巫山雨香塵隠映遥見翠檻紅樓黛眉
愁
莊又有清平樂調云何處遊女蜀國多雲雨雲解有情
花解語窣地繡羅金縷粧成不整金鈿含羞待月鞦韆
住在綠槐陰裏門臨春水橋邊
古今詞話云王蜀時有王州守門下客栁梢青曉星明
滅隴頭殘月一詞葢贈所遇紅梅仙子作也楊用修以
為五代鬼仙所作非太白長吉之流不能及此或未之
考耶紅梅仙詩在巴州廢義陽縣乃州守王鶚之子所
遇又云在崇慶州有紅梅仙閣崇慶舊名蜀州必沿蜀
字之誤耳
無名氏後庭怨宋建隆中旭川築城掘得石刻葢唐人
語也詞曰千里故鄉十年華屋亂魂飛過屏山矗眼重
眉褪不勝春菱花知我銷香玉雙雙燕子歸來應解笑
人幽獨斷歌零舞遺恨清江曲萬樹綠低迷一庭紅□
蔌旭川今入榮縣
檮杌載毛文錫鹿䖍扆歐陽烱韓琮閻選皆蜀人事孟
後主有五鬼之號俱工小詞並見花間集楊用修云此
集久不傳正德初予得之於昭覺寺寺乃孟氏宣華宫
故址也後傳刻于南方
用修百琲明珠選毛文錫一首深相憶莫相憶相憶情
難極銀漢是紅墻一道遥相隔金盤珠露滴兩岸榆花
白風揺玉佩清今夕為何夕此花間集所無
醉公子者孟蜀顧夐辭也河漢秋雲澹紅藕香侵檻枕
倚小山屏金鋪向晩扄睡起横波慢獨坐情何限衰栁
數聲蟬魂銷似去年
南史王晞詩日驀當歸去魚鳥見留連俗本改驀作暮
淺矣孟蜀牛嶠辭驀天空波浪急正用晞語
牛嶠有女冠子四闋綠雲高髻㸃翠勻紅時世月如眉
淺笑含雙靨低聲唱小詞眼看惟恐化魂蕩欲相隨玉
趾迴嬌步約佳期又錦江煙水卓女燒春濃美小檀霞
繡帶芙蓉帳金釵芍藥花額黄侵膩髮臂釧透紅紗栁
暗鶯啼處認郎家按燒春酒名其法始于卓文君
又星冠霞帔住在蘂珠宫裏佩丁當明翠揺蟬翼纎袿
理宿粧醮壇春草綠藥院杏花香青鳥傳心事寄劉郎
又雙飛雙舞春晝後園鶯語卷羅幃錦字書封了銀河
雁過遲鴛鴦排寳帳荳䓻繡連枝不語勻珠涙落花時
牛希濟次之亦四闋蕙風芝露壇際殘香輕度蘂珠宫
苔㸃分圓碧桃花踐破紅品流巫峽外名籍紫㣲中真
侣墉城㑹夢魂通又澹花瘦玉依約神仙粧束佩瓊文
瑞露通宵貯幽香盡日焚碧煙籠絳節黄藕冠濃雲勿
以吹簫伴不同羣又鳯樓琪樹惆悵劉郎一去正春深
洞裏愁空結人間信莫尋竹疎齋殿逈松密醮壇陰倚
雲低首望可知心又步虚壇上絳節霓旌相向引真僊
玉步揺蟾影金爐裊麝煙露濃霜簡濕風𦂳羽衣偏欲
留難得住却歸天按女冠子起駱賔王代女道士王靈
妃贈李榮長篇王右丞集云李榮巴西綿州人也為道
士知名
蜀路泥溪驛天聖中有女郎盧氏者隨父往漢州作縣
令替歸題于驛舍之壁其序畧云登山臨水不廢於謳
吟易羽移商聊舒乎羈思因成鳯棲梧曲子一闋聊書
於壁後之君子覽者毋以婦人竊弄翰墨為罪詞曰蜀
道青天煙靄翳帝里繁華迢逓何時至囘望錦川揮粉
涙鳯釵斜軃烏雲膩鈿帶雙垂金縷細玉佩玎璫露滴
寒如水從此鸞粧添逺意畫眉學得遥山翠此墨客揮
犀所載也舊志以此詞題劒門作而鈿帶雙垂句作鈿
帶香盤㣲有小異今劍門泥溪驛已廢
蘇易簡梓州人太平興國六年狀元所著有文集及文
房四譜行世宋世蜀之大魁自蘇始其後閬州三人簡
州四人䕫州一人終宋三百年得十六人而陳氏許氏
皆兄弟可謂盛矣蘇之詞惟越江吟應制一首見楊用
修百琲明珠
張孝祥安國宋簡池四狀元之一也遷居厯陽湖濵自
號於湖平昔為辭未嘗著稿筆酣興徤頃刻即成無一
字無來處如歌頭凱歌諸曲駿發蹈厲寓以詩人句法
有于湖紫薇雅辭一卷湯衡序其詠物之工如羅帕分
柑霜落齒氷盤剝芡珠盈掬寫景之妙如秋淨明霞乍
吐曙涼宿靄初消麗情之句如佩解湘腰釵孤楚髩不
可勝載其玉鞭亭滿江紅云千古凄涼興亡事但悲陳
迹凝望眼吳波不動楚山空碧巴滇綠駿追風逺武昌
雲斾連天赤笑老姦遺臭到如今留空碧邊書靜峰烟
息通軺傳銷鋒鏑仰太平天子聖明無敵蹙踏揚州開
帝里渡江天馬龍為匹看東南佳氣欝蔥蔥傳干億按
晉明帝本紀帝乗巴滇小駿往覘王敦營壘故詞中及之
臨卭重客蜀相如被服容冶人閑都上宫烟娥笑迎客
綉屏六曲紅氍毹霰珠穿簾洞房晩歌倚瑶琴半羞嬾
天寒日暮可奈何掛客冠纓玉釵冷釵冷髩雲晩羅袖
拂人花氣暖風流公子來應逺半倚瑶琴羞嬾雲寒日
暮天㣲霰無處不堪腸斷　右詠文君
寒雲夜卷霜倒飛一聲水調凝秋悲錦靴玉帶舞迴雪
丞相筵前看柘枝河東詞客今何地密寄軟綃三尺淚
錦城春色隔瞿唐故華灼灼今憔悴憔悴何郎地密寄
軟綃三尺淚傳心語眼郎應記翠袖猶芬仙桂願郎學
做蝴蝶子去去來來花裏　右詠灼灼
右二闋毛澤民調咲白語也蜀中文君人皆知之灼灼
乃成都營妓與御史裴質善詞中所詠正其事
東坡詞䧺海内其憶故鄉者二首卜筭子云蜀客到江
南長憶吳山好呉蜀風流自古同歸去應須早還與去
年人共藉西湖草莫惜樽前子細看應是容顔老河滿
子在湖州作云見説岷峨悽愴旋聞江漢澄清但覺秋
來歸夢好西南自有長城東府三人最少西山八國初
平莫負花溪縱賞何妨藥市㣲行試問當壚人在否空
教是處聞名唱著子淵新曲應須分外含情更有戚氏
一首言周穆王賔西王母之事舊刻在眉州併錄之玉
龜山東皇靈嫓統羣仙絳闕岧嶤翠房深逈倚霏烟幽
閒志蕭然金城千里鎖嬋娟當時穆滿巡狩翠華曽到
海西邊風露明霽鯨波極目勢浮輿葢方圓正迢迢麗
日𤣥圃清寂瓊草芊緜爭解繡勒香韉鸞輅駐蹕八馬
戲芝田瑶池近畫樓隠隠翠鳥翩翩肆華筵間作管鳴
絃宛若帝所鈞天稚頭皓齒綠髮方瞳圓極恬淡高妍
盡倒瓊壺酒獻金鼎藥固大椿年縹緲飛瓊妙舞命雙
成奏曲醉留連雲璈韻響寫寒泉浩歌暢飲斜月低河
漢漸漸綺霞天際紅深淺動歸思迴首塵寰爛熳遊玉
輦東還杏花風數里響鳴鞭望長安路依稀栁色翠㸃
春妍
蘇叔黨過東坡少子也草堂所載㸃絳唇二首高栁蟬
嘶及新月娟娟皆其作也是時方禁坡文故隠其名相
傳之久或以為汪彦章非也
李邦直與東坡同時小詞有楊花落燕子横穿朱閣苦
恨春醪如水薄閒愁無處著綠野帶江山落角桃杏參
差殘蕚厯厯桅檣沙外泊東風晩來惡為坡所稱
范元實祖禹之子秦少游壻也學詩於山谷作詩眼一
卷為人凝重嘗在歌舞之席終日不言妓有問之云公
亦解辭曲否笑荅云吾乃山抹㣲雲女壻也可見當時
盛唱此辭草堂詩餘亦有范元實辭
蘇養直名伯固東坡之族坡集中有送伯固兄詩是也
其清江曲屬玉雙飛水滿塘當時盛傳小辭醉眠小塢
黄茅店夢倚高城赤葉樓鷓鴣天中佳句也
程正伯號書舟眉山人東坡之中表也其酷相思辭云
月挂霜林寒欲墜正門外催人起柰别離如今真箇是
欲住也留無計欲去也來無計馬上離情衣上淚各自
供憔悴問江路梅花開也未春到也須頻寄人到也須
頻寄其四代好折紅英皆佳見本集
正伯合江放舟作臨江仙二闋云送我南來舟一葉誰
教催動鳴榔高城不見水茫茫雲灣纔幾曲折盡九迴
腸買酒澆愁愁不盡江烟也共凄涼和天瘦了有何妨
只愁今夜雨更做淚千行其二濃綠瑣窓閒院靜照人
明月團團夜長幽夢見伊難瘦從香臉薄愁到翠眉殘
只道花時容易見如今花盡春闌畫樓依舊五更寒可
憐紅綉被空記合時歡其愁倚欄三榮道上賦云山無
數雨瀟瀟路迢迢不似芙蓉城下去栁如腰夢隨春絮
飄飄知他在第幾朱橋説與杜鵑休喚怕魂銷又有彭
門道中早起漁家傲二首野店無人霜似水清燈照影
寒侵被門外行人催客起因箇事老來方有思家淚寄
問梅花開也未愛花只有歸來是想見小橋歌舞地渾
舍喜天涯不念人憔悴其二獨木小舟煙雨濕燕兒難
㸃春江碧江上青山隨意覔人寂寂落花芳草催寒食
昨夜青樓今日客吹愁不得東風力細拾殘紅書怨泣
流水急不知那箇傳消息此數首皆佳有所眷戀而然
者合江亭芙蓉城俱錦官地也
李石字知幾號方舟蜀之資縣人文章盛傳有續博物
志小詞亦風致草堂選煙栁疎疎人悄悄其夏夜辭也
贈官妓有暖玉倚香愁黛翠勸人須要人先醉問道明
朝行也未猶自記燈前背立偷垂淚好事者或改偷為
佯
朝天子本蜀牡丹花色正紫如金紫大夫之服故名朝
天紫後人以為曲名今以紫作子非也見陸游牡丹譜
維揚張世文云水龍吟首句本是六字第二句本是七
字陸放翁若摩訶池上追遊路則七字下云紅綠參差
春晩却是六字又如後篇瑞鶴仙冰輪桂花滿溢為句
以滿字叶而以溢字帶在下句他如二句分作三句三
句合作二句者尤多然句法雖不同而字數不少妙在
歌者上下縱横取恊爾古詩亦有此法放翁水龍吟云
摩訶池上追遊路紅綠參差春晩韶光妍媚海棠如醉
桃花欲暖挑菜初閒禁烟將近一城絲管看金鞍馳道
香車飛葢爭先占新亭館惆悵年華暗換黯銷魂雨收
雲㪚鏡奩掩月釵梁拆鳯秦筝斜雁身在天涯亂山孤
壘危樓飛觀歎春來只有楊花和恨向東風滿
放翁又在榮南作水龍吟云樽前花底尋春處堪歎心
情全減一身萍寄酒徒雲散佳人天逺那更今年瘴煙
蠻雨夜郎江畔漫倚樓横笛臨窓看鏡時揮涕驚流轉
花落月明庭院悄無言魂銷膓斷憑肩擕手當時曽效
畫梁栖燕見説新來網縈塵暗舞衫歌扇料也羞憔悴
慵行芳徑怕鶯兒見
放翁離小益作蝶戀花云水漾萍根風捲絮倩笑嬌顰
忍記逢迎處只有夢魂能再遇堪嗟夢不由人做夢若
由人何處去短帽輕衫夜夜眉州路不怕銀缸深繡户
只愁風斷青衣渡此首與渭南集校對絶不同大抵務
觀在蜀有所感屢見之詠前詩話中已及之
盧申之名祖臯卭州人有蒲江辭一卷樂章甚工字字
可入律吕彭帥於吳江作釣雪亭擅漁人之窟宅以供
詩境也約趙子野翁靈舒諸人賦之惟申之擅塲如江
涵雁影梅花瘦四望無塵雪飛風起夜窓如晝其警句
也其賀新郎代妓送太守云春色元無主荷東君著意
看承等閒分付多少無情風與浪又那更蝶欺蜂妬筭
燕雀眼前無數縱使簾櫳能愛䕶到如今已是成遲暮
芳草碧遮歸路看看做到難言處怕去仙槎輕轉旌旗
易歌襦袴月滿西樓絃索靜雲蔽崑城閬府便恁地一
㠶輕舉獨倚闌干愁拍碎慘玉容泪眼如紅雨去與住
兩誰訴詳其語意妓必老大而見侮于惡少者太守公
䕶持之耳
苕溪漁隠曰東坡云龍邱子自洛之蜀載二侍女戎装
駿馬至溪山佳處輒留數日見者以為異人後十年築
室黄岡之北號靜庵居士作臨江仙贈之云細馬逺䭾
雙侍女青巾玉帶紅靴溪山好處便為家誰知巴峽路
却見洛城花面旋落英飛玉蘂人間春日初斜十年不
見紫雲車龍邱新洞府鉛鼎養丹砂龍邱子即陳季常
也秦太虛寄之以詩亦云侍童雙濯玉鬂髪光可照駿
馬錦障泥相隨窮海嶠暮年更折節學佛得心要鬻馬
放阿樊幅巾對沉燎故東坡作詩戲之有忽聞河東獅
子吼拄杖落手心茫然之句觀此則知季常載侍女以
逺遊及暮年甘於枯寂葢有所制而然亦可憫笑也哉
季常占籍青神縣其孫曰去非南渡後又徙建業詩為
高宗所簡注而詞亦佳語意超絶筆力排奡識者謂其
可摩坡仙之壘後乃入閩作漁家傲云今日山頭
雲欲舉青蛟翠鳯移時舞行到石橋聞細雨聽還住風
吹却過溪西去我欲尋詩寛久旅桃花落盡春無數𣺌
𣺌籃輿穿翠楚悠然處高林忽送黄鶯語
宋揚補之别號逃禪自云子雲之後也有傳言玉女詞
題云許永之家水仙瑞香黄梅幽蘭同坐名生四和即
席賦此小院春長整整綉簾低軸異葩幽艷滿千瓶百
斛珠鈿翠珮塵襪錦籠環簇日烘風和奈何芬馥鳯髓
龍津覺從前氣味俗夜闌人醉引春蔥競只愁飛去暗
與行雲相逐月娥好在為歌新曲又有蝶戀花詞戲矮
人者昔在仁皇當極治南極星官曽降為嘉瑞猶有畫
圖傳好事身材只恐君今是對酒不妨同看戲他日功
名晏子堪為比更願逺孫逢九世安排君在雞窠裏按
洞㣲志李員使瓊州遇楊叟年已八十其祖百九十五
尚在頃之雞窠中一小兒出頭下視其祖謂員曰此吾
九代祖不語不食不知其年葢成都多侏儒故以南極
晏子雞窠戲之
韓駒字子蒼蜀仙井人今井研縣也其中秋念奴嬌海
天向晩一詩亞於東坡之作草堂已選詠雪作昭君怨
云昨日樵村漁浦今日瓊川銀渚山色捲簾看老峰巒
錦帳美人貪睡不覺天花剪水驚問是楊花是蘆花笑
林云一達官肅客其日偶然雪下問曰是楊花客對曰
楊花又曰是蘆花亦對曰是蘆花言不敢拂之也子蒼
用事葢有所本云
何晉之小重山辭云綠樹啼鶯春正濃枝頭青杏小綠
成叢玉舡風動酒鱗紅歌聲咽相見幾時重車馬去匆
匆路隨芳草逺恨無窮相思只在夢魂中今宵月偏照
小樓東臨卭高恥菴云玉舡風動酒鱗紅之句譬如雲
錦月鈎造化之巧非人琢也此等句在天地間有限
李公昴名昴英號文溪資州磐石人送太守有有脚艷
陽難駐一詞得名然其佳處不在此文溪全集予家有
之其蘭陵王一首絶妙可並秦周辭云燕穿幙春在深
深院落單衣試龍沬旋熏又怕東風曉寒薄别來情緒
惡瘦得腰圍栁弱清明近正似海棠怯雨芳疎任飄泊
釵留去年約恨易老嬌鶯多誤靈鵲碧雲杳杳天涯各
望不斷芳草又迷香絮迴文强寫字屢錯淚欲注還閣
孤酌住春脚便彩局誰忺寳軫慵學階除拾取飛花嚼
是多少春恨等閒吞却猛拍闌干嘆命薄悔舊諾
張震字東父號無隠居士蜀之遂寧人也孝宗朝為諫
官有直聲孝宗稱其知無不言言無不當光宗朝以數
直言去位時稱王十朋去省為之空張震去臺為之空
一代名臣也而其詞婉媚風流乃知賦梅花者不獨宋
廣平也其驀山溪青梅如豆一首草堂入選而失其名氏
劉涇字巨濟簡州人有前溪集其夏初臨詞小橋飛葢
入横塘今刻本飛下落一葢字
簡州劉光祖字德修號後溪有鶴林文集小詞附焉其
醉落魄云春風開者一時還共春風謝栁條送我今槐
夏不飲香醪孤負人生也曲塘泉細幽琴寫胡牀滑簟
應無價日遲睡起簾鈎挂何不歸與花竹秀而野
文及翁蜀人登第後期集西湖同年戲之曰蜀中有此
景否及翁即席賦詞荅之云一勺西湖水渡江來百年
歌舞百年酣醉囘首洛陽花世界烟𣺌黍離之地更不
復新亭墮淚簇樂紅粧揺畫舫問中流擊楫何人是千
古恨幾時洗余生自負澄清志更有誰磻溪未遇傅巖
未起國事如今誰仗倚衣帶一江而已便都道江神堪
恃借問孤山林處士但掉頭笑指梅花蕋天下事可知
矣此即江南所謂煞風景也
瑯嬛記載紫竹約方喬于望雲門暫㑹久而不至墻陰
之下閒履蒼苔不勝悵恨作踏莎行一闋寄之醉栁迷
鶯懶風熨草約郎暫㑹門門道粉墻陰下待郎來蘚痕
印得鞋痕小花日移陰簾香失裊望郎不到心如擣避
人愁入倚屏山斷魂還向墻陰繞
方喬長夏讀書于種梅館忽紫竹遺以書大略云欲結
朱繩應須素節泣珠成淚久比鮫人流火為期聊同織
女春風鴛帳裏不妨鶯語驚寒暮雨雀屏中一任雞聲
唱曉喬荅以玉樓春云綠陰撲地鶯聲近栁絮如綿烟
草襯雙鬟玉面碧囱人一紙銀鈎青鳥信佳期逺卜清
秋夜桐樹梢頭明月掛天公若解此情深今嵗何須三
月夏
又云紫竹與方喬别久而想像難真因綴卜筭子序其
悲愁眷戀覔銀光牋書之詞云繡閣鎖重門擕手終非
易墻外憑他花影揺那得疑郎至合眼想郎君别久難
相似昨夜如何繡枕邊夢見分明是註云方喬安岳士
人也安岳有大雲山望雲門者以此山名
楊直夫名棟青神人蘇東坡贈以詞云允文事業從容
了要岷峨人物後先相照見説君王曽有問似此人才
多少況蜀珍先已登廊廟但側耳聽新詔按小説高宗
曽問馬騏曰蜀中人才如虞允文者有幾騏對曰未試
焉知允文亦試而後知也蘇與楊馬皆蜀人楊在眉山
為甲族直夫有妹通經學比於曹大家嫁虞氏生虞集
為鉅儒其學無師傳于母氏也此事蜀人亦罕知故著
之出丹鉛錄
李好義宕渠人開禧中殿帥有謁金門詞花遇雨又是
一畨紅素燕子歸來衝繡幕舊巢無覔處誰在玉樓歌
舞誰在玉闗辛苦若使胡塵吹得去東風侯萬户
元段平章夫人高氏天全招討女也有玉嬌枝詞云風
捲殘雲九霄冉冉逐龍池水雲一片綠寂寞倚屏幃春
雨紛紛促蜀錦半閒鴛鴦獨自宿好語我將軍只恐樂
極悲生寃鬼哭出南詔事略已上二首皆傷邊務而言
　
　
　
　
　
　
　
　
　
　
　蜀中廣記卷一百四
欽定四庫全書
　蜀中廣記卷一百五
　　　　　　　　　　　　明　曹學佺　撰
　畫苑記第一
成都周公禮殿聖賢圖考云殿在子城内南門之東前
漢文翁學宫故址後漢獻帝興平元年甲戌太守高眹
重立舊號周公禮殿殿制甚古低屋方柱柱上狹下廣
與今異制殿有板龕䕶先聖像邱文播畫山水龕後有
板壁黄筌畫湖灘邱畫今亡獨黄畫存殿之壁高下三
方悉圖畫上古以來君臣及七十二弟子像世傳晉太
康中太守張收之筆即銘劍閣張載父也宋嘉祐中王
素命摹寫為七卷凡一百五十五人為成都禮殿聖賢圖
紹興中席益又摹寫于石經堂凡一百六十八人案續
記可辨識姓名者一百七十三人今貌像宛然者一百
四十九人僅存髣髴者三十二人姓名存者六十五人
今仍紀續記姓名于左
　盤古　　伏羲　神農　　蒼頡　　沮誦
　黄帝　　少昊　高陽　　祝融　　高辛
　堯　　　舜　　禹　　　咎繇　　稷
　契　　　伯夷　䕫　　　湯　　　伊尹
　高宗　　傅説　太王　　王季　　太伯
　文王　　武王　太顛　　閎夭　　散宜生
　南宫括　太公　周公　　召公　　宣王
　仲山甫　管仲　子産　　老子　　蘧瑗
　孔子　　顔囘　　閔損　　冉耕(家語作/冉有)
　冉雍　　冉求　　端木賜　卜商　　樂欬
　仲由　　有若　　宓不齊　原憲　　商澤
　曽參　　南宫韜(韜史記/作括)　　公冶長　言偃
　公西箴(箴家語/作減)　　顔高(高家語/作刻)　　　公西赤
　樊須　　宰予　　高柴　　任不齊　漆雕開
　顔噲　　冉孺　　漆雕徒父(家語無/父字)　榮旂(旂家/語作)
　(祈/)　　　奚容箴(家語無/容字)　　澹臺(滅/明)　琴牢
　廉瑀　　施之常　公伯寮　秦商　　秦非
　后處(后家語/作石)　　　石作蜀(作家語/作子)　　邽巽(巽家/語作)
　(選/)　　　巫馬施(施家語/作期)　　廉潔　　梁鱣
　燕伋　　孔忠　　商瞿上(家語無/上字)　　鄭國
　曹䘏　　公晳哀(晳家語/作西)　　壤西赤(家語作/穰駟赤)
　顓孫師　原元籍(家語無/元字)　　公肩定(家語無/定字)
　漆雕哆(哆家語/作侈)　　曽㸃(㸃史記/作箴)　　　公祖勾兹
　(家語無/勾字)　步叔乗　左人郢(家語無/人字)　　顔無由(由/家)
　(語作/繇)　　司馬耕　顔祖(祖家語/作相)　　　申儻(儻家/語作)
　(績/)　　　秦祖　　伯虔　　顔幸　　鄔單(家語/作懸)
　(亶/)　　　叔仲㑹　公孫龍　冉季　　秦冉
　公良孺　狄黑　　李氷　　蕭何　　張良
　叔孫通　陸賈　　漢文帝　賈誼　　文翁
　漢武帝　董仲舒　公孫宏　倪寛　　司馬相如
　王吉　　蕭奮　　戴勝　　匡衡　　王尊
　李彊　　莊君平　劉向　　揚雄　　漢光武
　鄧禹　　張堪　　張湛　　桓温　　劉平
　鍾興　　第五倫　廉范　　班固　　黄昌
　种暠　　馬融　　李膺　　高眹　　陳寔
　服䖍　　陳紀　　鄭𤣥　　諸葛亮　龎統
　董和　　費詩　　譙周　　鍾繇　　王肅
　羊祜　　張華　　杜預　　王濬　　夏侯湛
　喬智明　范廣　　王尊　　謝安　　桓石䖍
　已上元費著成都志所載其曰續紀者宋王剛中續
　成都古今記也今學宫惟存孔子及七十二子像又
　摹宋本而重刻云
益州學館記云獻帝興平元年陳留高眹為益州太守
更葺成都玉堂石室東别創一石室為周公禮殿其壁
上所畫上古盤古李老等神及厯代帝王之像梁上畫
仲尼七十二弟子及三皇以來名臣耆舊云是西晉太康
中益州刺史張收筆古有益州學堂圖今已别重粧無
舊迹矣齊永明十年成都刺史劉悛再修玉堂禮殿靈
宇嚴肅悛弟瑱善畫性自天真時推妙手于殿畫仲尼
四科十哲像并車服禮器
張彦逺名畫記云益州學堂圖昔畫古聖帝賢臣七十
子後代又増漢晉帝王名臣及蜀之賢相牧守似東晉
時物
王羲之與周益州書知有漢時講堂是漢何帝時立此
知畫三皇五帝以來備有畫又精妙甚可觀也彼有能
畫者不欲因摹取當可得否信具告
郭若虛圖畫見聞志云漢文翁學堂在益州昔經頹廢
後漢高眹復繕立併畫古人聖賢之像及瑞物於壁
靖康初資縣令盧法初建惠逺堂摹禮殿人物圖繪堂
中紹興中黔江學築東西序亦繪七十子像子壁俱本志
威逺志云縣西十里伏羲洞石壁上鐫有伏羲神農等
像旁有碑亦苔蝕不知何代物
輿地紀勝云蘭登山洞中有嚴君平刻像此山在南部
縣西四十里三面峻拔俯瞰西河嚴君平常隠此後於
谷母岩上仙去曽有朝遊蓬漢暮宿蘭登之句
桓譚新論曰蜀人掦子雲因衆儒之説天以為葢常左
旋日月星辰隨而東西乃圖畫形體行度參以四時厯
數昏明晝夜欲為世人立紀律以垂法後嗣
張華博物志云蜀郡太守劉褒畫雲漢圖人見之覺熱
又畫北風圖人見之覺涼褒漢桓帝時人
劉涇王稚子石闕記石闕上下有衣冠鳥獸等像僅可
辨氣韻精簡過於顧陸
漢王稚子闕兩角有斗又作重屋四壁刻神像人物牛
馬之類今已漫滅出新都縣志
王渙墓二石闕高各丈餘望之儼一方柱但有觚稜與
□㢝覆頂耳毎面濶不及二尺上層人物下層牛馬有
人控馭之盤旋繞柱宛若游龍皆凸欵也右闕漫滅殆
盡左闕對墓一面正北存人物衣冠生動如天人者三
其餘人馬花卉猶隠隠可辨
忠州臨江縣巴王廟前有丁房雙闕對峙廟庭高可二
尺上為層觀飛簷裴􁋴四旁多刻車馬人物左闕上為
雙扉其一扉㣲啓有美人出半面而立皆極巧妙刻雖
漫滅有漢丁房等字可認也出輿地碑目
吳書曰劉先主前後見張松法正因問蜀中濶狹兵器
府庫人馬衆寡及諸要害道里逺近松等具言之又畫
地圖山川處所由是盡知益州虚實也
華陽國志諸葛亮為南夷作圖譜先畫天地日月君長
城府次畫神龍龍生夷及牛馬羊後畫部主吏乗馬幡
葢巡行安䘏又畫牽牛負酒齎金寳詣之之象以賜夷
夷甚重之毎刺史校尉至齎以呈詣葢南夷之俗徴巫鬼
好詛盟投石結草官常以盟詛要之也
蜀志亮子瞻字思逺善書畫為侍中僕射軍師將軍
陸務觀跋漢栢圖云此圖予家舊藏予居成都七年屢
至漢昭烈惠陵此栢在陵旁廟中忠武侯室之南所謂
先主武侯同閟宫者與此略無少異則畫工亦當時名
手也淳熈六年己亥識
益州中興寺内墨池院有前漢揚子雲莊君平李仲元
三賢畫像宋張俞賛出成都文類
宋祁知益州占學宫之西作文翁祠肖像於宁又繪相
如王褒揚雄於東西壁繪高眹蔣堂於宧漏以配之見
文翁祠記
東坡夢作司馬相如求畫賛其敘曰夜夢嚴君平司馬
相如揚子雲合席而坐子雲曰長卿久欲求公作畫賛
余辭以罪戾之餘久廢筆硯子雲懇祈不獲已為之既
成子雲戲余曰三賦果足以重趙乎余曰三賦足以重
趙則子之太𤣥果足以重趙乎為之一笑而散賛曰長
卿有意慕藺之勇言還故鄉閭里是聳景星鳯凰以見
為寵煌煌三賦可使趙重
綿州志州西七里鳯嶺下仙雲觀葢揚雄别墅也壁刻
子雲真像乃宋王助筆
漢隠士段翳故宅有畫段隠君李真人二像出金堂志
不知何代物
益州耆舊傳漢嘉州孝女叔先雄自沉於江郡縣表上
為圖像祠之
碑目云雲陽縣有漢處士金廣延母子碑但刻人物初
無文字
益部耆舊傳曰益州刺史董榮圖畫譙周像於州學命
從事李通頌之曰抑抑譙侯好古述儒寳道懷真覽世
盈虛雅名美迹終始是書我后欽賢無言不譽攀諸前
哲丹青是圖嗟爾來葉鑒兹顯謨
河南憲幕何震得許旌陽傳令工倣其事蹟圖畫於德
陽縣祠堂壁間祠亦何君所建也出虞集本祠記
括異志成都畫師許姓者善傳神偶有弊衣憔悴人來
求者許笑曰容狀如此而求寫耶其人解布囊出黄道
服鹿皮冠白玉簮頂冠易衣危坐以手摩面則童顔矣
已引其鬚應手而黒乃一美丈夫也許驚拜曰不知神
仙降臨道士曰君傳吾象肆中有求售止取千錢後有
識者曰此靈泉朱真人也求者輻輳許貪毎畫取二千
夜夢道士曰汝福有限忽吾言妄取將促而壽也因批
其頰既寤頭遂偏時人號曰許偏頭
晉顧愷之畫雲臺山記曰山有面則背向有影可令慶
雲西而吐於東方清天中凡天及水色盡用空青竟素
上下以暎日西去山别詳其逺近發迹東基轉上未半
作紫石如堅雲者五六丈夾岡乗其間而上使勢蜿蟺
如龍因抱峰直頓而上下作積岡使望之蓬蓬然凝而
上次復一峰是石東隣向者峙峭峰西連西向之丹崕
下據絶磵畫丹崕臨澗上當使赫巘隆崇盡險絶之跡
天師坐其上合所坐石及廕其磵中桃傍生石間畫天
師瘦形而神氣逺據磵指桃囘面謂弟子弟子中有二
人臨下倒身大怖流汗失色作王良穆然坐荅問而超
昇神爽精詣俯盻桃樹又别作王趙趨一人隠西壁傾
巖餘見衣裾一人全見室中使輕妙泠然凡畫人坐時
可七分衣服彩色殊鮮㣲此正葢山高而人逺耳中段
東面丹砂絶㠋及廕當使嵃㟞高巖孤松植其上對天
師所壁以成磵磵可甚相近相近者欲令雙壁之内悽
愴澄清神明之居必有與立焉可於次峰頭作一紫石
亭立以象左闕之夾高巖絶㠋西通雲臺以表路路左
闕峰以巖為根根下空絶并諸石重勢巖相承以合臨
東磵其西石泉又見乃因絶際作通岡伏流潛䧏小復
東出下磵為石瀨輸没于淵所以一西一東而下者欲
使自欲為圖雲臺西北二面可一圖岡繞之上為雙碣
石象左右闕石上作孤遊生鳯當婆娑體儀羽秀而翔
軒尾翼以眺絶澗後一段赤圻當使釋弁如裂電對雲
臺西鳯所臨壁以成磵磵下有流清其側壁外面作一
白虎匍石飲水復為降勢而絶凡三段山畫之雖長當
使畫甚促不爾不稱鳥獸中時有用之者可定其儀而
用之下為磵物景皆倒作清氣帶山下三分居一以上
使耿然成二重按此記自古相傳脱誤處不得善本校
之出魏晉名流畫賛雲臺在今蒼溪縣界
范蜀公跋醉僧圖云此本醉僧圖閻立本加冠巾者黄
往道謂是顧凱之醉客圖或疑蜀公得之傳記往道以
世所傳便謂然今考於畫記等書長康惟一西園圖世
猶有傳摹得者與此異甚劉餗又謂閻令别作醉道圖
而醉僧圖亦自見於世之二説者非也然衣服冠櫛尊
器皆是晉隋間所尚疑亦當時人所為自是極致至於
放浪沈湎遁於真逸似是竹林人亦嘗求於禮法不能
約束而全縱蕩者耶此非真到醉鄉得酒中三昧亦不
應知此其論筆力簡古得形神全者皆知畫糟粕爾不
可謂真知畫趣者也出董逌畫跋
龍門續志葛穉川像在蒼溪縣雲臺巖本志亦云書岩
在雲臺山之東葛稚川讀書處有稚川像在焉
嘉州志楚狂接輿像古繪於歌鳯臺中臺在三峨館今
廢又云州治郭景純所定今凌雲巖上鐫繪璞像者二
所
圖畫聞見志李雄有舞鍾馗圖不知為誰
瑩碧池在金堂縣石城山清脩寺傍梁張僧繇故居也
僧繇毎畫滌硯於池至今水色猶黒挹之則清出蜀志補罅
南史僧繇梁時為吳興太守值昭明太子偶患風恙醫
不能效僧繇乃畫二獅子密懸於青宫禁門之上其夕太
子即有起色
費著名畫記唐滕王元嬰高祖子也善畫蝶武德年出
鎮蜀中故王建宫詞有内中數日無呼喚搨得滕王蛺
蝶圖之句酉陽襍爼曰滕王畫蛺蝶有數名江夏斑大
海眼小海眼村裏來菜花子唐藝文志有滕王蛺蝶圖
二卷又有嗣滕王湛然畫蜂蝶燕雀態巧之外曲盡情
理見唐名畫錄陳後山賦宗室畫詩滕王蛺蝶江都馬
一紙千金不當價
酉陽襍爼云唐李衞公畫得峽中異蝶翅濶四寸餘深
褐色毎翅上有二金眼按德裕於太和中為西川節度
使渡峽有見而作
盧照鄰相樂夫人檀龕讃并序相樂夫人韋氏者益州
都督長史胡公之繼親也夫人寓跡蘭閨栖情香岫琢
磨六行與三明而並驅馳騖四禪將十訓而齊駕粤以
乾封紀嵗流火司辰敬造靈龕奉圖真相青蓮皓月爭
華蚊睫之端寳樹天倡競爽鴻毛之際納須彌於纎芥
嘗謂徒言置由旬於方丈今過其實重宣此義敢為讃
云猗歟實相顯允神工規模鹿苑圖寫龍宫分身諦聽
列坐談空羣天䬃纚衆寳玲瓏彫牕引月鏤網揺風一
窺妙境高謝塵䝉
蘇頲淨信變相讃云道之元尊洞照前刼身也淨信終
成後業後業伊何暢我𤣥風𤣥風伊何俾我韋公頃發
皇揆鎮于蜀國竭心為政盈耳頌德哿矣夫人繢兹羣
真函遷副相欻夭如賔府署因脩庭除改製既丹既皜
或轉或翳公則斯念余其載覿幕齊舍堂追魯壞壁金
海珠樹清都碧虚魂歸自此像設如初禽鳥不入文翁
是務神靈所扶文考是賦粤幽讃者老焉釋焉其信受
者式䕶式傳歸以戀兮來以益現即前兮過為昔玉江
流兮錦城闢嵗永永兮綿奕奕
益州長史胡樹禮為亡女造畫盧照隣為之賛曰夫鎔
金逞妙徒罄中人之産架寳崇奢未階大乗之化豈若
圖徽紈素巻舒方丈之筵表裏丹青藻繪多林之色獨
為先覺其在兹乎益州長史公道洽中孚履黄裳以貞
吉寄隆分陜苴白茅而渉川猶為龜組相輝不離泡幻
之域熊車結轍尚迷苦愛之津爰捨淨財幸求多福為
亡女宇文氏敬造畫像等軸徵竒綃於水府採妙色於
霞莊月面澄華疑金雲之夜敞蓮毫吐照狀珠浦之晨
開花寳參差眺鶴林其非逺仙雲肹蠁登鷲巖其可望
窮形盡相陋燕壁之含丹寫妙分容嗤吳屏之墜筆式
揚顯福俾讃幽魂其詞曰正教東漸遺像西至化格三
天功超十地偉歟大士𢎞兹逺致追慟幽途載營檀施
皎潔霜紈照影丹素果發金口蓮生玉步地寳天花星
羅雲布惠炬長設迷津永渡
益州德陽縣善寂寺碑云佛堂東壁畫二聖僧丹青未
畢大啓神光隣玉麈之崇輝發金龕之實相王勃之文
也畫葢唐初名筆
保寧志云利州城西北渡江二里吿成寺有唐高宗則
天后真容倚巖為樓俗傳為阿武婆婆梳洗樓
九域志武士彠為利州都督生則天於官今州西皇澤
寺有武后真容殿
黄休復益州名畫錄唐薛稷天后朝仕至太子少保文
章學術名冠當時而好圖畫畫品錄云秘書省有薛少
保畫鶴時稱一絶又聞蜀郡多有公畫盧求成都記云
(府/)衙院西㕔少保畫鶴與青牛并少保自眉州司馬遷
移文記今改舊制無畫蹤矣
杜甫通泉縣署屋壁後薛少保畫鶴詩薛公十一鶴皆
寫青田真畫色久欲盡蒼然猶出塵佳此志氣逺豈惟
粉墨新高堂未傾覆幸得慰嘉賔曝露墻壁外終嗟風
雨頻
益州畫錄云先是蜀人未嘗得見生鶴皆以薛少保所
畫為竒物
薛稷在普慧寺壁畫西方變相又自書寺額故少陵詩
云少保有古風得之陜郊篇惜哉功名忤但見書畫傳
我遊梓州東遺迹涪江邊畫藏青蓮界書入金牓懸又
揮西方變發地扶屈椽惨淡壁飛動到今色未填(屈一/作屋)
碑目云在通泉壽聖寺葢宋改名
胡氏亭畫記撿挍尚書司空員外郎賜緋魚袋郭圓撰
藝游而至者則神傳焉神傳者國寳矣墨妙之於藝又
加貴焉浮圖燄熾今國力不能迨也故藝之至者雖鴻
德鉅儒亦伍於工徒矣唐故宰相薛公稷畫入神品以
名之重時加貴之成都靜德精舍有壁二堵雜繪鳥獸
人物態狀生動乃一時之尤者也吾后帝宇之五年汙
叛帖夷萬方無事於是大去蠱人之疾以浮圖氏為最
詔走御史監毁域内之祠凡雲構山峙之宇一時而壞
百工之名跡隨去焉胡氏璩文而好古惜少保之跡不
存於鄉迺􁄐斤挾黨力剟於頹坌之際得人三十七頭
馬八足又於福勝祠獲展氏子䖍天樂二十五身及鄉
之名工李氏感天樂十二色皆神傳異跡嵌于茅亭之
壁於是長者之車益滿門矣任愚子若缺時寓蜀壯君
好事之心亡其壓覆於是染醉毫紀其事于石㑹昌五
年五月三日記今畫舊跡已没唯存石記在三學山廨
院東北此院是胡璩故宅
吳道𤣥者天賦勁毫幼抱神奥往往於佛寺畫壁縱以
恠石崩灘若可捫酌明皇令其往嘉陵觀山水囘奏云
臣無粉本乃記在心命圖之一日而成是時李將軍思
訓亦善山川帝亦令貌數月方畢帝曰思訓數月之功
道𤣥一日之跡並皆妙也出厯代畫斷
朱景真名畫錄云明皇天寳中忽思蜀道嘉陵江山水
遂假吳道子驛使令往寫貌及囘帝問其狀奏曰臣無
粉本並記在心宣令於大同殿圖之嘉陵江三百餘里山水
一日而畢
鹽亭志縣有聖像碑吳道子筆趙子昂賛
蜀萟文志唐吳道子畫聖像小影尚佐均有記
東坡四菩薩閣記始吾先君於物無所好燕居如齊言
笑有時顧嘗嗜畫弟子門人無以悦之則爭致其所嗜
庶幾一解其顔故雖為布衣而致畫與公卿等長安有
故藏經龕唐明皇帝所建其門四達八版皆吳道子畫
陽為菩薩陰為天王凡十有六軀廣明之亂為賊所焚
有僧忘其名於兵火中取其四版以逃既重不可負又
迫於賊恐不能皆全遂竅其兩版以受荷西奔於岐而
寄托於鳥牙之僧舍版留於是百八十年矣客有以錢
十萬得之以示軾者軾歸其直而取之以獻諸先君先
君之所嗜百有餘品一旦以是四版為甲治平四年先
君没於京師軾自汴入淮泝於江載是四版以歸既免
喪所嘗與往來浮屠人惟簡誦其師之言教軾為先君
捨施必所甚愛與所不忍捨者軾用其説思先君之所
甚愛軾之所不忍捨者莫若是版故遂以與之且告之
曰此明皇帝之所不能守而焚於賊者也而況於予乎
予觀天下之蓄此者多矣有能及三世者乎其始求之
若不及既得惟恐失之而其子孫不以易衣食者鮮矣
予惟自度不能長守此也是以與子子將何以守之簡
曰吾以身守之吾眼可矐吾足可斮吾畫不可奪若是
足以守之歟軾曰未也足以終子之世而已簡曰吾又
盟於佛而以鬼守之凡取是者與凡以是予人者其罪
如律若是足以守之歟軾曰未也世有無佛而蔑鬼者
然則何以守之曰軾之以是予子者凡以為先君捨也
天下豈有無父之人歟其誰忍取之若其聞是而不悛
不惟一觀而已將必取之然後為快則其人之賢愚與
廣明之焚此者一也全其子孫多矣而況能久有此乎
且夫不可取者存乎子取不取者存乎人子勉之矣為
子之不可取者而已又何加焉既以予簡簡以錢百萬
度為大閣以藏之且畫先君像其上軾助錢二十之一
期以明年冬閣成
銘心絶品云遂寧客館鎮張衍知縣家有吳道子三教
圖蜀僧智永房有道子慈氏菩薩圖
順慶志府東三十里龍門寺宋嘉定中建上有魚藍觀
音像臨唐吳道子筆今存
大足志縣郭外北山沿崕里許皆刻佛像一維摩居士
大類吳道子筆法
李廌畫評云李用及能畫鬼神其體格雄贍筋力魁壯
既無所羈束又不專詭怪凡為鬼神者多以面擬金剛
身擬善神用及則不然獨宗呉生之筆曽同畫相國寺
壁至今稱之
元宗幸蜀姜皎以藩邸舊臣扈駕至綿州畫角鷹於督
郵亭壁甚精妙一刺史模石䜿州堂後當時鷹隼不敢
入城後守模換去載至城南舟壞没于潭乃嘆曰無功
矣後人遂名其灘曰無功出本志
按皎𤣥宗時太常卿善畫封楚國公寓綿州有所畫角
鷹知名於時杜少陵詩楚公畫鷹鷹戴角殺氣森森到
幽朔觀者貪愁掣臂飛畫師不是無心學此鷹寫真在
左綿却嗟真骨遂虛傳梁間燕雀休驚怕尚未摶扶上
九天陸務觀劍南詩稿云姜公角鷹在綿州錄參㕔
唐明皇令畫工畫十眉圖一曰鴛鴦眉又名八字眉二
曰小山眉又名逺山眉三曰五岳眉四曰三峰眉五曰
垂珠眉六曰稜眉又名却月眉七曰分梢眉八曰涵煙
眉九曰拂雲眉又名横煙眉十曰倒暈眉東坡詩成都
畫手開十眉横雲却月爭新竒出丹鉛錄
益州名畫錄唐韋偃京兆人寓止蜀川善畫馬韓幹之
亞也杜甫歌云韋侯别我有所適知我憐君畫無敵戲
拈禿筆掃驊騮歘見騏驎出東壁一匹齕草一匹嘶坐
看千里當霜蹄時危安得真置此與人同生亦同死蜀
中寺觀亦無筆迹唯好古者收得畫錄定為妙品
又云偃畫山水竹樹人物等思高格逸居閒嘗以越筆
㸃簇鞍馬人物山水雲煙千變萬態其為馬或騰或倚
或齕或飲或驚或止或走或起或翹或跂其小者或頭
一㸃或尾一抹山以墨斡水以手擦曲盡其妙宛然如
真其高僧松石鞍馬人物可居妙上品山水人物等居能品
偃畫松好作交枝屈鐵之勢古勁無倫杜少陵作偃雙
松圖詩韋侯韋侯數相見我有一匹好東絹重之不減
錦繡段已令拂拭光淩亂請君放筆為直榦葢戲之也
董逌跋李太白畫像秋水為神春氷為質神鋒太儁逸
氣震放葢玉在璞而流光金藏􁨙而著美凝脂㸃漆豈
非神仙中人瓊枝瑶樹自是風塵外物此葢造化之元
精含於渾淪而不得藏者且將見有而示人吾何足以
明之
䕫府卧龍寺有諸葛孔明畫像宋張震立祠時物也詩
史堂有杜子美畫像王十朋詩何人作堂畫遺像收拾
光芒榜詩史
成都草堂有少陵像是䕫府别駕何宇度所刻
陸務觀集云予以攝事漢嘉畫岑公參像于州壁
成都古今記草堂寺有浣花夫人繪像按夫人姓任西
川節度使崔旴妾也大厯時人封冀國
新都志云冀國任夫人真像有靈在法圓寺後唐光啓
中寺廢為荷澤院
董逌跋資州今蜀道圖云顧長康愛嵇叔夜詩因為之
圖而垂綸長川目送歸鴻等語灼灼在人耳目畫之不
可已也如此此圖雲勢岫色林谷明藹皆有逸趣非嘗
厯蜀道而知少陵詩意者未易迨此大觀四年二月日書
蜀山水有圖杜少陵題嚴鄭公㕔詩日臨公館靜畫列
地圖雄劒閣星橋北松州雪嶺東華夷山不斷呉蜀水
相通興與烟霞㑹清尊幸不空
盧楞伽者京兆人也善畫明皇駐蹕之日自汴入蜀名
播蜀川當代名流咸伏其妙至德二載起大聖慈寺乾
元初於殿東西廊下畫行道高僧數堵顔真卿題賛時
稱二絶至乾寧元年王蜀先主於寺東廊起三學院不
敢損之移一堵於院門南一堵於門北一堵於觀音堂
後此三堵六身畫經二百五十餘年宛如也西廊下一
堵馬鳴提婆像二軀雖遭粉飾猶未損其筆蹤餘者重
粧皆昧前迹出益州名畫錄
又云三學院舊名東厨院門兩畔畫東北二方天王兩
堵蜀王建脩寺後移在院内北廊下亡失姓名按此楞
伽之筆
古寺名筆云成都西林院佛殿壁後彌陀佛及二菩薩
彌勒羅漢極樂院殿内十六羅漢俱盧楞伽筆
又云成都保福院佛殿内羅漢一堂亦盧楞伽筆舊記
中不載葢自昭覺改神霄徙來之物
成都記極樂院有盧楞伽畫跡蘇文忠同潁濵來觀題
壁而去
范至能峨眉行記牛心寺有唐人畫羅漢一版筆迹超
妙眉目津津欲與人語蜀寺畫胡僧推盧楞伽為第一
今見此板乃知楞伽源流所自國初牛心後寺此壁猶
存但漫滅耳予得之萬年僧惟淨云
銘心絶品云漢州何耕道夫類元家有楞伽小本十六羅漢圖
辛澄者不知何許人也建中元年大聖慈寺南畔創立
僧伽和尚堂請澄畫焉纔欲援筆遇一胡人云僕有泗
州真本一見甚竒遂依様描寫及諸變相未畢蜀城士
女瞻仰如雲供養無虛日今已重粧損矣普賢閣下五
如來同坐一蓮花及鄰壁小佛九身閣裏如意輪菩薩
並澄筆見存出益州畫錄
畫品云成都大慈普賢閣外南壁畫佛㑹一堵五如來
一堵八菩薩釋迦佛一堵并閣後壁文殊普賢北畔五
髻文殊彌勒下生北方天王并堂内四柱上四天王並
辛澄筆
朱景元畫錄王宰家于西蜀貞元中韋令公以客禮待
之畫山水樹石出于象外杜員外贈歌云十日畫一松
五日畫一石能事不受相促迫王宰始肯留真迹景元
曽於故席䕫舍人㕔見一圖幛畫臨江雙樹一松一栢
古藤縈繞上盤空下著水千枝萬葉交植曲屈分布不
雜或枯或榮或蔓或亞或植或倚葉疊千重枝分四面
達士所珍凡目難辨又于興善寺見畫四時屏風若移
造化風候雲物八節四時於一座内妙之至極也
唐符載劒南西川幕府諸公寫真讃序云戊辰嵗尚書
韋公授鉞之四年也初尚書以汧隴殊勲拜執金吾天子
猶以為功重而報輕俾作鎮于蜀得自開幕府延納賢
雋焉韋公虛中下禮愛敬士大夫故四方文行忠信豪
邁倜儻之士奔走接武麇至幕下縉紳峩峩皆一時偉
人時符子客於成都歎其盛美又咸得衆君子之歡而
嘗思欲讃頌之事無由緣殆似行佞藴蓄浩思殊欝欝
不快也適㑹有沙門義全者善丹青尤攻寫真諸公博
雅好事皆使圖畫之山客由是得書曩意因述寫真讃十
三章使士林才彦不獨仰大府得賢之盛抑亦欲屬詞
比跡各明其為人也
李洪度者蜀人也元和中府主相國武公元衡請於大
聖慈寺東廊下維摩詰堂内畫帝釋梵王兩堵笙竽鼓
吹天人姿態筆蹤妍麗時之妙手莫能偕焉㑹昌前諸
寺圖畫多除毁惟餘此一處見益州畫錄
又云浣花龍興寺成都記謂本正覺寺也中堂有前益
州長史臨淮武公元衡并從事五人繪像俱朝服為淳
化五年兵火殘燬
南部志裴迪唐丞相晉公之後宋初為新政令因家焉
藏有晉公遺像自撰真賛
名畫記左全蜀人本儒家子工畫佛道人物多倣吳生
之筆今大慈寺多寳塔地獄變相是也
白樂天在忠州作荔枝圖以寄朝士自序云荔枝生巴
蜀間樹團團如帷葢葉如冬青華如橘春榮實如丹夏
熟朶如葡萄核如枇杷殻如紅繒膜如紫綃瓤肉潔白
如氷雪漿液甘酸如醴酪若離本枝一日而色變二日
而香變三日而味變四五日外色香味盡去矣
左全者蜀人也本自名家世傳畫蹟寳厯中於大聖慈
寺中殿畫維摩詰變相獅子國王菩薩變相三學院門
上三乗漸次脩行及降魔變相文殊閣東畔水月觀音
千手眼大悲變相極樂院門兩邊金剛經驗及金光明
經變相前寺南廊下行道二十八祖北廊下行道羅漢
六十餘軀又於多寳塔下倣長安景公寺吳道元地獄
變相葢當時吳生畫此地獄相都人咸觀懼罪脩善兩
市屠沽經月不售云全塔畫至王蜀時令雜手重粧已
損惟存大體大中初又於聖壽寺大殿畫維摩詰變相
一堵樓閣樹石花雀人物冠冕畨漢異服皆得其妙今
見存
趙公祐者長安人也寳厯中寓蜀工畫人物尤善佛像
天王神鬼賛皇公鎮蜀賔禮之自寳厯至開成于諸寺
畫佛像甚多㑹昌中一例除毁唯存大聖慈寺文殊閣
下天王三堵閣内東方天王一堵藥師院師堂内四天
王并十二神前寺石經院天王部屬等蹟公祐天資神
用筆奪化權應變無涯罔象莫測名高當代時無等倫
數仞之墻用筆最尚風神骨氣唯公祐得之六法全矣
已上二則益州畫錄
名筆記中寺文殊閣畫阿彌陀佛大悲毘盧十大弟子
四堵閣外壁大悲三十七尊法華經驗大悲菩薩四堵
東南方天王西方天王及藥師院殿文殊普賢維摩無
量壽西方天王十二神共九堵皆待詔趙公祐筆也
名畫記趙公祐成都人工畫佛道鬼神大慈聖興兩寺
皆有畫壁子温竒亦善畫成都寺觀多見其跡有孫德
齊後亦知名
温竒幼而頴秀長有父風父殁之後於大聖慈寺文殊
閣内繼父之蹤畫北方天王及梵王帝釋大輪部屬天
將堂天將部屬并梵王帝釋普賢閣下南方天王華嚴
閣上東西二方天王梵王帝釋中興寺大殿文殊普賢
及天王部衆並其筆見存出益州畫錄
古寺名筆載大輪堂畫大輪部屬兩堵金剛二十四尊
堂在保福院也待詔趙温竒筆
又云保福院門屋畫天王二堵趙德齊筆
成都古今記云府衙西北有畫前益州五長史真李太
尉賛皇公記云益州草堂寺列畫前長史一十四人代
稱絶跡余嘗于數公子孫之家獲見圖狀乃知草堂繢
事靡不造真昔巖野旁求徒聞審像嵇山高謝唯上鎔
金孰若托之丹青妙畫神照然楚國祠廟魯王宫室暨
此邦文翁舊館皆圖厯代卿相粲然可觀唯有慕于前
良曽莫究乎形似與夫年代既逺遺像猶存入虛室而
煙霞暫披拂浮埃而瑶林斯覩余以精廬甚古畫壁將
傾乃選其功徳尤著者五人模於郡之㕔所追惟二
漢臺閣皆有畫寫黄霸于定國雖宰相名臣不得在畫
像之列卓子師德行君子而居功臣之右今之所取其
在兹乎采色既新光靈可想儼若神對吾將與歸因敘
其事以貽來哲太和四年閏二月十八日劍南西川節
度副大使知節度事銀青光祿大夫檢校兵部尚書兼
成都尹御史大夫賛皇縣開國伯李德裕記　按唐節
度使不帶尹則帶長史銜非賔佐比也
古寺名筆載成都華嚴閣上節度使杜悰像乃張逢畫
亦知名者
陳皓彭堅不知何許人也開成中與范瓊寓蜀大中年
府主杜相公悰起淨衆等寺門屋知三人中范瓊年齒
雖低手筆稱冠矣因請陳彭各畫天王一堵各令一客
將伴之以幔幕遮蔽不令相見畫畢相國與諸府寮撤
其幃幕南畔仗劒振威者彭筆北畔持弓奮赫者陳筆
二人筆力相似觀者莫能昇降大約皆宗吳道元而傅
采拂澹過之畫法一曰氣韻生動是也二曰骨法用筆
是也三曰應物象形是也四曰隨類賦采是也五曰經
營位置是也六曰傅彩模寫是也斯六法者名軰少該
唯此三人俱盡其美
范瓊不知何許人唐開成中與陳皓彭堅同時寓蜀皆
善人物佛像三人同手於諸寺圖畫甚多㑹昌年皆除
毁惟大聖慈者得存洎宣宗再興佛寺三人於聖壽聖
興淨衆中興等寺自大中至乾符筆無暫釋圖畫墻壁
二百餘間若天王佛像高僧經驗及諸變相名目雖同
形狀各别自淳化五年及咸平三年兵火之餘得存三
寺筆跡于後　大聖慈寺南廊下藥叉大將和脩吉龍
王鬼子母天女五堵謂之十七䕶神北廊下石經院門
兩金剛東西方天王　中寺大悲院門上阿彌陀佛及
四菩薩院門兩畔觀音藥師石經板上七佛四仙人大
悲變相天將堂兩畔南北二方天王文殊閣下北方天
王及天王變相　聖壽寺大殿釋伽像行道北方天王
西方變相殿上小壁水月觀音浴室院旁西方天王大
悲院八明王西方變相皆大中年畫也　聖興寺大殿
東北二方天王藥師十二神釋迦十弟子彌勒像大悲
變相並咸通年畫也其中西方一堵甚著竒工極其精
妙烏芻瑟磨兩堵設色未半筆蹤嚴然後之妙手終莫
能繼而聖壽聖興兩寺純是范筆右二則益州名畫錄
成都古今記藥師院連寺廊八門兩壁畫千眼大悲及
北方天王大悲釋迦變相四堵天將院壁畫羅漢二軀
北方天王及天將部屬并帝釋梵王共六堵中寺文殊
閣彌勒釋迦西方變相北方天王變相極樂院門外壁
㪚花天女俱范瓊筆
張騰者不知何許人也武宗末年寓蜀於諸寺壁圖畫
亦多㑹昌年除毁皆盡大中初佛寺再興於聖壽寺大
殿畫文殊普賢彌勒下生共三堵浴室院北對范瓊舊
壁畫持弓北方天王一堵大聖慈寺文殊閣下報身如
來一堵見存
常粲者雍京人也咸通年路侍中巖牧蜀粲自京師至
路公禮待之善傳神雜畫有七賢像六逸像女媧伏羲
神農像立釋伽像五天胡僧像孔子西周問禮像名醫
下蠱像樗蒲圖龍樹驗丹圖至今好事者收之為後學
師範又玉局化壁畫道門尊像甚多王蜀時修改亦頹
損矣今大聖慈寺悟達國師真乃粲筆見存
常重允者粲之子也僖宗幸蜀囘鑾之日蜀民請留御
容于大聖慈寺時隨駕待詔盡皆操筆不體天顔府主
陳太師敬瑄遂表進重允一寫而成内外官屬無不歎
駭謂為僧繇後身復宣令於中和院壁寫隨駕臣寮真
列爵名于左西川節度副大制置指揮諸道兵馬兼供
軍使太師中書令成都尹頴川郡王陳敬瑄　義成軍
節度使中書令王鐸　門下侍中韋昭度　檢校司徒
守太子太保鄭畋　檢校司徒鄭延林　翰林學士承
㫖守兵部尚書樂朋龜　翰林學士守禮部尚書杜讓
能　翰林學士户部侍郎崔凝　翰林學士中書舍人
沈仁偉　翰林學士中書舍人侯䎖　尚書左僕射裴
璩　禮部尚書兼太常禮儀使牛叢　左散騎常侍楊
堪　右散騎常侍栁渉　右㪚騎鄭瑣　左諫議大夫
李紹鰌　右諫議大夫蕭説　尚書左丞知中朝御史
中丞盧澤　給事中李輝　給事中宋旦　中書舍人
鄭欣　比部郎中知制誥蘇循　尚書右丞判户部張
褘　尚書吏部侍郎張讀　尚書刑部侍郎充集賢殿
學士李燠　尚書禮部侍郎知貢舉歸仁澤　行在十
軍司馬工部侍郎判度支秦韜玉已上二十七人寫在
殿上御容前左神䇿軍觀軍容使䕶軍中尉田令孜
右神䇿䕶軍中尉觀軍容使西門思恭　内飛龍使知
内侍省楊復恭　内樞密使田匡禮　内樞密使李順
融　宣徽南院使劉景宣　宣徽北院使田獻銖　左
衞大將軍石守悰　左金吾大將軍劉巨容　行在諸
軍馬步都虞候趙某及諸司使副一百餘員已上俱寫
在御容後尋授駕前翰林待詔賜緋魚袋駕歸韋相國
昭度為西川節制而陳太師與監䕶田軍容拒命據城
王蜀先主時為行軍司馬攻圍三年乃以城降既克下
王先主至寺拜僖宗御容觀繪壁唯不見陳田真因問
寺僧對云拒扞王師近方塗抹先主曰某豈與丹青為
參商遽命重寫重允乃挼皁莢水洗去而風姿宛然先
主嘉賜之常公自言我畫梁爛摧之外雨淋水洗終無
剝落者葢其設色與人殊也偽通王宗裕性多猜忌惑
一媵嬖欲為寫貌而惡人久視謂常曰頗不熟視審可
乎曰可頃之夫人至拜立斯須而退翌日貌其姿容短
長無遺毫髮敏妙皆此類也又於玉局化寫王蜀先主
為使相日真容後移在神興觀之壽昌殿矣今大聖慈
寺興善院泗州和尚及華亭張居士真寳厯寺請塔天
王寧蜀寺都官土地並其筆見存右三則益州畫錄
按外史檮杌孟主往大慈寺觀明皇僖宗御容宴羣臣
于華嚴閣下即此物也
　
　
　
　
　
　
　
　
　
　
　
　蜀中廣記卷一百五
欽定四庫全書
　蜀中廣記卷一百六
　　　　　　　　　　　　明　曹學佺　撰
　畫苑記第二
李昇者成都人也小字錦奴弱冠工山水天縱生知不
從師授初得張藻員外山水一軸玩之數日棄去曰未
盡妙也遂出意寫蜀中境山川平逺心思造化意出先
賢數年中創一家之能盡山水之妙毎含毫素必有新
竒如桃源洞圖武陵溪圖青城山圖峨眉山圖二十四
化山圖好事者得之為箱篋珍明皇朝有李將軍思訓
者擅名山水稱李將軍蜀中乃呼昇為小李將軍葢其
藝相匹云悟達國師自京入蜀請于聖壽寺本院同居
數年於殿壁畫三峽圖一堵霧中山圖一堵又于大聖
慈寺真堂内畫漢州三學山圖一堵彭州至德山圖一
堵時稱悟達國師真堂有四絶常粲寫真僧道盈書額
李商隠題讃李昇畫山水今見存出益州畫錄
古寺名筆大聖慈寺四絶堂畫壁二堵為彭州至德山
金堂縣栖賢山壽寧院有三峽圖及霧中山二堵俱唐
李昇筆評為妙上
孫位東越人也僖宗南巡自京入蜀號㑹稽山人性情
疎野襟抱超然好飲酒未嘗沉酩禪僧道士常與往還
豪貴禮有少慢縱千金不屑唯好事者時得其畫焉光
啓年應天寺無智禪師請畫山石兩堵龍水兩堵寺門
東畔畫東方天王及部從兩堵昭覺寺休夢長老請畫
浮漚先生松石墨竹一堵倣潤州高座寺張僧繇戰勝
一堵兩寺天王部衆人鬼相雜予㦸鼓吹縱横馳突交
加戛擊欲有聲響他若鷹犬之類皆三五筆而成弓弦
斧柄並掇筆而描如從繩而正矣其作龍拏水洶湧千
狀萬態勢欲飛動松石墨竹筆精墨妙莫可記述非天
縱其能情高格逸孰能與於此邪悟達國師請於眉州
福海院畫行道天王及松石龍水兩堵並存不知其後
有何所遇改名遇
成都玉局觀有孫位畫龍釋貫休詩云我見蘇州崑山
佛殿中金城柱上有二龍老僧相傳道是僧繇手尋常
入海共龍鬬又聞蜀國玉局觀有孫遇蹟蟠屈身長八
十尺遊人爭看不敢近頭覷寒泉萬丈碧
景朴者蜀人也蜀廣政年於應天寺門西畔畫西方天
王及部從兩堵以對孫遇筆識者比之蹄涔巨浸未得
萬分之一慮誤後人因附政之出名畫錄
五代歐陽烱應天寺門左壁天王畫歌曰錦城東北黄
金地古昔何人興此寺白眉長老重名公曽識㑹稽山
處士寺門左壁畫天王威儀部從來何方鬼神恠異滿
壁走當簷䬃䬃生秋光我聞天王分理四天下水晶宫
殿琉璃瓦綵仗時拂琳琅裝金鞭頻䇿麒麟馬毗沙大
像何光輝手擎巨塔凌雲飛地神對出寳缾子天女倒
披金縷衣唐朝説著名公畫周昉毫端善圖寫張僧繇
是有神人吳道子稱無敵者竒哉妙手傳孫公能於此
地留神蹤斜窺小鬼怒雙目搘倚越狼高半胷寳冠動
總生威容趨蹌左右來傾恭臂横鷹爪尖纎利腰纚虎
皮斑剝紅飄飄但恐入雲中歩驟還疑歸海東蟒蛇拖
得渾身墜精魅搦來雙眼空當時此藝實難有鎮在寳
坊稱不朽東邊畫了空西邊留與後人教敵手後人見
者皆心驚盡謂名公不敢爭誰知未滿三十載或有異
人來間生匡山處士名稱朴頭骨高竒連五岳曽持象
簡累為官又有蛇珠常在握昔年長老遇竒蹤今日門
師識景公興來便請泥高壁亂搶筆頭如疾風逡巡隊
仗何顛逸㪚漫竒形皆湧出交加器械滿虛空兩面劃
然如鬬敵聖王怒色覽東西劒刃一揮皆整齊腕跟獅
子咬金甲脚底夜叉擎絡羇馬頭壯徤多筋節烏嘴彎
環如屈鐵遍身蛇虺亂縱横遶頷髑髏乾碎裂眉粗眼
豎髮如錐恠異令人不可知科頭巨卒噉生鬼半面女
郎安小兒況聞此寺初興置地脉沉沉當正氣如何請
得二山人下筆忽成千古事君不見明皇天寳年畫龍
致雨非偶然包含萬象藏心裡變現百般生眼前後來
畫品列名賢唯此二人堪比肩人間是物皆求得此様
欲於何處傳常憂筆底生雲霧揭起寺門天上去出野
人閒話
畫品云春龍起蟄圖蜀文成殿下道院軍將孫位所作
山臨大江有二龍自山下出一龍蜿蜒驤首雲間水從
雲氣布上雨自爪鬛中出魚蝦隨之或半空而隕一龍
尾尚在穴前踞大石而蹲舉首望雲中意欲俱往怒爪
如腥草木盡靡波濤震駭澗谷瀰漫山下橋路皆没山
中居民老小聚觀扶户闞牖人人驚畏若屋顛墜筆勢
超軼氣象雄放非其胷中磊落不凡神物變化未易能
也位後名異葢遇異人得度世法云
李畋昭覺寺記寺有孫位畫行道天王像及浮邱先生松
竹
蘇東坡云古今畫水多作平逺細皺其善者不過能為
波頭起伏唐處士孫位始出新意畫水之變號為神逸
其後蜀人黄筌孫知㣲皆得其筆法常於大慈寺四壁
作輸瀉跳蹙之勢洶洶若奔崕也知㣲死法遂中絶
東坡雪浪齋銘予於中山後圃得黒石白脉如蜀孫位
孫知㣲所畫石間奔流盡水之變又得白石曲陽以大
盆盛之激水其上名其室曰雪浪齋銘云畫水之變蜀
兩孫與不傳者歸九原異哉駮石雪浪飜石中乃有此
理存玉井芙蓉丈八盆伏流飛空漱其根東坡作銘豈
浪言四月辛酉紹聖元年
道士張素卿者簡州人也少孤貧性好畫在成都主譙
國夏侯公孜宅多見隋唐名畫藝成之後落拓無羈遂
衣道士服唯畫道門尊像豪貴之家少得其跡乾符中
居青城山常道觀焚脩至中和元年僖宗遣使與賜紫
道士杜光庭封丈人山為希夷公癸卯嵗素卿上表五
嶽既已封王丈人位居五嶽上不可稱公是嵗勅改封
五嶽丈人為希夷真君詔賜紫素卿有老子過沙圖五
嶽朝真圖九皇圖五星圖老人星圖二十四化真人像
太無先生像天分敏速落錐之後下筆如神自始及終
更無改正龍興觀多其畫壁年深皆頽損餘張伯子堂
板龕内門龍虎兩軀見存王蜀先主脩青城山丈人觀
命於丈人真君殿上畫五岳四瀆十二溪女山林溪沼
樹木諸神及岳瀆曹吏詭恠之質生於筆端上殿見者無
不恐懼又於簡州開元觀畫容成子董仲舒嚴君平李
阿馬自然葛元長壽仙皇初平葛永璝竇子明左慈蘇
躭等十二仙君像及諸仙賣卜賣藥書符導引時事筆
蹤灑落彩色妍麗當代名流皆推妙手蜀檢校太傅安
公思謙好古博雅時得名畫皆獻之如黄筌滕昌祐石
恪在其門館賔禮優厚甲寅嵗十一月十一日為蜀主
誕辰安公進素卿所畫十二仙真形十二幅蜀主躭玩
歎賞者久之因命翰林學士禮部侍郎歐陽烱次第讃
之翰林待詔黄居寳八分書題凡有醮奏輒於玉局開
懸供飬乾德三年蜀平吏部侍郎吕公餘慶鎮蜀並將
進呈出益州畫錄
朱景𤣥云張南本不知何許人中和八年寓蜀工畫佛
像人物龍王神鬼有金谷園圖勘書圖詩㑹圖白居易
叩齒圖高麗王行香圖今聖壽寺中門賔頭盧變相東
廊下靈山佛㑹大聖慈寺華嚴閣下東畔大悲變相竹
溪院六祖興善院大悲菩薩八明王孔雀王變相並其
筆相傳南本于金華寺大殿畫明王八軀纔畢有一老
僧入寺驚蹶而仆已言初不知是畫但見大殿遭火所
焚當時孫位畫水南本畫火代無及者水火之畫皆無
定質唯此二人冠絶今古
李方叔云始南本與位並學畫水皆得其法南本以為
同能不如獨勝遂專意畫火獨得其妙今此辟支佛結
跏趺坐火周其身筆氣焱鋭得火之性觀者以煙飛電
掣烈然有焚林燎原之勢佛以定慧力坐其間安然不
動則豈毫末小利害足以動其心乎予為之偈曰大士坐
禪心若水月火周其身威焰炎烈靜觀無始火本不熱
與火相忘何生何滅吾觀若人孰懼燒劫
名畫錄僖宗駕囘之後府主陳太師於寳厯寺置水陸
院請張南本畫天神地祗三官五帝雷公電母岳瀆神
仙及古帝王於蜀中諸廟百二十餘幀千恠萬異神鬼
龍獸魍魉魑魅錯雜其間時稱大手筆也至孟蜀時被
人模搨竊換真本鬻之荆湖高氏今所存贋本耳淳化
年亦遭搓劫散失
成都古寺名筆華嚴閣窻外大悲像一堵保福院殿後
海山觀音一堵彌勒院壁十六羅漢及文殊普賢皆待
詔張南本筆妙格中品也海山自昭覺移來者　按李
畋昭覺寺記有張南本畫水月觀音或即保福院物
石恪字子專成都人也㓜無羈束長乃博綜儒學好畫
工古體人物斆張南本筆法有田家社㑹圖鼈靈開峽
圖夏禹治水圖新羅人較力圖陳子昂盧藏用宋之問
高適畢構李白孟浩然王維賀知章司馬承禎仙宗十
友圖嚴君平拔宅升仙圖五星圖南北斗圖三教圖道
門三官五帝圖壽星圖城中寺觀亦多其筆兵燹後餘
聖壽寺經閣院𤣥女堂六十甲子神像及龍興觀仙遊
閣下龍虎君並存益州畫錄
劉道醇名畫評石子專成都郫人性輕率尤好淩轢人
常為嘲謔之句略協聲韻與俳優不異有雜言傳於世
初事張南本學畫纔數年已出其右多為古僻人物詭
形殊狀以蔑辱豪右西川人患之嘗畫五丁開山及巨
靈擘太華圖其氣韻剛峭為時所稱今蜀㑹秦川及闕
下尚多恪筆
畫品云玉皇朝㑹圖蜀石恪所作凡天仙靈官金童玉
女三官太乙七元四聖經緯星宿風雨雷電諸神嶽瀆
君長地上地下主者皆集於帝所玉皇大天帝南面端
扆而坐衆真仰首承望清光見之者神爽超然如在通
明殿中也其作水府官吏腰間繫魚蟹葢以侮觀者恪
性不羈滑稽玩世故畫筆豪放出入繩檢之外而不失
其竒所以作形相或醜恠竒崛以示變頃見其作翁媪嘗
醋圖搴鼻撮口以明其酸又見作鬼百戲圖鍾馗夫婦
對案置酒供張果肴作執事諸鬼皆學其情態前有大
小鬼數十合樂呈伎倆曲盡其妙此圖玉皇像不敢深
戲然猶不免懸蟹欲調後人之一笑也
喻汝礪玉局洞石恪畫天仙四壁歌曰真人何年下紫
清目睛飄墮如流星至今玉洞通杳冥蕭然紫室之威
靈杖屨而來六月望赤旱裂石風淒泠歘然四壁呀欲
動神恠夭矯目䘮睛道與之貌非丹青馭風而行誰使
令雲飛電掣集帝所超然得意皆天人異哉石子偉丈
夫胷中磊磊恠所儲𤣥圃之山帝所居子游其間墜雙
鳬不然安知天上有此樂禿筆一掃凌方壺細看毛骨
分錙銖偉形傑狀人人殊古來列真誰所摹前稱關同
後張圖近之豪者郭忠恕落筆拂捩如奔瀦兩公軼蕩
不拘束筆力磊砢相劘扶我來憑欄聊一呼隨翁聯軒
上清都
昌州惠因院藏經殿後壁有石恪作水墨文殊偕維摩
問疾一堵出雜記
古寺名筆成都白馬院佛堂十六羅漢石恪筆
宋楊祐甫有眉州十事記石恪畫䕶法神是其一也見
輿地紀勝
中江縣志有響壁在寧國寺殿北隅今毁秘書丞萬當
世記云中江縣耆舊相傳縣署東有寧國寺寺之大雄
殿北隅有古畫西方變相音樂壁一堵若人盡心以瞻
舉手而拍則壁中有管絃之聲肆發於外予自莅邑熟
聞斯言心竊疑之㑹雪山嗣中懿因謂曰邑大夫語我
響壁實耶虛耶吾將聽之乃以孟春上旬顓造金地首
窺玉毫設席以禮之馨鑪以祝之企其高壁覽其妙畫
非古非今或明或暗百佛雖具五彩㣲潰引掌大拍和
音載生始則杳杳然若細流之發深谷也終則錚錚然
若涼颸之振逺空也若然則瓠巴之琴蒙恬之箏孔偉
之琵琶師涓之箜篌何雜沓于中而悠揚于外也又不
知我大雄氏出無何之鄉化有緣之俗發兹名筆警此
殊方也按其畫乾符四年季夏所作四朝變現迄今於
斯信矣噫非畫之精則神之靈非佛之明則人之誠何
感應如是之通已亦不自知其然也視夫登孔子之堂
而聞金石絲竹之音從汗漫之遊而見雲軺風馭之彩
者又何逺乎此三教之所以鼎盛垂於無窮也因為之
賛曰寧國梵宫在邑之東壁有妙畫畫西方中五彩彌
暗百靈肇通潔心一禱沉檀靄空舉手一拍管弦鏘風
其聲何若秋夜高松其聽何若春曉逺鐘非神之變即
墨之工非佛之力即人之崇百九十載唐宋昭融無記
無賛何以永終
吕嶢者京兆人也唐翰林待詔隨僖宗至蜀授將仕佐
郎守漢州雒縣主簿賜緋魚袋今大聖慈寺華嚴閣上
天王部屬諸神及王波利真並其筆見存
竹度者雍京人也工畫人物佛像聞成都新脩大聖慈
寺欲繪吳道元地獄變相于中道逺莫致迨廣明年隨
僖宗入蜀則左全已在多寳塔畫竟遂於華嚴閣下後
壁西畔畫丈六天花瑞像一堵施焉右二則益州畫錄
成都名筆載華嚴閣當面四壁有王波利小像吕嶢筆也
又云華嚴閣影壁之後近西壁上有畫天花瑞像一堵
待詔竹䖍筆也
滕昌祐字勝華本吳人隨僖宗入蜀以文學從事不婚
不仕惟書畫是好性情高潔不肯趨時常於所居樹竹
石杞菊種名花異草以資其畫殁年八十有五初攻畫
無師唯寫生物以似為工而已有蟲魚圖蟬蝶圖生菜
圖折枝花圖折枝果圖雜竹様造夾貯生果隨類傅色
並擬諸生又工書時呼滕字今大聖慈寺文殊閣普賢
閣蕭相院方丈院多利心院藥師院天花瑞像數額並
昌祐筆也其畫蟬蝶草蟲謂之㸃畫葢陸果劉褒之類
也畫折枝花下筆輕利用色鮮妍邊鸞之類也出益州畫錄
畫評云趙昌劒南人性傲易雖遇强勢亦不肯下之游
巴蜀梓遂間善畫花果初師滕昌祐後過其藝時州伯
郡牧爭求筆迹昌不肯輕與故得者以為珍玩大中乾
符中丁朱厓奉白金五百為壽昌感其意親往謝之朱
厓延於東閣求生菜數窠及爛𤓰生果等命筆遽成而
去晩年還蜀尤有聲譽多出金購其舊畫以自秘有門
生王友亦知名
又云菡蓞圖趙昌作昌善畫花設色明潤筆跡柔美國
朝以來有名於蜀時稱徐熈畫花傳花神趙昌畫花寫
花形言比熈則差劣耳其後鐔宏王友之軰皆弗逮也
蓮花生泥汙之中出于水而不着水昌作此花標韻清
逺能識此意
又云王友字仲益蜀人師趙昌畫花木不由筆墨專尚
設色得其芳艷之態今豪貴家得友筆往往目為趙昌
以其親切故難辨也
達守時道宏廣叔家有艾宣棘鶉圖徐高魚圖王友折
李草蟲圖出銘心絶品
大聖慈寺六祖院羅漢閣上有峨眉青城羅浮霧中四
山四堵昭覺寺大悲堂内四天王兩堵堂外觀音一堵
寺門後東西天王兩堵並中和年畫不記名姓出益州
畫錄
張詢者南海人也中和年隨駕到蜀與昭覺寺休夢長
老有故遂依托焉于本寺大慈堂後畫壁三堵一早景
一午景一晩景謂之三時山僖宗駕幸兹寺盡日歡賞
王蜀太子簡王欲遷壁於東宫為壁泥通枋移損不全
乃止出益州畫錄
趙德齊者温竒子也王蜀乾寧初精舍未嚴禪室未廣
先主於大聖慈寺大殿東廡起三學延祥之院請德齊
於正門西畔畫南北二方天王兩堵院門舊有盧楞伽
畫行道高僧三堵六身頼德齊遷移獲全至今光化年
先主受勑置生祠命德齊與高道興同畫西平王儀仗
旗纛旌麾車輅法物及朝真殿上皇姑帝戚后妃嬪御
真百堵已授翰林待詔賜紫金魚袋光天元年戊寅先
主殂後主復命與道興畫陵廟鬼神人馬及車輅儀仗
宫寢嬪御一百餘堵今大聖慈寺竹溪院釋迦十弟子
开十六大羅漢崇福禪院帝釋及羅漢崇真禪院帝釋
梵王及羅漢堂文殊普賢皆其筆見存
高道興成都人攻雜畫尤善佛像蜀光化中授待詔賜
紫及畫儀仗陵廟具德齊傳中别畫大慈寺兩廊高僧
六十餘軀華嚴閣東畔丈六天花瑞像並存右二則益
州畫錄
名畫記高道興事王蜀為内圖畫庫使工佛道雜畫用
筆神速觸類皆精諺云高君墜筆亦成畫子從遇事孟
蜀為翰林待詔嘗於宫中大安樓下畫天王對佛圖
成都古寺畫記華嚴閣影壁後東壁上天花瑞像乃高
道興筆與竹䖍相對者也
成都聖壽寺東廊下維摩詰堂内畫居士本像方丈内
畫花竹芭焦山水松石風候雲氣三堵昭宗景福年物
不留姓名
趙德𤣥者雍京人也天復年入蜀工畫車馬人物屋木
山水佛像鬼神筆無偏擅隨事皆長其樓殿臺閣向背
低昂代無比者有朱陳村圖豐稔圖漢祖歸豐沛圖盤
車圖皆臺閣様初入蜀將梁隋唐名畫百本自隨至今
相傳以為楷式裴孝源公私畫錄云自魏晉以來終於
貞觀秘府并人間畫共集二百九十八卷二百三十卷
是隋唐官本十三巻是左僕射蕭瑀進二十卷得自楊
素家三巻許善心進十卷高平縣書佐女張氏所獻四
卷安福進十八卷光在秘府無得處人名唯有天和年
月集賢校理張懷瓘云昔梁武帝博雅好古鳩集名畫
令鍳者數人共詳名氏兼定品格以供御玩及侯景作
亂江陵府將陷元帝先焚内庫書畫數萬卷深可歎息
其後帝王兼愛進獻又盈秘府天后朝張易之奏召天
下名工脩諸圖畫因竊換真本以私家收藏偽本繳還
殁後為薛稷所得稷殁入於岐王府復慮上知乃盡焚
之當時天府所藏多渉於贋人間所蓄或反是真蜀因
二帝駐蹕昭宗遷幸自京將到圖書名畫散落民間固
亦多矣杜天師在蜀收集道經三千卷儒書八千卷而
德𤣥所擕梁隋及唐畫百本或自模搨或是粉本或是
墨跡無非秘府散逸者流傳在蜀信後學之幸也今福
慶禪院隠形羅漢變相一堵德𤣥筆見存
刁光𦙍亦雍京人性高潔交游不襍工畫湖石花竹猫
兎鳥雀天復中入蜀前軰有工此者頓減價矣黄筌孔
嵩二人師之親受其訣孔尚升堂黄得入室刁公居蜀
三十餘年筆無蹔暇非病不休非老不息卒年八十大
聖慈寺熾盛光院明僧錄房小壁四堵四時雀竹是其
蹟也廣政中黄居宷重粧雀蝶精竒轉甚三學院㕔小
壁花雀兩堵亦其耄年之筆按劉道醇畫評以刁為蜀
郡人
麻居禮者蜀人也幼師張南本深得其訣光化天復年
聲跡已喧畫資簡卭蜀等州寺觀甚多今見存聖壽寺
偏門北畔八難觀音一堵
禪月大師貫休婺州金溪人也俗姓姜氏字德隠天復
年入蜀王先主賜紫衣有詩名兼善草書畫圖時人比
諸懷素師閻立本畫羅漢十六幀龎眉大目者朶頥隆
鼻者倚松石者坐山水者胡貌梵相曲盡其態或問何
以知其形荅云休自夢中所覩爾又畫釋迦十弟子亦
如此類人皆異之當時卿相皆有歌詩求之可見而不
可得也太平興國初太宗捜訪古畫時給事中陳公羽
牧蜀以其羅漢十六幀進焉偽翰林學士歐陽炯禪月
大師應夢羅漢歌云西嶽高僧名貫休才情峭拔凌清
秋天教水墨畫羅漢魁㟁古容生筆頭時或大綃泥高
壁閉目焚香坐禪室忽然夢裏見真儀脱下袈裟㸃神
筆高握節腕當空擲窣窣毫端任狂逸逡廵便是兩三
軀不似畫工虛費日碎石安排嵌復枯真僧列坐連跏
趺形如瘦鶴精神徤骨似伏犀頭角麤兀倚松根傍巖
縫曲碌腰身長欲動看經弟子擬同聲磕睡山童欲成
夢不知夏臘幾多年一手搘頥偏袒肩口開或若共人
語身定復疑初坐禪案前卧象低垂鼻崕裏老猿斜展
臂芭蕉花裏刷輕紅苔蘚文中暈深翠硬笻竹杖矮松
牀雪色眉毛一寸長繩闗梵筴兩三片線補衲衣千萬
行林間落葉紛紛墮一印殘香斷煙火皮穿木履不曽
拖笋織蒲團鎮長坐休公逸藝無人加聲譽喧喧遍海
涯五七字詩一千首大小篆字三十家唐朝厯厯多名
士蕭子雲并吳道子若將書畫比休公只恐當時浪生
死始自江南來入秦于今到蜀多交親詩名畫手皆竒
絶覷你凡人事事精瓦棺寺裏維摩詰舍衞城中辟支
佛若將此畫比量看最是人間為第一右五則益州名畫錄
吕大防觀政閣記載太守刺史節度使畫像李冰文翁
王尊張堪第五倫廉范种暠李膺高眹諸葛亮王濬高
儉陸象先蘇頲嚴武崔寧韋臯高崇文武元衡段文昌
李德裕楊嗣復杜悰魏謩牛叢夏侯孜高駢陳敬瑄凡
二十八人
張𤣥者簡州金水石城山人也工畫人物尤善羅漢當
王氏偏霸聲迹赫然時呼為張羅漢荆湖淮浙皆令人
入蜀縱價市歸前軰畫佛像羅漢相傳曹様吳様二本
曹謂曹弗興呉謂呉棟曹畫衣紋稠疊呉畫衣紋簡略
今昭覺寺孫位戰勝天王曹畫也大聖慈寺行道高僧
吳畫也𤣥則師吳有大聖慈寺灌頂院羅漢一堂十六
軀見存益州畫錄
遂寧志縣北三十里顯教院唐咸通中建有張金水畫
十八羅漢像
張景思者張𤣥之裔也張之族世傳佛像羅漢王建永
平年景思於聖壽寺北廊下畫降魔變相一堵見存益
州畫錄
畫繼云成都楞嚴院壁畫六祖彌勒院壁故事山水一
堵錦津院壁釋迦佛及十六羅漢俱劉國用筆國用漢
州人名亞于張𤣥
楊元真者張𤣥外族也工畫佛像羅漢兼善粧鑾武成
中善塑像者簡州許候東川雍中本二人時推妙手今
聖興寺天王院天王及部屬熾聖光佛九曜二十八宿
天長觀龍興觀龍虎宫并雍中本塑大聖慈寺熾聖光
佛九曜二十八宿華嚴閣下西畔立釋迦像并許候塑
皆元真粧肉色髭髮衣紋錦繡備著竒巧時軰罕及今
四天王寺壁畫五臺山文殊菩薩變相一堵是其筆見存
道士陳若愚者左蜀人也師張素卿遂衣羽衣受其筆
法王建永平中廢興聖觀為軍營觀有金鑄天尊五及
明皇御容一移在大聖慈寺供養餘道門尊像殿堂皆
就龍興觀起立今精思院北帝殿是也殿上壁畫有青
龍白虎朱雀𤣥武四君像是其筆存
房從真者成都人也工甲馬人物鬼神冠絶當時有寧
王射獵圖羌人移居圖陳登斫鱠圖冷朝陽王昌齡常
建冐雪入京圖蒲師訓師其筆法王蜀先主於浣花龍
興寺修佑聖夫人堂合水津起通波侯廟各令從真畫
甲馬旍旗從官鬼神於壁授翰林待詔賜紫金魚袋今
寳厯寺五丈天王閣下天王部屬諸神並其筆後人重
粧已損蒲師訓因再脩之右三則黄休復畫錄
名畫記房從真工人物畨馬嘗於王蜀宫中畫諸葛渡
瀘圖甲馬如生兼善潑墨鬼神
阮知誨者成都人也工畫女郎筆蹤妍麗又善寫真王
氏乾德年寫少主于大聖慈寺三學院經樓下孟氏明
德年寫先主于三學院真堂内又寫福慶公主玉清公
主于内庭厯事兩朝渥澤累授翰林待詔銀青光祿大
夫檢校尚書左僕射兼御史大夫上柱國見益州畫錄
成都名筆壽寧院土地堂有孟蜀主像古迹也
宋藝者蜀人工寫真王蜀時充翰林寫貌待詔模寫大
唐二十一帝聖容及當時供奉道士葉法善禪僧一行
沙門海㑹内侍高力士四真於大聖慈寺元宗御容院
壁上見存益州畫錄
名畫記毛文昌蜀郡人工畫田家風物有江村晩釣村
童入學郊居豐稔等圖傳於世
畫評毛文昌字則之好畫郊野村堡人物逼真又為村
童入學圖行步動止拜立誦寫備其風槩
杜齯龜者其先本秦人以避祿山之亂居蜀齯龜渉獵
經史後師常粲寫真雜畫而妙於佛像羅漢王蜀少主
念高祖受唐深恩以興元節度使唐道襲私第為上清
宫塑王子晉為逺祖於殿命齯龜寫二十一帝御容於
殿之四壁毎三㑹五獵差太尉公卿薦獻殿堂行禮其
齋宫職掌並依太清宫故事又命寫先主太妃太后真
於青城山之金華宫授翰林待詔賜紫金魚袋今嚴君
平觀杜太師光庭真大聖慈寺華嚴閣東廊下祐聖國
師光業真並其筆見存右二則益州畫錄
古寺名筆大聖慈寺鮮于院小閣上壁毘盧佛吉安院
十二面觀音揭諦院釋迦佛二菩薩觀音勢至十六羅
漢四處俱待詔杜齯龜筆
孔嵩一名景蜀人也幼工花雀師刁處士筆法至晩年
巾裹衣服言論動止俱斆刁公在蜀公侯門四十餘載
圖畫甚多一枝一翎人皆寳之先是黄筌於石牛廟畫
龍一堵黄居宷亦畫於諸葛廟嵩乃呈技於廣福院之
壁蜿蜒恠狀不與常同逼視逺觀勢欲攫躍于時異之
此三人畫龍宗孫位位宗顧愷之曹弗興
阮惟德與父知誨同時入内供奉厯年所畫貴公子夜
宴圖宫中賞春圖宫中戲鞦韆圖宫中七夕乞巧圖宫
中熨帖圖宫中按舞圖宫中按樂圖皆盡當時宫苑亭
臺花木之巧皇妃帝后富貴之事授翰林待詔試太常
寺齋郎賜緋廣政初荆湖商賈入蜀競請所畫川様美
人卷軸將歸本道以為竒物右二則益州畫錄
　
　
　
　
　
　
　
　
　
　
　蜀中廣記巻一百六
欽定四庫全書
　蜀中廣記卷一百七
　　　　　　　　　　　　明　曹學佺　撰
　畫苑記第三
杜措者蜀人也慕小李將軍山水學之廿年晝夕不捨
今大聖慈寺六祖院地藏菩薩竹石山水一堵羅漢閣
上小壁翠㣲寺禪和尚真三學院經堂太子捨身餵餓
虎一堵善惠仙人布髪掩泥一堵並其筆益州畫錄
名畫記杜措成都人畫山水多作老木懸崖迴阿逺岫
有秋日并州路詩意圖傳世
廣都宇文時中季䝉龍圖家有杜措佛圖及徽宗皇帝
水墨花禽圖王維雪山圖董奴子雞冠花圖李伯時高
僧圖及嘶驤二馬圖明皇八馬圖水晶宫明月館圖韓
退之見大顛圖江貫道飛泉恠石圖江居圖銘心絶品
成都古寺名筆西林院殿内羅漢一堵六祖院門北壁
地藏一堵俱杜措筆妙格上品
升菴志補云壽聖院在灌縣西二十里趙抃守成都日
命教授侯溥為之記院有畫十六羅漢皆杜楷筆按杜
措惟此一則稱杜楷
杜宏義蜀州晉原人也工畫佛像羅漢今寳厯寺東廊
下一堵文殊西廊下一堵普賢及行道高僧十餘堵是
其作見存蜀人相傳杜老朱羅漢老朱宏義小字也
杜子瓌成都人也擅於傅彩拂淡偏長王蜀時於龍華
泉東禪院畫毘盧佛據紅日輪乗碧蓮花座毎誇同軰
云某粧此圓光如日初出淺深瑩然無筆玷之迹見存
右二則益州畫錄
成都古寺名筆承天院吕相真堂後佛像四堵杜子瓌
筆不下金繩閣諸佛如意輪觀音等像
又云東律院壁八明王西方變相釋迦如來十六羅漢
亦子瓌筆
又云中寺佛殿内釋迦佛二堵待詔杜懷玉筆懷玉子瓌字
岳池志縣西六十里東觀舊名集虛相傳吕洞賔常宿
于此畫一蝙蝠于壁其處至今無蚊
劉賛仕王衍為嘉州司户時學士韓昭狎宴後宫謔浪
鄙䙝賛繪陳後主三閣圖併作歌以諫衍不能用亦不
罪之出本志郭若虛畫論載其名
張玟者成都人父某授蜀翰林寫貌待詔賜緋玟有超
父之藝尤精貌婦人鉛華姿態綽有餘妍議者比之張
萱儔也孟先主明德年於大聖慈寺三學院置真堂欲
使玟畫以玟曽與故東川董太尉璋寫真惡之乃命阮
知誨獨寫己真而文武臣僚則玟之筆也授官如父玟
有自漢至唐治蜀君臣像三卷
蒲師訓蜀人也幼師房從真後唐明宗長興年值孟令
公改元興修諸廟使師訓畫江瀆廟諸葛廟龍女廟及
殂又使畫陵廟鬼神人物旗幟兵仗車馬禮服儀式縱
横浩瀚莫不周至授翰林待詔賜紫金魚袋甲寅嵗春
末蜀主夜夢一人破帽故襴龎眉大目方頥廣顙立于
殿堦跂一足曰請修理之翌日因檢他籍見一古畫是
前夕所夢者故絹穿損畫之左足遂命師訓驗是唐吳
道𤣥筆明皇之時此畫見夢為痁神也因令修綴呈進
後蜀主復夢前神謝曰吾足履矣慮為祟焚之青城山
丈人觀真君殿内五嶽四瀆部屬諸神為張素卿筆廣
政中山水泛溢衝損數堵蜀主謂師訓曰素卿之筆君
往繼之今新圖四堵其筆也先主祠堂東畔正門鬼神
一堵及寳厯寺天王閣天王部屬為房從真筆後人粧
損至是師訓再修之兼自畫兩堵及畫大聖慈寺南廊
下觀音院兩金剛鄰壁請塔天王存右二則益州畫錄
畫評云蒲師訓蜀人曉音律善談論幼師房從真學畫
纔十年從真自以為不及仕孟蜀為待詔長於車服冠
冕旌旗器械神鬼等畫子延昌亦能畫名亞師訓
又云師訓筆法雖細其勢極壯黄筌凡欲揮灑必澄思
慮故其彩繪精緻形物偉廓居宷有父之風可謂善繼
矣孟顯能作猛風之勢瘦形圓面識者猶以為疵周文
矩用意深逺於繁富尤工並列妙品中
黄筌成都人也幼有畫性長負竒能刁處士入蜀授之
竹石花雀又學孫位龍水松石斆李昇山水竹樹皆曲
盡其妙筌早與孔嵩同師嵩但守師法别無新意筌既
兼宗孫李學力因是博贍損益刁格遂超師藝後唐莊
宗同光年孟令公知祥到府厚見禮重及改元授翰林待
詔權院事賜紫金魚袋至少主廣政甲辰嵗淮南通聘
信幣中有生鶴數隻蜀主命筌寫於偏殿之壁警露者
啄苔者理毛者整羽者唳天者翹足者精彩體態更愈
於生往往致生鶴立於畫側蜀主歎賞遂目為六鶴殿
尋加至内供奉朝議大夫檢校少府少監上柱國先是
蜀人未曽得見生鶴皆傳薛少保所寫為竒及筌寫此
鶴之後而少保聲價頓減矣廣政癸丑嵗新搆八卦殿
又命筌於四壁畫四時花竹兎雉鳥雀其年冬五坊使
於此殿前呈雄武軍所進白鷹誤認殿上畫雉為生掣
臂者數四蜀主歎異久之遂命翰林學士歐陽炯撰壁
畫竒異記以旌之筌有春山圖秋山圖山家晩景圖山
家早景圖山家雨景圖山家雪景圖山居詩意圖瀟湘
圖八壽圖今石牛廟龍水一堵見存出益州畫錄
竒異記夫龍圖鳯紀初宣上古之文帝室皇居必藴非
常之寳是以書美鍾張之翰畫稱顧陸之蹤代有其人
朝無乏事今上睿文英武聖明孝皇帝御極之十九載
九功惟叙七政斯齊化溢升平俗登仁壽天惟行徤動
則總覽萬幾道法自然靜則無遺二物將欲權衡三代
拱揖百王宸襟所適諒超化表嘗於大殿西門創一小
殿藻井之上輪排八卦故以為號焉御座几案圖書之
外非有異於常者固不闗於聖慮其年秋七月上謂内
供奉檢校少府少監黄筌曰爾小筆精妙可圖畫四時
花木蟲鳥錦雞鷺鶿牡丹躑躅之類周於四壁庶將觀
矚焉筌自秋及冬厥工吿畢間者淮南獻鶴數隻尋令
貌於殿間上曰汝工逼真其精彩則又過之筌以下臣
末技降階曲謝而已至十二月三日上御斯殿有五坊
節級羅師進呈雄武軍先進者白鷹其鷹見壁上所畫
野雉連連掣臂不住再三誤認為生類焉上嗟歎良久
曰昔聞其事今見其人遽令所進呈者引退無至搦損
兹壁仍令宣付翰林學士歐陽炯紀述竒異㣲臣拜手
因得敘其事焉伊昔大舜垂衣作繪乃彰於象物宗周
鑄鼎觀形可禦於神姦漢號靈臺唐稱煙閣圖畫之要
史䇿攸傳公私雖見於數家今古皆言乎六法六法之
内惟形似氣韻二者為先有氣韻而無形似則質勝於
文有形似而無氣韻則華而不實筌之所作可謂兼之
不然者安得粉壁之中奮霜毛而欲起綵毫之下混朱
頂以相親而又觀彼白鷹盻乎錦雉儼丹青而可測狀
若偎叢掣絛鏇以難停勢將掠地遂契重瞳之鑒假以
好生俄囘三面之仁真疑害物舉斯二類兼彼羣花四
時之景堪觀千載之名可尚稽諸往牒少有通神圖海
獸以騰波秦朝賈譽畫池龍而致雨唐室垂名至於誤
㸃成蠅徒成小巧不成似犬安可勝言況兹殿也逈架
昭囘高臨爽塏瑶池水滿浮鏡裏之樓臺玉樹風輕鏁
壺中之日月聖上以勤詠墳典親講政刑崇制禮作樂
之名極侍膳問安之孝允文允武無怠無荒故士有一技
一藝皆升陟褒賞如筌者焉激東海之波濤難方聖澤
拱北辰之光耀永固皇基誠非末士之常談可紀至尊
之所御臣職叨翰苑譽乏儒林因廣聖謨聊同畫品恭
承宣命實愧非辭旹廣政十六年嵗次癸丑十二月記
畫評云黄筌字要叔蜀中人少開悟不肯與羣兒語年
十三事郡人刁處士學丹青尤好花竹翎毛操筆輒迫
真時稱異之十七從其師同仕王衍十九賜朱衣銀魚
監都麴院洎孟知祥僣立進三品服子昶承襲遷待詔
檢校少府監寫偽后袁氏真張於别殿嬪御屬目更深
攀慕累加如京副使檢校户部尚書兼御史大夫藝祖
開朝昶銜璧入覲筌與子居寀皆從赴都下改授太子
左賛善大夫仍厚賜之筌以亡國之餘動成哀戚遘疾
於乾德辛丑九月二日卒子五人居寳亦能丹青死于
蜀居宷自有傳門生夏侯延祐亦知名
又云筌松石學孫位山水學李昇皆過之尤能寫花竹
翎毛於孟昶殿畫六鶴當時為之語曰黄筌畫鶴薛稷
減價廣政中昶命筌與其子居宷於八卦殿畫四時山
水及諸禽鳥花卉等至為精備其年冬昶將出獵按鷹
犬其間一鷹離韝奮舉臂者不能制遂縱之直入殿搏
其所畫翎羽昶甚嗟賞召其學士歐陽炯作八卦殿畫
壁記仍付史館以表能事太宗朝參政蘇公易簡得筌
所畫墨竹圖李公宗諤見之賞其神異作黄筌墨竹賛
序曰工丹青狀花竹者雖一蘂一葉必須五色具焉而
後見畫之為用也蜀人黄筌則不如是以墨染竹獨得
意於寂寞間顧彩繪皆外物鄙而不施其清姿瘦節秋
色野興具於紈素灑然為真固不知墨之為聖乎竹之
為神乎惜哉筌去世久矣後人無繼者蜀亡二十年蘇
公易簡得筌遺迹兩幅寳之如神懼恐化去唯樂安村
民得一觀焉噫清瀟碧湘㑹稽雲夢有竹萬頃去我千
里鮮碧蔽野寧得而窺曷若此圖虚堂靜敞滿目烟翠
行立坐卧秋光拂人又何必雨中移來窻外種得霜庭
月檻蕭騷有聲然後稱子猷之高興乎予歎筌圖之入
神美翰林之好事抽毫抒思敢為之讃曰猗歟黄生畫
竹有名能狀竹意是得竹情一毫揾筆匪丹匪青秋思
野態混然而成背石枕水蒼蒼數莖森然如活䬃若有
聲湘江坐看嶰谷隨行大壁高展清陰滿庭又詩曰惜
哉黄公不可覩空留高價傳千古向非精賞值蘇公時
人委弃如泥土
李方叔畫品云寒龜曝背圖蜀黄監所作即黄筌也筆
墨老硬無少柔媚監平時所作雀竹魚龍亦皆淡色鮮
華以示其巧此獨為水墨枯林之下一龜盤跚曵尾而
行若春雷已動餘寒未去負朝陽以曝其背有舒緩彎
跧之態其趣甚樂頃在丞相尤公家見監一龜筆與此
無異但其色光澤水旁之草方茂葢方自水中出又非
寒時其狀不得不殊故觀者當審其畫時用意處也
郭若虛畫論諺云黄筌富貴徐熈野逸不惟各言其志
葢亦耳目所習得之於手而應於心也何以明其然黄
筌與其子居宷始並事蜀為待詔筌後累遷如京副使
既歸朝筌領真命為宫賛居宷復以待詔錄之皆給事
禁中多寫禁禦所有珍禽瑞鳥竒花恠石今傳世桃花
鷹鶻純白雉兎金盤鵓鴿孔雀龜鶴之類是也徐熈江
南處士志節高邁放達不羈多狀江湖所有汀花野竹
水鳥淵魚今傳世鳬雁鷺鷥蒲草蝦魚叢艶折枝園蔬
藥苖之類是也春蘭秋菊各擅重名下筆成珍揮毫可
範復有居宷兄居寳徐熈孫崇嗣崇矩蜀有刁處士劉
賛滕昌祐夏侯廷祐李懷衮江南有唐希雅希雅之孫
曰中祚曰宿及解處中軰都下有李符李吉之儔及後
來名手間出跂望惟徐生與二黄繇山水之有正經也
註云黄筌之師刁處士猶闗仝之師荆浩或曰筌到闗
未久物故今之遺迹多是在蜀日所作故往往有廣政
年號宫賛之命亦恐傳誤
銘心絶品云玉牒趙中太保士俾家鶴圖文元公孫賈
通判公傑家鼯捕䑕圖汝州令狐中奉之子陳古諷家
偷倉雀圖中山劉寳賢瓌提刑家花竹馴雉圖叔父符
寳叔誼家海棠金雞圖遂寧王灼晦叔撫幹家鶴壁阿
陽陳古與權家撫家牡丹馴狸圖又雪梅凍雀圖成都
王稑茂先大夫家秋山圖雙流趙延修仲知縣家竹雀
圖又蘆鴨圖雙流王焞子中縣尉家竹鶴壁宇文子震
子友主簿家花竹禽兎圖遂寧客館鎮張衍知縣家三
教圖廣安黎希聲博士孫邦基家竹鶴竹雀圖皆黄筌真迹
古寺名筆云成都保福院避暑宫二小堵竹雀生動黄
筌筆也
張乖崖鎮蜀時郡有王氏所建西樓樓前有堂堂之迴
廊有暖㕔㕔之屛有黄筌畫雙鶴花竹恠石甚衆名曰
雙鶴㕔次南涼㕔壁上有黄氏畫湖灘山水雙鷺二畫
妙格冠於西川葢因毁王孟逾制壞壁所得而移置者
合而名曰畫㕔
黄筌畫屛已失其左右獨中一山水屏在耳石到官驗
問所失月日申府葢紹興三十年三月二十九日也府
下兵司捕賊不獲出李石十詠詩説
黄居寳字辭玉筌之次子也畫性最高風姿俊爽前軰
畫太湖石皆以淺深墨淡嵌空而已居寳以筆端摤擦
文理縱横夾雜砂石稜角峭硬如虬虎將踴厥狀非一
其畫松竹花雀變態大都如是授翰林待詔賜紫金魚
袋早卒出益州畫錄
居宷字伯鸞筌少子也畫藝敏贍不譲於父蜀前後四
主崇奢宫殿苑囿池亭世罕其比居宷父子入内供奉
迨四十年殿庭墻壁屏幃圖畫之數不可勝紀授翰林
待詔將仕郎試太子議郎賜紫金魚袋淮南通好之日居
宷與父同時畫四時花雀圖青城山圖峨眉山圖春山
圖秋山圖用荅國信使命將發秋山全未及畫蜀主令
取在庫秋山圖一角充數居宷與父奉命别畫經月方
畢更愈於前翰林學士徐光溥進秋山圖歌以紀之廣
政甲子嵗蜀主令居宷往璝仙山修葛仙化囘至彭州
棲真南軒畫水石一堵自未至酉而畢敏妙兼之居宷
有四時野景圖湖灘水石圖春田放牧圖當時卿相及
好事者得黄氏父子圖幛卷軸家藏户寳為稀世之珍
今衙㕔餘理毛啄苔鶴兩堵水石兩堵龍門圖一堵武
侯廟龍水一堵並居宷筆見存蜀亡居宷赴京頗為翰
長陶尚書榖殊禮因收得名畫數件令辨驗之居宷指
其中秋山一圖是故主荅淮南國信絹縫之内自有銜
名陶公亦云此是淮王所遺果符其説授翰林待詔朝
請大夫寺丞上柱國賜紫金魚袋淳化四年充成都府
一路送衣燠使時年六十一矣於聖興寺新禪院畫龍
水一堵天台山圖一堵水石兩堵工夫雖少大體宛存
徐光溥秋山圖歌云天與黄筌藝竒絶筆精逈感重瞳
悦運思潛通造化工揮毫定得神仙訣秋來奉詔寫秋
山寫在輕綃數幅間高低向背無遺勢重巒疊嶂何孱
顔目想心存妙尤極研巧覈能狀不得珍禽異獸皆自
馴竒花恠木非因植﨑嶇石磴絶游蹤薄霧冥冥藏半
峰娑蘿掩映迷仙洞薛荔纍垂繳古松月檻參差錦鱗
躍星壇斑駁翠苔封傍岸牛羸行嚼草過橋僧老坐搘
笻屈原江上嬋娟竹陶潛籬下芳菲菊良宵祗恐鷓鴣
啼晴波但見鴛鴦浴暮煙羃羃鏁村塢一葉扁舟横野
渡颭颭白蘋欲起風黯黯紅蕉猶帶雨曲沼芙蓉香馥
郁長汀蘆荻花□蓛雁過孤峰帖逺青鹿傍小溪飲殘
綠秋山秀兮秋江靜江光山色相輝映雪迸飛泉濺釣
磯雲封落葉擁樵逕張藻松石徒稱竒邊鸞花鳥何足
窺白旻鷹逞凌雲勢薛稷鶴誇警露姿方原畫山空巉
巖峭壁枯槎人見嫌孫位畫水多洶湧驚湍怒濤人見
恐若教對此定妍媸必定伏膺懷愧悚再三展向冕旒
側便是移山囘磵力大李小李減聲華獻之愷之無顔
色髣髴垂綸渭水濵吾皇覩之思良臣依稀荷鍤傅巖
野吾皇覩之求賢者從茲反展復懸旌宵衣旰食安天
下才當老人星應候願與南山俱獻壽㣲臣稽首貢長
歌丹青景化同天和
畫評云黄居宷字伯鸞事孟昶為待詔隨昶入朝復真
命陶尚書穀在翰苑因曝圖畫乃展秋山圖令品第之
居宷斂容再拜曰此宷父子所作孟蜀時以荅楊渥國
信者彌縫處有某父子名姓當在裂之如其言詢諸庫
吏乃朱梁開平中楚將張浩殺楊渥籍没得者居宷父
子事蜀三世凡圖帳屏壁多出其手愚嘗於唐紫薇第
見居宷畫西伯獵渭圖及其父筌像皆極神妙
李文才者華陽人工畫人物屋木山水寫真亞於周昉
蜀廣政中荆南高大王令邸務丁晏入蜀請文才寫興
義門内雙石笋既畢兼徴其故實將歸本道文才問道
士范德昭曰或云真珠樓基或云是海眼未審孰是對
曰吾聞諸至人斯乃蠺叢啓國鎮蜀之碑中以鐵柱貫
之下以横石相連埋於地際上有文字言嵗時豐儉兵
革水火之事諸葛亮曽掘驗之以為真珠樓基海眼者
皆非也云出圖方記未詳廣政末蜀主置真堂於大聖
慈寺華嚴閣後命文才寫諸親王文武臣僚等真授翰
林待詔將仕郎試太子司議郎賜緋魚袋畫未畢宋朝
平蜀盡已除毁今三學院經樓下西天三藏真定惠國
師真華嚴閣迎廊下奉聖國師真應天寺無智禪師真
並文才筆見存出益州畫錄
野人閒話云李司議文才繼閻立本寫真書畫妙絶當代
費著曰孟氏據蜀之日有西班將軍黎湘昭者以畫鶴
圖來獻因授雅州刺史
趙忠義者德𤣥子也德𤣥自雍京襁負入蜀及長習父
之藝宛若生知孟氏明德年與父同手於福慶禪院畫
流傳變相一十三堵位置鋪舒樓殿臺閣山水竹樹蕃
漢服飾佛像僧道車馬鬼神王公冠冕旌旗法物皆盡
其妙冠絶當時蜀主知忠義妙於鬼神屋木遂令畫闗
將軍起玉泉寺圖於是忠義畫自運材斸基以至丹楹
刻桷疊栱下㭿皆役鬼神為之圖成蜀主令内作都料
看此畫圖枋栱有凖的否對曰此畫覆較一座分明無
欠其妙如此授翰林待詔賜紫金魚袋故事毎年杪冬
末旬翰林工畫鬼神者例進鍾馗丙辰嵗忠義所進以
第二指挑鬼眼睛蒲師訓所進則以拇指剜之鍾馗相
似而用指不同蜀主問黄監孰為優劣筌優師訓蜀主
曰師訓力在拇指忠義力在食指也二者筆力相敵難議昇
降並厚賜之今衙北門大安樓下天王院自濮陽吳公
行曽鎮蜀(缺/)　　興其中有唐時名畫數堵及高道興
杜齯龜房從真趙德齊畫佛像羅漢經驗變相至是忠
義與黄筌蒲師訓合手畫天王變相十堵於中各盡所
能愈於前軰淳化五年甲午兵火焚盡只餘王蜀先主
祠堂正門西畔神鬼大聖慈寺正門北墻上西域記圖
石經院後殿天王變相中寺六祖院傍藥師經變相並
忠義筆見存益州畫錄
成都古寺名筆六祖院南壁佛㑹變相一堵待詔趙忠義
筆妙格上品
蒲延昌者師訓養子也廣政中進畫授翰林待詔賜緋
魚袋時福感寺禮塔院僧摸寫宋展子䖍獅子於壁延
昌見之曰但得其様未得其筆爾遂畫獅子圖獻進時
王昭逺公有嬖妾患痁以之懸於卧内其疾頓減恠而
問之對云宋展氏子䖍於金陵延祚寺殿壁畫二獅患
者坐壁下或有愈者又梁昭明太子以張僧繇獅子愈
疾名曰辟邪其來久矣按展氏古本獅子一則奔走奮
迅一則迴擲咆哮僧繇之畫獅子翻身側視鬃尾俱就
八分爪牙似二龍拿珠之狀至今傳焉延昌畫於諸葛
廟壁為多兵火蕩盡餘聖壽寺青衣神廟鬼神人物數
堵見存益州畫錄
趙才者蜀人也工人物鬼神甲馬廣政年與蒲師訓子
父敵手其筆在浣花甘亭侯廟頗多資福寺門南北一
方天王像甲午兵燹燬盡今惟諸葛廟第三門内鬼神
兩堵存
程承辯眉州彭山人也工畫人物鬼神當孟氏廣政年
與蒲師訓蒲延昌趙才逓相較敵皆推妙手承辯兼善
雕刻機巧人物鬼神恠異禽獸之類竒絶當時今彭山
縣洞明觀畫天蓬黒殺𤣥武火鈴一堂象耳山堂遊變
神鬼一堵見存
姜道隠綿竹人也年纔齠齓盡日不歸父母尋之多得
於神佛廟中有畫處及長木訥不務農桑唯畫是好無
妻孥孑然一身常戴一竹笠隨身布衣草履筆墨而已
雖父母兄弟亦罕測其行止人皆呼為猱頭偽相趙國
公昊聞之使畫屏風因問姓名則蜀語對云姜姓無名
公曰既無名是以道隠也自此名為道隠焉宋王趙公
廷隠於淨衆寺創一禪院請道隠於方丈畫山水松石
數堵王與諸侍從觀其運筆道隠未嘗囘顧旁若無人
畫畢贈之十縑置僧堂前拂衣而去今綿竹諸山寺觀
多其畫壁已上三則益州畫錄
野人閒話載張道隠不事談論不與人交往不冠帶不
拜跪入謂之猱頭相國李昊為名道隠常居綿竹山中喜
讀莊老暇則好圖龍興思忽至即畫百尺之狀飄飄然
雲陰雨氣作蜿蜒勢已而擲筆撫掌常以此為適意撰
集龍証筆訣三卷傳於家丁未年旱彭州倅鄭昭請圖
龍於州城之西門泰山府君祠為民致雨於是與二道
士數僕夫秉燭以畫使人槌鼓噴笛掌祠者頓足起舞
其夕三更風雨大沛一時之戲亦濟農事云有蔣貽恭
留題詩曰世人空解競丹青惟子通元得墨靈應有鬼
神看下筆豈無風雨助成形威疑噴浪歸滄海勢欲拏
雲上杳冥靜閉綠堂深夜後曉來簾幕似聞腥按姜張
二姓未詳孰是
邱文播漢州人也後改名潛工畫山水人物佛像神仙
今新都乾明禪院六祖漢州崇教禪院羅漢紫極宫二
十四化神仙皆其筆見存有子餘慶善花雀弟文曉亦
工是業今淨衆寺延壽禪院天王祖師及諸高僧竹石
名花二十餘堵乃廣政癸夘與僧令宗合畫者益州畫
錄
成都古寺名筆華嚴院觀音勢至五髻文殊慧日院佛
堂内十六羅漢皆文播筆能格上品
僧令宗文播異姓弟也有大聖慈寺三學院經樓下兩
畔四天王兩堵放生池揭諦堂内六祖等像見存益州
畫錄
黄庭堅曰浴室院有蜀僧令宗畫達磨西來六祖師人
物皆妙絶其山川草木毛羽衣盂諸物畫工能知之至
於人有懷道之容投機接物目擊而百體從之者未易
為俗人言也此壁列於冠葢之㑹而湮伏不聞者數十
年得蜀人蘇子瞻乃發之物不係於世道興衰亦有數
如此此寺井泉甘寒汝師碾建溪茶常不落第二故人
陳季常林下士也寓棊簟於此蘇子瞻范子功數來從
之故余過門必税駕焉浴室院在成都聖壽寺
周行通者蜀人工畫人物鬼神蕃馬戎服器械氊帳鷹
犬羊雁之類及川原放牧盡得其妍有李陵送蘇武圖
奪馬圖三困圖射鵰圖陰山七騎圖蜀人皆傳周胡畨
馬為妙行通多髯故也益州畫錄
蜀志補聖壽寺僧楚安妙畫山水須一季以來方就一
扇好事者求得之目為筆寳焉
僧楚安什邡人俗姓句氏工畫人物樓臺有明皇幸華
清宫避暑圖吳王宴姑蘇臺圖此二者多畫於墻壁卷
軸團扇之上小大雖殊工緻無減當時重之其避暑圖
見存大聖慈寺三學院大㕔後
僧惠堅蜀人好圖畫而最謬廣政中為三學院僧畫姑
蘇臺一堵對楚安避暑圖識者以為無鍳之甚亦存恐
後人誤認故附正之
道士李壽儀者卭州依政人壯年慕道出家於縣之有
德觀齋醮之外專精畫業人呼為李水墨往來青城山
丈人觀宗張素卿筆法毎㸃簇五嶽四瀆部屬歸家習
學之如此數年又聞簡州開元觀有素卿畫十二仙君
一堂往彼焚香齊潔模寫將歸試筆於卭州天師觀西
院壁上窮其精粹雖筆力因於素卿而神彩氣韻或過
之一堂六堵見存已上三則益州畫錄
畫評云趙元長字慮善蜀中人通天文厯仕偽蜀孟昶
為靈臺官亦善丹青凡星宿緯象皆命畫之國破從昶
赴闕下太祖引偽署官屬凡學天文之類皆不赦元長
當死遽呼曰臣以畫仕昶所寫者周天象耳符䜟之學
非其所知上特原之配文思院為匠人常備禁中之役
畫馴雉於御座㑹五坊人按鷹有離韝欲舉者上命縱
之徑入殿宇以搏畫雉驚賞久之召入圖畫院為藝學
詔督畫東太一宫貴神等像及命摸寫王齊翰應運國
寳羅漢深得其法
又云孟顯字坦之華池人骨氣清楚語論通博畫佛像
人物車馬等出於己意自成一家筆無少滯轉動飄逸
觀者不能窮其來去之迹嘗於本郡孟氏舍揮數壁皆
有精思
又云夏侯延祐字景休蜀中人師黄筌翎毛花竹略有
聲譽仕孟昶為待詔國亡隨至京師得圖畫院藝學為
流軰推重
又云蜀人高文進太宗時入圖畫院為祗候上萬幾之
暇留神繪事文進與黄居宷常列左右賜予優腆相國
寺有高益畫壁經時圯剝上惜其精將營治之詔文進
曰丹青誰如益者對曰臣雖不及請以蠟紙摸其筆法
後移於壁上毫髮無差遂與李用及李象坤翻傳舊本
盡得益之骨氣文進自畫後門裏東西二壁五臺峩眉
文殊普賢變相及後門西壁神大殿後北方天王等以
其能遷待詔仍賜宅相國寺東年老卧病上宣醫療之
仍戒曰文進之命實繫卿手功不可緩也注意如此比
愈勅同畫東太一宫貴神列位大中祥符初董羣工計
度玉清昭應宫壁今景徳寺後九曜院羅漢及東壁藥
師琉璃光佛皆文進所畫
又云王道真字幹叔新繁人幼頴悟有節操善丹青太
宗朝待詔高文進甚有聲望一日上問民間誰如卿者
對曰新繁人王道真出臣上遂召入圖畫院為祗候與
文進等傳移相國寺高益畫壁及于大殿西偏門南面
東壁畫寳誌化十二面觀音相又與文進對畫寺庭北
門東面大神遷待詔又同計度玉清昭應宫壁當時稱
之
　
　
　
　
　
　
　
　
　
　
　
　
　
　蜀中廣記卷一百七
欽定四庫全書
　蜀中廣記卷一百八
　　　　　　　　　　　　明　曹學佺　撰
　畫苑記第四
畫評云蜀沙門元靄幼來京師相國寺落髮受大具足
戒通古相法遂能寫真太宗聞之召入傳寫時上幸後
苑賞春方還烏巾挿花天姿和暢靄一揮而成略無凝
滯上優賜之由是有聲嘗畫本寺西經藏院後大悲菩
薩章聖即位詔靄寫先帝側坐御容恩賜甚厚
錢希白洞㣲志云僧元靄蜀人多在禁中供奉一日在
御書院中寫粉本中官皆來觀靄公毎畫染顔色畢懷
中别出一小石研磨取色葢覆肉色之上良久逐如真
此衆工所以不及其日用石訖為一小黄門懷去靄公
喧索之反為凌誶置石奔去因遍詢姓名無肯言者乃
畫其顔貌詣李都知神福訴之李詰曰小的至多不知
姓名誰當其責靄於懷中探出面子言此可以驗之李
一見大笑曰此楊懷吉也何倉卒間圖寫精肖如是因
召楊責讓使伏罪而退　按畫家稱三靄謂李靄之元
靄王靄也
畫評云孫知㣲字太古彭山人一云眉陽人通論語老
氏學尤善雜畫師沙門令宗凡牧伯所至必與之相欵
高談劇辯皆出人意表蜀中寺觀多有其筆畫釋老則
往山墅獨處不茹葷經時方成晩居青城白侯壩之趙
村愛其水竹深茂以助逸興
李廌云知㣲華陽真人有尊行寓意于畫隠者也筆墨
神妙度越衆人乖厓公鎮蜀雅聞其名欲一見之終不
可致聞孫在僧舍飲亟損車騎却鳴騶往詣之即投筆
遁去及乖厓還朝道出劒闗逢一村童持知㣲書負一
篋迎道左書曰公所喜者畫也今以二圖為獻問知㣲
所在則曰適一山人以書授我信去已逺矣張公益歎
其高余外曽祖正惠馬公知節守成都迎致知㣲府中
相與歡甚得畫最多馬公解所服金帶贈之即繫於苧
袍上人見其標韻蕭散白衣金帶皆以為孫思邈李太
白也馬公在前朝貴人中最名識畫一時公卿家藏往
往聽其審定葢久與知㣲處得辨之要故也
古寺名筆壽寧院佛殿内四壁畫熾盛光九曜孫知㣲
作柱上小像知㣲自寫其真也
又云壽寧院東樓上畫惠逺送陸道士李翺見藥山及
䕶法神一軀皆知㣲筆侯溥院記曰壽寧院孫知㣲之
筆鬼神恐其暴形日星恐其運行林木恐其發生濤浪
恐其奔鳴瘠者為僧僂者為道趨翔者為衣冠之士
遂寧客館鎮張衍知縣家有孫太古十一曜圖厲歸真
百牛圖銘心絶品
范至能云承天院祖堂惠達國師像孫知㣲筆近年為
院僧粉去别寫新像尚餘二侍者在
孫太古於新繁法要院壁上畫羅漢梅摯詩云絶藝知
君少誰憐太古蹤佳名吾党出逸格彼蒼鍾山狖遥偷
菓田衣半剝茸鄉人當保此此畫世無重出成都文類
銘心絶品眉山寳學程純老唐家有唐人畫功臣像李
營邱山水大軸二圖崔白翎毛雙鶴八圖孫太古湖灘
水石圖又雙流縣趙脩仲家有太古列宿像圖
董逌跋孫知㣲山水圖云觀水有術必觀其瀾然則汙
池潢潦渟蓄涓溜果可勝觀而寄心賞耶孫生為此圖
甚哉其壯觀者也初為平漫横洑汪洋渟㶏依山占石
魚龍出没至於旁抉泰山前直衝猋卒風暴雨横發水
勢波落而壠起想其盤礴解衣雖雷霆之震無所駭其
視聽放乎天機者也豈區區吮筆塗墨求索形似者同
年而語哉
又跋知㣲畫湼槃佛異哉觀其法象尊重嚴威雖亡而
若神明常存者諸大弟子法眷要屬悲哀苦惱而無甚
戚迦葉傍睨若無見者皆以圖像得之信後人筆意不
能到也
欒城遺言馬公知節子元立朝敢言以將家子得讀書
之助作詩葢其餘事蚤知成都抑强扶弱為蜀人所喜
酷嗜圖畫成都多古畫壁毎至其下或終日不轉足蜀
有高士孫知㣲以畫得名然實非畫師也公欲見之而
不可得知㣲與壽寧院僧善一日於其閣上畫惠逺送
陸道士藥山見李習之二壁僧密以吿公公徑往從之
知㣲不得已擲筆而下不復終畫公不以為忤禮之益
厚知㣲亦愧其意作蜀江出山圖俟其罷去追至劒門贈之
張忠定公兩治蜀自蜀召歸嘗留畫一軸遺僧希白曰
後十年開及期聞訃開視乃公像也衣布褐大縚巾裹
自為賛曰乖則違俗厓不利物乖厓之名聊以表德嘉
祐四年蜀人為建祠於馬務街　按續古今記蜀人既
聞公訃罷市慟哭迎公畫像祀於天慶觀之仙遊閣建
大齋㑹事之如生嵗嵗不絶僧希白華陽羅氏子通儒
學善草隷住持壽寧院也
成都思賢閣圖太守真四十有一宋景文在第三十八
位經史閣圖范文正公像葢公仲子純仁漕蜀時邦人
請繪者諸生嵗時過學宫致謁焉
成都轉運司爽西樓有趙清獻及文與可二公畫像武
侯祠壁間嵌一小碑上鐫繪像衣冠甚古乃宋制置使
丁黼也　按嘉熈初元兵趨成都黼迎戰於石筍街而
死蜀人思之故鐫其像
畫評云尹質字化元成都人性長厚與人交有終始工
寫貌及佛像尤精於真人藥王凡伎藝倡優一識畫之
無分毫異處獨步慶厯之間公卿戚里競求傳貌景祐
中宣獻宋公薨延質追寫質嗜酒無羈束但草成儀像
逾時不往宋氏復延沙門懷志以質草様示之俾為標
凖質聞之曰模傳尚可設色非吾敢許果如其言
成都載酒亭畫像凡十有七人漢給事黄門楊雄為主
其徒宋諫議大夫田錫叅知政事蘇易簡直昭文館陳
充直史館朱台符侍御史張及集賢校理王湜職方員
外張逵虞部員外李畋翰林學士彭乗翰林學士孫抃
屯田員外陳希亮户部員外梅摯殿中侍御史何郯度
支員外郭輔屯田員外張中庸直集賢院李詢作記者
為范蜀公鎮也出文類
輿地紀勝小溪縣司馬温公像在天章祠中公父池嘗
宰是邑既畫像祀之後又増入温公小溪今併遂寧縣
畫評云勾龍爽蜀人神宗時為圖畫院祗候善作中古
人物其狀質野觀者有返朴之思焉
畫品云普陁觀音像勾龍爽作具天人種種殊相寳珠
瓔絡銖衣紺髻使人瞻之敬心自起筆氣清潤意通幻
妙所居普陁伽山在海岸孤絶處烟巒䝉密佳氣藹然
予嘗與德麟雨後望襄陽鳯林諸山氣象略相似頗恨
是中無此大士也
銘心絶品成都郭勉中敦一承議家有勾龍爽畫宋鈞
去獸圖
名畫錄云郭若虛所載往往遺略如蜀之童祥許中正
人物仙佛邱仁慶花卉王延嗣鬼神皆名筆也是熈寜
以前人物
范成大記如意輪院壁畫花竹六鶴六堵童祥筆半已
不存
又云中寺前廡西壁畫漢孝明帝蔡愔秦景王尊及摩
騰竺法蘭之像童仁益筆妙格中品
畫繼云王詵字晉卿尚英宗女蜀國公主為利州防禦
使雖在戚里而其被服禮義學問詩書常與寒士角平
居攘去膏粱黜逺聲色而從事於書畫作寳繪堂於私
第之東以蓄其所有而東坡為之記贈詩云錦囊犀軸
堆象床叉竿連幅翻雲光手披横素風飛揚卷舒終日
未用忙游意淡泊心清涼屬目俊麗神激昂其所畫山
水學李成皴法以金碌為之似古觀音寳陁山狀小景
亦墨作平逺皆李成法也故東坡謂晉卿得破墨三昧
有煙江疊嶂圖房相宿因圖及山陰陳迹雪溪乗興四
明狂客西塞風雨四圖及着色山水等畫傳世
蘇子瞻所作枯木枝榦虬屈無端倪石皴亦竒恠如其
胸中蟠鬱也作墨竹從地一直起至頂或問何不逐節
分曰竹何嘗逐節生耶文與可嘗言吾墨竹一𣲖在徐
州先生亦曰吾為墨竹盡得與可之法然先生運思清
拔其英風勁氣逼人觀者應接不暇恐非與可所能拘
制也又嘗謂王定國曰予近畫得寒林已入神品雖然
先生平日胸臆宏放如此而蘭陵胡世將家收所畫蠏
瑣屑毛介曲屈芒縷無不備具是亦得從心不踰矩之
道也米元章自湖南從事過黄州初見公酒酣貼觀音
紙於壁起作兩行枯樹恠石贈之山谷枯木道士賦有
云恢詭譎恠滑稽於秋毫之頴尤以酒為神故其觴次
滴瀝醉餘嚬呷取諸造物之爐錘盡用文章之斧斤又
竹石詩云東坡老人翰林公醉時吐出胸中墨先生自
題郭祥正壁亦云枯腸得酒牙角出肺肝槎枒生竹石
森然欲作不可囘寫向君家雪色壁乃知先生平日之
畫非乗酣以發真興則不為也鄧椿畫繼
蘇氏祠有碑刻李龍眠畫東坡水坻小像山谷頴濵各
為之賛出眉志
陸放翁東坡像賛我遊鈞天帝之所都是老先生玉色
敷腴顧我而歎閔世垢濁笑謂侍僊畀以靈藥稽首徑
歸萬里天風碧山巉然月墮江空
紀勝載遂寧縣治内有元祐閣畫元祐人物其上
蒲永昇成都人東坡常書其畫後云永昇嗜酒放浪性
與畫㑹始作活水得二孫本意自黄居宷兄弟李懷衮
之流皆不及也王公富人或以勢力使之永昇輒嘻笑
捨去遇其欲畫不擇貴賤頃刻而成常為余臨壽寧院
水二十四幅毎夏日掛之高堂素壁陰風襲人毛髮為
立近日董戚之流皆以水名然皆死水未可與永昇同
年語也名畫記
李德柔駕部員外郎宗固孫也宗固景祐中守漢州有道
士尹可元善畫以修煉遺火罪當死君緩其獄㑹赦獲
免可元自誓死必為李氏子以報後二十年宗固子婦
夢可元入其室而生德柔因名之曰蜀孫幼而善畫長
讀莊老喜之遂為道士賜號妙應其寫真妙絶一時東
坡贈之詩云世人只數曹將軍誰知虎頭非癡人腰間
六羽何足道頰上三毛自有神平生狎侮諸公子戲着
幼輿巖石裏故教世世作黄冠布襪青鞋弄雲水千年
鼻祖守闗門一念還為李耳孫香火舊緣何日盡丹青
餘習至今存五十之年初過二衰顔記我今如此他時
要指集賢人知是香山老居士出文忠集
蘇長公云眉山人石康伯字幼安家藏書畫數百軸取其
毫末雜碎者以䇿編之名石氏畫苑文與可與之遊如
兄弟故得其畫為多而余亦善古木叢竹因以遺之使
置於苑中元豐三年十二月二十日記遺蘇子由常言
所貴於畫者為其似也似猶可貴況其真者吾行都邑
四望所見人物皆吾畫笥也所不見者獨鬼神耳當賴
畫而識然人亦何用見鬼出石氏畫苑記
蘇過字叔黨坡公之季子也元祐中公知杭州叔黨年
十九與計偕七年公為兵部尚書任承務郎後公謫英
州貶儋州移廉永二州叔黨皆侍行叔父欒城公毎稱
其孝平生禁錮餘二十年晩除中山倅而卒善作恠石
叢篠咄咄逼而翁東坡有觀過所作木石竹老坡能為
竹寫真小坡解與竹傳神之句晁以道誌其墓亦云書
畫之勝克肖先人又時出新意作山水逺水多紋依巖屋
木多於人跡絶處並以焦墨為之則出竒耳
眉山道士羅勝先自號雲和山長善山水有古意然布
置景物多越嶲夜郎所見葢其人善地里遍厯諸山所
以曲盡形勢又多作雨餘螮蝀可觀
李時澤遂寧人初為僧名圓悟住成都金地院時李隲
顯夫之京視其子喪拉與同行自是熟游中原多觀古
壁見武洞清所畫羅漢豁然曉解得其筆法兵亂歸蜀
即以畫名住昭覺寺時大殿既成為畫十六羅漢及文
殊普賢藥師菩薩等像見存
郭道卿字仲常游卿字季能熈之諸孫皆為郡守善畫
馬其筆法真季孟也今成都正法保福兩院有壁傳窠
植湖灘與渡水齕草帶雅病馬三堵遂寧官圃中亦有
松鹿石竹見存右三則畫繼
銘心云綿州李廉夫德隅知郡家有郭熈横山圖又有
徽宗皇帝着色横山圖
李蕃字元翰成都人才元之曽孫也李氏世以書鳴蕃
得其家學轉而為畫種種能之寳相院門天王二壁實
出其手全體聖壽寺范瓊様但蕃不自布色以俗工代
反晦其所長耳後十年又用青城山長生觀門龍虎君
様飜天王二軀于青蓮院門壁且自傅彩遂勝於前云
于氏不記名河東人寓閬州工佛道像兼畫鬼神
楊傑閬州人長於鬼神毎下筆必先畫手足四支然後
用三兩筆成就全體
劉仲先成都人善山水昭覺方丈僧堂内外皆其筆時
年七十矣今存
楊寵成都人善畫花卉可亞費道寧
楊祁彭州崇寧人善畫竹翎毛有百禽帳又畫籠雞如
生昭覺寺超然堂舊有倦翼知還等壁今不復存
老侯瀘州合江人善畫猿鹿馳名兩蜀兼長花果頗有生意
董從誨成都人世襲儒風心游繪事作佛道人物隨意
皆精福感寺有其畫壁
李懷衮成都人善山水毛翎其所居及寢處皆置土筆
或中夜得意急起畫於地或被上遲明摸寫之則優於
平日所為已上九則出畫繼
成都天慶觀五岳真君殿内粉堵圖五嶽帝君四瀆公
衮冕山川總領神仙部屬環周複宇若趨而暨皆錦江
逸士李懷衮筆彭乗本觀記
劉涇字巨濟簡州人熈寧六年進士王安石薦為經學
檢討厯太學博士為諸生所服終職方郎中米元章之
書畫友也善作林石槎竹筆墨狂逸體製拔俗予家舊
藏其幅紙所作竹葉幾逼鍾郭今成都大智院法堂壁
間有松竹窠植二叢惜其嵗久磨滅殆盡矣畫繼
劉巨濟所居東溪圖序云自為圖畫詎希摩詰之輞川
亦愛吾廬聊慕淵明之三徑出蜀志補
劉松老字榮祖書學米元章畫師蘇子瞻成都李才元
家有四軸山水其上印文是巨濟震子名松老者八字
殆好竒者出畫評
成都佛掌骨記實劉榮祖筆特借米老名耳予見此本
在張恭州彌明家後歸一豪族價三十萬非真物也出畫繼
畫品云文同字與可永泰縣人也為湖州守善畫竹東
坡有文湖州竹訣云竹之始生一寸之萌耳而節葉具
焉自蜩蝮虵蚹至於劒拔十尋者生而有之也今畫竹
者乃節節而為之葉葉而累之豈復有竹乎故畫竹必
先得成竹於胸中執筆熟視乃見其所欲畫者急起從
之振筆直遂以追其所見如兎起鶻落少縱則逝矣與
可之教予如此予不能然也夫既心識所以然而不能
然者内外不一心手不相應不學之過也
臨卭志蒲江白鶴觀有文與可作恠木竹石真迹號曰
墨林劒南詩稿又言成都嘉祐院壁有文湖州所作墨竹
巴州西龕山流觴亭上有文與可墨竹皇祐中畫於臨
卭者四蜀無别本故鐫於此又云州西二里古墨岩西
龕上有文同畫疎篁恠木可搨出本志
文與可畫竹初不自貴重四方之人持縑素以請者足
相躡於其門厭之投諸地而罵曰吾將以為韈士大夫
傳之以為口實及東坡為徐州得與可寄書曰近語士
大夫吾墨竹一𣲖在彭城可往求之韈材當萃於子矣附
詩有云擬將一段鵝溪絹掃取寒梢萬尺長東坡荅書
竹長萬尺當用絹二伯五十匹知公倦於筆硯願得此
絹而已與可因以所畫篔簹谷偃竹遺坡曰此竹數尺
耳而有萬尺之勢篔簹谷在洋州與可嘗令東坡作篔
簹谷竹詩曰漢川脩竹賤如蓬斤斧何曽赦籜龍料得
清貧饞太守渭濱千畆在胸中是日與其妻游谷中燒
筍晩食發函得詩失笑噴飯滿案元豐二年與可没於
陳州是嵗七夕坡在湖州曝書畫見此竹廢卷而哭失聲
熈寧中文與可遊天彭館于倅舍之徐公園杯酒談笑
中忽放筆繪岷山焦夫子像于學之壁不數筆而成元
豐中郡守徙其壁於西湖之凝翠亭　按焦夫子即志
所稱貌寢且恠長目廣鼻海口蚪髯癭纍纍絡項下者也
古寺名筆云成都楞嚴院壁枯木一堵為文與可筆
銘心絶品成都王稑茂先大夫家有文湖州襍畫鳥獸
草木横披圖吕給事陶元鈞家有文湖州六幅槎竹圖
吕元鈞文湖州竹記曰與可之於墨竹枯木世之好事
者皆知貴之東坡嘗謂畫得其理固不妄也頃覩此兩
物於紀師方丈乃西川僧舍勝事之一
楊天惠徙文湖州木石畫壁記鄉丈人石室文公飲於
郫之西禪精舍夜艾氣酣跋燭作此枯木恠石於方丈
之壁頗為拙目輕題乃吿王主簿舜選并其壁徙置公
堂中央為欄楯周䕶之固以扄鐍遇氣節不凡者乃發
視之畫於皇祐之癸巳徙以大觀之庚寅
文氏湖州第三女張昌嗣之母也居郫湖州始作黄樓
障欲寄東坡未行而湖州謝世遂為文氏奩具文氏死
復歸湖州孫因而二家成訟文氏嘗手臨此圖放於屋
壁暮年盡以手訣傳其子焉
昌嗣字起之毎作竹必乗醉大呼然後落筆但不可求
或强之必詬罵而走然有愧宅相者於攅三聚五太拘拘耳
程堂字公明眉人舉進士為駕部郎中喜畫竹宗文與
可出湖州之門者獨公明入室也又畫鳯尾竹其梢極
重作迴旋之勢而枝葉不失向背嘗登峨眉見菩薩竹
有結花於節外之枝者茸密如裘即寫於中峰乾明寺
僧壁儼然又畫象耳山苦竹紫竹風竹雨竹好事者以
刻之石又在成都笮橋觀音院畫竹其後題云無姓無
名迫夜來院僧跟問苦相猜擕燈笑指屏間竹記得當
年手自栽頃見其作紫芥紫茄二軸奪真也三則俱出
畫繼
廣漢劉允文繪事有名於時在成都楞嚴院之毘盧殿
畫六祖像文與可在旁觀其下筆為之記云綵飾殊絶
鋪置有序叩聞傳付密義相屬一花五葉先後交映信
畫評之善品而法苑之勝緣也
與可丹淵集曰蜀自唐二帝西幸當時隨駕以畫待詔
者皆竒工故成都諸郡寺宇所存諸佛菩薩羅漢等像
之處雖天下能仁號為古蹟多者無如此地所有矣後
厯二偽至國初其淵源未甚逺故稱繪事之精者猶班
班可見近世所習淺陋寂然不聞其人此亡它葢茍於
所利而不自重其所為之技爾獨天彭張氏能嗣守道
人之學用筆設色氣韻標致未嘗輒自奔放惟一謹於
良法不為世俗之心所怵誠可尚也予寓彭累月居甚
閒暇日與承天僧敏行游凡出於張氏之手者觀賞殆
徧信乎他人之不能相與較其先後矣敏行乃其俗裔
也俊慧通博亦善於此聞予嘉歎其父祖之所為磨石
請予道所以然熈寧六年中秋日記
黄斌老潼川永泰人文湖州之妻侄也登科倅戎州適
山谷貶戎遂與定交且通譜焉善畫竹山谷有詠其横
竹詩又謝斌老送墨竹十二韻有云吾子學湖州師逸
功已倍預知更入神後出遂無對
黄彜字子舟斌老之弟其名字初非彜與子舟也山谷
以其尚氣故取二器以規之舉八行終朝郎郡倅山谷
用贈斌老韻謝子舟為作風雨竹兩篇前篇云嵗寒十
三本與可可追配後篇云森削一山竹牝牡十三軰誰
言湖州沒筆力今尚在與可毎言吾所作不及子舟也
二則出畫繼
黄山谷道臻師畫墨竹序云墨竹出於近世不知其所
師承吳道子作畫超其師楊惠之運筆作弮已極形似
故世之精識博物之士多藏呉生墨本至俗子乃衒丹
青耳意墨竹之師近出於此往時天章閣待制燕肅始
作生竹超然免於流俗近世集賢校理文同遂能極其
變態其筆墨之運疑鬼神也韓退之論張長史喜草書
不治它枝所過於世存亡得喪亡聊不平有動於心必
發於書所觀於物千變萬化可喜可愕必寓於書故其
書不可端倪以此終其身而名後世與可之於竹殆猶
長史之於書也嘉州石洞講師道臻刻意尚行欲自振
於溷濁之波故以墨竹自名然臻過與可之門而不入
其室何也夫吳生之超其師得之於心也故無不妙長
史之不治它技用志不分也故能入於神夫心能不牽
於外物則其天守全萬物森然出於一鏡豈待含墨吮
筆盤礴而後為之哉故余謂臻欲得妙於筆當得妙於
心臻問心之妙而余不能言有師範道人出於成都六
祖臻可持此往問之
黄庭堅題七才子畫云此眉山老書生作七才子入闗
圖人物亦各有意態余以為趙子雲之苖裔摹寫物象
漸密而放浪閒逺則不逮也或謂七人者皆詩人此筆
乃少邱壑耶山谷曰一邱一壑自須其人胸次有之但
筆間那可得
王顯道漢州人本餅師其後學道專心畫龍格製雄壯
今成都三井觀三寳院有畫壁存出畫繼
黎州卒有陶道人者紹聖間入師子山採薪得道與王
畫龍同時王毎畫龍必闕之否則隨雷雨飛去陶毎見
王輒以杖擊之曰汝龍妖也後俱不知所終出黎州志
宋劉誼墓近年為盜所發其中四壁皆刻人物花卉之
狀石志略云誼長寧人舉進士授將仕郎見人饑則食
之見人寒則衣之崇寧元年六舉進士劉諒文也墓在
縣龍透舖前百餘步出本志
張希顔漢州人初名適大觀初累進所畫花卉得㫖粗
似可采特補將仕郎畫學諭希顔始師趙昌後到京師
稍變從院體得蜀州推官以歸不勝士大夫之求多令
任源代作源亦漢州人少𨽻軍籍從希顔久盡得其法
出畫繼
王道亨者郫人也七嵗能畫用筆命意人不能及大觀
間肇置畫學自博士而下如太學法聽天下畫工補試
肄業考選道亨首入學試官出蝴蝶夢中家萬里子規
枝上月三更題道亨乃畫蘇武牧羊海上被氊枕節而
卧雙蝶飛颺于上形容沙漠風雪景象種種竒絶又作
林木扶踈上有子規月正當午樹影在地亭榭樓臺隠
隠可辨曲盡一聯之景因置魁選翌日進呈徽宗竒之
命為畫學錄出輿地紀勝
劉詮字真孺成都人察院濬卿之族性好畫所居對聖
壽寺寺多唐蜀名跡真孺終日諦玩至忘飲食久而自
能所畫山水多以布文印科葉者倣唐舊製葢得於壁
間也尤精佛像描墨成染與李道明無異清勁則過之
李皓字雲叟唐臣孫也避亂入蜀居成都毎作山水取
前軰成様合而為一故擅美觀時人稱之
趙子澄字處度宋諸王子廉介脩潔流落巴峽四十年
藉添差祿以自給善草隷能詩不知其能畫也紹興末
官秭鄉士子重其風度毎載酒從之游一日乗醉入小
肆見素壁可愛拈案上禿筆作濺瀑一𣲖勢欲動屋
李石字知幾資州人少負才名既登第以趙逵莊叔左
史薦任太學博士直情徑行不附權貴遂不容于朝出
主石室就學者如雲至於閩越之士不逺萬里而來刻
石題諸生名幾千人蜀學之盛古今鮮儷也其倅成都
醉吟之餘時作小筆風調逺俗葢其人品既高雖游戲
間而心畫形矣
周純字忘機華陽人後依解潛久留荆楚故亦稱楚人
少為浮屠弱冠遊京師以詩畫為佛事翕然知名士大
夫與之游者王宷輔道最親後坐其累編管惠州值鄰
郡建神霄宫本路憲請赦能畫人周純來作繪事從之
於是憑藉得以自如其汖師思訓衣冠師愷之佛像師
伯時又能作花鳥松竹牛馬之屬變態多端一一清絶
凡畫家於人物必九朽一罷謂先以土筆撲取形似數
次脩改故曰九朽繼以淡墨一描而成故曰一罷罷者
畢事也獨忘機不假乎此落筆便成而氣韻生動毎謂
人曰書畫同一闗捩善書者又豈先朽而後書耶葢卓
識也初宷未敗時朝士大尹盛章謂忘機曰予能為我
作梅圖遥知不是雪為有暗香來之意乎荅曰此王臨
川詩須公自有此句我始為之盛恨甚未幾宷敗而盛
猶為京尹故忘機被禍獨酷已上五則俱出畫繼
古今記云成都超悟院堂頭樹石四壁白馬院瀟湘圖
皆近時周忘機筆
王逸民永康導江人初為僧名紹祖詩畫俱倣周忘機
而氣韻懸絶也政和間改僧名為德士逸民曰我生不
背佛而從外道取祠部牒焚之乃冠巾還俗出畫繼
銘心絶品云成都白馬院有近時王逸民擬任才仲桃
源圖
紹興間北山刻云郡之惠因寺藏殿壁陰有水墨畫文
殊詣維摩問疾一堵意全相妙合經所説恐浸漫滅故
刻石於此出昌州碑目
仁壽飛泉山超覺寺中有爾朱仙石影二其一全寫其
一半寫寺為淳熈十年建此物必其時也宏治中掘地
得其半影出本志
王利用字賔王潼川人舉進士終䕫憲善書為光堯皇
帝所愛畫則山水長於人物但精謹而已不及其書也
鄧椿云
成都府官給娵魚圖陳于宴㕔或謂爾雅諸書無此名
不知何本余按郝隆有娵隅躍清池之句葢西南蠻呼
魚為娵隅方言不敘耳圖大小為魚數十形此固不一
種理不可以一魚名之也董逌跋
釋道宏峨眉人姓楊氏受業於雲頂山相貌枯悴善畫
山水僧佛晩年似有所遇遂復冠巾改號龍巖隠者族
甚富宏只寄迹旅店中一空榻雖被襆之屬亦無所有
為人畫土神其家必富畫猫則無䑕往往言人心事輒
符合又凡如厠必出郭五里外鄉人毎隨而窺之見其
就溷無復便利但立而獨語再四乃出此皆異事後竟
坐化店中年八十餘今成都正法院法堂有所畫高僧是
智平者成都清涼院僧也善畫觀音南商毛大節得其
像以歸過海風浪大作開展祈懇忽現光如大月輪良
久之間舟行數千里侯溥載之觀音儀中今水陸院普
賢閣所畫像是其作其徒虚己為添水石見存已上二
則畫繼
范成大記中寺後門向上小壁畫觀音百部院迴廊畫
䕶戒神俱僧知評筆
祖鍳者成都僧也住不動尊院畫師智平今大慈超悟
院佛殿有十觀音是其筆又於卭州鳯凰山畫觀音一
日忽現五方圓相直閣計敏功為作瑞像記見存
虚己者成都栢林院僧善山水有圖軸傳世今白馬院
僧慧琳多蓄其筆士大夫入兹相對爇香煑茗終日蕭
然不知身在囂塵中也有雪障及山水二圖見存
僧覺心字虚靜本嘉州夾江農家甚富少好游獵一旦
縱鷹犬弃妻子出家游中原作從犢圖詩孔南明崔德
符愛之招來臨汝連住葉縣東禪及州之天寧香山三
大刹兵亂還蜀邵澤民劉中逺兩侍郎復善之請住毘
盧凡十八年初作草蟲南僧稱為心草蟲後有宣和一
待詔因事逃匿香山心得其山水訣一日千里陳澗上
稱之曰虚靜師所造者道也放乎詩游戲乎畫如煙雲
水月出没太虚所謂風行水上自成文理者耶陳去非
亦稱其詩無一㸃僧氣
智源字子豐遂寧人傳法牛頭山工雜畫尤長於人物
山水椿嘗見其看雲圖畫一高僧抱膝坐石上昂首竚
目蕭然有出塵之姿使人敬仰不暇論風格其周忘機
之亞歟
智永者成都四天王院僧工小景尤長傳摸宛然亂真
初宇文季䝉龍圖喜其談禪欲請住院永辭曰親在未
能也於是售已所長專以為養不免徇豪富㕓肆所好
今流布於世者非其本趣也嘗作瀟湘夜雨圖上邵西
山邵即題云嘗擬扁舟湘水西篷牕剪燭數歸期偶因
勝士揮毫處却憶當年夜雨時既疑之問永曰前軰曽
有此詩否永因誦義山問歸篇西山矍然亟取詩改云
曽擬扁舟湘水夜雨窻聽雨數歸期歸來偶對高人畫
却憶當年夜雨時已上四則畫繼
銘心云蜀僧智永房有范瓊正坐佛圖惠崇卧雪圖
真休者漢嘉僧山谷所與遊清閒居士王朴之子也善
摸搨人物如真出畫繼
聞見志曰蜀雖僻逺而畫手獨多於四方李方叔德隅
富畫而蜀筆居其半焉
　
　
　
　
　
　
　
　
　
　
　
　
　
　蜀中廣記卷一百八
