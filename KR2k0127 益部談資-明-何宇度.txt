#+TITLE: 益部談資-明-何宇度
#+DATE: 2016-06-11 12:22:15
#+SOURCE: github.com/kanripo/KR2k0127 master 02ebe51c                
欽定四庫全書　　　　　史部十一
　益部談資　　　　　　　地理類八(雜記之屬/)
　　提要
　　　　(臣/)等謹案益部談資三卷明䕫州通判何宇
　　　　度撰所紀皆四川山川物産及古今軼事分
　　　　上中下三卷以體例不似圖經故署曰談資
　　　　葢自居于説部也輿地之籍原所以記州郡
　　　　封畧道里阸塞土田戸口之數以便考核而
　　　　先賢風俗等傳前人往往著為成書則博採
　　　　遺聞亦未嘗不可以資談助蜀中地志以揚
　　　　雄蜀王本紀譙周三巴記李克益州記為最
　　　　古其書雖不盡傳而大要亦多雜載事蹟取
　　　　備掌故至自唐以後見於列史藝文志者如
　　　　杜光庭續成都記趙抃成都古今集記及宋
　　　　代所修潼川臨邛忠州墊江䕫州諸圖志今
　　　　俱散佚無存則掇拾蒐羅正考訂者所不廢
　　　　是書旁採羣籍雖未能精核無遺然尚不至
　　　　於蕪蔓其後曹學佺作蜀中名勝記徴摭較
　　　　博而稍渉氾濫不若此本之雅㓗在明人著
　　　　述中猶可稱簡而有要者原本有李維禎跋
　　　　語亦極推為善本云乾隆四十三年八月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　益部談資卷上　　　　　明　何宇度　撰
王逸少生平最慕蜀之山川渇欲一逰與周益州書云
省足下别䟽具彼土山川諸竒揚雄蜀都左太冲三都
殊為不備悉但言此心已馳於彼矣又云吾有七兒惟
一小者未婚過此便得至彼得果此縁一段竒事又云
鹽井火井皆有不峨眉山夏含霜雹碑板之所聞崑崙
之伯仲也其言不一而足雖雅志未酬千載之下猶與
此中山水争勝
逸少帖逰目汶領即岷嶺用古字也與謝東山書嘉州
舊有石刻今不復存
宋陸務觀范石湖皆作記妙手一有入蜀記一有吳船
録載三峽風物不異丹青圖畫讀之躍然
益州耆舊傳晉陳夀作益州記漢李膺作華陽國志晉
常璩作成都記唐盧求作蜀檮杌宋張唐英作成都古
今集記宋趙抃作續記宋王剛中作蜀鑑宋李文子作
丙丁二記宋范石湖胡長文作䕫記本朝郭棐作諸書
僅華陽國志蜀鑑蜀檮杌䕫記有刻餘俱湮没久矣
玉壘青城俱在灌縣雪山在茂州峩嵋在嘉定李白讀
書匡山在彰明劔閣在閬中崌崍在眉州瓦屋在榮經
俱海内名山鼎峙珠聨盈於境内
全蜀藝文志楊用修所編也網羅金石鼎彞秦漢之文
幾盡可謂博矣然惜太繁刻在藩司已不存太平清話
云四川總志惟藝文一卷乃用修所選立例最古似殊
不然豈俱未見二書乎
蜀之山大約近江源者皆謂之岷山峰連岡屬千里不
絶今俗謂青城為岷山者以此又聞凡稱岷嶓者該衆
山言也凡稱沱潜者該衆水言也盖蜀山之居左者皆
曰岷居右者皆曰嶓水出於岷者皆謂之江出於嶓者
皆謂之漢或謂之漾或謂之沔出於江而别流别而復
合皆謂之沱出於漢而别流别而復合皆謂之潜古今
論岷嶓沱潜者衆矣參差不一莫得其真惟由不知左
者皆得為岷右者皆得為嶓而獨指成州之汶山為岷
山金牛之嶓冢為嶓山隘矣然今嶓冢又改𨽻陜西非
蜀可得並論也
蜀之水宋王象之言之頗悉四瀆惟江最大發於岷逕
䕫荆而入於海自蜀而言江之外其水有七出於綿州
者綿水出於什邡者涪水分流於永康者渝水三水皆
合於雒自雒逕懐安簡資富順至瀘與江水㑹總曰内
水發源於江汭逕綿潼東至於合曰涪水發源於沔逕
大安利閬合於涪水曰嘉陵水發源於小巴嶺逕巴蓬
至於渠曰巴水出萬頃池逕與巴水合曰渠水巴渠二
水合而與嘉陵涪水㑹以達於渝而江始大若分流出
夷中入中國以附於江者有三曰青衣曰羊山曰馬湖
青衣逕洪雅夾江而下羊山逕漢源至嘉定馬湖自夷
都流至叙俱與江合而下䕫峽惟漢水出嶓冢與江分
流由漢金趨襄至江夏大别山始與江合而達於海
蜀之文人才士每出皆表儀一代領袖百家漢如揚雄
王褒司馬相如唐如陳子昻李白宋如蘇家父子元如
虞集豈他方所能比擬然不特此香奩之彦若花蘂當
壚製箋才情豈在人下
火井卭州蓬溪富順咸有之蜀都賦火井沈熒於幽泉髙
焰飛煽於天陲註曰欲出其火先以家火投之湏臾焰出
以竹筒盛之其火無灰井有水火取井火煑水一斛得
鹽五斗家火燃之則鹽減卭州南設有火井廵檢司蓬
溪者地窪若池以火引之有聲隱隱出地中少頃炎熾
夏月積雨停水則焰生水上水為之沸而寒如故秋冬
水涸則土上有焰觀者至焚衣裾
油井在嘉州眉州青神井研洪雅犍為諸縣居人皆用
以燃燈官長夜行則以竹筒貯而燃之一筒可行數里
價減常油之半光眀無異
茶為蜀中郡邑常産䝉嶺在名山霧中在大義俱擅古
今名品世又謂峨嵋之味初苦而終甘茶經又云瀘茶
味佳飲之療風若余所見成都之灌縣䕫門之開縣初
春所採不減江南
鹽井各州邑多有之大小不一深可數十丈上孔僅盃
盂大用竹作長筒垂下取水而煎曬即成鹽業此有成
富者亦有家為之累者隨其所遇然開井祗慿堪輿家
言不知何術得此
大禹史稱生於西羌方輿志謂今石泉縣之石紐村是
其發祥地也山石紐結題有禹穴二字傳為李太白所
書塗山氏之塗山今在重慶城外即其后家耳後因巡
狩而南崩於㑹稽亦有禹穴者乃其𦵏處
𤣥帝幻身在今中江之雲臺山峯岫逶迤殿宇𢎞麗乞
靈者踵接另有志可考
文昌帝君傳云降生於越之西巂之南兩郡之間今之
梓潼縣是也志稱祠中刻有帝親筆書自作紫府飛霞
洞記落筆精妙命詞簡逺惜未得覩
許真君名遜洪州人也嘗為徳陽縣令有仙術歳歉㸃
石化金以濟民今縣治有煉丹井煉丹臺遺跡存焉即
豫章鐵柱宫所祀者
大峨山者普賢大士道塲西竺僧所稱髙出五岳秀甲
九州震旦第一山也有蘇稽渡故子瞻讀書處及魏鶴
山陳圖南諸墨蹟石下泉水云與楚玉泉寺通郭景純
賦峨嵋為泉陽之掲殆是乎歌鳯臺為昔楚狂棲隱處
中峰寺有孫思邈藥鼎小鳥如鸜鵒鳴曰佛現向人掌
取食蒼䑕成羣了不避人石徑寸者常放光日射如虹
入蜀不逰此何以稱竒
宋祁有益部方物贊曰海㯶曰楠曰榿曰竹栢曰海芋
曰紅豆曰紫竹曰慈竹曰㯶竹曰方竹曰柑曰赤鸇芋
曰緑蒲萄曰天師栗曰天仙果曰隈支曰錦被堆曰錦
帶花曰石蟬花曰長生草曰瑞草曰紅蕉花曰重葉海
棠曰月季花曰佛豆曰添色拒霜花曰黄荼䕷曰艾子曰
鴛鴦草曰娛美人草曰仙人縚曰羞寒花曰瑞聖花曰
七寶花曰旗節花曰娑羅花曰木蓮花曰鵞毛玉鳳花
曰蒟曰真珠菜曰朝日蓮曰蟬花曰燖麻曰水硫黄曰
附子曰石瓜曰芎曰大黄曰餘甘子曰金星草曰桐花
鳯曰紅桐觜曰荏雀曰䕶花鳥曰百舌鳥曰狨曰尨羊
曰玃曰魶魚曰嘉魚曰鮇魚曰黑頭魚曰沙緑魚曰石
鱉魚曰金蟲凡六十五種
武擔山在藩司右西蜀記蜀王開明妃死遣五丁擔土
為塜而成以是得名史稱昭烈即位於武擔山之南即
此
楊妃池在灌縣東太真外傳云妃父𤣥琰為蜀州司户
妃生於蜀嘗誤墜池中故後世池以妃名
文君井在卭州采蘭雜志載文君閨中一井文君手汲
則甘香沐浴則滑澤鮮好他人汲之與常井等今白鶴
驛中之井是也水尚清澈州人釀酒必取之
眉州象耳山舊有李白題石云夜來月下卧醒花影零
落滿人衣袖疑如濯魄氷壺也真千古佳語
播州今改遵義府即漢之牂牁唐之夜郎也李白貶於
此志載流寓以白稱首
簡州逍遥洞有漢碑止十二字云漢安元年四月十八
日㑹仙友旁書東漢仙集留題乃古𨽻
資縣有唐顔魯公書中興頌刻於廢寺磨崖上石理甚
粗字半漫滅去碑五里河名唐明渡云明皇駐蹕之所
資縣球溪有僧化去今九年矣幻體如生或稱曰活佛
或曰乾和尚葉令為繪圗作詩表之
眉州有蘇長公水坻小像李龍眠畫子由贊雖國初重
刻不失古意又有長公馬劵刻黄魯直䟦及醉翁亭記
水調歌頭諸碑皆近代效滁黄鐫者
潼川即古梓州城外牛頭寺在焉形如伏牛竹樹迢逓
不負昔賢稱賞問牛頭之稱山僧指以路旁小石而州
之俗人又刻龍於石俱可笑也山上俯視城郭江流如
畫第青山意不盡之句無一碑刻不免是此邦缺事
漢州古廣漢也新都即楊用修故里宅第不甚宏麗問
之遺書僅存一二
杜宇亦曰杜鵑蜀人稱為望帝魂所化其説前人言之
詳矣志稱成都有望帝廟
荔枝叙馬瀘涪合俱出嘉定富順亦有之叙瀘為上涪
合為次嘉州今止一二株屬之蜀藩華陽國志載漢宣
帝時荔枝開日二千石張具其下邀賔賞之一騎紅塵
妃子笑盖從棧道入闗耳涪舊有妃子園顆最肥大馬
馳七日夜即抵長安其速如此所謂無人知是荔枝來
也重慶營昌諸處又聞亦有龍眼
白居易為木蓮荔枝圗各紀其狀曰荔枝生巴峽間樹
形團團如帷盖葉如桂冬青華如橘春榮實如丹夏熟
朶如蒲桃核如枇杷殻如紅繒膜如紫綃瓤肉潔白如
冰雪漿液甘酸如醴如酪若離本枝一日而色變二日
而香變三日而味變四五日外色香味盡去矣
卭竹出卭州之卭崍山即古臨卭地也漢張騫奉使西
域得髙節竹還而植此今人取以為杖鶴膝者佳又叙
州亦出此竹雅州復有一種名羅漢竹皆為杖之具
海棠有色而無香惟嘉州色香並勝大足治中舊有香
霏閣號曰海棠香國謂杜子美諱母乳名詩中不之及
恐亦宋人傅㑹
諸葛菜即古之蔓菁今之紅蘿蔔也武侯謂視諸蔬有
六利四時各食其根莖心葉令軍中所至咸種蜀故以
是名之
蒟醬見於相如揚雄左思諸賦中註云縁樹而生其子
如桑椹盖僰道通越巂之地出蒟僰人取以為醬僰地
即今叙州也問之莫答或云今之雞鬃油及滇中窶葉
皆相彷彿晉灼註蒟音矩徐廣註蒟亦作枸音窶
蜀檮杌載孟㫤十月宴芳林園賞紅梔花乃青城山進
三粒子種之而成者其花六出而紅清香如梅今不可
得見
傳稱雷威作琴不必皆桐遇大風雪之日酣飲着蓑笠
獨徃峨嵋山深松中聽其聲連延悠揚者伐之斵以為
琴有最愛重者以松雪名之故世稱雷威琴
東川有夷一種名曰僰人烏䝉即古賨地漢為牂牁郡
鎮雄即古芒部地天全即古氐羌地黎州即古西南夷
筰都地漢為沈黎郡尨安即古冉駹地松潘亦古氐羌
地漢設䕶羌校尉居此雪嶺在其境内建昌即古越巂
郡又謂之㺐郡其夷又謂之羅羅
西畨與蜀相近貢道必由錦城有三歲一至者有一歲
一至者其貢則小鍍金銅佛銅小寳塔彩色小盡佛銅
鐵刀劍盔甲及珊瑚唵叭香舍利子氆氌諸貨也舍利
子止小菉豆大紅紫色用香綿包裹問其俗云伊國人
初生時即能言前生功果者國王拜為國師僧人老死
能前知死期而以所餘付後人者國人即謂真佛遂合
衆同焚從灰燼中得舍利今來獻貢之僧皆係中年紅
補衣僧帽束五彩軟帶乃伊國之尊官法師中朝之賜
衣也言語不通中華食牛羊肉而飲酒畨物名不一志
載惟足力麻鐵力麻氆氌三種而自蜀人言者有曰細
毯工布㲲毯絨邉工毯姜納大貨貼裡綿惟慿粗細顔
色定價值
川扇不知起自何時然李徳裕有畫桐華鳯扇賦云未
若繪兹禽於素扇動涼風於羅薦則唐時此地已嘗製
之矣竹本蜀所富有第不甚堅厚紙則出嘉州彭縣輕
細柔薄惟可製扇是其來已非一日欲不充貢得乎
諸葛皷乃銅鑄者其形員上寛而中束下則敞口大約
若今渣斗之倒置也面有四水獸四周有細花紋其色
不甚碧緑撃之彭彭有聲如鼔云置於水撃之其聲更
鉅
長腰鼓即古之蜡鼓也長七八尺以木為桶腰用篾束
二三道塗以土泥兩頭用皮幪之三四人横擡扛撃州
郡獻春及田間秧種時農夫皆撃此復雜以巴渝之曲
熊之為物多係獸形諸深山中人跡罕到處皆有之力
能食虎其皮色黑而大勝於虎掌味固佳然聞身之味
亦不減
道書載中國名山青城峨嵋為西嶽佐理又三佐命山
及十大洞天皆有青城而福地七十二則巫山臨卭平
都在其列
青城山唐杜光庭記岷山連峯接岫千里不絶青城乃
第一峯也山有七十二小洞八大洞道書以為第五洞
天神仙都㑹之處
八陣圖有三處一在新都牟彌鎮一百二十有八當頭
陣法也一在䕫州六十有四方陣法也一在棊盤市二
百五十有六下營法也
劔閣兩崖峻㧞鑿石架閣而為棧道秦司馬錯由此伐
蜀
籌筆驛在廣元武侯出師嘗駐於此唐李義山詩云魚
鳥猶疑畏簡書風雲常為䕶儲胥徒令上將揮神筆終
見降王走傳車此其地也
石繖在廣安石船在大竹俱江中皆以形名
聖燈蓬山者為最初出三四㸃漸至數十㸃髙下相應
離合不常未知何物
虎豹此邦常産其文艾葉金錢為佳然聞有銀邉金錢
者羊名蟠者其角年乆而蟠皮可坐數人羚羊皮毛色
青兵中卧之有警則自動天狗皮毛純白嚴寒坐卧之
處雪為不積皆出諸夷山中
火浣布不朽木俱出於建昌夷中其布即取此木之絲
而成焚之燃而無灰焰過仍還故物
兎之白者自是一種安縣間有攜至㑹城者予因憶向
年家食曽於沔州費兵憲處見有三小白鹿云自闗中
攜歸身白而目紅儼如圗畫中所繪豈凡物皆有白色
特未之多見乎
鯢魚一名魶一名䱱出榮經河中大首長尾而有四足
能援樹攀木聲作兒啼土人多食之
雪蛆産於岷峨深澗中積雪春夏不消而成者其形如
蝟但無刺肥白長五六寸腹中惟水身能伸縮取而食
之湏在旦夕否則化矣
香猪土犬建昌松潘俱出香猪小而肥肉頗香入冬醃
以餽人土犬亦小而肥美羣逰稻田一犬登樹而望如
有捕者則先鳴吠令衆犬奔逸
黄庭堅嘗謫涪州守因自號曰涪翁李白嘗避難過涪
州故今鎮名曰李渡
中巖諾矩羅尊者道塲離青神南五里寺臨江干有水
月閣下更逼江水喚魚池在巖石下小魚百千頭僧拍
手始集三石笋從地而起石逕髙峻宛曲泉從兩山而
下頗盡林壑之美
凌雲山與嘉州對岸石壁鐫千佛内彌勒像首攅峯頂
趾囓江水髙三百六十尺唐韋臯所造其上殿閣磴道
依山盤曲前望峨嵋三峯下俯眉雅諸水真江山輻輳
處也其左有蘇長公墨池著書堂長公云天下山水在
蜀蜀之山水在嘉嘉之山水在凌雲
蜀中水陸舟車所經凡有巖石莫不鐫佛像豈地近西
畨前代風氣漸染如此
保寕郡治前對翠屛山江流環遶其下闤闠殷富川北
奥區也張桓侯墓即在治旁廟宇巍峩郡人咸嚴事之
出郭而西經槐樹施店栢林圎山龍潭五驛始抵廣元
重岡複嶺道路綿邈行者苦之闗曰二郎曰栢曰梅皆
極險峻擅登青天之譽
廣元即利州古之葭萌也出郭數里石壁臨江鐫大小
佛像幾滿非近代物車馬遶㟁而行下視深潭毛為之
𥪡宛然又一巫峽也
廣元而西經沙河神宣黄壩三驛始出蜀境巖嶺千削
四無人烟行者如臨絶境視之歸巫道路僅讓一籌
七盤嶺乃秦蜀分界處一峯挿天萬石羅列中開一綫
之道而下俯絶澗誦岑嘉州杜工部之句不覺七盤日
月飛動
蜀中諸郡天氣不一重䕫四面皆山城基少土冬雖不
寒夏則最熱六七月間裸體終日瞶瞶如醉夢中夜寢
汗透枕簟惟錦城隆冬時或揮扇夏夜間覆單衾乃四
時隂多晴少數郡皆同每誦子美蜀星隂見少江雨夜
聞多感歎此老信是詩史
松潘去省不旬日聞彼中最寒卧室之内冬必纍火重
裘盛夏一雨即擁絮炙炭盖近西北地氣使然
蜀江界兩山間即風亦無波舟且不篷奈何禍常不測
予目撃之始得其故盖灘急水駛怪石林立舟薄而載
重長年每倩客為之突然遇石鮮不齏粉是以絶無顛
覆惟有沉溺患生於頃刻無事時非如大江風波可以
閃避也誠能及是安得有虞
出師表五月渡瀘瀘以水色黑得名今之金沙江是也滇
蜀之交一在武定之南一在姚安之左
　
　
　
　
　
　
　益部談資卷上
欽定四庫全書
　益部談資卷中　　　　　明　何宇度　撰
成都一名錦城一名錦官城秦張儀所築有大城小城
子城三區後始改合附郭縣二曰成都曰華陽華陽古
國名也
成都城外皆平壤竹樹蓊蔚田地膏腴江河諸流交錯
貫絡昔稱天府沃野信非虚語
江從灌口來夏秋水漲濶盈里許冬春水涸如帶邦人
或以河名之
錦城又名芙蓉城昔蜀孟昶僣擬宫苑城上盡種芙蓉
謂左右曰真錦城也後世因之亦種芙蓉於上有直指
登城不便輿從命稍芟之軍卒因盡芟去
東南角樓榜曰芙蓉樓名雖佳規製不甚鉅麗宴㑹亦
不恒到
西南角樓榜曰錦江春色俯視江河諸流青羊浣溪諸
處景物差勝
環城為橋者四曰駟馬即相如題柱處舊昇仙也南曰
萬里取孔明送費禕聘吳曰萬里之行始於此之義東
曰濯錦西曰浣花名皆古雅可誦
唐史載𤣥宗狩蜀至萬里橋問橋名左右對以萬里𤣥
宗歎曰開元末僧一行謂更二十年國有難朕當逺逰
至萬里之外此是也遂駐蹕成都
文翁禮殿今學宫即其故址云漢文翁立學作石室繪
三皇五帝仲尼七十二賢及兩漢君臣像於其中祀之
至唐已漫滅宋嘉祐中重為摹冩增至一百七十三人
今學宫止有孔門諸弟子石刻不知仍是故物否其餘
不可見矣因録其姓名
盤古　伏羲　神農　倉頡　沮誦　黄帝　少昊
髙陽　祝融　髙辛　堯　舜　禹　咎繇　稷　契
　伯夷　䕫　湯　伊尹　髙宗　傅説　太王　王
季　太伯　文王　太顛　閎天　散宜生　南宫括
　武王　太公　周公　成王　召公　仲山甫　宣
王　管仲　子産　李冰　老子　蕭何　張良　叔
孫通　陸賈　漢文帝　賈誼　文翁　漢武帝　董
仲舒　公孫𢎞　倪寛　司馬相如　王吉　蕭奮
戴聖　匡衡　王尊　李疆　莊君平　劉向　揚雄
　漢光武　鄧禹　張堪　張湛　桓榮　劉平　鍾
興　第五倫　㢘范　班固　黄昌　种暠　馬融
李膺　髙眹　陳寔　服䖍　陳紀　鄭𤣥　諸葛亮
　龎統　董和　費詩　譙周　鍾繇　王肅　羊祜
　張華　杜預　王濬　夏侯湛　喬智明　范廣
謝安　桓石䖍
蜀錦之名其來乆矣城名錦官江名濯錦而蜀都賦云
貝錦斐成濯色江波逰蜀記云成都有九壁村出美錦
歲充貢宋朝歲輸上供轉運給其費府掌其事元豐中
建錦院歲募軍匠五百人其錦之名凡三十餘種今惟
蜀藩製之名無多而價甚昻不可易得
蜀箋古已有名至唐而後盛至薛濤而後精據譜云箋
之名不一有曰玉版曰麥光曰貢餘曰經屑或布紋或
繞綺紋或人物花木蟲魚鼎彛紋唐韓浦詩云十様蠻
箋出益州寄來新自浣溪頭則又倍多矣濤製更有小
而僅可書一詩者乃今蜀藩所造僅純白一種清瑩光
細長餘五六尺寛僅二三尺亦無諸花紋逺讓古昔多
矣
十箋者曰深紅曰粉紅曰杏紅曰明黄曰深青曰淺青
曰深緑曰淺緑曰銅緑曰淺雲又有松花金流沙彩霞
金粉桃花冷金之别皆其異名
史載王衍以霞光箋五百幅賜金堂令張蠙霞光即深
紅箋也又有百韻牋以其幅長可冩百韻詩其次學士
箋比百韻較短何今日輙無一種
漢昭烈帝恵陵去城南五里古塜巍然石碑僅未斷傍
即昭烈廟頗壯麗用武侯諸將配享前有穹碑以亭覆
之乃唐之裴度記栁公綽書也㑹城古碑僅有此予謂
衢口當樹一坊名曰漢昭烈陵廟嘗質之當道未果
揚雄舊宅在府治西成都縣治其舊址也今藩司前有
墨池草𤣥亭在焉誦岑參詩吾悲子雲居寂寞人已去
娟娟西江月猶照草𤣥處為之悵然米芾有墨池碑字
子雲家貧嗜酒問字者多載酒而徃清賞録載者有犍
為人得雄草𤣥之硯如今製但去圭角
王褒宅在資陽墓在資縣舊碑剥落不堪讀李白宅在
彰明聞有碑刻在焉
花蘂夫人宅在灌縣夫人姓費氏青城人以賦宫詞百
首著名全蜀藝文志仍載有遺詩百首是楊用修収者
嚴君平墓在新都有碑樹於道傍賣卜之肆在省城漢
明帝諱莊故史記改莊為嚴以莊與嚴古同義
武侯祠在城西浣花溪上與子美草堂相接廟貌雖未
頺壊森森之柏亦不復存
相如宅在城西南五里又云在市橋西今琴臺去城西
五里豈非其處乎秀栢參差當壚滌器風流宛可想見
傳謂相如死文君為作誄是文君豈徒以色稱者
支機石在城西隅即嚴真觀今以一亭覆之髙不盈丈
頑石無他竒晉張華博物志有人居海上乗槎到天河
得一石歸以問嚴君平今蜀人相傳即此
子美石笋行云在成都西門陌上按志有二株雙蹲一
南一北南者髙於北以公孫時嘗折也今遍問故老於
西門外竟無有也豈後又盡被折去耶
城南市名五塊石有大石五片疊壘其上云石下有海
眼豈即石笋年乆傾斷置此乎又云五丁所置下有海
眼
青羊宫在城西南竹樹青葱殿宇𢎞麗㑹宴多徃焉昔
老聃謂闗令尹喜曰候於青羊肆相尋即此地
杜少陵勝國時加諡文貞祠在浣花溪上云即草堂舊
址人多以草堂呼之祠後堂匾陳方伯鎏即書萬里橋
西一草堂棟宇尚未傾圮盖監司郡邑常宴㑹處予稍
為之修葺鐫公遺像及唐本傳於石榜署皆用公詩而
櫽括之曰背郭堂成錦里溪山千古在縁江路熟青郊
竹樹四時新(又/)萬丈光芒信有文章驚海内千年艶慕
猶勞車馬駐江干(又/)萬里橋西草堂佳句如新宛見卜
居之興百花潭上水檻蒼波依舊長留懐古之思不知
堪博此公捧腹否
浣花溪中一洲横出下即百花潭也舊有洲上亭一跨
水橋亭一名皆無謂予易以浮槎滄浪二榜及增益竹
樹於上子美有靈當亦稱快
武侯工部二祠之中有寺一名草堂一名中寺前代為
尼居名桃花寺隋文帝時始易以僧大歴中崔寕鎮蜀
以冀國夫人任氏本浣花女遂重修之繪任氏真於其
中㑹昌中欲毁寺夜聞女子啼泣之聲中止已而禱雨
有驗本朝賜名梵安寺
百花潭口舊有任氏一碑立於風雨中予令人滌去苔
蘚讀之乃宋熙寧年間吴中復撰八分書也字半漫滅
略可成誦云夫人微時見一僧墜汚渠為濯其衣百花
湧出因而名其潭後杜少陵薛濤皆買居潭側
薛濤唐之青樓人也其詩云聞道邉城苦於今到始知
好將塞下曲唱與隴頭兒濤本長安良家女父卒於蜀
失身為妓晩歲住居碧雞坊王建贈詩云萬里橋邉女
校書枇杷花裏閉門居掃眉才子知多少管領春風總
不如墓在江干碑題唐女校書薛𢎞度墓𢎞度盖濤小
字云卒時年七十三段文昌為譔志銘一時名士如韋
臯李徳裕元稹白居易裴度杜牧劉禹錫張祜咸與之
唱和
薛濤井舊名玉女津在錦江南岸水極清澈石欄周環
乆属蜀藩為製箋處有堂室數楹令卒守之每年定期
命匠製紙用以為入京表疏市無貿者
石犀寺俗稱曰石牛寺華陽國志云太和年前建今佛
殿之前有一大石其形如犀殿中又有水眼如井云其
水與海通有太和年間馬季武冩經石幢
射洪祠在北門外驛傍傳云蜀獻王初之國夢有神冠
冕來謁者王問為誰對曰陳子昂也今為射洪土神王
駕過䕶送至此王因其地立祠祀之世因謂子昂為蜀
土神
大慈寺唐至徳年建舊有𤣥宗書大聖慈寺四字寶光
寺即故興福寺亦創自唐時惜皆無舊碑可考
東坡云古今畫水多作平逺細皺其善者不過能為波
頭起伏唐處士孫位始出新意盡水之變號稱神逸其
後蜀人黄筌孫知微皆得其筆法嘗於大慈寺四壁作
輸㵼跳􁕟之勢洶洶若崩崖也知微死畫法中絶今大
慈寺故在也四壁安能復覩
桐花鳯志稱成都春日桐花開時有鳥小而具五色如
鳯形盤旋樹上桐花謝莫知所之問之郡人亦不多見
鸚鵡成都甚多梁山諸縣亦有之春時飛鳴如陣每過
浣溪樹下停車側耳者乆之
楊梅蜀藩夏日相餽亦鹽水浸者顆味俱讓吳下
􁣆醿花志載惟成都最佳予見三種曰白玉碗曰出爐
銀曰雲南紅色香俱美可敵南中黄薔薇
牡丹諸色俱偹千葉而大如毬兩都所不及也一名魚
血紅者獨艶惟無黄者
山茶有雲南紅石榴紅謝萬定數種朶大勝芍藥重瓣
如芙蓉土人自能接他處所莫匹也寶珠雖有又拜下
風矣
素馨紅者白者俱竒品紅開於春白開於秋桂之丹者
色亦角於南中茉莉枝如藤花瓣稍大山蘭四季有花
香氣襲人又有一種葉稍大紅黄白五色而窮冬新正
盛開名曰蟬花則尤異也
賽蘭香葉如豌豆開花似粟香亦清逺此中人甚愛重
然云蘭為所賽似未必然楊用修伊蘭賦謂不足於艶
而有餘於香戴之髤紒經旬猶馨古人用紉佩頮浴西
畨有伊蒲佛供即是此花
郫筒酒乃郫人刳大竹為筒貯春釀於中相傳山濤治
郫用筠管釀􁣆醿作酒經旬方開香聞百步今其製不
傳
榿木籠竹惟成都最多江干村畔蓊蔚可愛每見必誦
杜甫礙日吟風之句第榿字音欺不見字書
金馬碧鷄祠在北門内金馬坊側漢宣帝聞益州有金
馬碧鷄之神遣諫議大夫王褒醮祭於此宋賜廟額曰
昭應今仍賜金馬云
蠶叢寺在府治西南蠶叢初為蜀侯後稱王教民桑蠶
蜀人至今徳之
八蜡寺在城東南隅有司春秋致祭八蜡神者先嗇先
農司嗇郵表畷猫虎坊水庸也
宋景濓國初仕學士致政歸青羅山因其孫以罪被刑
安置公茂州子瓉隨侍之蜀間關萬里卒於䕫門瓚與
家人皆相繼而没蜀獻王憐之移𦵏於成都之東郊即
今之浄居寺也祠廟宏整有司嵗舉祀焉其遺裔尚有
存者方孝孺嘗應蜀藩聘至因兼立祠於左
仙宫佛院成都頗盛半創自獻王之國時累代藩封中
貴從而增益之殿宇廊廡華麗高敞觀如𤣥天雲臺寺
如昭覺金像浄居浄因(俗名/萬福)金沙廟如昭烈宫如青羊
俱不減兩都規模足供逰眺
諸寺間藏有佛牙甚至重七斤餘者錦袱宋匣珍襲嚴
祀余頗疑之偶撿本草豹之齒骨極堅人得之詐為佛
牙以誑俗為之爽然自失此可以一洗蜀僧之陋
楊用修著述之富古今罕儔予所見已刻者二十九種
升菴全集升菴詩集升菴詩話楊子巵言赤牘清裁詞
林萬選丹鉛要録丹鉛總録丹鉛摘録丹鉛餘録丹鉛
續録秇林伐山墨池𤨏録詩話補遺五言律祖絶句辯
體禪林鈎𤣥水經古今韻語轉注古音略古音駢字古
複字古音附錄異魚圗贊韻林原訓李詩選杜詩選風
雅遺編皇明詩抄未見已刻者三十九種南中續集玉
堂集長短句長短句續集書品詞品金石古文畫䟦赤
牘拾遺選詩外編選詩拾遺唐絶精選唐音百絶唐絶
增竒六言詩選古文音釋古音獵要古音叢目竒字韻
古文參同契温泉詩集洞天𤣥紀檀弓叢訓禪藻集譚
苑醍醐陶情樂府樂府續集箜篌新詠墐户録滇載記
脉位圖説連夜吟卷月節詞千里面談經義模範崔氏
志銘山海經補註七十行戍藁聞未刻者尚有七十一
種各史要語晉史精語夏小正觧管子叙録莊子刋誤
古雋謝華啓秀羣書麗句文海釣鰲名奏菁英四詩表
証註古文韻語别録古文詩選皇明詩續抄詩林振秀
五言絶選選唐百絶寰中秀句古今栁詩古諺古今風
謡蒼珥記逰填詞選格百琲明珠詞苑增竒草堂詩餘
補遺六書傳證六書探賾篆韻索隠古篆要畧六書統
摘要𨽻駢銘心神品韻藻晞籛􁣏聿清暑録希姓録滇
程紀書畫名䟦書畫神品目素問糾略羣艶傳神江花
品藻滇候記引書晶鈍丹鉛别録丹鉛閏録丹鉛贅録
升菴經説文逰餘録巵言閏録敝帚病榻手吹蘇黄詩
髓宛陵六一詩選五言三韻詩選五言别選宋詩選元
詩選羣公四六節文古韻詩略説文先訓古今詞英填
詞玉屑六書練證逸古編經書指要偶語六書索隠總
之一百四十種
用修之夫人能詩其一律一詞已載之王元美藝苑巵
言矣今從伊里人更得數首曰珠淚紛紛滴硯池斷腸
忍冩斷腸詩自從那日同擕手直到而今懶畫眉無藥
可療長夜恨有錢難買少年時殷勤嘱付春山鳥早向
江南勸客歸(又/)懶把音書寄日邊别離經嵗又經年郎
君自是歸無意何處春山不杜鵑(又/)丈夫本是四方客
妾為離愁心似結公義私情不兩全願君早向凌烟勒
(又/)聞道滇南花草鮮輸君日日醉花前銀河若得鳷毛
渡並駕仙舟聴採蓮(又/)纔經賞月時又是菊花期歲月
看流水人生逺别離
武侯祠壁間嵌一小碑上鐫繪像衣冠甚古雅題云丁
黼字文伯石埭入也宋嘉定初進士有詩名以忤史彌
逺出帥成都賦錢尉入國詩曰正是朔風吹雪初行縢
結束問征途不能刺刺對婢子已是昂昂真丈夫常恵
舊曾隨屬國烏孫今亦病匈奴不知漢節歸何日准擬
殷懃説汴都元人入蜀公不屈死之事聞詔諡恭愍賜
廟涎溪有司春秋致祭字畫遒逸可愛立此石者吳本
義不知何許人
長樂花枝葉皆如虎耳草秋後叢生盆盎間開紫色小
花冬末轉盛鮮麗可愛居人獻歲以此為餽名曰時花
任氏墓碑予嘗捜之荆棘中近見稗史載任氏者唐之
尚書侯繼圖妻也侯讀書大慈寺因秋風起拾得一桐
葉有詩在上貯之匣中後數年方卜任氏為妻任見而
驚曰此妾書葉詩胡為在君乎詩曰拭翠斂蛾眉鬰鬰
心中事搦管下庭除書成相思字此字不書石此字不
書紙書在桐葉上願逐秋風起天下有心人盡觧相思
死天下負心人不識相思字有心與負心不知落何地
　
　
　
　益部談資卷中
欽定四庫全書
　益部談資卷下　　　　　明　何宇度　撰
蜀道難自古記之梁簡文帝詩云巫山七百里巴水千
囘曲為川東舟行峽中作也李白詩云不與秦塞通雲
烟為川北棧道作也大都蜀道無不難如上青天者峽
固險矣而陵亦匪夷如夷陵至巴東之陸程則視棧道
何異是其難又在楚不在蜀耳
過巴東一日始抵蜀界沿江而行險覺稍減巫山十二
峯從輿人指㸃微見一二逺挿天外
楚入蜀縣首為巫山倚山俯江官民髙下而居江口有
神女廟荒蕪不治乃有司新移置者舊廟在江干離縣
十里聞亦頺廢予令人搨古碑無有也宋玉髙唐賦想
隨襄王之夢逝矣
楚宫僅存遺址在巫山西北楚襄王所逰之地也黄山
谷楚宫詩刻所謂細腰宫即此今竟覔不可得
巫峽即巫山也與西陵峽歸鄉峽並稱三峽連山七百
里非亭午夜分不見日月水經云杜宇所鑿以通江水
圖經云抗峰岷峨偕嶺衡岳凝結翼附並出青雲
宋盛𢎞之荆州記云三峽中兩岸連山略無缺處重巖
疊嶂隠天蔽日杜修可峽程記云三峽謂明月峽巫山
峽廣澤峽其瞿塘灔澦之類不係三峽數
趙文敏手書十二巫峯詞昔刻於巫山縣令尹厭其來
索之煩磨去予僅於士夫家見之
陽臺在巫山頂山不甚高臺正平坻荒烟野草襄王神
女不知何在
三峽猿聲古人題咏極富予未舟行不及聞訊之馬元
赤云峽中兩岸最多或三五為偶或百數十為羣沿崖
援樹不可勝數惟亦未聞啼聲
竹枝歌唐劉禹錫白居易皆嘗賦之凄婉悲怨蘇長公
云有楚人哀屈弔賈之遺聲焉鶴林玉露載宋時三峽
長年猶能歌之今則亡矣
䕫即古䕫子國宋王梅溪舊治也四圍皆髙山峻嶺中
横江流一道對江之山左為赤脚右為白鹽
巫山女子皆善吹簫嫁時衆女子治具送之吹簫數日
為樂蜀中有此毋乃神女之遺風乎
魚復即䕫地謂鰉魚至此復囘不上也對城隔江有魚
復縣故址
白帝城離䕫東五里崇山巍然另作一城狀下既西陵
峽口大江横流漰騰澎湃真楚蜀咽喉也本朝設右所
官兵守焉
城上舊建公孫述廟後改漢先主廟以武侯闗張配享
綽楔題曰漢代明良廟後復有僧寺一區宋陸務觀記
云有古松栢及孟蜀時碑與黄庭堅題石笋越公堂俱
無一存自闗而東即子美東屯故居矣
瞿塘即峽内江水深沈處灔澦乃一石笋樹兩峽之中
若青螺寳劍挿於鏡中波面天下之險信無踰此俱在
白帝城下
灔澦大如象瞿塘不可上灔澦大如馬瞿峡不可下又
云灔澦大如襆瞿塘不可觸舟人以為水候總之夏秋
不可行也
峽口鐵柱二不知是何代物上鑄守關大將軍徐宗武
等字
峽口石上字多磨滅惟一詩云白帝城邉春草生黄牛
峽裏水波清追思昭烈千年事長使英雄氣不平後書
大元至元十九年歲次壬午鎮國上將軍四川宣慰使
何公同男到此吟而已
諸葛八陣磧在䕫城者江沙上碎石行列如引䋲春冬
時見夏秋没於水然江漲即浮磧上數十丈比退而陣
石如故子美詩有江流石不轉之句
䕫城無井官府軍民咸取汲於江雖治井亦不能貯水
府治後僅有一泉自山頂流下四時不竭因而引入治
内鑿池以貯之亦不能多分别𣲖
䕫盖蜀東門户然登後山城中一覧殆盡前即逼近江
流城内薪水皆仰給城外不知前人何以為守
䕫郡縣皆屬蜀而衛名瞿塘則屬楚國朝犬牙之制如
此
白帝城上僅元人一碑亦不甚佳餘皆今人詩字
杜工部祠在郡東數里倚山俯江云亦新創祠中止塑
像其秋興八詩近代雖有刻字殊不佳餘無足觀者予
置碑二一刻公像及史傳樹祠中一大書唐杜工部遊
寓處樹道旁
工部舊日草堂在城東十餘里外尚有遺址可尋止一
碑存數字題重修東屯草堂記似亦元物
城西開元寺唐了休禪師道塲也國初張三丰與僧廣
海善寓居于寺者七日臨别贈詩云深入浮屠斷世情
奢摩他行恰相應天花隱隱呈微瑞風葉琅琅詠大乗
密室晝閒雲作盖空亭夜静月為燈魂銷影散無何有
到此誰能見老僧竝留草履一雙沉香三片而去後海
以詩及二物獻之文皇答賜玉環一枚千佛袈裟一
領今猶置寺中稱世寶云解學士縉有寺中法堂
記碑
先主永安宫遺址即今之學宫先主所崩處也諸葛武
侯受遺命於此
甘夫人墓在府治内後山前有二碑字似被近世更改
吏卒皆能指㸃道之
子美遊蜀凡八稔自大厯元年春至䕫大厯三年去而
之楚寓䕫之東屯西瀼者凡三年得詩四百餘首瀼者
土人謂山間通江之流曰瀼
䕫譙樓上柱聨即當用杜詩五更皷角聲悲壮三峽星
河影動揺何等壮麗俗人因諱悲字置之
志稱有詩史堂刻杜工部遺像又有萬丈堂取光焰萬
丈之義俱在府治内今不可考
郡齋望隔江羣山咫尺七峯分列若屛朝暮之間翠色
撲人衣袂予因取杜句翠屛名署中小齋
䕫之香櫞大而香為閩浙所無亦有獅頭柑佛手柑皆
可玩
雲陽縣即古雲安也酒未見佳纔傾一盞即薰人之句
毎過高誦數迴
雲陽對江山上有張桓侯廟香火頗盛傳云侯之首塟
此官舟過縣必設牲醴望祀之
萬縣本漢朐䏰縣地隔江有岑公洞寛敞如庭室中有
石状如芝儼人為者壁上多前代題識洞前石碑林立
惟黄山谷楷書一通學顔體甚佳岑公唐人也為仙化
去
出城渡河有巨石亘生水面呼曰天生橋又曰天仙橋
石横百丈寛數十丈平坦如削下有飛瀑崩騰如萬馬
之聲過之毛豎予語越尹當建二坊標其勝尚未就
丙穴在逹州出嘉魚杜工部詩云魚知丙穴由來美是
也志又載雅州亦有丙穴
梁山亦漢朐䏰縣地東九十里有泉自山頂下注東坡
昔以飛練名其亭嘉靖間守臣獻白兎至此而斃瘞之
因更建亭子故今稱之曰白兎亭行山路既疲又復飛
泉百丈十里聲不絶誠長途一快事勝覽也又聞山上
有洞惜未及登
黄葛樹葉似桂稍大團欒䕃數畝冬春不凋榦則擁腫
根皆蟠露土上至於石崖之側則全欲不藉土生者䕫
之梁木最多惜無材用
竹䶉太平東鄉皆有之生于竹中之䑕也形色俱類䑕
差大而肥烹之味與黄䑕無異
郭公棐嘗梓䕫門三傳名宦則諸葛亮李靖源乾曜韋
處厚唐介虞允文王十朋李浩查籥劉光祖余應求孟
珙鄉賢則屈原李逺廖彦正楊晨袁沔青文勝汪瀚栁
英流寓則宋玉杜甫李白冦凖張俞邵雍黄魯直宋濂
惟武侯工部王梅溪有特祠祀之
　
　
　
　益部談資卷下
跋
何仁仲辭賦之業士林聲稱籍甚而不悉其有政事材
浮沉兩都散署十許年僅得判䕫府當事者一切盤錯
輙屬仁仲應時批解飭簠簋而逺苞苴人皆嚴重之居
䕫僅數月督府置諸幕不使佐成都守攝華陽令其最
不易辦者為貢箑仁仲費省而事集兩臺及監司予上
考而銓曹漫然用左官律監之余使訊仁仲仁仲遺一
編書曰益部談資君望我意氣乎槖中装盡是矣余發
視之則皆蜀故實山川人物之勝瞭然指掌應接不暇
而時吐致語靡靡可聴余調仁仲不聞沈休文之戲朱
彦和耶年少何乃不廉天下唯文義棊書一時将去仁
仲以詞客兼吏事名是為妬媒宦蜀三年遂括蜀千古
之美英英斑管纍纍錦囊又何得不左官人傳仁仲入
都面詰銓曹左官坐何状曰不當以辭翰内交仁仲言
能為辭翰者内交我耳非我交人曰貲郎何必辭翰仁
仲失笑此自蜀人司馬長卿作俑夫以辭翰内交孰與
以賄信如所云長安輦上貴人必不識一丁者耶長揖
而出此語殊可為談資附之以資談者南新市人李維
禎本寧甫譔
