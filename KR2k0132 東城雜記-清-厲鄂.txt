#+TITLE: 東城雜記-清-厲鄂
#+DATE: 2016-06-11 12:22:15
#+SOURCE: github.com/kanripo/KR2k0132 master db16acda                
欽定四庫全書　　　　　史部十一
　東城雜記　　　　　　　地理類八(雜記之屬/)
　　提要
　　　　(臣/)等謹案東城雜記二卷
　　　國朝厲鶚撰鶚有遼史拾遺已著録杭城東有
　　　　地曰東園者宋故園也其名見於宋史鶚家
　　　　於此為考里中舊聞遺事輿記所不及者八
　　　　十五條釐為上下二巻大抵略於古而詳於
　　　　今然所載九宫貴神壇紅亭醋庫諸條考據
　　　　頗為典核又紀髙雲閣蘭菊草堂竹深亭及
　　　　金石中之慈雲寺宋刻劍石銘諸舊蹟俱浙
　　　　江通志及武林各舊志所未詳他如灌園生
　　　　以下諸人皆系以小傳使後之修志乗者有
　　　　所徵引其用力亦可謂勤矣鶚素博覽並工
　　　　於詩詞故是書雖偏隅小記而叙述典雅彬
　　　　彬乎有古風焉乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
東城雜記原序
杭城東曰東園地饒水竹蔬蓏翛然清逺先君子因家
焉小子生於是居已三十餘年凡五遷未嘗離斯地也
每欲考里中舊聞遺事而志乘所述寥寥無幾隣翁野
叟拙樸無可與語者因從故籍㕘稽每有所得輒掌録之
又於交朋質問復得一二雖見聞陿隘或遇嘉客見臨
聊舉為茗椀間談資爾或曰古杭事綦繁何不推廣成
書而區區方隅為笑應之曰姑有待雍正六年春三月
十有二日樊榭山民厲鶚書於野人舟
欽定四庫全書
　東城雜記卷上
　　　　　　　　　　　　　　錢唐厲鶚撰
　　永夀寺
寺在慶春艮山二門城隅之間四面皆菜畦野沼舊名
永夀菴為南海普濟寺下院康熙四十三年
聖祖仁皇帝賜御書額永夀寺
　　富景園
武林城東曰東園者宋御園也元張氏展城後迤東十
里許民居甚鮮多為池塘畦稜因槩以東園名鄉先輩
或云宋東苑似未得其詳按宋史孝宗紀乾道七年秋
九月甲午從太上皇帝太上皇后幸東園光宗紀紹熙
五年夏四月夀聖皇帝幸東園葉紹翁四朝聞見録孝
宗内禪光皇實憲聖所命孝宗遂得日奉長樂極天下
之養北宫去東園最近旬浹間即請憲聖臨幸屬芙蓉
臨池秀發遂白憲聖請登龍舟撤去闌幕卧看尤佳憲
聖欣然從之潛說友咸淳臨安志富景園在新門之東
孝宗奉憲聖太后嘗請游幸又重於數戒有司故營是
園以邇北宫規置略倣湖山今亦湮廢悉𨽻慈元殿嵗
收花果之入焉呉自牧夢梁録城東新門外東御園即
富景園四水潛夫武林舊事富景園新門外俗呼東花
園灌圃耐得翁都城紀勝城東新開門外東御園今名
富景園王士㸃禁扁園有集芳慶樂聚景玉津玉壺富
景翠芳並在杭以上諸書班班可考所云新門明代名
永昌
本朝以其同闖賊偽年號改曰望江俗稱草橋門内地
里人尚呼園前街者是已郎瑛七修類稾云東花園宋
之富景園也内有百花池今園前民家尚存大池相傳
舊矣臨安志又云昇仙橋富景園前南新草橋富景園東
今望江門内䕶國禪院前有小橋不通舟楫俗呼為登
仙橋即昇仙橋也近山隂許右文尚質寓杭雜咏云富
景園開曲巷東風光直與玉津同百花池上頻移艇閒
殺江南垂釣翁述古可謂詳核矣又平湖沈修齡遐菴
有經富春園故址調寄摸魚兒詞云過城東版兒巷口
斜陽催送殘景空園喬木無情物不帶昭陽鴉影還記
省奈回首花天月地和烟暝鵑聲啼盡問淺碧荒池淡
黄疎柳閒話不堪聽銅駝裏誰惜枝枝紅杏昇仙橋外
留映繁華已作浮雲散幾度春風消領闌曲凭數檢校
垂旒彈指三生頃昆明刼冷看漢苑螢飛蘇臺鹿走喚
起夢鷗醒予亦有過富景園故址調寄臺城路詞云生
年落托東城下溪雲素心都負跡似潛夫身如灌圃只
記南朝衰柳牆根井口抱一片晴沙眼波微溜縱不言
愁露桃愁到不言後探春那回行遍冷餳猶未賣人尚
中酒藏謎花樓戲嬰水館别有凭闌紅袖新烟信否過
幾度酸風翠梢眉鬬竚立誰知暝鴉飛去久
　　宋畫院
陳仲醇泥古録云武林地有號園前街者宋畫院故址
也
　　程源
南渡後程源為伊川嫡孫無憀殊甚嘗鬻米於臨安新
門之草橋著為道學正統圖嘉定十七年聖㫖訪求伊
川後特與録用源補迪功郎除貳令監丞元祐初起伊
川誥詞云勅鄉貢進士程頥孔子曰舉逸民天下之民
歸心焉吾思起草茅巖穴以粉澤太平而大臣以爾好
學篤行薦於朝願得試用故加以爵命起爾為洛人矜
式此故事也盛名之下尚謹處哉紹興元年九月二日
勅通直郎程頥朕惟周衰聖人之道不得其傳世之學
者違道以趨利舍已以為人其欲聞仁義道徳之說孰
從而聴之間有老師大儒不事章句不習訓傳能自得
於正心誠意之妙則曲學阿世者又從而排陷之卒使
流離顛疐無所為而死其禍賊於斯文者亦甚矣爾潛
心大業無待而興者也方退居洛師則子弟從之者孝
弟忠信及進侍講帷則拂心逆指務引其君於當道朕
錫以贊書寵以延閣尚其靈明知享比哉可特贈直龍
圖閣嘉定庚辰徐公僑為江東倉跋前後二制詞曰右
伊川先生舉逸民追贈之誥詞也昔先生居洛以道自
任元祐初始應詔未幾以間去中興首明黨議而先生
下世矣先生之孫源將以二詞劖諸石先生之道雖不
行於時此益以見我朝崇儒重道之意東陽徐某謹書
(出葉紹翁四/朝聞見録)
　　程源授迪功郎制
勅故左通直郎崇政殿說書贈朝請大夫直龍圖閣諡
正程頥四世孫源朕惟道徳性命之㫖具載魯論孟氏
之書闗洛諸儒講明益備奈何頃嵗各欲専門遂致邇
來横生邪說朕所以悉贈先儒之諡并及張吕之儔曲
阜來歸既尊崇於孔氏元日發制復訪後於伊川觀之
年高廩而奉祀源方强仕遂命以官庶幾感發人心推
明道統俾務躬行之實無為邪說之歸爾其懋哉朕意
深矣可特授迪功郎嘉定十七年六月三日右見李秀
巖心傳道命録觀之伊川先生三世孫源之父也
　　東皋隠者
元末東皋隠者范思賢其先在宋時有為防禦使用醫
小兒名隠者去防禦五世其業益精其為醫務利人不
務利於人名愈顯又性至孝壬辰之冦鈔掠市井亟擕
其母出沒賊中走匿湖山之叢薄家貲不顧也所居錢
唐城束地平衍有草木禽魚之樂暇日輒賦詩鼓琴圖
冩山川人物以為娯或勸之仕輒曰吾不能隨世俗俯
仰不願仕也因自稱曰東皋隠者作東皋隠者贊贊曰
有美隠君心夷而氣沖其行既周其惠又以充東皋之
陽有木鬱葱或偃而歌或踞而桐俯仰宇宙爵胡我降
表兹貞白穆其清風是用作歌以播於邦此天台徐一䕫
大章始豐類稾之文也大章又有述徳一篇略云余有
子方晬病勿能乳哺吾家去思賢十里許晨起走告之
思賢曰子苐先往日加午刻吾來視之既返大雨如注
將午平地流潦盈尺吾已必其不來而思賢戴雨笠被
毳褐跨欵段馬踵門索兒視予抱兒前視之曰無傷也
授以匕劑曰服是當愈吾兒今已長大而思賢墓有宿
草恒念之不置云云蓋思賢隠於醫而能以仁厚信誼
存心有古高士之風不徒以技術著故一時名流多投
贈之作廬陵張光弼昱題范思賢東皋隠居云海水桑
田幾變遷桃花依舊郡城邊蔬園百畝充官稅藥價一
生供酒錢詩句興來題綵筆道心悟後付朱絃院曹誰
信同僚後屈指交游十五年臨海陳敬初基東皋隠者
詩為范思賢作云錢唐隠者東皋子讀書賣藥青門裡
云是先朝防禦孫至今住近蒲橋市蒲橋東頭楊柳青
門前好山終日横承家善起小兒疾好古不求當世名
韓康之後誰流亞宋清巳矣無來者世上如今市道人
紛紛見彈思鴞炙眼明有此東皋生百年義重黄金輕
江湖放浪詩千首風月徘徊鶴一聲顧余亦是忘機客
買藥青門始相識為君長嘯上東皋極目千峰倚空碧
　　楊維楨呉氏歸本序
錢唐呉觀善字思賢自杭之淞謁東維先生曰善之外
高祖徐防禦氏在宋為小兒醫贅壻曰范防禦氏范無
子又贅宋四明教授呉氏子從明字公亮承其家而嗣
其業南渡後自汴徙家杭之東青門從明生徳誠提領
平江醫學徳誠生仁榮杭州路醫學録仁榮生四子長
即觀善也善通經史學不専攻岐黃氏之書嘗讀文正
范公傳公幼隨母適朱而未嘗一日敢忘其本生卒復
范姓君子反本之道也吾隨外甥氏宗于范今將反本
於呉禮也已作堂先廬之東名以歸本丐先生大手筆
一志庶呉氏子姓有以知水木本源之義也吾悼秦法
子壯則出贅世襲以為風義道不正遂不子其子而子
其壻致宗祀不明氏族無辨有司詔民者又不以釐而
正之至使一門沓雜戸籍其壊倫紀也甚矣善能反本
於范徐二宗之外而急歸正於呉非讀書達禮篤正之
君子能至是乎(缺一/字)此鐵史筆之故吾樂與之文使代
之不肖子姓蹈秦風之錮弊者有所儆也夫(東維/子集)
　　癡絶生
陶南村輟耕録王思善繹自號癡絶生其先睦人居杭
之新門篤志好學雅有才思至正乙酉間檇李葉居仲
寓思善之東里教授余從永嘉李五峰先生孝光訪之
時思善在諸生中年方十二三已能丹青亦解冩真先
生即俾作一圓光小像面部僅大如錢而宛然無毫髮
異先生喜作文以華之爾後余託交於其尊人日華曄
遂與思善為忘年交思善繼得呉中顧思道逵緒言開
發益造精微故於小像特妙非惟貌人之形兼得人之
神氣云郁逢慶續書畫題跋記有楊竹西高士小像嚴
陵王繹冩勾呉倪瓚作松石遂昌鄭元祐抱遺叟楊維
楨西磵居士蘇大年扶風馬文璧勾呉高淳東海散民
錢鼒席帽山人王逢虚白道人茅毅贊思善之筆流傳
於世者殊不多見也
　　海神壇
咸淳臨安志海神壇在東青門外太平橋之東淳祐十
二年有㫖中興以來依海建都宜以海神為大祀下太
常議禮詔守臣馬光祖建殿望祭自寶祐之元嵗以春
秋二仲遣從官行事宋史樂志有淳祐祭海神詞十六
首是時西北地久失於金源而祭祝猶及之其西海位
奠玉帛潤安云蓋高斯覆猶隔封疆酌獻類安云我秩
祀典四海一家北海位奠玉帛瀚安云一視同仁我心
則怡酌獻溥安云惟徳之涼曷奄九州撰詞者不無冀
望恢復之意而國是日非元起沙漠未幾巴延之師且
駐江上海潮三日不至神之憑依果安在哉今太平橋
在慶春門内東河橋之東地近城曲平逺虚曠望見西
湖諸峰浮螺攅黛於屋山樹杪亦佳境也
　　聞子將嚴印持結社
杭州明季先有讀書社創自聞孝廉子將啟祥張文學
天生元馮公子千秋延年暨嚴印持調御忍公武順無
勅勅後乃合於呉中復社子將中萬厯壬子鄉試天啟
壬戌與嘉定李長蘅同上公車聞警報踵至未及國門
而返著有自娯齋集千秋為具區祭酒之孫祭酒秀水
人娶於武林沈氏遂家焉愛西湖之勝築快雪堂湖上
千秋因入籍錢唐中崇禎己卯副榜貢入太學歸隠秋
月菴有煮鶴稾秋月菴稾三嚴自餘杭家錢唐高隠不
出兄弟有作朋集天生工書法遺文多散逸東里有報
國院在慶春門城隅舊為香林廨院天啟初重建仁和
錢宫贊曽作碑記其辭云余與聞子將嚴印持諸公結
社其中即讀書社舊地也復社名流數丁陽九標榜太
盛幾罹黨禍而數君子蟬蛻自全龍潛不見多以山水
禪喜為託比之申屠蟠郭林宗有足多者焉碑有不野
而望超不山而聞寂二語狀境殊勝
　　讀書社文序
泰和蕭伯玉士瑋與聞子將最善嘗作讀書社文序略
云山之致在烟嵐無嵐則枯水之致在淪漪無漪則腐
文之致在氣韻無韻則死文之有韻如山之自嵐水之
自波舉吾之所挾以為至貴至妙一無所托而後自然
之韻乃出焉蘇子瞻云觀士人畫如閱天下馬取其意
氣所到乃若畫工往往只取鞭策皮毛槽櫪芻秣無一
㸃俊發㸔數尺許便欲倦夫文有所挾以為長人所可
得而知者此皆鞭策槽櫪類也至意氣所到天韻獨出
止可鼻叅不容目飽廣陵散於今絶矣余至武林聞子
將出讀書社諸君子文與余視之脫口落墨不墮毫楮
獨留一種天然秀逸之韻倐忽往來撲人眉端如山嵐
水波風烟出入年來文章之道蕉鹿之爭紛紛未已為
士師者良亦獨難子將以一世沈濁不可以莊語遺物
離人而游於獨固善移諸君之情矣
　　灌園生
元末潘時雍居郡城東宋輦院故址有隙地十餘畝古
井一區簡淡力學詩句脫塵嘗賦徐一䕫獨樹軒云瀟
灑幽軒面水開軒前老樹倚雲栽閒來倚杖過三匝醉
後支頥看百回風雨欲隨龍化去雲霄常聽鶴飛來結
鄰擬共榮枯事遮莫人知是散材客居海鹽之黃灣見
海宇兵起遂歸抱甕而隠自號灌園生崇徳貝廷琚瓊
為作灌園賦并序云錢唐潘時雍治圃於城東門築垣
四周引水成渠以灌園自號其意以為無功而食人之
食者元氣之賊萬物之蠧也故勞焉而後食身執其役
以給朝夕之費二親無戚戚之憂萊妻有同志之驩吁
豢於富貴者不知澹泊之為高耽於榮利者不知道徳
之為大既榮而覆古今一轍則灌園之利不已多乎昔
於陵仲子辭三公而為人灌園充其廉也向秀吕安灌
園於山陽安其逸也潘岳去長安令而閒居灌園病其
拙也時雍亦若人匹與或者疑其居有闤闠罔利之習
座有俗客鳴聲之聒又安能效彼之所為者非知言也
乃述賦以廣其意云賦曰步青門而長嘯遊余心于古
初目藻麗而弗近敦樸素而為廬食五鼎為不及飲一
瓢為有餘幸免𨽻於征戍或弦琴而讀書恥桔橰之尚
巧逐末景而區區其地襟江帶湖青紆黛蓄拱以連山
突怒起伏實東南之形勝為帝王之行都周金城兮萬
雉列甲第而當衢族茂許史家儗陶朱肆有藍田之玉
斗量南海之珠技博古今之妙音㑹八方之殊傾國遇
乎燕趙跕利屣而曳輕裾若神人之綽約耀氷雪之肌
膚於是命相開藩鎮我南服象天河而鑿池儗紫微而
建閣集貂蟬之濟濟衞虎豹之肅肅殫慮乎庶務者蕭
曹之倫鋪張乎太平者枚馬之屬衣襲綺紈食兼粱肉
塗比車蓋庭奏絲竹巖棲者未睹其盛家食者思發其
所畜也乏匡時之明略乃退處乎齊民墾不食之棄壤
托鹿豕以為羣疏濁流而逺注闢斜徑而支分筍長渭
川之竹菜生雲夢之葷蒲荒秋雨菘茂早春甘者如薺
脆者勝芹始芽茁而冒土忽葉布而覆雲荼三名而可
食虉五色而成文候靈雞而畢起庶戒逸而務勤冀擷
秀於寒暑必浹潤於朝曛恒獨往而無求爰四顧而欣
欣乳鳩呼而相應惡草蔓而當耘感生成之攸遂亦有
藉乎人人其或風雨之晨燈火之夕俎豆娯親琴尊命
客揄竿有鮮充庖有辛夏果磊落秋瓜輪囷兹田夫之
所美又焉得獻之吾君嗚呼章綬不優於野服瑤臺何
異於蓬室諒乘軒而取譏雖抱甕而奚恤寧陋彼而榮
此聊逍遙以終日金谷廢而蛙鳴玉津空而狐穴中雖
侈於五畝後孰恤夫一石乃為之歌曰朝汲於河兮其
流湯湯暮觀我圃兮其葉已黄炎風卷沙兮白日藏尚
昬其事兮毋棄而荒又歌曰登彼陸兮猛虎噬人涉彼
海兮白波滔天我藝而灌兮入以事親誓勿彼適兮危
其身歌既闋幽情暢白露下初月上陶然一適混乎無
象安通塞之有時蹇余行其焉往又寄時雍詩云潘岳
閒居學灌園一椽茅屋近青門野烏得食頻將子慈竹
團陰定長孫賓客過門車馬合兒童汲井轆轤喧春風
金谷空流水且共高歌醉瓦盆張光弼為灌園生潘時
雍賦云却惡喧囂逺市廛自耕荒僻浙河邊時非蘇子
投書日髩是潘郎作賦年飯客夜舂鸚鵡粒灌園春引
桔橰泉嗒然鼾睡茅茨下榮辱何因到爾前按青門謂
東青門今名慶春門每經行菘塍𤓰架間髣髴時雍故
居所在也
　　西嶺草堂續記
洪武中天台徐大章一䕫有錢唐泯上人西嶺草堂續
記云錢唐泯上人志行絶俗蚤依雲門法師受度至正
中雲門來主下天竺之席上人實侍左右其所棲息則
西嶺之草堂近焉西嶺草堂者唐元和中杭之高僧道
標師所居也僧史稱神氣清茂為道既高而詩尤精妙
與呉興皎然㑹稽靈徹齊名時之名人以摩雲霄三語
贊之上人甚慕焉其言曰吾上視師雖不與同世而與
同鄉里使師顏面肢體而與吾殊也我則不敢知茍顏
面肢體不與吾殊亦奚不可及之有則其中之所存蓋
可見已將謀復作草堂㑹兵燹日熾而西嶺之勝汩沒
於風塵之中上人曾不少沮仍擇地郡城之東搆屋四
楹限以周垣植竹與樹其前後有陂池春夏水長水氣
上行與竹樹㑹清芬可挹上人閉門危坐披閱内典以
探教觀之要暇則曳袖長吟顧瞻西山搜精錬奇而西
嶺岧嶤宛在眉睫間因署名曰西嶺草堂致其志也余
曰古之桑門上首積行累業蜚聲一時垂名後世僧史
所載蓋亦不鮮姑以錢唐言之若聖達觀之神異辨才
淨之辨博孤山圓之孤峻咸似宜慕者而上人顧獨於
師是取蓋必有所以然者吾嘗思之學道之士以今慕
古必取其質之近似者惟其質之近似故其慕之也切
慕之也切精神念慮𠖇孚黙契則其入道也易今人生
而同世以某問某猶有不知者上人之生去師五百有
餘嵗而獨慕之非有所似惡能自信若是向余謁雲門
於天竺見上人氣貌不凡心甚敬之别去日久其法友
與余相見輒談上人行業精進而余猶未悉其藴間一
造耳草堂甫成止余就宿青燈永夜接膝蒲團之側神
清思逺窺其風致隠然有上摩雲霄之意區區世相何
得而溷之哉然後知上人不徒慕也吾經有云惟其有
之是以似之草堂之作亦何必規規於西嶺之下哉㑹
上人謁余請著西嶺草堂續記於是乎書
　　高雲閣
明雲間莫雲卿是龍有聞於時近吾杭莫雲卿如鍄亦
以文雅好事為名流所重毛稚黃贈詩所謂昔字雲卿
者君其伯仲間是也家東園有高雲閣疏泉列樹頗極
清曠毘陵惲壽平格與之友善游杭必寓閣上多有題
咏句如露蔓平窺石烟蘺半浸池薜荔愁中鬼桃花刼
外身舊雨青氊在新愁白髮知無山多怨鶴得樹亦棲
鸞一時園林高致賓主交情令人想見余友陳玉几藏
壽平在杭日手札二與毛稚黃云從東園縁柳塘行三四
里逢橋五六過城北茅子鴻新居時芻牧駏馬駝蹀躞
奔驛吹角之聲相聞暝矣不取故道從市中肩摩而趨
抵高雲閣中新月已挂高柳之半露蟲大作吟聲此時
意君已就卧或尚立檐下哦秋風得奇語正思惲子來
叫絶然興倦後不能再穿深巷呼君同上新橋看月也
與王丹麓云五月廿三日期又競稚黃東琪虎男次日
訪北墅王丹麓㑹大風雨諸子不果來因思客嵗丹麓
從氷雪中訪我東園我輩今日盤桓不及王郎逺矣口
吟自嘲并題扇寄北墅密雨千門正未開無人同破北
山苔雲邊悵望回舟客曾比王郎踏雪來壽平又嘗自
號東園客
　　九宫貴神壇
徐一䕫宋行都考九宫貴神壇在東青門外一里許以
今地度之菜市橋側東青巷是門之遺址元張氏改築
杭城拓開於橋東里許壇當在慶春門内城隅矣按咸
淳臨安志九宫貴神壇紹興十三年因太常丞朱輅之
請以春秋二仲舉行祭禮屋而不壇十八年太常主簿
林大鼐乞詔有司建壇於國城之東從之神之版位則
夢粱録所云北太乙西南攝提正東軒轅東南招搖中
央天符西北青龍正西咸池東北太隂正南天乙是也
神之靈爽則宋史禮志所載九宫貴神所主風雨霜雪
雹疫所係甚重是也九宫壇分祭初獻亞獻官六部侍
郎以上終獻官監察御史光禄卿丞見宋史輿服志紹
興祀九宫貴神歌辭十首見樂志方秋厓岳立春都堂
受誓祭九宫壇詩云輦路春融雪未乾雞人初唱五更
寒瓊幡第一畨花信吹上東皇太乙壇
　　多喇傳(楊維楨撰/)
杭城東輝和爾氏奴曰多喇年十九勤敏謹質善事其主
主卒某郡宦所多喇誓弗出主户適他姓主奉主婦日
謹主婦有機密不以託諸侍必多喇託至正壬辰秋冦
至杭刼官民帑藏輝和爾氏家掠貨不得反接主婦柱下
拔刀礪頸上諸侍婢皆踰牆壁走獨多喇以身覆主婦
請代死且請於冦曰將軍利吾貨豈利殺人哉吾主鑰
皆吾掌主婦弗知也吾盡探藏與若乞免吾主婦死冦
允解主婦縳乃悉探所藏珠玉寶器散堂上冦俘貨且
欲穢其身多喇持刀欲自屠曰我主二千石誓死不辱
他主況非我同類乎冦義之去已而泣拜主婦曰棄主
貨全主命權也妾受命主鑰失貨而全軀不義也妾請
從此死遂自殺楊子曰紅巾冦杭官守者往往棄官遁
否者佞事賊名節大閑一蕩去弗顧多喇一婦奴耳終
其身事主至以受命自劾非蹈忠節識大閑乎嘻使若
所為為國男子非盡臣道乎故余為之傳如五代史録
王凝氏之妻者云嘻
　　長生寺
余所居舎東一牛鳴地有庵曰曹源無多屋宇環以嘉
木鑑以清池頗宜坐夏榜曰古長生寺按咸淳臨安志
長生寺周顯徳四年呉越王建紹興十九年㫖充九宫
壇齋宫後至元間重建明洪武辛未詔天下清理佛教
遂併附於潮鳴寺而廢至萬厯四十年改為小菴仍曰
古長生者存舊蹟也范石湖成大次韻尹少稷察院九
官壇齋宿詩云草草馳三里蕭蕭共一餐吏方緜禮蕝
公自將詩壇隙月窺牀近窻風刮坐寒鴉鳴未忍散端
為合併難正指斯地近錫山秦對巖松齡遊杭宿曹源
菴贈息機上人詩云小築傍招提安禪絶所思艱難行
脚後容易退耕時佛火分池面茶烟合竹枝語深忘去
住一榻髩如絲此詩甚佳菴僧書於板以示過客而秦
太史蒼峴山人集不載
　　張隠君卿子
張隠君遂辰字卿子一字相期號西農少頴異於書無
不窺工為詩以國子生游金陵時名大起見賞于董尚
書其昌陳徵君繼儒明末潛名里巷為醫自給能探丸
起人死人爭迎致之卜築東城詩格益澄澹孤峭多自
得之語在西泠流派外可自名家隠君每於嵗闌定勉
誡子息云家足過年之用座無寒士之求不惟有愧本
心抑且無别庸俗又嘗述其祖龍墩公貧止一布袍除
日逢急者即解贈之清門世徳可以激薄停澆矣著有
白下湖上蓬宅衰晩四編蓬宅者録其東城所作也忍
公無勅招入六逸社簡謝云東城有老生三五接茅屋
聲名雖翳如志色不降辱乞食拙叩門爵年少賜粟二
嚴天放翁舉逸嗣其六高㑹相招邀寧恥敝冠服寄情
在琴歌養老事觴肉詎惜恕疎狂禮容亦簡足持論昩
茍同古風良可掬白首永晏言娯懐還厚俗冬暁尋東
鄰諸子云東城愛清暁日出在寒林殘葉響氷面微霜
留屋隂事皆縁老謝跡剩有孤尋忽漫聞村犬悠然門
巷深隠几云一區城曲地還餘隠几蕭蕭落木初賭墅
圍棋無子弟故家遺俗有琴書天遙欲縱高飛鵠池白
長留禁射魚尚惜興疎交漸絶朝來斗酒為誰儲孫宇
台治題張卿子隠居云東城何逶迤樹木紛扶疎中有
賢人室緑水繞前除門外多車轍室中唯圖書草木皆
秀色僮僕鮮嗟吁客至感心醉朋來結相於借問主人
誰其人乃為儒伏邴無恒軌嚴鄭有先驅願得聆謦欬
執手日躊躇今里人名隠君所居曰張卿子巷在土橋
北
　　許然明
許次紓字然明號南華方伯茗山公之幼子跛而能文
好蓄奇石好品泉又好客性不善飲讌客每徹宵旦金
錯到手隨盡坐是屢困出遊閩楚燕齊數千里外嘗裹
金數鎰歸歸數月又盡貧自若也與黃貞父呉伯霖張
仲初馮開之諸公善家東城近慈雲寺並城對池境甚
蕭灑所著詩文甚富有小品室簜櫛齋二集今失傳余
曾得其所著茶疏一卷論產茶採摘炒焙烹㸃諸事凡
三十六條深得茗柯至理與陸羽茶經相表裏前有呉
興姚叔度紹憲同里許才甫世奇二序稱然明歿後三
年感夢於才甫曰欲以茶疏災木今以累子才甫因授
剞劂文士結習不能忘情於身後事亦奇矣
　　慈雲寺宋刻
雍正庚戌二月余過慈雲寺見階下生臺石柱上有宋
元符二年馮謹建普㑹塔一所題記殿壁又有宋景定
二年城東慈雲院甲乙流傳住持証據府帖碑乃是臨
安府給付住僧崇寧者篆額細如絲髮上作雲螭文甚
古城東宋刻僅存此耳
　　東門菜
晁無咎補之七述云杭之為州負海帶江而東南美味
之所聚焉水羞陸品不待賈而足菜則蔞蒿因陳紫蕨
青蓴韭畦芋區茭首芹根藤花羞盤菊葉薦筥薑辛薤
淡薺甘荼苦此吾杭之菜見稱於文士之始然未詳所
產之地也周平園必大二老堂雜志云車駕行在臨安
土人諺云東門菜西門水南門柴北門米蓋東門絶無
民居彌望皆菜圃西門則引湖水注城中以小舟散給
坊市嚴州富陽之柴聚於江干繇南門而入蘇湖米則
來自北闗云此諺至今不改毘陵邵子湘長蘅西湖雜
興云杭州食單太濫奢西魚東菜總堪誇楊梅夏熟臯
亭好石首鮮來頭水嘉一作西魚者以西湖產魚鮮美
異他處也
　　橫河
橫河東運河之支流西河水灌市河從城外過壩入焉
東西夾以雙橋如眉影窺鏡夢梁録云崇新門外小粉
塲前普安橋又名橫河橋其東名廣濟橋今但名東西
橫河橋而小粉塲則里人仍稱之其地近城闉樹色高
下屋宇參差雨篷烟艇早暮聚集虞長孺淳熈橫河打
魚行云霏霏暁霧古城低竹􁠈危橋漁艇迷此時月鈎
不落水大魚小魚爭出谿宿鷺憎人翻雪去鷺沙盡被
漁人踞飛罾十丈浪花浮赤脚何妨多沮洳魚驚迸散
背尾馳嚢頭戢戢交參差老夫無縁救不得飛紅斫玉
糜湯池鮹鰷泣釡沸聲切猶記蘆根有殘穴後身願復
灂前濡灑子仍憂值江鼈魂歸貝坻訴白龍白龍魚服
泳寒風漁人捕得燔枯處急雨打船帆影空龔蘅圃翔
麟調蔟水憶橫河紅葉云小艇東偏緑隂曽聴鳩邊雨
幾番霜信宛剪就猩綃殘縷恰伴僧牆黃雪落帽風前
舞一㸃㸃逐亂流去夕陽暮浴水鳥斷霞攪碎只趂著
漁舠住千絲撒網便認作金鱗聚莫是舊溝漂出還有
人題句愁吟客夢過呉江路
　　沈正叔
沈大亨字正叔號樟亭宅在清泰門宋學士文通之後
少為諸生博極羣書善尺牘百函可立待而不善舉塲
之文以故艱於遇合中嵗遊京師時華亭徐文貞枋國
知正叔才欲留撰青詞積貨可得中舎正叔曰吾得曵
裾王門可耳安能鬱鬱久居此遂入貲得楚府典寶正
昭王雅志典墳接遇賢士大夫盡禮正叔輔導之功居
多昭王春秋漸高艱于子一日引正叔至密地指太史
公書某傳謂之曰若堪屬此乎正叔遷延引避叩首曰
殿下年力方茂錫麟非逺臣實愚頑不敢奉教昭王咨
嗟太息愈欽重焉其守正如此子宜先字尚行號芝暘
為人情至哀樂過人長女為馮太史開之繼室太史時
未遇食貧不能納禮尚行闢甥館居之父子墓石俱太
史所撰文也
　　項子京芝暘圖
余友趙谷林家藏項子京芝暘圖一軸山作小斧劈皴
崖上古松數株墨桃花一樹崖下芝一本流水潺湲一
高士黙坐相對款云芝暘圖山人項元汴為武林沈君
冩下有墨林山人印左方跋云汴與樟亭芝暘賢喬梓
道義相洽意氣同調厯交世傑凡其遨遊燕楚經必過
晤把臂博古逍遙世上今此偕老人各守處僕自向罹
家難受制暴黨甚矣吾衰世故灰滅閉門待期遐棄素
交曷勝興慨方在戊子秋七月既望兒曹赴省告校重
䝉尊君推恩訪惠兼致不遺故情復辱長公寄貽龍井
小春茗合想同臭犬馬垂盡之年忽得宿好逺將之美
銘佩殊深不憚耄昏拭眵勉力走筆是楮擬作三生後
對來因拙技窮斯幸先一盼墨林子項元汴題下有墨
林項元汴二印蓋清泰門沈氏故物也
　　如此江山亭詩卷
張左司如此江山亭詩卷明時藏城東景隆觀道士史
志中處案亭在呉山天慶觀嘉禾周桐村鼎跋云如此
江山者有所感而言也必宋遺民有為而作越若千載
登高而嘯咏者為一笑居士廬陵張光弼于時元社既
屋居士之為此遊一俯仰間何如其為感也作亭者之
感尚淺遊者為益深也遊後又無亭矣惟詩卷存獨居
士名章章然他或僅附驥耳此卷郎仁寶曾見之名賢
妙墨失傳已久今檢張光弼集有如此江山清集同王
仲玉陸進之吕世臣作云呉越江山㑹此亭暮春風景
晝𠖇𠖇長空孤鳥望中沒落日數峰烟外青不用登臨
生感慨且憑談笑慰飄零古今何限英雄恨付與江湖
醉客聽其三人之作不可考矣
　　題如此江山亭詩卷(姚綬/)
呉山故有如此江山亭初不知作於何嵗名于何人末
得廬陵張光弼清集詩遺卷紫芝老人俞和首作籒文
碧巖周氏冩圖清絶可愛足以光斯亭于既湮開後來
之賡和也是卷今為旌徳史𤣥隠所藏嘗求諸大夫士
題咏多以光弼詩中感慨遂為宋元興亡處致意諄諄
乎如此江山不曰江山如此上立論無乃過求矣乎且
古今江山之趣恒得之林下人其於亭館臺榭興之所
到輒以命名就斯亭論之有如此江山可亭矣論亦為
通彼豈以一亭之名之微即係以古今興亡之大故哉
但以登亭而飲者顧瞻徘徊撫景興感以人非而物在
嘅今昔之異同發之性情亦理之自然也則今使有如
光弼輩與客復擕飲斯地求昔之亭已摧沒于荒茅蒼
竹之間久矣又將何如其感慨耶余輩生逢如此盛世
歸田之餘得以優游林下與諸幽人貞士詠歌太平又
獲紹續昔賢之作之後亦幸矣間於一飯之頃亦不敢
忘江湖之憂於如此江山奚足深論哉至若王公貴人
志在行道樹勲業昭聲光于宇宙有弗暇於此或暫得
之亦唯一登眺一賦詠之耳求如林下人之趣不可得
也𤣥隠藏之尚伺弗暇於此而或一登眺賦詠者出而
諗之何如
　　城東倡和序
元戴帥初表元城東倡和序略云嵗在大徳戊戌嘉興
顧伯玉客至杭東城杭之賢而文者皆與之游而屠存
博白廷玉以嵗晏立春前一日過廬清談劇飲甚適既
少倦即與循闗坰步江臯眺太伯錢鏐之荒墟弔陶朱
子胥之遺跡意色蒼莽襟神飛竦退而存博遂先成古
詩二韻六言五章以紀其事既而廷玉有和既和人别
為詩而張仲實陳無逸諸賢又皆有和詩遂不可勝紀
其氣如椒蘭之交襲而馥也其音如簫鐘之遞居而不
亂也其數如針芥磁鐵之不相違而相入也山野土木
之人無能與於兹㑹辱以小序見命不敢固辭余按顧
伯玉名文琛嘗為郡國所舉辟游燕不遇歸陳無逸名
康祖龍泉人官澧陽教張仲實名楧號菊存杭人系出
西秦循王五世孫牟巘翁之壻官江隂學正白廷玉名
珽號湛淵杭人官江浙儒學提舉屠存博名約號月汀
杭人官溧水教諸公皆知名可考惜倡和詩已散佚不
傳矣
　　劒石銘
劒石元時在城東景隆觀句曲外史張伯雨為銘并序
云石在景隆觀長踰等廣不及尺黝碧如鐵鐔鍔具焉
余作銘未幾夜半有力者負去銘曰錬質鴻䝉挺鋒嶻
嶭正一之氣勿壅勿遏星精内藴玉理旁達瑩謝鵜膏
書存紅沫倚天卓地排氣鎭魃兆兹神宫善建不拔
　　戴文進畫蹟
明宣廟召戴文進入京為畫院謝廷循所忌逃歸杭隠
於諸寺為作佛教諸像今東城華藏潮鳴二寺挂軸尚
有存者杭人相傳文進初為銀工所造釵朶種種花鳥
人物精巧絶倫思以是傳於後後見銷銀者即已手製
也悔而學畫遂有名女亦工畫文進墓在西湖橫春橋
　　葉居仲
元葉廣居字居仲至正乙酉間嘗居杭新門之東里教
授見輟耕録及閱魏文靖公驥自得齋集序知其先居
杭而後遷嘉禾也序云自得齋詩文集者錢唐葉盛維
新集其祖元江浙儒學提舉公之所著也惟葉初為括
蒼之松陽人以維新之十六世祖銀青府君居元祐黨
籍持節濤江遂為杭人後遷嘉禾其子孫青紫蟬聮儒
術相業在宋盛時人罕與儷公生於其族實宋吏部尚
書贈開府儀同三司南陽郡公諡文康時之六世孫夷
考文康以積學從政正色立朝若居臺閣而擊韓侂胄
之姦任侍從而定建儲之策述禮經㑹元以明周公建
邦立極敦禮崇樂之要其文學政事誠表表偉偉于當
時者也公承其家學於書無所不讀其所長者春秋與
時之名士曲江惟善錢公嚴陵道原魯公暨廉夫楊公
皆以是經名重浙水東西若公之詩文尤舂容浩瀚其
理致體裁究其所至殆近古之作者惜乎厯年滋久故
散佚不傳者多今維新所集蓋不過千百而什一也公
名廣居字居仲别號自得故集以自得名云今集已失
傳僅輯其詩六首以備東里文獻云爾題范寛烟嵐秋
晩圖云范寛作畫絶代無巖壑交錯青珊瑚玉堂仙人
妙題品(謂子/昻)十載見題如見圖亂後圖書盡狼籍奇珍
委地無人識蕭條錦褾世間稀拂拭墨痕三歎息題崔
君誼友竹軒圖云孔方絶交亦已久忘形三徑相追攀
高軒時過翠羽蓋美人或贈青琅玕清風慎截鳴鳯琯
滄海勿垂釣鼇竿一朝羣材盡登用空山無人同嵗寒
寄楊廉夫二首云江樹春如綺湖山帶暖烟興來猶早
起愁絶不成眠賖酒過三月無家又一年故園歸去好
猿鳥亦欣然聞道西湖載酒還飛瓊弱翠擁歸鞍可無
私夢登金馬剩有新聲到玉鑾異國頓消鄉井念小堂
新作畫圖㸔野人未納彭宣履獨向清溪把釣竿題西
泠橋隠居云癭木裁冠鶴氅輕十年塵土厭飄零小山
舊隠雲封戸大藥新成月滿庭丹井夜交龍虎氣碧霄
春躡鳯凰翎西風客舎炎歊淨擬讀琴心内景經西湖
竹枝云水長西湖一尺過湖頭狂客奈愁何鯉魚吹浪
楊花落聽得櫓聲歸思多
　　又
前録葉居仲詩近借得明杭前輩徐伯齡延之號籜冠
者所著蟫精雋於四明范氏之天一閣中載葉龍溪詩
云龍溪葉廣居字居仲號自得齋宋文康公六世孫雨
忩居士伯遜志信之孫也嘗擬黃庭經贈醫師方氏云
我有中庭𤣥𤣥根摠攝百氣超乾坤嘘吸日月通崑崙
萬神寂寞緜緜存中有一物光燉燉化為真人朱冠褌
手執赤符如瓊璊是中實為𤣥牝門三彭潛伏守其閽
峯名天柱五岳尊千巖萬壑手可捫南離北坎無衝奔
黃媪為媒掌其婚是中有語約不煩子能守之可與論
愼勿適越北其轅伏其廬内尋其源方君之居近五雲
幽闕夜間常氤氲放之六合空無垠下視濁世癃痼繁
以妄易妄何紛紜鍼砭可磨艾可焚熊經止與陀扁倫
閶闔朝啟覲軒轅戔戔玉帛臨丘園雨晴偶成云白苧
衣裳氷雪容沈郎多病怯東風陽城久拙征科政尹鐸
新成保障功滄海樓船何渺渺崆峒小麥自芃芃腐儒
自笑憂時切屢過田翁問嵗豐題宋徽宗墨竹云承平
天子玉為顏艮嶽秋風竹淚斑丹鳯不歸雲萬里空留
翠影落人間又回文詩云紅燭淚消香篆小扇羅如月
晩庭空風簾繡捲初醒酒靜院涼生水閣東書李博士
扇云水晶宫裏樹毿毿亂後情懐百不堪便面淡山寧
得似滿汀烟雨夢江南
　　金中丞别業
金學曾字子魯號省吾仁和人隆慶戊辰進士初授工
曹旋擢楚學使時江陵奪情起視事言者且得罪公致
書政府中有不顧綱常廢斥正人之語辭指激切江陵
子入試公置不録既而分守湖南道攝臬篆嵗方大饑
公賑恤多方兼封大户倉平價以糶民賴以活者甚衆
直指某希江陵意疏劾公鐫三級遂罷歸結孤山吟社
有終焉之志江陵歿起用撫八閩數年以老乞休年七
十九卒今東城土橋畔公别業在焉里人尚稱為金衙
莊也公嘗為太夫人造望江樓極高風帆沙鳥在闌檻
間兼擅水木之勝窈窕明靚逺隔市囂矣
　　圓魚大士像
閩人何壁客杭適金中丞家招讌過之庖人羮圓魚既
熟剖之見一肉觀世音首戴巾帔象白衣粧飾眉目衣
褶皆如畫右手下垂左手中按足踏芙蕖一朶座客無
不驚惋遂命覆羮見錢希言獪園
　　臯園
臯園在城東隅清泰門稍北少司農嚴顥亭先生所築
即割金中丞别業之半中有梧月樓滄浪書屋跨溪小
太湖墨琴堂緑雪軒芙蓉城怡雲亭諸勝修竹一林平
山一簣蒹葭楊柳罨岸被涯引外沙河之流從水門穿
塹入園中流經亭閣間束而為澗展而為沼縠紋鏡光
隨風日波蕩復注籬外長溝以達於東河倚杖閒聴潺
湲有聲城市所無也先生有經世之才寄意每在山澤
官都諫以憂歸日相羊其中與汪澹漪書云近匿迹東
城苦謝酬應古樹當軒流泉繞戸覺十數年墮落餘生
稍稍有清閒之樂何日策杖荒塗一罄疇昔乎及其殁
於京邸也徐華徵鄴挽以絶句云卜築東臯闢草堂城
隅樓角望蒼蒼清秋風景朱門客他日登臨憶侍郎即
謂此園也先生名沆字子餐餘杭人家錢唐順治乙未
進士父忍公三嚴先生之仲氏也
　　葯園送春句
葯園在東城隅與臯園相望明季呉文學我匏搆軒檻
虚敞竹木蕭森玉照堂前玉蘭一株大可數抱高花如
雪蓋百餘年物康熈中蕭山毛西河太史竒齡與吾杭
諸名士集此作送春詩時橐筆數十人多有佳句末坐
錢景舒㫤年最少獨集唐二首其二五六用翁綬白居
易句百年莫惜千回醉一嵗惟殘半日春太史極賞歎
之後録入西湖詩話
　　東城乞士
明季許元孝光禧靈長光祚雁行也靈長有書名結體
微熟元孝蕭然人外愛談名理著教典疏意一卷自署
曰東城乞士今藏吾友丁敬身齋中按梵語比丘此云
乞士
　
　
　
　東城雜記卷上
欽定四庫全書
　東城雜記卷下
　　　　　　　　　　　　　　錢唐厲鶚撰
　　長明寺
清泰門内長明寺宋開寳四年錢忠懿王建名法燈治
平二年改今名明萬厯問西竺宗工建華嚴閣􁌛八十
一卷真經於上請四明李次公麟畫祖堂百像行筆顫
掣衣紋如蓴菜條樹石雲泉勢極飛動錫盋缾笠經函
坐具之屬種種奇古而唐梵相無一同者寺僧至今䕶
惜之每上元前數日陳設齋供逰人登閣贍禮者踵相
接焉夢梁錄云仲春十五日花朝節崇新門外長明寺
建湼槃㑹羅列幡幢香花挂名賢書畫設珍異玩具莊
嚴道塲觀者紛集此亦南渡之遺風也
　　貫休十六羅漢始末
城東長明寺向藏有唐髙僧貫休畫羅漢十六㡧并出
山大士像一㡧其羅漢題款云信州懐玉山十六羅漢
廣明初於登髙和安送十身乾寧初冬孟廿二日於江
陵舟續前十本相去已十六年時景昭禪人自北來見
請當年將歸懐玉西岳僧貫休作字為小篆體其畫法
之奇逸飛動向讀歐陽炯長歌嘆其妙絶如聽經弟子
擬聞聲嗑睡小童如有夢繩牀木屐兩三片線補衲衣
千萬行今始親之也相傳明神宗時慈聖太后以賜紫
栢大師大師坐妖書事於獄中示化此畫歸法嗣某流
傳至杭藏一小菴
本朝嚴侍郎沆盧職方之頤共捐千金購得喜捨寺中
有年矣
世宗皇帝初年勅改西湖行殿為聖因寺制府李敏達
公衞請至聖因永充供養余按宋趙希鵠洞天清録云
信州懐玉山有畫羅漢郡中每迎請祈雨常有一二身
飛過寺中即此畫也其靈異有如此者
　　魏徳剛
元末魏徳剛家東城辟臨安學官受春秋學於應之邵
之邵歿復學於楊亷夫著春秋左氏傳類編凡十二卷
亷夫為之序李宗表曄有懐徳剛詩云東青門頭有惠
連五載不見夢相牽得歸茅屋對秋雨與子細說逺逰
篇其為名流所傾企如此惜乎著述無存名亦幾湮滅
矣
　　東里草堂
元至正間有王維賢者隐居嗜古所交多勝友築東里
草堂於城東張光弼題詩云週遭多是及肩牆馬過猶
知舊草堂苔徑雨晴蝴蜨亂藥欄風㬉牡丹香詩篇未
覺為時重杯酒能留共日長豈是􁋝川無作者却同裴
迪賦山莊廣陵成原常廷珪亦留題云平安一橋吾舊
遊君屋乃在橋東頭晩山得月更宜酒春水到門還放
舟太守詩成寫素壁老大興發思滄洲淮南叢桂不得
往撫卷因之生逺愁時原常葢避地南㳺與之交云又
題維賢所藏盛子昭雙松繫舟圗云雲門寺前風物幽
布韈青鞵吾昔遊葫蘆盛酒待明月舴艋載琴當上流
長松並立幾千尺狂客一别三千秋何當挂席過湖去
東里草堂姑少留雲門寺在越凡過客之由杭東渡者
必於斷河平安一橋登陸古人詩語無虚設如此湖謂
鏡湖也
　　芝蘭室圗
元時錢唐髙僧古林昌公㓜祝髮于寳石山戒律精嚴
智慧明了曾分淨慈之半席晩年築室於城東偏移植
紫藟列樹蘭蓀倚檻則清心濯目憑軒則衣芳佩馨於
是王䝉叔明為芝蘭室圗并作記俞和子中為之書一
時題咏者頗衆蒲菴來復云不著維摩獅子牀芝蘭為
友産清香商巗采到連莖瑞楚畹移來奕葉光春雨苾
蒭還並秀暁風簷蔔每同芳也知臭味通元化物我㝠
觀與世㤀臨川危素云築室古城曲樹此蘭與芝異芳
間竒石宛有山林姿芝蘭日長茂離披滿前墀綠葉泫
朝露五色含晴暉道人方燕坐境寂神不馳色香了無
取眼鼻忽若遺嗟予老京洛無地結茅茨浩歌望江水
白雲有餘思南屏山人夷簡云不以芝療飢豈用蘭為
佩芝秀蘭自馨植此一室内道人結習盡與物了無礙
白晝敞禪扉羣峯逺相對始豐徐一䕫云草中惟有芝
蘭好不數宜男指佞賢近喜亦從蕭寺種誰云獨許謝
庭專尋常道氣留君子窈窕風姿媚佛天何用旃檀林
下住只將瀟灑度年年白雲峰如蘭云芝蘭百本遶階
墀曄曄瓊英間玉㽔楚畹風光揺綠葉漢宫春雨長銅
池香飄衣袂堪紉佩味入齋厨足療飢謝氏芳華歸寳
石封胡羯末宛同時錢唐白笵云禪扃閉幽寂石室生
清芬奇葩雜芳樹藹然祗園春如何尋丈間迥與人寰
分聲聞已知妄色相元非真願以甘露枝凈洒濁世塵
餘芳倘可即相從問正因京兆宇文公諒云紫芝采為
食幽蘭紉作佩聊復助熏脩庶幾堪傲世一室靜生香
諸塵自融㑹蒲團禪燕餘經卷了空外嗒然吾我忘誰
云有三際金華宋璲云隠居結蓮社地僻無人聲瑶草
穿階綠幽蘭入夢清吟詩憐楚澤分坐憶南屏色映千
華偈香同九畹英何當風月下相對說無生此圖向曽
錄入汪玉水珊瑚網中
　　土橋
土橋在新壩之左近慶春水門通外沙河之流湯堯文
煥土橋縱步詩云徑以城隅僻人因靜裏過敲門遥問
竹掃石近侵莎堯文號隣初道人仁和人中隆慶庚午
鄉試官贑州府同知有書名
　　新壩
慶春水門明時以東郊地僻鹽徒闌入不可禁奉㫖久
塞虞司勲淳熙卜居於是門近土橋不通舟因佃為放
生處諸仁者競載魚鱉螺蚌之屬來在藻於牣可千萬
億命也萬厯中賈䜿欲奪㑹安壩曵木之利揚言慶春
入巽水主大吉賄有司啓水門築壩曰新壩是年司勲
敗官中丞直指兩臺皆中誣去里中自是無富民詳見
司勲巏務山館集
　　惲夀平詩
惲壽平寓杭日有在東園柬毛稚黄詩云海棠茫茫春
霰斷柳絲綠遍寒江㟁細網幽窗竹烟亂山桃海棠落
將半鳥聲過殘雨蘭風細吹案我思在空谷我夢屬雲
漢珩璧只獨照錦衾空宵爛飛花濛濛還坐歎江郎操
筆不在腕石泉水芹泛溪館栁下無人待誰鍛風致俊
逸可以奪昌谷玉溪之席矣
　　徐茂呉
徐桂字茂呉餘杭人中萬厯丁丑進士授袁州推官守
正不阿失上官指投劾歸僦居杭城之東隅地幽僻擅
池亭竹木之勝多蓄彛鼎書畫日婆娑其中有潔癖客
過者先使人覘冠服鮮楚方與接對人以是怪之與馮
開之屠長卿同榜皆罷官家居扁舟雙履往來吳越間
著有大滌山人集送義公結廬天台云海上栖禪境披
雲訪石橋一缾依澗壑疎磬落山椒華頂經年雪松門
半夜潮預愁支遁去誰與共逍遥朱竹垞前輩錄入明
詩綜格調誠清拔也
　　雲泉題詠序
元初虎林城東徐文雋字如心扁其書屋曰雲泉紫陽
方萬里回為雲泉題詠序云有天地然後生萬物故易
有乾坤之卦而繼之以六坎之卦以天一生水而潤萬
物者莫潤乎水天地雖生萬物非水則莫生也然則六
坎之卦以屯䝉需次乾坤何也凡有坎之卦皆取象于
水而屯需之卦取象為雲䝉之坎取象為泉又何也天
之始生物也猶上雲下雷而為雨物於是芽茁于㝠昧
故曰屯以次乾而坎為雲天地之既生物也猶泉之初
泄于山物於是㓜穉而未壯長則不可無所養故曰䝉
以次屯而坎以為泉物屯而亨䝉而養待其成而已故
曰需以次䝉而坎又為雲此天地之屯也天地之䝉也
天地之需也聖賢者出亨物之屯養物之䝉始也無所
不用其力以需夫各正性命之定則終也無所用其力
今之學者亦嘗讀易而知之否乎虎林城東徐如心偕
鄰友童汝舟來謁謂其讀書之室扁曰雲泉老于風騷
者爭賦之予以為斯友也年始二十有七自芽茁㓜穉
而壯長者也其亦嘗次序屯䝉需三卦之坎而玩之否
乎聖人所以不曰水而曰雲曰泉何也水之始初為雲
為泉學者不慎其始初聽其流注散漫為𣺌茫無畔岸
之水可乎何謂經何謂綸何謂果行何謂育徳亨已亨
人養已飬人此感彼應姑少需之飲食宴樂而非流連
荒亡之謂也是為雲泉題詠序有文見桐江續集四十
五卷
　　馬婆巷
元奉化戴帥初戊戌清明杭邸坐雪絶句云思鄉處處
只愁生正好春㳺又不晴雪是梨花雲是栁馬婆巷口
過清明按巷為宋舊名今俗呼馬坡近東花園為上馬
坡北抵清泰門為下馬坡用之入詩頓饒雅韻
　　虞長孺僧孺
萬厯中里人虞司勲長孺以文字為佛事碑版疏頌照
耀東城長明蓮居二禪窟貞石猶存其弟僧孺淳貞終
身不娶結廬靈隠寺側名猿狖居役使僅一老僕又建
八角團瓢於每角藏書上有樓可眺逺馮祭酒開之嘗
曰於陵仲子猶餘辟纑之妻僧孺足稱今之逸士矣
　　城曲茅堂
藍瑛字田叔杭人善畫山水知名於時家東城自號東
臯蜨叟又號東郭老農榜所居曰城曲茅堂子深字謝
青為諸生亦以畫名龔蘅圃翔麟城曲茅堂感舊詩云
他年文酒地腹痛此停軒病葉黄堆徑寒流綠映門斯
人不可作茅屋至今存但有空梁燕諵諵對客喧
　　胡淯清
胡守乾字淯清臨清人父尚英明神廟末進士官翰苑
以忤魏璫削籍歸思陵立召用至宫詹學士而卒守乾
外家本杭人也母擕之居杭十餘年家益困乏賣卜於
城東市中得百錢輒下簾事吟詠人不知其貴公子也
西湖竹枝云長絲成匹竟難裁傳語渠儂莫見猜春日
未能尋藕去炎天那得見蓮來是亦不失鐵史遺音者
　　蘭菊草堂
徐子貞元末隠居城東號匏𤓰道人洪武初仕為潭府
典寳正所居曰蘭菊草堂天台徐一䕫為之記云錢唐
徐子貞甫亷介有雅操築草堂于城東隅不蒔他物獨
蒔蘭與菊而日循行其間客或見之曰子愛此耶子貞
曰吾愛其與吾性合爾既而大書蘭菊草堂四字而請
予記葢蘭之為物生于澗谷深絶之地人雖不采而清
芬細馥灑灑然於風露之下有不求媚於人之意焉菊
之為物發于卉木彫落之後時雖揫斂而幽姿雅艷采
采然在風霜之表有不爭妍于時之意焉之二物者有
道之士所不棄也方子貞隠處時人見其戀嫪此二物
不置固曰其性然耳而不知其見于用者何如也及遭
維新之朝盡起天下之遺逸而用之子貞起自草堂得
以才行選為親王官屬趨蹌王庭一以直道自持如蘭
之不求媚于人菊之不爭妍于時為王所禮貌所謂國
有道不變塞焉者葢如此詩曰惟其有之是以似之豈
不信然子貞之所守可謂不愧蘭菊矣因筆之為記張
光弼為子貞賦匏𤓰道人云吾豈匏𤓰繫此生道人玩
世以為名百年雨露司榮悴一日江湖見老成濩落情
懐莊子瓠浮沉蹤跡楚王萍壺公借與龍為杖拚著青
鞵到處行
　　徐鏡非
徐行恕字鏡非茂呉司李之姪也世以易名家中萬厯
癸卯浙江鄉試嘗為徳安縣令後與嚴印持張卿子稱
城東三髙士詹去矜鍾玉贈之詩云徐公本亷令髙擬
陶彭澤早歲擅時名垂老厭兵草晦迹城東隅蕭然半
畝宅茶人夙自署茗椀供朝夕健兒不敢窺閉門無俗
客擾擾市朝間世眼徒青白張子卿過徐鏡非閒坐詩
云朋舊今無幾所忻俱老翁累因遺嗣少閒頼一官窮
每過寒齋雨共聽秋樹風商山多翊贊吾願採薇終
　　鍾紹京書
鍾紹京書五帝六甲經後有倪雲林跋尾明時藏徐茂
呉齋中近閱沈景倩野獲編云本髙瑞南家物後歸徐
司理近聞為徽人厚募簒去直是許髙陽女賣嫁蠻酋
不止昭君和戎也
　　半畝居
半畝居一名孝慈庵近艮山門城東隅順治初里中周
氏子兄弟出家奉母于此中有放生池積水深凈風篁
繞户人迹罕到真憩寂地也俍亭禪師淨挺夜過半畝
居詩云月色滿城隈一燈懸古屋平郊逗微茫踈星澹
幽獨梵唄雜鐘磬琅琅振林木抱甕此灌園何必異深
谷俯仰輿盖寛閒閒情自足分坐成主賓阿閦及金粟
俍亭為仁和徐繼恩字世臣明季壬午貢生晩薙染於
河渚著有溪流文字
　　委順齋
元時杭之城東隅有鄭處士號虚原年八十餘研極乎
漆園之㫖名其燕處室曰委順齋楊亷夫為之記文見
東維子集多譌脫故不錄
　　鍾馗圗
鄭虚原家藏鍾馗圗為舊人筆至正甲辰春以贈海虞
曹立立跋云先君昔㳺錢唐觀此卷於鄭虚原翁處歎
其瓌怪幽眇曲盡鬼物之情狀鄭君欲以相遺先君亦
不之請也後先君歿六年立至杭謁鄭君於棲遯之室
情意款洽撫問存歿不勝惻愴因出此卷歸之且曰而
翁之夙好也吁鄭君䕶持此卷於兵火艱棘之中以先
君有屬愛之心不以畀人而有所待一旦識余為故人
之子卒能授之其亦庶幾延陵氏脫劍之意乎卷中題
者四人海粟馮子振詩云老馗兀與二鬼肩一鬼勃窣
袋影懸一鬼負劍㡌帶旃一鬼頂顱雙角駢老馗之婦
輿蹁躚其荷輿者鬼婢䖍抱猫掌握鬼妾妍提其奩具
風袂𤣥擕枕而從服飾鮮䑕蠍黏綴袴亦然擎擔最緩
行李便鬼之嬰孺盛穿聨囊包槖裹琴能仙瓠壺穹挂
吁可憐掲竿之魅愁攀緣最後甕鬼束縳椽尸而行者
猶能前肌肉消盡骨骼纒物怪種種來無邊神禹鑄鼎
今幾年罔兩在此猶翩翩吁嗟吁嗟問老天不惟詩畫
奇絶而鄭君之友道有足取焉
　　洪稗畦
洪昉思昇號稗畦居東里之慶春門少負才名尤工院
本南北曲以國子生㳺都門暇取唐人長恨歌事作長
生殿傳奇一時勾欄競抄習之㑹
國忌止樂貴人邸第有演此者為言官所劾諸人罷職
昉思逐歸朱檢討錫鬯酬洪昇詩云金臺酒坐劈紅牋
雲散星離又十年海内詩家洪玉父禁中樂府栁屯田
梧桐夜雨詞悽絶苡薏明珠謗偶然白髪相逢豈容易
津頭且纜下河船元人白仁甫有梧桐雨雜劇亦冩雨
淋鈴一曲用事可謂工切昉思後溺於烏鎮王司寇阮
亭挽詩云送爾前溪去栖遲歲月多莵裘終未卜魚腹
恨如何采隠懐苕霅招魂弔汨羅新詞傳樂部猶聽雪
兒歌中年欲卜居武康山中不果所著稗畦詩集清整
有大厯間風格嘗有林月前後入谿花冬夏開之句世
但艷稱其曲子耳
　　芸隠横舟
城東清泰門宋之崇新門也舊在東河内河流繞城而
轉過東新闗達於臨平抵長安堰近城河干宋有船官
廨嘉熙中施樞知言嘗為是職有題廨宇詩云合是清
溪近處居在官却與在家如柳風拂㟁時鳴櫓梅月横
牕夜讀書休問舟閒無喚渡須知水到自成渠俸錢已
足供新粒比著簞瓢儘有餘樞自序其集曰丙申冬趨
浙漕舟官戍小廨泊崇新門外傍河依柳髣髴家居刳
剡之餘時作一二解殊自適先正詩云野水無人渡孤
舟盡日横與樞官業偶同遂命曰芸隠横舟藁
　　潮鳴寺
城東潮鳴寺故為梁貞明中建名歸徳院後宋髙宗曽
駐蹕聞濤聲賜今名髙宗御書蘇詩賜殿前統制劉漢
臣咸淳臨安志云書古詩立石東廡者是也呉伯霖之
鯨以詩為髙宗作載之武林梵刹志誤矣李君實六研
齋筆記云武林潮鳴寺有宋思陵賜統制劉漢臣詩野
寺參差落漲痕踈林欹倒出霜根扁舟一棹向何處家
在江南黄葉村此蘇子瞻詩也第二字是水字今改寺
字遂掩而有之思陵博雅斷不如是當由偶在寺中書
之賜劉寺僧欲假以為重改字勒石以侈榮觀耳觀此
則宋時原刻後明時又有改字之刻今寺厄於火并改
字之刻亦亡矣
　　紅亭醋庫
咸淳臨安志紅亭醋庫在菜市橋東街南面北今名醋
坊巷宋時酒醋皆官庫醖造納緡錢于户部臨安有醋
庫十二此其一也但今巷在東街北面南與志異耳莊
季裕雞肋編載建炎後俚語云欲得富趕著行在發酒
醋盖宋自王安石設法賣酒并醋亦𣙜之南渡後軍興
百費浩繁遂不能革既禁私造其直必昂遂有因此致
富者矣
　　迴龍橋
明仁和沈通判懋徳儀兩湖麈談云郡城東潮鳴寺門
徑曲臨通衢其東南北三面皆水水之外皆菜畦而寺
獨踞其中竹樹幽茂人跡罕到儼然一山林也詢之僧
云寺舊名歸徳南宋髙宗駕幸至此聞潮聲而回因易
今名今寺後有小橋曰迴龍即當時旋駕處也按臨安
志菜市橋之西為東青門寺當在城外其迤東十數里
則江塘也故潮聲可聞至於今日則城郭一變與曩者
不類矣沈公為少司寇銳子正徳己卯舉於鄉嘉靖中
仕至惠州通判今去沈公又二百餘年此橋尚存跨荒
溝上僅一石杠耳
　　織成十景圗
杭東城機杼之聲比户相聞郎仁寳云起於禇河南九
世孫載善織作綾錦今禇家塘通聖土神是也其中一
區供
尚衣之匠花様有為西湖十景全圗者秀水朱稼翁稻
孫武林恭紀詩云十様西湖景曽㸔上畫衣新圗
行殿好試織九張機
　　蘭芳軒
貝清江瓊蘭芳軒記云永嘉李至剛氏僑居錢唐城東
闢室為㳺息之所樹蘭其前額曰蘭芳軒間求予作記
按蘭與澤蘭類紫莖赤節葉銳而長古人恒刈而佩之
劉次莊之注已詳而黄太史又以一榦一花為蘭一榦
數花為蕙朱子從而辨之且言今所見者花雖有香而
葉無氣非可刈而佩者然亦不知古人所指何物也由
是觀之天下之物其芳至獨而不變者莫過於蘭而楚
屈原著離騷以見志舉而稱之者不一則原之守比蘭
之芳已故其好修自潔朝夕而不倦也則曰予既滋蘭
之九畹兮又樹蕙之百畝及時俗之好䜛惡直而不能
容也則曰户服艾以盈要兮謂幽蘭其不可佩夫蘭别
於衆草故不與時俱化而獨芳君子别于小人故不與
俗俱遷而獨立使俱化而俱遷則芳委於臭腐而美淪
于淫僻矣至剛之托乎蘭其亦有原之志哉予聞至剛
盖五峰先生之從子弟早有氣節嘗從武夷杜君清碧
逰二十餘年渡江而北涉黄河覽太華客寄京師落魄
不偶而南歸吳門一時將相皆欲屈而致之幕府至剛
弗屑也然不能不病蘭之弗艾若矣吁蘭之香小夫孺
子能知之至剛能不失其守如蘭芳之不變予知必擢
于等夷而蜚聲天衢也于是乎書按珊瑚網題趙子固
水仙卷云天台李至剛又有李至剛名鋼以字行華亭
人洪武中舉明經試禮部郎中出為河南布政司参議
永樂間仕至禮部尚書解縉沮上立漢庶人髙煦至剛
黨髙煦以譖縉上震怒逮縉下詔獄死見明閣學記葢
傾險之流也其僑居錢唐當别是一人
　　沈柳亭
沈豐垣字遹聲號柳亭仁和人少為諸生學于臨平沈
去矜最工為詞纏綿處似柳屯田清稳處似趙仙源至
不肯上鞦韆為怕東牆近之句雖古人無以過之也嘗
愛東城之幽曠因卜居焉賦一萼紅云近城偶有千竿
修竹正好結吾廬試蓄水成池鉏泥作圃添栽幾種嘉
蔬將怪石圍成曲徑映藥欄深處獨蕭疎蓮子生花蜂
兒釀蜜快意何如最喜繁喧迥絶交情冷落細閱圗書
幾陣風來一番雨過苔痕綠遍堦除此際長容髙卧更
何勞惆悵憶黄虞睡起閒消茗椀自許清癯
　　張天生
張文學元字天生武林人居東城一㕓庳隘積書萬卷
朝夕諷覽不輟尤銳于經史之學注名復社年八十餘
卒徐孝亷蘭生之瑞以詩哀之云廣筵雄辨解談經一
代風流屬老成千載龍門徴續史授書誰是禇先生寧
都曽孝亷庭聞畹有懐天生詩云烽烟阻絶故人違回
首楊花夾路飛自是樓船吹畫角知君薜荔掩柴扉六
橋歌舞春風斷三日錢唐潮信稀老大乾坤空炙背亂
藤孤樹雨霏霏歿後著作不存即二詩可以想見其人
矣
　　張野花
曹藎之舌華錄云武林張卿子有野花詩十首佳極盛
傳一時人目之曰張野花卿子善病嘗數年不出户面
孔黄瘦人有見之曰是野花張也惜十詩集中不載想
少作耳
　　靈芝寺
靈芝崇福律寺在城東清泰門内稍南俗稱蠟燭菴吳
伯霖武林梵刹志云唐貞觀間郡人施光慶捨宅建名
實際院元季燬元統間僧妙通重建竟不詳改額靈芝
始末考咸淳臨安志城東無靈芝寺并無實際院但有
寳積院天福七年施光慶捨宅建舊名崇福後改今名
紹興十五年以其地為駞坊象院明夏時正杭州志靈
芝寺本在湧金門外錢王故苑芝生其間捨以為寺故
名靈芝髙宗孝宗凡四臨幸有浮碧軒依光堂亦為新
進士㑹拜題名之所元季燬移建城東合觀二書則寺
即湖上故蹟元統中始徙于廢駞坊象院仍合靈芝崇
福為額而實際乃寶積之訛貞觀乃天福之繆不然豈
有兩施光慶捨宅乎宋大智元照律師字湛然餘杭唐
氏子博究羣宗以律為本嘗著布伽黎杖錫乞食於市
楊次公贊之曰持盋出持盋歸佛心常在四威儀初入
鄽時人不識虚空自有鬼神知居靈芝三十年從㳺嘗
五百衆政和六年示寂塔全身于寺西北明正統間徴
杭州靈芝寺僧智淳説戒開壇為天下傳戒宗師乙亥
年辭朝沐浴而化上遣禮部趙朂諭祭智淳曰爾夙悟
善緣堅持梵行邇膺榮命為釋宗師方闡法音導人為
善倐爾示寂良可悼嗟靈其如存服茲諭祭自元照以
來為律宗焉郡人陸拒石繁弨募重建靈芝寺疏略云
靈芝寺者乃兩浙之名基錢唐之靈址聿開太平之嵗
重興元統之年椒房桂殿翻作禪宫太液昆明俄成寳
筏節菴脩三藏之書純一較五雲之典建章宫裏座是
蓮花華林苑中麈成白玉片蘆北渡半偈以解萬緣一
錫南飛三年而化諸品遂乃横開銀闕髙峙瓊樓蕉葉
火珠繚繞露槃之墖陽烏隂兎迴翔方丈之池法鼔雷
鳴天香霧積信可以跨鳳山之仙境軼蓬島之香城者
矣
　　郎仁寳
郎瑛字仁寳正嘉中仁和諸生與馬浩瀾洪王天碧澄
金玉泉珊王䕃栢一槐相友善居草橋門内景隆觀前
自號草橋子博綜羣書恣意蒐討于進取泊如也有愛
之者曰如後時何瑛曰吾已委身載籍矣尚復與諸少
年齗齗爭甲乙耶因作脾對以見志著七修類藁五十
五卷行於世其中考訂精核間有紕繆然多舊聞逸事
與瞿宗吉歸田詩話徐延之蟫精雋呉樂閒武林紀事
姜叔明蓉塘詩話沈懋徳兩湖麈談田子藝留青日札
陳貞亭禪寄續談並稱吾鄉前輩著述之傳世者
　　姜西溟卜居
慈溪姜西溟宸英績學能古文辭書得晉人筆勢逰長
安名動公卿間曽被薦以上舎生食七品俸與修明史
及一統志康熙丁丑第三人及第入詞館苒苒老矣嘗
與宗人約買錢唐東園屋將告歸遂初焉送項霜田歸
杭州句云我愛東園宅繞池青琅玕主人有成劵卜居
諒非難所願遂隣並非久同盤桓又送湯西厓編修移
居句云一椽如可托凖擬住錢唐其眷眷於東園如此
後以科舉事累斃于貴人牢卜居之約徒成虚語惜哉
　　瓦子巷
瓦子鈎闌南宋在臨安有二十三處其在城東者新開
門外新門瓦亦名四通館薦橋門瓦在崇新門外章家
橋南菜市瓦在東青門外菜市橋南艮山門瓦艮山門
外瓦舎者謂其來時瓦合出時瓦解之義紹興間殿帥
楊和王因軍士多西北人是以城内外剏立瓦舎招集
伎樂以為軍士暇日嬉遊之地貴家子弟因此破壊尤
甚于汴都也諸伎如賽觀音孟家蟬吳憐兒等以色藝
擅一時家甚華侈唐安安最號富盛又如金賽蘭范都
宜倪都惜潘稱心吕雙雙胡憐憐沈盼盼普安安等皆
以歌曲得名至唐安安理宗曽于元夕召入禁中潘稱
心亦為賈秋壑所狎今遺跡皆不可考獨菜市橋瓦子
巷其名猶存吳君特咏京市舞女玉樓春云茸茸狸㡌
遮梅額金蟬羅剪胡衫窄乘肩多㸔小腰身倦態强隨
閒鼔笛問稱家住城東陌欲買千金應不惜歸來困頓
殢春眠猶夢婆娑斜趂拍今則委巷蕭然知其事者亦
鮮矣
　　玉玲瓏閣
玉玲瓏宋宣和花綱石也上有字紀嵗月蒼潤嵌空扣
之聲如雜珮本包涵所靈隠山莊舊物沈氏用百夫牽
挽之力致之庾園後歸龔侍御翔麟因以名其閣焉侍
御為太常卿佳育子風流淹雅少日喜為樂章出入梅
溪白石諸公太常開藩江左署有瞻園禾中朱檢討彛
尊李徴士良年上舎符沈明府皥日上舎岸登皆在賓
榻酒䦨棊罷相與倡和刻浙西六家詞行于時又屬王
山人翬寫瞻園舊雨圗後以貢士起家厯郎署至南臺
未幾罷歸貧甚至舉家食粥未嘗于監司郡邑有所干
請士論髙之晩年移家白洋池畔自號田居舊宅已易
主玉玲瓏之名終播于詞人傳之海内矣朱檢討寄侍
御摸魚兒云玉玲瓏閣前松石經過朱夏曽撫主人直
待秋期近金粟滿庭香雨新樂府早和遍薲洲笛譜篔
房句竹垞小住笑我若歸時留君爛醉十日不歸去西
堂冷孔雀應凋翠羽鹿麑髙下騰距紅泥亭子方池外
深徑共誰延竚嵗既暮想皖口鱘魚又好霑犀筯粉雲
風絮定吹到山樓叢梅凍雀把盞舊吟處
　　碧鳳堂
靈芝寺舊有碧鳳堂成化癸卯嘉禾姚公綬嘗寓其中
公綬辭官最早以山水翰墨為娱嘗得錢舜舉山居圗
卷後有張貞居仇山村顧玉山鄭明徳等諸名勝歌咏
題跋竒愛之行笈必擕以自隨題其後云三日不展卷
何異隔三秋今日一展之頓然銷百憂片紙與隻字古
人尚見收矧茲美圖史契我山居幽林鳥當我啼石瀬
當我流寄傲倚南窗濯足弄扁舟囘視五陵内輕肥乃
浮漚吾生寳此卷俯仰盡優㳺五月廿五日因訪韋菴
亷使假榻于杭靈芝寺之碧鳳堂對雨無聊捉筆書此
雲東逸史記前輩雅尚如此風致猶可想也
　　陳際叔柴虎臣二處士
陳際叔廷㑹九嵗操管作寇萊公枯竹生筍賦人皆奇
之稍長補錢唐諸生效漢魏六朝人為文與同郡陸麗
京圻鯤庭培交好嵗乙酉鯤庭以行人殉國難絶吭于
桐塢引决時留書與際叔别且盡以書籍遺之際叔聞
信奔赴哭之慟為書以報地下美鯤庭之得死所敘已
有母尚在草野不即相從之故詞甚激昂宛惻無何陸
氏竄徙駱村鯤庭配陳夫人延際叔於蕭寺教其子繁
弨學既成乃還其所與書籍其交誼如此柴虎臣紹炳
仁和人御史祥之孫也少為諸生見賞於紹興司李陳
公卧子後棄舉業杜門掃軌以醫自業詩文馴謹中程
度如其為人際叔嘗稱之曰虎臣著作雖侈不為虚辭
濫説可謂質有其文者也兩處士皆家城東偏而虎臣
居尤僻老屋數楹厠於壊垣廢圃間枯桑敗竹三徑荒
寂際叔時過從劇談奮袖低昂擊節起舞雖樵蘇不爨
意氣甚豪也際叔有瞻雲集虎臣有翼望山人集與麗
京及張祖望綱孫毛稚黄先舒沈去矜謙丁飛濤澎吴
錦雯百朋孫宇台治虞景明黄昊稱西泠十子云
　　項霜田
項溶字霜田居東街少司馬眉山先生景襄之仲子也
少豪蕩及長折節讀書以太學生赴京兆試所交㳺多
四方名士聲稱藉甚然數竒試屢蹶歸而從酒人㳺嘗
露頂短衣持葢障日行市中軀幹偉然性愛滑稽時于
廣座中有所調笑或作為詞曲輒被輕薄子傳述人以
是多畏之睌年竟淪落而卒余于嗣子處覔得其北逰
遺藁一卷今錄三首于此青駞寺云得得蹄聲急前村
燈火微山川非故國塵土上征衣見月人投店聞言犬
出扉昔年曽此宿殘夢尚依稀羊流店云三公寧折臂
一紙是戡吴策馬登前嶺回鞭問僕夫寒烟低逺樹落
日淡平蕪陳迹茫茫處豐碑得在無齊河縣云日晏停
鞭未猶餘半日程圓沙明野渡老屋帶孤城石迸車聲
疾衣沾柳絮輕年年新漲發碧浪比潮平評者以為有
元和大厯間風骨洵不誣也
　　蓮居
城中精舎最多惟蓮居為勝其地左負郭右亘土橋門
外清流縈帶循六枳之籬而入一往深窈寮舎堂殿如
蜂王國如燕子巢户牖相向皆極低小古木離立突怒
䨴鬱緑䕃滿階苔痕常如雨過妙香時聞翛然有出塵之
想矣明萬厯時大覺瓏禪師所剏師戒行精整沈嘉則
屠緯真吴伯霖諸名勝皆與之㳺有一碑虞長孺之文
經竒李長蘅之書瘦硬宋比玉之篆蒼嚴足稱三絶
　　白雲漫士
元陶煜字明元自號道奥山人又號白雲漫士台州人
以試吏年勞省除杭州東北隅錄事司典史輝和爾人
拜布哈與其妻呼喇珠自昔同艱苦生女已十年一朝為
省宣使乃娶呼圖克女觀音努為小妻貌美貲豐善迎合
至抑正妻正妻不勝憤布哈擲刃以剚弗斃閉一室囚
之及其女日少與食欲俾餓死乃使婢訴主母枉于官
錄事揮使去君曰此婢去三人必俱死于是叩頭白憲
府使得伸理獲全布哈雖遇赦釋免猶坐黜至正壬辰
除歸安縣平反寃獄按抑豪强此類甚多子三人長即
南村先生宗儀也詳見鄭明徳僑吳集陶君墓碣中按
元史百官志云凡路府所治置錄事司掌城中户民之
事中統二年二千户以上設錄事司候判官各一員二
千户以下省判官不置至元二十年置達嚕噶齊一員
省司候以判官兼捕盗事典史一員地理志云杭州路
江浙行省所置領縣八州一至元十四年分宋都九廂
為四隅錄事司泰定二年併為左右二錄事司所云東
北隅即左錄事司也
　　尼居
蕭山毛檢討竒齡志圓尼師抄化齋糧序云東園多尼
居綠塍相接其在民家好佛如洛陽女子上請却髪率
連房以棲而至于故家遺閥官姬貴姝往往自為畦稜
結廬而居於其中志圎尼師中年去家伐茅而編籬獨
以俗姓本沈氏築名沈菴有日矣康熙辛未將勸緣于
城自持化簿膜拜予而請予以序夫閨中躭澹淨自昔
所難况以朱門華屋之子餐金拖繡乃一旦托跡于此
汰其膏而毁其飾猶復以齋薪供粥經營樵粒毋乃太
苦予嘗為家太保題墓門之碑疏所自出歎其舅氏京
兆公為明熹宗朝名臣當時稱杭州甲族以沈為最其
後嗣君輩皆相繼仕宦而第五郎君曽為舉人為蒼梧
令者則尼之夫也世事之如幻也久矣長林髙㟁已為
陂池即數十年來其間家國之興亡城隍之圮復與夫
閭閻貧富宦㳺荒落凡夫盛而衰衰而盛者亦復何限
夫虹生電過倐忽變遷海市山樓到眼而沫而當其盛
時炙顔爦手及其衰而悲之乃以解脫之情銷其愛憎
舉凡人世遭逢或忻或戚者而一舉而返之空虚則夫
愛金錢而吝施捨均未達也夫人之可愛者莫如家室
子女之身其所甚愛者尤莫如首髮而以家之盛若此
而棄之身與髮之所甚愛若此而捨之却之由是而思
天下之可愛而不可戀有如是乎况金錢已
　　毛稚黄洪昉思詩
前輩毛稚黄逰東園詩云暮春天氣佳霽色映庭樹羣
動恣來還予亦信予步東園此城隅扶杖遵微路依依
見原疇稍稍開烟霧井術分疆畦蔬果随所務居人多
淳風力作鮮他慕潟鹵宜周均鉏泥適寒沍婦女多秉
機兒童學馮瓠稍北地轉曠竹木森交互弱藻漫綠流
幽花靜垂露我行不知逺足倦稍休駐風景趣予前竹
橋三四渡吾生困塵埃城邑若犇騖翩翩濁世逰徒為
車馬誤偶適樂郊樂蕭然得其素此民真吾徒此鄉亦
吾故心賞誰與同郊居良可賦行將卜我鄰亂餘頗相
䕶𬗟懐遇羲皇庶幾在朝暮歸歟望層城東樹挂蟾兎
洪昉思東園詩云故苑景全非閒逰趣不稀鳩貪桑實
醉䑕戀豆根肥日落機絲急風迴梵磬微潮鳴留古寺
輦路草霏霏二作俱能寫景
　　青門處士
元至正間杭魏一隅自號青門處士楊亷夫為作墓銘
稱處士醇懿靚深恒懼外撓閉置一室中如處女然雖
重客至不得面周親謁請或一見即退平日危坐閱所
蓄書幾萬卷然無他制作味其㫖而已其言行可為人
勸者疏以示諸子凡積為若干帙歿後三月而紅巾寇
杭處士之廬與堞舎同燬方諸公孫述黄巢時隠人李
業周樸輩不免其身處士何幸哉按青門即東青門
　　僧了心
了心宋臨安東城僧也乾道五年撰重建南髙峰塔記
云住南髙峰塔道人義圎一日疏其重建大略來東城
退居求拙者語以識之老子曰噫余方掩闗却掃黙據
蒲團體乎明靜如冬枯木如古澗水口邊白醭久矣子
不憚時流之所忌將無汙先佛之塔廟也耶越三數月
圎又來叩請彌篤老子從容合十指爪掌曰諾請從事
於此矣翌日與二士夫過西澗入靈石塢由烟霞嶺得
支徑徜徉而上松篁葱蒨羊腸詰曲行香靄間脚膝疲
甚遂解衣分塊石而坐取棗栗相勞既而努策籐杖獲
小平曠仰視雲根秀拔天骨清癯玉立危層巉巉千仞
吾人駭目動心疑將壓焉圓倒屣笑迎若慰吾慕者也
老子乃肅儀野次拜手稽首獻文字供以塞其望文多
不具載即數語亦蕭散有致
　　自餘軒
遂安毛鶴舫際可自餘軒説略云自餘軒者予友錢君
章玉顔其室後之東偏以為燕閒偃息之區者也武林
地當孔道民居相屬鱗次櫛比雖達官右族曽不得咫
尺園林可以逰目而憩足惟茲軒僻居城之東隅風土
閒靜清池周四五里襟帯其側每烟月淪漣𣺌焉無際
如寄跡鏡湖震澤間幾忘此身之在城市位置亭臺一
二絶無排比雕飾曠然如其胸次旁列素垣畫史藍田
叔繪奇石數峰嶔﨑歴落其下間植修篁左右相為掩
映予短於目望之以為真幾欲下拜就視之乃知其墨
戯也因借憩軒中數月不能去
　　楊琇
女郎楊琇字倩玉家東城之羊市明慧娟靚雅善篇咏
有西湖竹枝云斷橋西去竹間廬不道山孤人亦孤嶺
上梅花知妾是水中萍葉似郎無人皆傳誦之後歸沈
遹聲為妾遹聲浣溪紗云一帯髙城蕭寺東逺山映水
入簾空箇人凝立畫屏中衣褶暗藏花露濕領巾斜沁
粉香融怎禁往事意惺忪為倩玉作也盖其初曽慕才
越禮云
　　莫氏古泉記
髙雲閣主人莫雲卿為人任俠好讀書多藏古器舊物
康熙辛亥暮春張祖望綱孫過之出觀古錢百餘作莫
氏古泉記今撮其略於此曰秦半兩錢(大徑寸三分其/文八分書曰半)
(兩重十二銖或八/銖製自秦始皇帝)漢厭勝錢(長五寸七分濶一寸八分/螭龍折其上下如圭有六)
(小孔其體方兩靣隠起粟/文重三兩半製自漢武帝)新莽刀錢(有柄似刀以黄金/錯其文隸書曰一)
(刀直五千製/自新莽居攝)貨布錢(長二寸五分廣一寸首長八分有/奇上有孔中有直文其下枝足文)
(篆書曰貨布重二十五/銖製自新莽天鳳年)大黄布刀(長二寸三分色赤首/有孔下枝足文篆書)
(曰大黄布刀製亦新室/莽嘗自稱黄虞之後)漢錯刀(長柄似刀柄有環如圈/刀文亦有圈或曰漢錯)
(刀/)吳大泉五百錢(大徑寸八分文篆書曰大泉/五百重十二銖製自孫呉)大泉當
千錢(大徑寸五分文篆書曰大泉/當千重十二銖製亦孫氏)宋鵞眼錢(形如鵞眼/文𨽻書曰)
(小泉直百製/自宋廢帝)大貨六銖錢(大徑寸文篆書曰大貨六銖/六之一字文如又腰其重十)
(當五銖之一製有周/郭或曰隋陳時行)北魏太和五銖錢(大徑八分文篆/書曰太和五銖)
永安五銖錢(大徑八分篆文曰水/安五銖製亦北魏)又有異文者曰大布
五百(背左右有七星劍/文上下龜蛇形)萬國錢(靣作水波文上一字類/梵書三字篆書背文有)
(星官月兎/雲鶴龜形)明月錢(外無輪郭篆/書曰明月)藕心錢(形四方長二寸/靣濶三分四稜)
(如藕心首形如/秤鎚鼻有孔)飛馬錢(背有/飛馬)趙特騎勒(其背有人執/槍騎馬形)大
泉五十(背有齊夀二字/上下有龜鶴形)左右兪侖(背有飛/馬形)上下絶影(背/有)
(立馬/形)阡萬錢(背無/文)靣無文者二(其一左右瓶劍形背有/日月龜鶴形其一上下)
(有七星/龜蛇形)又有天下和平世髙通寳天盛元寳漢元通寳
光順通寳金世圎寳洪徳通寳洪順通寳畫隆元寳延
寧通寳慶長通寳寛永通寳宋元通寳皇宋通寳大宋
元寳朝鮮通寳(右錢十六皆/楷書未及考)又唐開元至元至正凡四
十有一錢(俱正品/不具錄)外此永通泉寳(南唐李/氏錢)大唐通寳唐
國通寳(南唐元/宗錢)乾元重寳(南漢劉/龔錢)光天元寳(前蜀王/建錢)乾
徳元寳(前蜀王/衍錢)大世通寳(隋賊劉/迦論錢)天慶元寳(契丹主/天祚錢)順
天元寳(唐賊史思明銷/洛陽銅佛鑄錢)龍鳳通寳(元末小明王/韓林兒錢)乾封元
寳(唐髙宗五代湖南馬殷同有此號/唐製小馬氏製大今式小唐錢也)大安元寳(晉惠帝/夏元昊)
(子秉常遼道宗扎拉及/金主允濟同有此號)大寳通寳(梁簡文帝南漢劉鋹/海外日本同有此號)
皇建元寳(北齊主髙演西夏/主安全同有此號)
　　虞宗玫宗瑶
虞宗玫字大赤宗瑶字仲皜俱徳園司勲子並有才名
入復社仁和馮倧字儼公社中知名士也貧而不遇無
子病危時屬家人巾車至二虞家為之親治醫藥晝夜
不懈及卒二虞中堂門署喪屏庭設司鼔大赤仲皜跪
拜謝弔客披上古友朋喪服前輩交誼之篤如此仲皜
子黄昊字景明亦能詩在西泠十子之列
　　竹深亭
城東地腴美多水而宜竹竹色深碧筍稍晩與西溪種
略異洪武中潯陽張羽來儀竹深亭記云杭城之東偏
有地曰戚家園周廣十畝通衢外環限以修垣其中民
舍若干區舍西有大竹數百竿青秀敷腴蓊若深谷煩
囂攸袪忘在闤闠然居人莫知為勝呉興沈君某僦廬
于斯悼衆之遺乃増亭竹間以娯宴休命之曰竹深亭
亭縱一筵衡廣倍之棟宇簡易疏櫺閒靜林園之勝專
于是矣丁未之冬予至自呉門沈君避是亭舎予居之
三月而後去每清風激林驟雨合至飄蕩播洒萬葉交
振鷦鷯鴝鵒之類翔萃其中鳴聲啁啾與天籟合乍大
乍細聽之無窮故吾知是亭于風雨為宜窮隂之夕雪
霰交墜玲瓏蕭條坐聽既久心寒耳凄則就枕而卧中
夜聞折竹聲如裂帛如櫟敔清迅激越出人不意乍寐
復寤旦起視之髙者竦峭下者披靡琅玕翠碧化為瑶
林變眩洞射暗牖皆白故吾知是亭於雪為宜烟霏朝
斂黛綠揺翳日光穿漏影布忩上翕忽推移偃仰開合
雖善繪者莫能窮其態投林之翼與暝色皆至流霞倒
影晃揺其顛久而後沒故吾又知此亭於晴為宜凡人
之居有一勝焉猶足以夸况斯亭不出尋丈以極萬變
晦眀朝暮攬之不竭茍無所述誠居者之愧乃記予所
厯俾措之壁間然予又意是亭于夏宜避暑于秋宜玩
月惜予不及其時故無以寫其狀姑闕之以俟來者予
喜此文盡得竹之情狀亟錄之
　　駱駝橋
夢梁錄云艮山門外法眀寺前曰駱駝橋今橋在城内
法明寺已久廢橋低而小下為溝通東河
　
　
　
　
　東城雜記卷下
