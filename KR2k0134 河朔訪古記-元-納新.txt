#+TITLE: 河朔訪古記-元-納新
#+DATE: 2016-06-11 12:22:15
#+SOURCE: github.com/kanripo/KR2k0134 master 98a72197                
欽定四庫全書　　　　　史部十一
　河朔訪古記　　　　　　地理類九(遊記之屬/)
　　提要
　　　　(臣/)等謹案河朔訪古記三卷不著撰人名氏
　　　　明焦竑國史經籍志著録亦不云誰作考元
　　　　劉仁本羽庭集有是書序曰今翰林國史院
　　　　編修官博囉洛氏納新易之自其先世徙居
　　　　鄞至正五年挈行李出浙渡淮溯大河而濟
　　　　歴齊魯陳蔡晉魏燕趙之墟弔古山川城郭
　　　　邱陵宫室王霸人物衣冠文獻陳迹故事暨
　　　　近代金宋戰爭疆場更變者或得於圖經地
　　　　志或聞諸故老舊家風流遺俗一皆考訂夜
　　　　還旅邸筆之於書又以其感觸興懷慷慨激
　　　　烈成詩歌者繼之總而名曰河朔訪古記凡
　　　　一十六卷云云則此書實為納新作焦氏考
　　　　之未審序稱十六卷焦氏作十二卷亦誤也
　　　　納新字易之系出西北博囉洛因以為氏博
　　　　囉洛者以
欽定西域圖志考之即今塔爾巴噶台也元時色目諸
　　　　人散處天下故納新寓居南陽後移于鄞縣
　　　　初辟為浙東東湖書院山長以薦授翰林編
　　　　修官所著金臺集尚有刋本惟此書久佚今
　　　　散見永樂大典中者惟一百三十四條所紀
　　　　皆在真定河南境内而其餘不存又仁本所
　　　　稱繼以詩歌者亦不復可見然據今所存諸
　　　　條其山川古蹟多向來地志所未詳而金石
　　　　遺文言之尤悉皆可以為考證之助謹彚而
　　　　編之核其道里疆界各以類從真定路為一
　　　　卷河南路為一卷仍録劉仁本原序冠之雖
　　　　殘缺之餘十存一二而崖略宛在條理可尋
　　　　講輿地之學者猶可多所取資焉乾隆四十
　　　　六年三月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　　　總　校　官(臣/)陸　費　墀
河朔訪古記序
今翰林國史院編修官郭囉羅氏納新易之自其先世
徙居鄞越則既為南方之學者矣而其逺逰壮志常落
落於懐將以馳騁也乃至正五年挈行李出浙度淮溯
大河而濟厯齊魯陳蔡晉魏燕趙之墟弔古山川城廓
丘陵宫室王霸人物衣冠文獻陳迹故事暨近代金宋
戰争疆場更變者或得扵圗經地志或聞諸故老舊家
流風遺俗一皆考訂夜還旅邸筆之於書又以其感觸
興懐慷慨激烈成詩歌者繼之總而名曰河朔訪古記
凡一十六卷其博雅哉徴序於搢紳先生若許安陽黄
金華危臨川余武威諸公者論説盡矣復以示余余南
産也於河朔古今巨蹟曽未之見間有所聞而又未為
心得不敢妄有指摘然獨愛其書於京都國家之典禮
宫署城池廟庭祭享朝班鹵簿聖徳臣功文武士庶一
代威儀制作尤加詳備非惟後日可應史氏采摭將百
世損益殆有所據焉於戲吾諗其逰覽之時及歸之日
黄河南北已有賈魯畚挿之擾而民俗稍為騷動矣然
其所載則皆追述盛時之事不以少變而廢也昔太史
公周㳺天下厯覽名山大川紬金匱石室之藏故其文
章雄深奇偉今觀易之之作庶㡬有焉其應館閣之召
而為史官也不亦宜乎至正二十有三禩昭陽單閼之
嵗㽔賔節日奉直大夫温州路總管管内勸農防禦事
天台劉仁本序
欽定四庫全書
　河朔訪古記卷上
　　常山郡部
常山郡部真定路禹貢冀州之域春秋鮮虞之地晉滅
之戰國屬趙秦為鉅鹿郡地漢初置恒山郡避文帝名
改常山郡屬真定國晉仍為常山郡魏因之徙今治後
周立恒州隋復為恒山郡唐初曰恒州天寳改常山郡
又改平山郡尋復常山元和避穆宗諱改鎮州升成德
軍五代梁曰武順軍晉曰順德軍漢曰成德軍周及宋
皆因之宋尋改真定府為河北重鎮金因之置河北西
路國朝初仍為河北西路懐衞邢洺磁相保大名河間
皆𨽻焉後改真定路總管府領縣九曰真定欒城元氏
靈壽獲鹿平山阜平藁城渉縣領府一曰中山領州五
曰冀深蠡晉趙府州所鎮縣凡二十有一真定路録事
司國朝所建立専理城内城之外則真定縣所理城中
今置燕南河北道肅政廉訪司及真定路總管府以鎮
之録事司真定縣二官署皆在城中
漢高祖攻陳豨改曰真定魏為常山郡治故城今在縣
南元魏移郡治于府城中隋廢郡唐復為真定縣屬鎮
州宋金因之屬真定府國朝為真定路倚郭縣
藁城縣戰國趙武靈王為九門縣漢為藁縣屬真定九
門屬常山晉省藁城北齊置鉅鹿郡省九門唐置廉州
復改藁城州尋廢又置九門縣曰觀州州亦廢並屬鎮
州天祐置藁平縣宋置藁城省九門入焉開寳三年廢
金復置國朝因之為真定路屬縣
欒城縣春秋晉靖公孫賔食邑賓因以欒為氏西漢為
關縣即今治也東漢為欒城縣故城在趙州西北十六
里今曰輪城是也晉省後魏復置隋置欒州尋廢唐改
欒氏屬趙州後屬真定宋為欒城金因之國朝為真定
路所屬縣
中山府城中中山府堯始封此禹貢為冀州之域春秋
鮮虞國也初為中山魏并之秦為上谷鉅鹿二郡地漢
置中山國治盧奴後燕慕容垂都此元魏為中山郡隋
為博陵郡尋改高陽唐為定州又復改博陵郡升義武
軍宋改定武軍升中山府中山郡金仍為中山府國朝
因之為中山府𨽻真定路領縣三曰安喜為附郭縣曰
新樂曰無極
安喜縣春秋鮮虞之地戰國為中山魏文侯使樂羊取
之以封太子至漢為盧奴苦陘二縣之地東漢為漢昌
縣魏改魏昌元魏立安州尋改定州北齊遷安喜于今
治隋廢安喜屬博陵郡尋置鮮虞縣唐復為安喜宋金
因之國朝以安喜為中山府倚郭縣兼理城中
趙州城中禹貢冀州之域春秋屬晉戰國屬趙秦屬邯
鄲郡漢屬恒山鉅鹿二郡地晉為趙州國北魏趙郡兼
置殷州理象城北齊為趙州隋改欒州尋為趙郡唐復
為欒州尋改趙州又為趙郡屬河北道宋初仍為趙州
崇寧中升慶源軍尋升慶源府金天德三年改沃州因
與趙音同又取以水沃火之義云國朝復為趙州𨽻真
定路領縣七曰平棘為附郭縣曰寧晉曰臨城曰高邑
曰栢鄉曰隆平曰賛皇
趙州附郭曰平棘縣漢初屬常山郡後置宋子縣晉屬
趙國後魏為趙郡治所復置宋子縣隋自象城移趙州
治此改置平棘縣唐宋金皆因之國朝為趙州屬縣倚
郭縣兼理城中
管仲云鄗邑之黍春秋納荀卿于栢人鄗為晉邑栢鄉
即栢人今治即鄗邑也漢屬鉅鹿郡高祖八年次栢人
趙相貫高謀殺上上心動問縣名栢人上曰栢人者廹
於人也去弗宿即此地也光武即位于縣之五成陌千
秋亭更名高邑為冀州刺史治所魏改栢仁隋置栢鄉
縣于彭水之隂即今治也唐因之屬趙州天寳改堯山
縣宋省栢鄉入高邑而存堯山今復為柏鄉屬沃州國
朝因之為趙州屬縣云
元氏縣西北三十餘里曰封龍山星文圖曰山應軒轅
十星屈折若飛龍之狀故云山陽有龍首峰高二百丈
上有立石數莖望之若龍骨也峰東北五里又有獅子
峰高三百丈若獅子蹲踞又有熊耳峰高五百丈又有
玉石峰螺峰南北天井皆西北最高之峰各以其形相
類而名也又有石人峰在東南隅三石相向屹立各高
三四丈儼如人形又有孩兒華蓋二峰名仙人臺則在
螺峰之西怪石相承如臺故云山絶頂有二塔獅子峰
後數百歩有白雲洞世傳張果老所居又有龍井而水
簾在龍泉之上垂二丈許雖祁寒不凍大旱禱輙應云
千萬叠趙州平棘縣南五里安濟橋南有壁叠曰千萬
今俗呼為西壁營昔漢安帝永初元年以鄧隲任尚討
羌無功而後羌遂侵河内趙魏民驚恐北軍中候朱寵
將五營兵屯孟津詔魏郡趙國常山中山繕作塢壘六
百十有六所此即一也今河羌人居之
巏􁰉山(音權/髦)在柏鄉縣南乃土山也今屬順德路唐山
縣境唐山即古柏人也巏􁰉山出五色石
真一泉真定路府治西街居民舍下有一井極甘羙曰
真一泉金章宗嘗取恵山泉與此水較之其味大勝章
宗因曰真一潤二遂以名其泉云
盧水中山府城濠水流入城中曰盧水水經注曰盧奴
城西北隅有水囦而不流南北一百歩東西百有餘歩
水黑色俗名黑水池或曰水黑曰盧不流曰奴故曰盧
奴云自(原本缺/一字)至燕皆引􁅘水入城中今水竇既毁地
道亦絶惟池水流出城外潭積㣲漲涓涓東北流注于
􁅘水也
陘邑縣故城安喜東南五十里本趙之陘城也史記曰
田叔趙陘城人也滅為苦陘縣屬中山國章帝改漢昌
魏改魏昌北齊廢隋置隋昌屬博陵郡唐改唐昌屬定
州天寳間改陘邑至宋康定初省入安喜迄今為墟市
民居甚衆豪商大賈皆集焉市衢之西有西門豹之廟
此即史記所謂陳餘游苦陘得富人公乗氏女所也
新城在縣北三十里曰新城鎮即古之新市縣也為白
狄鮮虞之國漢為中山屬縣王莽曰平樂縣也趙記曰
新市縣有藺相如廉頗李牧三将之宅故其城勢作三
曲西北避相如宅東北避頗宅東南避牧宅又云相如
祖塋皆在城中今為新市鄉新城鎮居民數百家為墟
市十二月夜宿鎮上蘇氏逆旅是夜大雪
九門故城(董氏/族附)藁城縣西北三十里荒城一區蓋戰國
時趙邑本有九室居之武靈王改曰九門史記王出九
門如野臺以望齊中山之境是也惠文王二十八年藺
相如城之漢為縣今為九門鎮野臺在城側俗呼為寒臺
云城中世家惟董氏一族故自其龍虎衞上將軍俊帥
孤軍内附滅金之役戰死黄河之上謚忠烈其子文炳
忠獻公受知世祖身兼左轄僉樞之職討滅宋國事載
信史次文用為翰林承㫖謚忠穆又次文忠僉樞宻院
謚忠貞其孫士選陜西平章孤介剛毅徧歴臺閣號稱
名臣謚忠宣子孫列貴朝宁當代清顯世罕能及故内
翰元文敏公明善撰公家傳賛曰或曰為將三世必敗
其後受其不祥董氏貴顯四世子孫數十百人或曰活
千人者必有後龍虎公忠獻公為大將不妄殺濵死而
生之者無慮數十萬人其諸以是為德歟後臺臣上章
累請援史張功臣例進封王爵子孫辭不受蓋以滿盈
為誡也余嘗過其第中見其冠蓋蟬聨子弟皆清修好
學而有承平公子之風觀乎此清河元公之言蓋可信
矣
南欒鄉城(千金/渠附)柏鄉縣南千山言二山之西也俗呼為
南陵城十三州志曰昔陳公子完避亂奔齊桓公以此
封之漢武帝封趙敬肅王子它為南欒侯即王莽之富
平也杜氏傳曰齊國夏伐晉取欒其後南徙故曰南欒
云城西有千金渠唐開元中縣令王佐所浚以疏積潦
其堰則謂之萬金堰也
真定路之南門曰陽和其門頗完固上建樓櫓以為真
定帑蔵之巨盈庫也下作䨇門而無棖臬通過而已左
右挾二瓦市優肆倡門酒罏茶竈豪商大賈並集于此
大抵真定極為繁麗者蓋國朝與宋約同滅金蔡城既
破遂以土地歸宋人民則國朝盡遷于北故汴梁鄭州
之人多居真定於是有故都之遺風焉
藁城縣西二十五里故城東高臺三所圮址尚存郭况
故臺也今臺傍有三村落一曰臺西一曰故城一曰内
族此即郭后所居也昔光武擊王郎至真定過此因納
郭氏為后今臺三所作南西北三面北臺之上建盧郎
神廟不知何神廟東向神象具唐服民至今祀之今真
定平山縣東有綿蔓故城即光武所封况之侯國也
安喜縣東南三十里荒臺一所曰雞鳴臺世傳漢世祖
自薊而南於此舍宿其地窪下遂築此臺雞鳴而發因
以名云
趙州城中州衙南皇華驛之東有望漢臺此即東漢耿
純所築以望東武之所也嵗乆摧圮宋大觀四年知軍
州事劉戒惜其遺跡淹没乃築而新之其高七尋其基
延袤二百八十尺上廣六十尺仍構屋以覆之命州判
官趙徽之撰望漢臺銘刻石其碑今在州衙前金刺史
趙溫諤碑樓下望漢臺但一荒邱耳
趙州城南平棘縣境通津有大石橋曰安濟長虹高跨
通衢上分作三道下為環洞兩堍復各為兩洞制作精
偉闌楯刻蹲獅纎巧竒絶華表柱上宋臣使金者刻題
甚多不能盡讀有刻曰連鵬舉使大金至絶域實居首
選宣和八年八月壬子題橋上片石有驢足跡四所世
傳神仙張果老之跡余以當時匠者之戯匠者曰李春
隋時人也張果老列仙傳云果真定蒲吾人隠封龍山
唐高宗召不起明皇迎入禁中賜號通元先生後不知
所終今真定平山縣東十三里有蒲吾古城即果所居
也
趙州城西門外平棘縣境有永通橋俗謂之小石橋方之南
橋差小而石工之製華麗尤精清洨二水合流橋下此則金明
昌間趙人裒錢而建也建橋碑文中憲大夫致仕王革撰橋左復有
小碣刻橋之圗金儒題詠併刻于下
李昉書院(吟臺/附)元氏縣封龍山龍首峰下有宋丞相李
昉讀書堂及吟臺皆在焉李公書堂本三所東溪者為
浮屠所佔西溪蕪没不可攷今建書院者即中溪也吟
臺在東北隅叠石為之高三丈餘宋碑一通尚在逮國
朝至元三年李文正公治自翰林學士辭歸隐山中因
其故基以築大成殿講堂齋舍招延學者王文忠公磐
為撰書院記李文正公字仁卿自號敬齋云金進士欒
城人也有文集行世王文忠公字文炳號鹿庵廣平人
亦云金進士入國朝為翰林承㫖年九十二以壽終
徐童樹在元氏縣封龍山修真觀四周多徐童樹樹類
梧桐香氣時襲人其子可以染碧移植他所則輙死俗
呼為徐童華世謂北嶽徐真君登仙于此記云駱元素
遇一老人得藥十粒且吿曰服此則不饑吾本姓徐氏
字元英新受長桑君牒為北嶽長史言既化童子乗雲
而去因以名云
中山府學講堂前有雪浪石承以丈八芙蓉石盆盆口
鐫蘇文忠公雪浪石銘其石紋作波濤痕復有若卧牛
立鳳之狀者昔蘇公守定日甚愛此石構小室置之榜
曰雪浪齋云西廡下一碑圖石之形併刻其銘于右學
中又有唐王維畫竹碑二通一黑一白世謂隂陽竹也
玉華宫在真定路城中衙城之北潭園之東是為睿宗
仁聖景㐮皇帝之神御殿奉安御容者也外為紅綽楔
垣墻四周槐柳森列重門棨㦸廣殿修廡金碧輝映宏
壯華麗儗于宫掖制命羽流崇奉香鐙置衞士以守門
闥歲以月日中書以故事奏聞命集賢院臣代祀凾香
致醴遣太常雅樂率燕南憲臣真定守臣具朝服備牲
牢行三獻之禮延祐間御史元永貞上疏畧曰聖朝建
宗廟崇孝享可謂至矣而睿宗神御别在玉華宫竊惟
功徳莫如太祖世祖不聞有原廟世祖神御奉安大聖
壽萬安寺歲時以家人禮祭供不用太常雅樂今玉華
宫又非龍興降誕之地伏望朝廷照依京師諸寺影堂
例止命有司祭供罷太常樂斯得典禮之正矣疏上不
報元統乙亥監禮官薩都拉(舊作薩都/刺今改正)天錫有詩曰大
禘天香出内宫孝思與世總無窮百年禮樂行三獻一
派簫韶起半空使者領班雲氣裏女仙揺佩月明中小
臣監禮陪清列兩袖葵花映燭紅天錫進士時為燕南
廉訪司照磨云
開元寺在真定路城中鼓角門天禄坊西此即張五村故
地也寺内三門石柱刻曰大歴十二年藁城主簿李宿
撰解恵寺三門樓賛云後魏興和二年建寺曰凈觀至
隋開皇十一年改曰解惠後復改開元寺寺有千石鐘
聲聞數百里今為官府昏曉之警鐘樓栱間有趙閒閒
所遺墨跡正殿皆石闌環繞鐫刻花木禽獸人物極為
工緻纎巧寺復有轉蔵經碑乃梁王承規集王右軍書
也極妙絶當世復有封居賦小篆千文碑在寺中
臨濟寺在真定府城中定逺門東街飛雲樓之東其三
門下有唐吴道子所畫布袋和尚像及揺鈴普化真讃
東坡墨竹緑筠軒詩等石刻極為精妙寺乃臨濟祖庭
其靈塔則金世宗所建也昔臨濟和尚結茅于此嘗與
木塔河陽二師圍爐而坐木塔曰揺鈴普化果是凡是
聖普化適至揭簾而入汝謂我是凡是聖臨濟大喝一
聲普化作偈曰河陽新婦子木塔老婆禪臨濟小厮兒
倒具一䨇眼世傳寺本趙王鎔所賜墨君和故宅也
趙州城中東門内有柏林院世呼為趙州古佛道塲蓋
唐末僧趙州和尚修行之所舊在城外後城既展而在
東門内矣院西丁字街有石浮圖俗曰大石塔高可四
五丈制作極工上刻古薤葉篆亦妙宋景祐五年西廂
人所建也
中山府城中天寧寺後有小寺世傳慕容垂之後宫也
其妃以誣被殺寃血濺砌石石白血殷漬而不滅每雨
過其色愈鮮余嘗考北史垂妃無它被殺者惟段氏諌
垂廢太子寳垂不聽寳深銜之及即位令自殺疑此即
段氏之血也
欒武子廟欒城縣西四里彪塚村高邱一所曰欒武臺
臺有廟曰欒武祠此即欒伯書之廟也書謚曰武故云
廟西南有一塚曰彪塜俗傳武子獵于此射一彪死𦵏
于此焉
中山府文廟西宋丞相魏忠獻王韓公琦祠堂存焉琦
為帥有惠政州人為立祠祠下有碑一通其畧曰仁宗
朝出知定州時州兵不治将為亂及至即用兵律裁之
察其横不可教者斬之有死于戰敵者賞其家其孤兒
使繼衣廪乃傚古兵法列方圜銳三陣親教習之由是
定兵强勁可用號稱雄鎮聲振契丹云
真定路城中開元寺後繡女局内唐清河郡王李寳臣
紀功碑一通其碑極高大永泰二年所立也類要云李
寳臣紀功二碑一在真定府治東三十歩即此碑也一
在府治西一十歩大歴三年立今在居民房屋土底常
有人掘見云
真定路城中開元寺後繡女局内復有鉅碑埋土中止
露碑首長及丈五題曰王武俊碑貞觀五年立文字皆
不可考類要云王武俊碑去真定府治東門二十歩即
此碑也
真定路南關陽和門外史丞相遺愛碑一通螭首龜趺
高四十尺冠以華屋壯麗崇峻其文則郡教授吴特起
譔也碑畧曰公姓史氏名天澤大都永清人國初嗣兄
天倪爵為河北兵馬都元帥尋除真定等處五路萬户
又擢經略宣撫使世祖皇帝即位中統二年五月超拜
右丞相至元元年進光禄大夫三年輔國上将軍為樞
密副使四年復為左丞相六年以榮禄大夫為平章政
事八年加開府儀同三司平章軍國重事中書左丞相
公出入將相幾五十年柱石四朝儀表百辟古之社稷
臣也其保障河北戰三峰山掊金擣宋皆建竒功嘗同
伯顏淮安忠武王統大軍至鄂渚以疾召還明年薨于
位即十二年二月七日也享年七十有二贈太尉謚忠
武𦵏真定縣太保庄墓碑翰林學士徒單公履撰神道
碑則翰林承㫖王磐撰皆勅賜文也延祐六年加贈推
忠賛治同德佐運功臣太師開府儀同三司上柱國鎮
陽王初公之治真定也披荆棘驅狐狸開城郭立官府
以招人民成天下之劇郡四方之都㑹武仙之亂公兄
元帥天倪遇害主將欲盡誅郡人以雪其恨公恐失脅
從㒺治之義忍忿含垢亟諫數四乃得全活壬辰招降
老㓜十萬餘口将䕶北渡使其自便處所或使歸鄉里
一無所問其德可勝言哉公甲第今在子城西黑軍營
北第中有靜治堂青樾樓景光亭江漢堂云十二月早
渡滹沱河抵陽和門外日卓午矣飯于旅舍遂至南關
下馬讀其碑而去
真定路府學尊經閣下有劉法墨史圖石刻及楊秘監
邦基畫及金諸賢詩極精妙也舊在墨史堂今龕閣壁
云
唐恆州刺史陶雲碑在真定路府治廡下有唐恒州刺
史陶雲碑一通字為行草書筆勢遒勁而不著書者姓
名其文則唐申州録事張義感所撰其畧曰雲字大舉
河南伊闕人高宗時為恒州刺史其碑則永淳三年立
也昔宋歐陽文忠公為河北轉運使至真定見碑仆府
門外半埋土中命工掘出立于廡下云
三公神廟碑(白石神君無極/山二漢碑附)三公神廟在元氏縣西北
三十里封龍山下其廟兩兩相對若泰階六符之狀蓋
三台近于軒轅故廟于此山今牓曰天台三公之廟廟
有漢封龍山頌碑一通漢三公山碑一通縣西故城西
門外八都神壇亦有三公山碑一通漢光和四年常山
相馮廵所立壇側又有唐三公山碑一通八都者總望
八山而祭于此明帝永平中幸此詔復租稅六年勞來
縣吏下及走卒皆䝉恩賜其後章帝北廵又幸元氏祀
光武于縣堂祀明帝于始生堂皆奏樂焉白石神君碑
無極山碑二漢刻皆在封龍山下
唐盧舍那珉像碑(鐵塔/附)元氏縣城中開元寺有唐蔡有
鄰𨽻書盧舍那珉像一通歐陽文忠公曰唐世能名八
分者四家韓擇木史惟則世傳頗多而李潮及有鄰特
為難得慶歴中昭文韓公始得此本有鄰小字尤佳若
石經蔵讃崔潭龜詩與三代鼎彝何異也又云其碑石
刻在中山府城中蓋傳聞之誤耳開元寺内西北院中
有生鐡塔高四五丈其制亦機巧
定武蘭亭石刻舊在中山府庫中為天下名本今埋没
不知所在昔唐太宗詔供奉臨蘭亭惟此本乃率更令
歐陽詢所搨也上命刻石留禁中以他本賜外臣一時
貴尚摹搨惟禁中石本獨完善至五代石敬塘棄中國
而契丹耶律德光自中原輦寳貨圖書還北至殺狐林
而死永康立其國交兵遂棄石而歸慶歴中李學究者
得之韓忠獻壻始以墨本出示韓公索其石觀李遂瘞
地中李死其子出石始售于人每本必千錢由是好事
稍稍得之後李負官緡無償時宋景文公祁守定武以
公帑金代李輸之取石匣蔵于庫非故舊不得熈寧間
薛師正守是邦求者㳫至薛惡其摹打之聲乃刻别本
于外以遺求者然此郡已有二刻真贗矣其子紹彭摹
他石以易元刻暗以自别遂于古刻湍流帶左右五字
各刻損二筆為記或謂古蹟仰字如鍼眼殊字如蠏𤓰
列字如丁形又云字微帶肉此為唐刻本也大觀中徽
宗詔取此石於薛氏家其子嗣昌進納御府上命龕置
宣和殿靖康金人陷汴京其石不知所存云金以紅毯
輦歸今東南諸刻無能彷彿者天台桑澤卿世昌編蘭
亭博議一書甚詳
趙州城東北三十里平棘縣境上古宋子城城中有漢
耿球碑一通作漢𨽻書蓋耿純宋子人也城西有耿鄉
漢光武封純為侯國世謂之宜安城至今民多姓耿皆
純之後也宋子故城即秦高漸離匿作宋子而歌之所
也按衞恆四體書勢曰鉅鹿宋子城耿球碑師宜官書
元術立球純之後云
徐整碑在柏鄉縣西南七十里柏鄉故城之西門内漢
柏人令徐君碑一通君名整桓帝時為柏人令有惠政
民懐之為立碑此即高祖動心不宿之地也
柏鄉縣城中通衢居民檐下柏鄉尉蘭君碑一通君名
儼字望之唐㑹昌間尉柏鄉有遺愛民伐石立碑潞州
進士張環製文将樹碑時皇叔觀察使完顏從郁適朝
京還因題詩一章于碑後曰鄉材皆願識将軍事簡将
軍少出廵白酒不酤誰犯禁黄雞無禍得司晨問耆撫
㓜非干譽止社停巫豈慢神數尺去思碑上語後官知
勸可書紳鄉人併刻其詩于碑後
吉日癸巳石刻四字周穆王所刻也昔在趙州賛皇縣
城南十三里壇山崕石之上穆天子傳云穆天子登賛
皇山以望臨城置壇此山因以名焉癸巳誌其日也又
有四望山者謂穆王登山望祭四方者傳中但云登山
而不言刻石然字畫亦竒怪若杖畫狀土人謂壇山為
馬鐙山以其已字之形類鐙也宋尚書廣平宋祁以皇
祐四年秋自亳移鎮鎮陽道出趙州命人于壇山石壁
模得此字時趙之守將武臣也遽命鑿山壁輦其字歸
趙龕之㕔壁聞者莫不歎惋嘉祐己亥移置高邑縣㕔
壁元至元二十三年乙酉復移龕賛皇廟學之壁云
藁城縣城中文廟内有漢藁長蔡湛碑一通光和四年
立并碑陰全廬陵歐陽文忠曰天章閣待制楊畋嘗為
余言漢時𨽻書在者此最為佳畋自言平生學此字也
藁城縣九門城中有隋九門令鉗耳府君碑不載書撰
名字碑首題云大隋恒山郡九門令鉗耳清德之頌君
名徹華隂朝邑人本周王子晉之後避地西戎世為君
長因以地為姓曾祖靜魏馮翊太守祖朗成集二州刺
史父康周荆安寧鄧四州總管别駕龍門二郡守字畫
遒勁非歐虞不能及也
九門城中有隋李康成清德頌碑一通不著書撰名氏
文為聲偶而字畫竒古可愛康隴西狄道人也碑首題
曰大隋冠軍將軍大中都督恒州九門縣令隴西李君
清德之頌字多訛闕其後曰十一年歲在辛亥大將軍
在酉二月癸丑朔十二日甲子建年上二字磨滅不可
識按隋開皇十一年歲在辛亥其二字乃開皇也大將
軍在酉之説出于隂陽家前史不載而于此併記之
藁城縣九門城西浮圖碑一通題云九門縣合鄉城人
等為國建浮圖之碑唐應詔四科舉董行思撰文清河
傅德節書唐高宗上元三年歲在丙子建浮圖在智矩
寺寺今亦廢久矣
馮樂陵在新樂縣東北二十里即漢馮昭儀之墓也昔
昭儀随其子中山孝王興就國王為母築宫為樂里以
居之樂里即今新樂城也昭儀在元帝時有當熊之功
成帝優異之賜御服鼔吹鹵簿名其居曰樂里既終勅
葬樂里東北因名其墓曰馮樂陵云十二月(原本缺/二字)早
自新樂縣起午前至馮樂陵午飯遂至荒陵眺望而去
午後雪復大作
漢中山王陵安喜縣東唐河西北有二墳即漢中山哀
王憲王之陵世訛為二女陵非也哀王乃孝王之孫康
王之子寰宇記曰􁅘水又名唐河自唐縣界流入東注
京邱北對君子岸岸上有哀王憲王二陵又聞中山懐
王順王夷王數陵在安喜縣境内今皆不可考矣
李左車墓趙州城西七里清水之曲有高塜一所世傳
為李左車之墓塜上今為佛寺中有一井可汲餘無考
者塜上但有元魏景明二年所立兖州刺史李使君碑
一通而已
欒城縣西陲有村曰陳居陳餘墓在焉此餘游趙日所
居死歸葬此
欒城縣城東石欄橋東二里有塜極高為漢蒲關侯柴
武之墓也隋開皇間武有逺孫為浮屠氏曰英師并葬
于塜側今臺塜亦漢制也塜旁有臺頭寺俗訛為柴世
宗墓非也近塜曰柴村即武族之所居也
真定縣南十里古常山城下冶河之濱荒塜隠然是為
漢膠東侯賈復之墓昔濬冶河發古塜得骸骨異常身
擐鐡甲一㦸在旁尋復得其墓志始知為賈復之墓也
太守馬公斂以衣衾更瘞之時燕南掾孫茂先見其事
後三十年吿于郡知事王德禎因礱石請監察御史楊
君俊民為文刻諸石名曰懐賢之碑以表其墓其略曰
侯南陽人光武拜執金吾冠軍侯建武間封膠東侯食
六縣後罷将軍以列侯就第卒謚剛正(案後漢書作/剛無正字)侯
嘗破五校于真定創甚光武念之約為婚姻卒後哀其
成績詔葬于此或史之所逸也又述宋洪适之言辨論
埋銘之原以為自漢明帝時都尉路君墓闕始至為詳
博王君字祐之保定人好古篤實君子以余為㤀年友
也楊君字士杰郡人舉進士􁧑歴館閣今為國子司業
亦余之故人也
郎氏墓碑在新樂縣東南十五里曲都村有郎氏墓墓
林中有郎茂郎頴二碑皆李百藥撰宋才書字畫甚偉
碑云茂從煬帝幸江都而卒頴事唐為大理卿隋唐之
時屢更定律令蓋法律士也頴之碑隂題名云柱國府
僚佐三十二人常山公府國官一百七人合一百三十
九人為一卷柱國府長史司馬掾屬各一人諮議記室
司倉司功司户司兵司鎧司法司田司士參軍事各一
人又有參軍事五人行參軍十人典籖三人常山國官
國令大農各一人常侍侍郎國尉各二人典尉六人舍
人四人城局廟長學官各一人食官廐牧各四人典府
長一人典府丞二人親事七十五人頴以貞觀四年卒
此蓋唐制也
真定之西關外社壇西北隅城濠之外真定縣境上也
有禇先生墓墓上小碣一通其略曰先生姓禇氏諱承
亮字茂先宋宣和二年擢第調易州户曹㑹金皇子郎
君破真定拘境内舊進士七十三人赴安國寺試策策
目以上皇不道少主失信舉人希㫖極口詆毁先生離
席揖主文劉侍中曰君父之過豈臣子所當言耶長揖
而出塲屋劉為之動容比揭牓先生被黜餘悉放第狀
元許必軰自號七十二賢牓時人謂先生曰有德先生
朝廷重其名命知藁城漫一應之尋解印去年七十終
弟子周伯禄等百餘人因私謚曰元貞先生云十二月
蚤謁拜墓下
真定縣北十五里大安鄉曹家疃道左墓碑題曰元故
僉浙東海右道肅政廉訪司事甄君之墓墓前一碑中
奉大夫陜西諸道行御史臺侍御史趙郡蘇天爵撰文
國子司業王理書翰林直學士謝端篆碑略曰君諱世
良字賢卿世為真定人年四十餘始游江南試吏四明
擢浙東西憲掾進南臺察院受知文皇帝尋貢中臺除
廣西廉訪知事遷帥府都事際遇今上于潜邸比入大
統召君入朝臺臣奏為山南經歴上不允改通政都事
尋拜監察御史出僉浙東憲至元元年九月十八日卒
于金華官舍年六十八君在廣西調䕶聖躬夙夜無懈
嘗書賢卿二字賜之及遷浙東又賜緡錢五十貫其恩
眷類此子二人曰英曰䝉云蓋君之在四明也與先君
子最厚善每過余家喜余誦讀語人曰此子可教也今
余自海上歸南陽将上京師道出鎮陽竊幸拜君之墓
嗚呼二十年之間見君之窮逹生死而余栖遲草萊年
益邁而學益荒負君知人之鑑矣
真定縣北新城鎮南二里許墓林蓊蔚羊虎翁仲皆白
石鐫鑿極為偉壯是為嶺北行中書省郎中蘇君之墓
隧前一碑乃蘇氏先塋之記奎章閣侍書學士蜀郡虞
公集撰翰林承㫖吴興趙文敏公孟頫書丹為二絶之
筆也君墓碑亦虞公撰其畧曰君名志道字子寧以吏
起家為丞相掾三命為樞密經歴延祐三年歲丙辰關
中有變遂及和林人大震恐並皆奔散㑹天大雪深丈
餘居廬人畜盡壓没民皆枕藉相食道無行人朝廷超
拜君為中憲大夫嶺北等處行中書省左右司郎中君
請厚價募民粟至和林以賑饑民遂得全活明年行至
京師卒其子天爵奉柩歸葬于此天爵字伯修以文章
起家􁧑歴臺閣為時名人今以國子祭酒選為京畿奉
使宣撫十二月大雪留新城不得發至暮稍晴遂同李
亨散歩至墓上讀虞公所撰碑過墳庵又讀費著周伯
琦等燕南考試回題壁守墓者邀余二人啜茶且言昔
耕墓旁得古碑之蓋一段其制若今擣練方石字皆漫
滅不可讀蘇公定為碑蓋也蓋古人埋銘必以石覆其
碑恐土蝕其字畫故碑蓋則大篆其題目今之碑文曰
篆蓋即其遺意也
藁城縣東南二十里倪家庄側有唐倪若水墓在多姓
倪氏皆若水子孫也若水字子泉擢進士開元初為中
書舍人尚書右丞出為汴州刺史政清靜興州縣學風
化大行未幾入為户部侍郎復拜右丞卒
藁城縣二十里新興村滹南王先生墓在焉先生諱若
虚字從之金進士及第仕至翰林學士國初遁此自號
滹南遺老篤志經學尤長于經義南北師尊之以為法
後登泰山端坐而逝歸葬于此有慵軒集及經史諸書
辯疑行世墓前碑則元遺山所撰也有司今立祠縣學
以祀云
欽定四庫全書
　河朔訪古記卷中
　　魏郡部
魏郡部彰徳路禹貢冀州之域商河亶甲居於此戰國
為魏之鄴地秦為上黨邯鄲二郡地漢置魏郡曹操受
封於此稱鄴都後趙石虎前燕慕容雋並據之後魏曰
相州東魏曰司州北齊改為清都郡唐曰相州又改鄴
郡梁置昭徳軍石晉改彰徳軍金升為彰徳府國朝先
屬真定路後改彰徳路立總管府領司一縣三安陽湯
隂臨漳州一林州
彰徳路城中宋𨽻安陽縣國朝置録事司以領之城之
外仍屬安陽縣城郭周十九里總管府録事司治及安
陽縣治皆在城内焉
安陽縣春秋為戲陽戰國為魏寧新中邑秦更名安陽
漢廢以其地入蕩隂屬河内郡魏併入鄴晉置安陽屬
魏郡後周移相州及鄴縣於安陽故城治此隋復曰安
陽尋改堯城屬魏郡唐以安陽為相州治改堯城曰永
定宋改永定為永和尋省入安陽及省鄴縣分其地半
入焉宋金皆曰安陽縣國朝因之為彰徳路倚郭縣
湯隂縣古羑里之地戰國為魏之蕩隂邑漢置蕩隂縣
屬河内郡晉屬魏郡後魏省隋改蕩源縣大業二年省
唐初分安陽縣地入蕩隂屬衛州貞觀元年以蕩水微
温改為湯隂縣屬相州宋金國朝皆因之為彰徳路屬
縣云
臨漳縣本漢鄴縣地晉建興二年以愍帝諱改名臨漳
東魏孝静置鄴縣於今鄴鎮又别置臨漳縣周武帝平
齊自鄴城移縣於今治仍屬魏郡隋開皇三年改𨽻相
州十年分縣地置長樂縣大業十年始築縣城暨唐及
宋金皆為臨漳縣國朝因之為彰徳路屬縣云
林州漢置隆慮縣東漢改隆為林隋析置湛陽縣後改
置巖州金為林州國朝至元二年復為縣又併輔巖入
焉未幾復為州割輔巖入安陽仍以州𨽻彰徳路
磁州禹貢冀州之域春秋屬晉戰國屬趙秦為邯鄲郡
地漢為魏郡趙國地晉為廣平郡地後周置成安郡隋
置磁州唐天祐改恵州尋復磁州宋曰滏陽郡金以𨽻
彰徳國朝屬廣平路領縣四曰滏陽邯鄲武安成安
滏陽縣漢為武安縣地魏置臨水縣屬廣平郡後周置
滏陽縣屬成安郡隋置磁州治於此唐宋金並因之本
朝為磁州倚郭屬縣(案磁州滏陽縣惟金以之𨽻彰徳/元本屬廣平路葢是書為記遊覽)
(古而作路經滏陽歴記所見實未/遍歴洺邢也故附見於彰徳路云)
黄華谷天平山彰徳之西九十里曰林州即古林慮縣
也州西北二十里曰黄花谷谷多秋菊故名昔金翰林
學士熊岳王公庭筠子端嘗隠居谷中號黄花山主所
居曰讀書巖公文章書法髙出流軰字學米元章墨竹
類文湖州金章宗所謂昔人君子者也谷之西南諸峯
峭㧞竒秀林木隂翳仙宫佛廟金碧輝暎巖崖泉石名
號百什不可窮紀其迸珠簾桃花巖者不減天台赤城
之勝其最知名者谷南之天平山谼谷寺也谼谷暮夜
隂崖石壁間燦然作金光若燈火神幻不可致詰前賢
多作歌詩以紀曰金燈集
安陽縣北三十里臨漳縣南十五里鄴鎮之西曰蔡村
有濁流奔崩俗謂之漳河也禹貢曰覃懐底績至于衡
漳水經云濁漳之源出晉寧路長子縣西發鳩山東北
流過壺關屯留潞縣合衆山之水其流始大又東過武
安縣有清漳水自涉縣東南來注之其水合流謂之交
漳口(清漳源出上黨沾縣大黽谷/東北過磁州武安與濁漳合)遂東過鄴縣西又東
過三户津又東北過洺州曲周平恩二縣又東北過冀
州又東北過景州東光縣弓髙鎮又東北過瀛州樂夀
縣景城鎮又東北過平舒縣而入於海云漳水自出山
至入海凡行一千六百八十里按史記魏文侯時使西
門豹為鄴令豹即發民鑿十二渠引漳水溉民田民皆
煩苦豹曰民可與樂成不可與慮始今雖患苦百歲後
期令父老子孫思我言民後果得其利至今鄴人祠祭
不絶又西漢書文侯曽孫襄王嘗與羣臣飲酒祝曰令
吾臣皆如西門豹之為人臣也史起進曰魏氏之行田
也以百畆鄴獨二百畆是田惡也漳水在傍豹不知用
是不智也知而不興是不仁也仁智未盡豹何足法於
是襄王使起為鄴令遂引漳水溉田堨水東注號天井
堰里中作十二墱墱相去三百步使互灌注一注分十
二流皆懸水門鄴人名曰晏陂澤河内之民以致殷富
民歌之曰鄴有賢令兮曰史公決漳水兮灌鄴傍終古
舄鹵兮生稻粱今史漢所載二說不同予疑當時豹嘗
鑿渠而後湮廢至起紹修故民歌之今併録焉十二月
蚤出彰徳北門至蔡村西行三十里陿處作土橋以渡
時漳水退縮層氷峩峩逐流東下土人云春夏水漲至
與岸平濶可數里號小黄河又曰水傍多石子俗傳可
以煖腹又有紋石濱河之民取以為器貨之
安陽橋在安陽縣北五里橋下即洹水也洹水出上黨
洹氏縣洹山山在長子縣東過隆慮縣北黄水注之又
東北出山連逕殷墟東北過鄴城南謂之新河又東逕
安陽故城東過内黄縣北入於白溝云春秋左氏傳言
聲伯夢涉洹水杜預注曰洹水出汲郡林慮縣李宗諤
以此說為然遂言洹水源出林慮西北平地湧出初甚
微細東流九十里至安陽縣界泉脉漸大又曲而東北
入大名府洹水縣界今按水經所言洹氏在澤州髙平縣西
並無洹水葢縣邑遷改不常故酈元所記有同異耳予
嘗觀許敬宗論禹貢導沇水東流為濟入于河溢為滎
其說甚詳葢天下之水無有不發源於山其有自平地
出者皆洑流再發也且濟水之源出王屋山之顛洑流
至平地再出即今濟源縣濟瀆廟泉是也今李宗鄂第
見洹水初起林慮遂以水經所記為異殊不知林慮乃
洑流再發也吕悅字林許慎説文皆云洹水出晉魯之
間又言林慮黃水發源神囷之山谷東流至谷口潛入
於地下東北十里復出於桞渚然則洹水洑流至林慮
再出蓋可信矣
蕩水出湯隂縣西石尚山(案太平寰宇/記作牟山)東流經縣故城
縣因水以取名又東北至内黃縣入於黃澤唐貞觀元
年改為湯水以其水微温也
羑水在羑里北二里有橋曰羑橋橋下即羑水也水經
曰羑水出湯隂縣西北四十里西山韓大牛泉東經羑
城之北積水成淵方十餘歩深一丈餘又東至内黃縣
與防㑹又東歴黃澤而入蕩水云
冝師溝在湯隂縣西南三十五里冝師站又在縣西南
二十七里又有冝師橋在站側
鄴宫元帝禪晉晉常館帝於此光熈元年夏五月馬牧
帥汲桑叛敗魏郡太守馮嵩遂䧟鄴城燒宫旬月烟燄不滅
曹魏之殿閣蓋於此時盡矣至石勒將營鄴宫以廷尉
續咸尚書令徐光切諌而止後因霖雨中山西北暴水
漂巨木百餘萬株集於堂陽勒大恱謂公卿曰諸君知
此非為灾也天意欲吾營鄴宫耳於是令都水使者張
漸少府任汪等監營勒親授䂓矩而建焉
鄴都南城在鎮東南三里半案魏孝文天和十八年自
雲中遷都洛陽經鄴宫留數日臨引軍發懸飯一瓢於
城門上而去尚書崔光語人曰掛飯者懸飱也後世元
孫必興於此矣至孝武永熈三年髙歡逼帝西入關乃
立清河王亶之子善見於洛陽東北改元天平以十月
丙子車駕北遷於鄴十一月庚寅至鄴居北城改相州
為司州牧以魏郡林慮廣平陽邱汲郡黎陽東濮清河
廣宗等為皇畿於城東置臨漳縣城西置鄴縣城東北
置成安縣臨漳三百鄉鄴縣五百鄉成安二百五十鄉
二年八月發衆七萬六千營新宫元象元年九月發畿
内十萬人城鄴四十日罷二年帝徙御新宫即南城也
又鄴中記云城東西六里南北八里六十歩髙歡以北
城窄隘故令僕射髙隆之更築此城掘得神龜大踰方
丈其堵堞之狀咸以龜象焉按北史髙隆之傳云隆之
領營構大將以十萬夫撤洛陽宫殿運於鄴構營之制
皆委隆之増築南城周二十五里以漳水近城乃起長
堤為防又鑿渠引漳水周流城郭以造水碾磑六
銅爵金鳳氷井三臺皆在臨漳縣東南二里古鄴都
北城西北隅因城為基三臺相距各六十歩中為銅
爵臺南為金鳳臺北為氷井臺此蓋曹操於漢獻帝時
為兾州牧所築也鄴中記曰建安十五年銅爵䑓成操
將諸子登樓使各為賦陳思王植援筆立就金鳯䑓曹
公初名金虎至石氏改今名氷井臺則凌室也金虎氷
井皆建安十八年建也魏銅爵臺髙一十丈有屋一百
二十間周圍彌覆其上金虎臺有屋百三十間氷井臺
有氷室三與法殿皆以閣道相通三臺崇舉其髙若山
云至後趙石虎三臺更加崇餙甚於魏初於銅爵臺上
起五層樓閣去地三百七十丈周圍殿屋一百二十房
房中有女監女妓三臺相面各有正殿上安御床施蜀
錦流蘇斗帳四角置金龍頭䘖五色流蘇又安金鈕屈
戍屏風床床上細直女三十人床下立三十人凡此衆
妓皆宴日所設又於銅爵臺穿二井作鐵梁地道以通
井號曰命子窟於井中多置財寳飲食以恱蕃客曰聖
井又作銅爵樓巔髙一丈五尺舒翼若飛南則金鳯臺
有屋一百九間置金鳯於臺顛故名北則氷井臺有屋
一百四十間上有氷室室有數井井深十五丈藏氷及
石墨石墨可書又爇之難盡又謂之石炭又有窖粟及
鹽以備不虞今窖上石銘猶存焉三臺皆磚甃相去各
六十歩上作閣道如浮橋連以金屈戍畵以雲氣龍虎
之勢施則三臺相通廢則中央懸絶也又按北史齊文
宣天保二年發丁匠三十萬人營三臺於鄴因其舊基
而髙博之搆木髙二十七丈兩棟相距二百餘尺工匠
危怯皆繫繩自防文宣登棟脊疾走了無怖畏時復雅
舞折旋中節觀者莫不寒心又召死囚以席為翅從上
飛下不死免其罪戮臺成改銅爵曰金鳯金虎曰聖井
氷井曰崇光云至後建徳七年三臺遂廢及隋大象三
年韋孝寛討尉遲迥遂焚毁蕩徹孑然空虗矣十二月
余過鄴鎮登三臺眺望見其殘邱斷隴而問諸山僧野
老猶能於荒煙野草中指故都西陵之遺迹相與悲慨
且言銅爵臺今周圍止一百六十餘歩髙五丈上建永
寕寺金鳯臺周圍一百三十餘歩髙三丈上建洞霄道
宫氷井臺則北臨漳水周圍止一百餘歩髙三丈為漳
水衝囓一角已崩缺矣予聞世傳鄴城古瓦研皆曰銅
爵臺瓦磚研皆曰氷井臺磚蓋得其名而未審其實夫
魏之宫闕焚蕩於汲桑之亂及趙燕魏齊代興代毁室
屋尚且改易無常况易壞之瓦礫其存於今者亦幾希
矣按鄴中記曰北齊起鄴南城其瓦皆以胡桃油油之
油即祖□所作也蓋欲其光明映日歴風雨乆而不生
蘚耳有筒瓦者其用在覆故油其背有版瓦者其用在
仰故油其靣筒瓦之長可二尺濶可一尺版瓦長亦如
之但濶倍耳今其真者皆當其油處必有細紋俗謂之
琴紋有白花謂之錫花相傳當時以黄丹鉛錫和泥積
嵗乆故錫花乃見然亦未言其信否也古磚大方可四
尺其上有盤花鳥獸之紋又有千秋及萬嵗之字其紀
年非天保即興和蓋東魏北齊之年號也又有筒磚者
其花紋年號與磚無異蓋當時或用以承簷溜故其内
圓外方有若筒然亦可製而為研然則世所傳有古鄴
研多北齊之物耳鄴人有言曰曹魏銅爵臺瓦其體質
細潤而其堅如石用以為研不費筆而發墨此乃古所
重者而今絶無蓋魏之去今千有餘年若其瓦礫皆磨
滅為塵矣且齊之磚瓦至今亦五六百年村民掊土求
之徃徃聚衆數百人而踰年不得一二全者則鄴人所
謂銅爵氷井者蓋特取其名以炫遠方其不知者從而
信之今鄴人偽造彌衆惟嘗識者知其不如古耳故荆
國王文公有詩曰吹盡西陵歌舞塵當時屋瓦始稱珍
甄陶徃徃成今手尚記虗名動世人蓋當時亦有此歎
也夫古之真瓦不期於為研今之偽瓦止期於為研其
甄陶固精於古然其質終燥其用不乆者火力勝故也
雖和以黃丹鉛錫烏能作潤哉惟古之磚瓦散沒土中
千餘年感霜露風雨之潤火力既盡復受水氣此其所
以含蓄潤性而滋水發墨也
華林苑在臨漳縣鄴城東二里苑後即南鄴城之西也
按石虎時有沙門吳進言趙運將衰晋當復興冝役晉
人以厭其氣虎於是使尚書張羣發近郡男女十六萬車萬乗運
土築華林苑周迴數十里及築長墻數十里趙攬等上疏切諫
虎大怒曰墻朝成夕壞吾無恨矣乃從張羣以燭夜作
起三觀四門通漳水皆設鐡扉暴風大雨死者數萬人
又鑿北城引水於華林園城崩壓死百餘人虎於苑中
植人間名果作蝦蟇車箱濶一丈深一丈合土載花木
所植無不榮茂至髙齊武成間増飾華林苑若神仙所
居改曰仙都苑苑中封土為嶽皆隔水相望分流為四
瀆因為四海匯為大池曰大海海中置龍舟六艘其行
舟處可廿五里又為殿十二間於海中五嶽各有樓觀
堂殿四海中亦有宫殿洲浦其最知名者則北嶽之飛
鸞殿北海之宻作堂也飛鸞殿十六間以青石為基珉
石為礎鐫刻蓮花内垂五色珠簾縁以麒麟錦楹柱皆
金龍盤繞以七寳飾之柱上懸鏡又用孔雀山雞白鷺
毛當鏡作七寳金鳯髙一尺七寸口銜金鈴光彩奪目
人不能乆視也宻作堂周廻廿四架以大船浮之以水
為激輪堂為三層下層刻木人七彈筝琵琶箜篌胡鼔
銅鈸拍板弄盤等衣以錦繡進退俯仰莫不中節中層
刻木僧七人一僧執香奩立東南角一僧執香爐立東
北角五僧左轉行道至香奩所以手拈香至香爐所其
僧授香爐於行道僧僧以香置爐中遂至佛前作禮禮
畢整衣而行周而復始與人無異上層作佛堂旁列菩
薩衛士帳上作飛仙右轉又刻紫雲左轉徃來交錯終
日不絶皆黃門侍郎博陵崔士順所製竒巧機妙自古
罕有其苑中樓觀山池臺殿自周平齊之後皆廢毁矣
今其基趾詢之故老猶能記其萬一余以載記可考者
錄叙如右
彰徳路總管府治後花圃曰康樂園昔宋至和中韓魏
公以武康之節歸典鄊郡因闢牙城作甲仗庫以備不
虞遂大修亭池名曰康樂園取斯民共樂康時之意故
云魏公自為記書而刻諸畫錦堂上園中舊有七堂曰
晝錦燕申自公榮歸忘機大悲涼堂又有八亭曰御書
紅芳求已迎和狎鷗觀魚曲水廣春又有休逸飛仙二
亭故老相傳黃堂㕔事肇啓建於節度韓重贇宋太宗
歸自河東視其㕔曰朕之所居亦不過也上欲留宿重
贇奏曰臣以一方之力積嵗成此今陛下居一夕即虗
之矣不免勞民重建乞賜守臣豈勝榮幸上乃命設幄
宿於㕔下而去至魏公大加完飾郡廨園亭雄壯華麗
甲於河朔又傳休逸臺魏公取鄴城氷井臺四鐡梁為
柱初鐡梁棄鄴臺嵗乆光瑩無蘚剥人以為神物呵護
不敢動及以為臺柱羣疑始定今園亭廢毁皆不可考
惟飛仙臺基在府治敏公堂後今構觀音堂其上臺北
十餘歩踰小巷後園有休逸臺基靣山亭基金節度完
顔熈載作養素堂其上今廢其碑尚存其餘則不可知
矣晝錦堂記碑今移至魏公祠堂云公有康樂園詩曰
名園初闢至和中思與康時衆樂同一紀年光雖易老
萬家春色且無窮歸來敢衒吾鄉勝到此須知舊鄴榮
病守縱疲猶強葺欲隨民適醉東風十二月予至彰徳
府治後因逰康樂園今皆菜畦麥隴可考者惟休逸荒
臺基餘皆不復辨矣
彰徳路城中冨材坊南街西第二巷閭門扁曰胡公里
故胡按察私第在焉公諱祗遹字紹開武安人也祖父
俱第進士公北度居相下六十年既卒監郡伊爾布哈
(舊作也里不/花今改正)中順尊慕徳望即所居立胡公里
緱山書院彰徳路城南門大街道左髙綽門牓曰杜文
獻公緱山書院公諱英字文玉信安人也避亂居雒陽
謀隠緱山故以此自號云甲辰間尼瑪哈(舊作粘合/今改正)行
省徴至彰徳辟為詳議官不就遂隠居教授日與王鹿
庵劉神川倡和為樂中統元年世祖聞其賢命為大名
等路提舉學校官年七十卒塟安陽縣西十里王裕村
今其孫秉彛字徳常以鄉貢進士積官中書左司郎中
請建書院因贈資徳大夫翰林學士魏郡公謚文獻設
緱山書院列於學官云
雀城湯隂縣東北三十五里有城周廻二百歩髙二丈
土人呼為雀城世傳文王厄於羑里武王築此城以望
之有赤雀見因名云
涼馬臺湯隂縣北十二里有臺髙三十尺周廻五百歩
曰涼馬臺按鄴中記曰後趙石虎所築建武六年虎都
鄴洗馬於洹水築此臺以涼馬故以名云
觀音禅院(八角/井)彰徳路城中豐安坊有寺曰觀音禪院
唐天祐二年所建寺有八角井父老相傳井中嘗有雲
氣如虹衆謂有寳探之其深不可測郡人周邯得崑崙奴
善入水曰水精使之入井底良乆出曰一黃龍抱數顆
明月大珠熟睡水精驚亦病死初州城在井北避洹水
泛溢南徙乃包此井於城中云
隋龍興寺碑在彰徳路北關外古寺坊東龍興寺寺前
豐碑一道是為隋龍興寺范陽張庭珪八分書其文則
相州刺史越王撰蓋所謂信行禪師傳法碑也
陶唐廟在安陽縣西北六十里乞伏村廟有金應奉翰
林文字同知制誥趙秉文所撰碑一通并書篆額後銘
曰鬼神睢盱伏羲受圖人文權輿彛倫既叙五糓既敷
唐文煥乎披昬挾塗藥民之愚有典有謨位非我娯萬
民其孥丹朱其踈陸水其都人蠱其居吁嗟都俞㤙漸
於膚今其已夫祝焉忽諸遣祠路隅田婦耕夫或祝或
巫白馬彤車清風肅如神來有無清漳之墟嵗熟萬區
神㳺藐孤明昌有道千載同符擊壤廟衢走不知乎今
世陶唐氏之民歟
湯聖王廟在安陽縣西北五十里廟有少中大夫山東
東西道提刑按察使胡祗遹所撰碑
羑里城文王廟羑城在湯隂縣北六里道左朱綽門門
牓題曰羑里城周文王之廟其城周廻二百五十歩髙
二丈餘門牓則正議大夫河南江北道肅政廉訪使康
里回回所書也廟有一碑則太常博士借注户部員外
郎兼應奉翰林文字胡祗遹記大元至元六年夏十有
二日建廟壁龕翰林承㫖永年王磐五言古詩石刻一
通按史記音義羑里蓋獄名也夏曰均臺商曰羑里周
曰囹圄皆貟土也又按史記崇侯虎譖西伯於商紂紂
囚之羑里西伯廼演易作六十四卦其臣閎夭太顚之
徒求有莘氏美女驪戎之文馬九駟及他竒怪因商嬖
臣費仲獻之紂紂大恱乃赦西伯賜之弓矢鈇鉞使得
征伐又曰紂囚文王將殺之或曰西伯聖人也不可殺
紂曰吾聞聖人有靈徳吾將騐焉乃殺伯邑考醢之以
食文王文王食之已而嘔於羑里之門外於是衆信文
王為聖人因以土封其嘔處謂之嘔子塜其塜今尚存
土人訛為狗子塜云王承㫖鹿庵廟壁所刻詩曰羑水
淺且清羑里餘荒城文王徳如日曽此晦其明陜樹憇
召伯箕山棲許生後人起敬愛木石含芳榮嗟爾一抷
土耕犁木全平千春不磨洗永被囚聖名我行蕩隂道
過之為停征念昔有殷季虐主方狂酲銛鋒戮賢聖苦
刈寸草莖左啖鄂侯脯右啜鬼侯羮茲時無羑里何以
紓滛刑羑里深杳杳羑城髙亭亭君王在縲紲不異南
面㕔淑氣發神慮淳和助心靈演開伏羲畫剖出天地
精一時雖𡨕昧萬古垂日星若無羑里拘易經何由成
易經在所重羑里那可輕康里公字子淵積官至遼陽
平章布呼宻(舊作不忽/木今改正)文貞王之子翰林承㫖庫克濟
遜(舊作䕫䕫子/山今改正)之兄父子皆國之名臣也
西門豹祠漳水之上有祠門扁曰西門大夫之廟按魏
文侯使西門豹為鄴令至鄴㑹長老問民疾苦對曰苦
為河伯娶婦豹問其故曰鄴俗祀河伯巫視民女好者
云當為河伯婦即聘取治齋宫河上令女齋戒十日乃
洗沐粉餙如嫁狀令坐床上浮河中行十餘里女乃溺
俗傳否則漂没其民人乆以為然故三老廷掾嵗歛民
錢數百萬止用二三十萬與巫祝共分餘錢持歸故民
有好女者皆逺逃去鄴民困貧其所從來乆矣豹曰至
為河伯娶婦頗幸相告吾亦徃送女衆曰諾至其時豹
徃㑹其巫嫗年七十餘從弟子女十人皆單繒為衣立
大巫後豹呼婦視其妍醜巫引女出帷豹曰是女醜不
足為河伯婦煩大巫嫗入報河伯更求好女他日送之
即使吏卒抱巫嫗投河中有頃曰何乆也弟子當趣之
乃投一弟子河中有頃曰亦何乆復投一巫凡投三弟
子豹曰巫皆女子不能白事煩三老入白之復投三老
河中豹簪筆磬折向河立待顧曰巫嫗三老不來奈何
當使廷掾豪長者一人趣之皆叩頭流血豹曰河伯豈
嘗留客哉於是衆誓不敢為河伯娶婦皆罷歸矣滛祀
遂絶豹又鑿漳水溉田五百餘頃民甚徳之因建祠云
廟有宋修祠碑一道則錢塘楊䝉所撰其略曰元祐八
年癸酉予奉􁘭䇿委定武將亂衡漳遲舟於客館父老
集琴堂下曰此地之東有祠曰西門大夫雖時祭不乏
而廟制湫陋邑大夫君行農而謁焉愴然䖍矚廼鳩工
修祠云其後辭曰漳水可涸兮君之澤方洋洋西山可
頹兮君之名方巍巍新厥宇兮神妥斯琢諸石兮來者
師十二月至祠下拜謁讀碑而退史云廟東北曰永樂
浦浦西五里俗謂之祭陌即西門豹投巫之所也(案晏/殊類)
(要祭陌河/作紫陌河)
扁鵲廟碑在湯隂縣東南二十里伏道村村之道左一
碑題曰神應王扁鵲之墓其廟併在墓側廟有二碑一
碑教授張仲文撰一碑太中大夫江南淛西道提刑按
察使武安胡祗遹撰墓旁生艾治疾為天下第一今每
嵗充貢云伏道者昔啇紂知獄繁民怨乃置防城以兵
防羑里之囚又伏兵於道左故云廟壁有左司劉昂題
詩一首曰昔為舍長時方技未可錄一遇長桑君古今
皆嘆服天地為至仁既死不能復先生妙藥石起虢效
何速日月為至明覆盆不能燭先生具正眼毫釐窺肺
腹誰知造物者禍福相倚伏平生活人手反受庸醫辱
千年廟前水猶學上池綠再拜乞一盃洗我胷中俗宋
仁宗景祐元年九月詔封扁鵲為神應侯因上疾愈從
醫者許希有之請今曰神應王未詳何代所封也
尉遲公廟碑彰徳路城中晝錦坊後周太師蜀國公尉
遲迥之廟在焉迥為周將征伐有功初滅北齊以迥為
相州總管至隋文帝以計徴迥欲圖之迥廼率諸州舉
兵數十萬及為楊素韋孝寛髙頴等師所敗遂上樓自
殺至唐開元中州多怪厲刺史至輙死吏民疑懼於是
刺史張嘉祐以迥死國難忠臣也為立祠以祀之後刺
史吳兢復加以冕服初嘉祐之建祠也顔真卿為記其
事蔡有隣書之碑隂紀迥靈異之事言雨暘隨禱輙應
回風驅蝗使境内無害每至秋夜有雙鶴下集廟庭郡
人至今稱以為異云唐張嘉貞宋璟皆刺相州有恵政
今並配食廟廷魯公所撰碑略曰有周上柱國蜀國公
河南尉遲迥字居羅(案周書作/薄居羅)代人也因部立家遂雄
荒服父俟皃(案周書/作俟兠)尚魏太祖姊昌樂公主贈太傅迥
仕魏為散騎侍郎歴大丞相帳内都督尚金明公主進
爵車騎將軍領侍中尚書左僕射伐侯景有功詔兼梁
益等十八州事周之興也進蜀國公邑萬戸總秦衛文
康十四州事大司馬冊太師加上柱國授相州總管宣
皇晏駕京師將徴公公以隋公當權辭不受代公子魏
安公沁東之敗也公綠巾尚整(案周書迥别統萬人皆/綠巾錦襖號曰黃龍兵)
猶背城請戰黃龍既潰則登樓自裁又云公凡仕二代
易九朝忠不辱隋節能奉上唐武徳中改塟表墓開元
丁丑乃建廟云開元二十六年二月二十一日華州鄭
縣尉閻伯璵序祕書省校書郎顔真卿銘蔡有隣書
彰徳城中嘉恵曲晝錦坊故宋丞相魏國忠獻韓公琦
之廟在焉重門修廡中為大殿殿肖公像衮冕龍榻侍
從之臣相向拱立儼然廟堂氣象蓋公熈寕初力辭上
宰再典鄉邦未半嵗河北地震水災命公安撫四郡移
鎮大名相人思之即公晝錦坊故第築生祠以祠公廟
昔有宋中書舍人王靚所撰碑兵毁不存國朝重建廟
碑一通晉州判官髙書訓所撰髙公太原人官至國子
博士故尚書髙鳴雄飛子也庭西晝錦堂記碑一通至
元間再模而刻宋參知政事歐陽修撰翰林學士蔡襄
書龍圖學士邵必大篆世稱為四絶碑云府學之西亦
有公祠堂宋鄂州嘉魚令邱鄜為撰廟記其碑今置府
學儀門下安陽縣治之南䕶國顯應廟西隅亦有公廟
蓋宋勅建者郡人稱為雙廟也至若大名府之廟碑則
丞相温國文正公司馬光撰磁州之廟碑則知真州楊
子縣事徐薦撰其陜西之秦州河東之太原淮南之揚
州河北之真定暨中山府皆有公廟大河南北凡八所
至今皆祀之不絶也晝錦新廟殿壁龕公書晝錦堂詩
石刻一道詩曰重向髙堂舉宴杯四年牽強北門廻故
園風物都如舊多病襟懷遂一開白髪耻夸金絡騎綠
隂欣滿石梁臺因思前彦榮歸者未有三曽晝錦來西
廡則有郡人緱山杜瑛所題詩扁詩曰輪囷日下五雲
飛此是先生唱第時龍上青天蛇有力䑕潛舊穴馬空
肥縱橫邉議三千牘照耀身名六一碑壞壁百年遺像
在郡人爭看錦為衣按公薨於相之府治英宗震悼命
陪塟山林其家懇辭乃命入内都知張茂則勅塟公於
安陽縣西北三十里豐安鄉天子御製碑文題曰兩朝
顧命定䇿元勲之碑命龍圖閣學士宋敏求即墳所書
冊賜守墳寺曰傳孝報先之寺云十二月予偕下郟人
李亨至祠下謁拜讀庭下二碑及讀詩扁而退
安陽縣西北五里四十歩洹水南岸河亶甲城有塜一
區世傳河亶甲所塟之所也父老云宋元豐二年夏霖
雨安陽河漲水囓塜破野人探其中得古銅器質文完
好畧不少蝕衆恐觸官法不敢全貨於市因擊碎以鬻
之復塞其塜以滅跡自是銅噐不復出矣
黃堆塜在河亶甲塜西南世傳乃河亶甲后之塜也
魏武髙平陵在鄴鎮西南三十里周圍二百七十歩髙
一丈六尺十二月予登銅爵臺西望荒邱烟樹永寕寺
僧指示余曰此曹公之西陵也
曹操疑塜在滏陽縣南二十里曰講武城壁壘猶在又
有髙臺一所曰將臺城外髙邱七十二所叅錯布置巋
然相望世云曹操疑塜初操之塟以惑後人不致發掘
故也塜間有曹公廟殿屋甚華䴡廟北一髙邱之前鉅
碑一通螭首龜趺齊思王之碑姜一芝所撰云西望西
陵不十餘里烟樹歴歴可見十二月予按轡其間自午
抵暮縱橫出入塜中不知所鄉噫何其用心之詐也使
操能見武侯八陣圖則有愧多矣
朝陽陵在臨漳縣鄴鎮東北九里即魏文帝文昭皇后
朝陽陵也按魏略甄后中山無極人初嫁袁紹子熈及
魏武帝破鄴文帝時為太子因納為夫人生明帝為郭
后所譖賜死後文帝以為郭后無子詔為養子明帝以母
不以道終意甚不平嘗從文帝獵見子母鹿文帝射殺
鹿母死使射其子帝曰陛下已殺其母臣不忍復殺
其子因涕泣文帝収弓矢大竒之而建儲之意遂定及
帝即位追謚曰文昭皇后太和四年使太常卿甄霞持
節改塟於朝陽陵今陵旁一塜父老曰李夫人墓后與
夫人甚相善故得祔塟焉
安陽縣東四十里永和鎮城西二百歩漢欒巴廟在焉
范蔚宗漢書欒巴魏郡内黃人也好道而性質直順帝
世累遷為太守後為尚書以上書極諫起憲陵侵毁小
民墳塜下獄禁錮還家及陳蕃竇武輔政召拜議即蕃
武被誅巴復上書極理其寃帝怒下詔切責収付廷尉
巴自殺遂歸塟而邑人於此立廟云墓在鎮東南二十
五里周廻一百歩髙二丈云
晉嵇侍中廟墓湯隂縣西南一百二十歩曰浣衣里道
左小碣題曰晉忠臣嵇紹之墓墓周廻二百歩髙二丈
餘廟在墓側有宋碑一通乃淮南節度使司徒兼侍中
判太名府兼北京留守司事大名府路安撫使魏國公
韓琦記并書熈寕三年八月十五日縣令張琳立石其
碑曰夫以忠事君人臣之常分也然遭大變臨大節或
心無所主為禍福所動以茍一時之生而貽萬世之戮
者多矣若其鼎鑊在前鋒刄加已能挺然知義之所在
分固當爾輕其命若鴻毛然卒死而不顧者幾何人哉
惟晉侍中贈太尉忠穆嵇公則其人也方恵帝昬弱諸
王肆亂各萌僭奪以相屠害故帝之北征也公馳赴行
在力當國難而成都王頴以兵犯乘輿衛從奔散獨公
端冕侍側以身扞帝至血濺帝衣而殞嗚呼公之知義
明分可謂得其死不為難也故其大忠偉節赫然與日
月争光崒然與山嶽爭髙天地不可窮而公名亦不可
窮矣冝乎百世之下有國家者欽遺風想餘烈置祠奉
祀永永不絶也相之湯隂即公死難之地其廟在焉前
之為邑者不知追顯忠義為政所先因循不葺底於大
壞今令張君琳至則首拜祠下觀其隳敝之甚驚而歎
曰茲不職之大者也亟舉公事跡與夫朝廷崇祀之意
諭於邑民民皆欣然願共力以完之令乃寛與之約聽
其營辦不數月而祠宇一新於是民益知夫大賢之忠
於國者雖死於不幸後世必載祀典嚴廟貌奉事尊仰
之如此皆思勉而為善自一邑而推一郡繇一郡而推
諸四方則其為勸也豈小補哉廟完具書來告以予嘗
兩守鄉邦願志本末噫忠義之心人皆有之但勉而不
力執之不固遂不至於古人予亦勉而執之者跂忠穆
之風尤寤寐以自激文雖甚陋惡敢吝而不書又晉書
載公死難血濺御衣事平左右欲澣帝衣帝曰此嵇侍
中血勿去詔塟縣南賜曰澣衣里仍立廟焉廟有國朝
翰林承㫖鹿庵王磐律詩一首曰十載家艱恨未消又
持手版仕昏朝已知定亂功難就猶幸臨危節可要忠
血數斑霑藻火英名千古廹雲霄一杯欲酹祠前土野
鶴昂藏未易招磐字文炳廣平人亡金進士入國朝累
官至承㫖致仕居東平年九十二卒謚曰文忠十二月
早至湯隂南門拜謁廟墓讀碑而去予嘗讀趙文敏公
松雪齋文集有紀夢嵇侍中曰延祐元年十一月十九
日彰徳朱長孺道其邦人之意求書晉嵇侍中之廟六
字余每敬其忠節不辭而書之運筆如飛若有神助是
夜京口石民瞻館於書室中夢一丈夫晉人衣冠蓬首
元衣流血被面謂民瞻曰我嵇侍中也今日趙子昂為
予書廟額故來謝之民瞻既覺猶汗流亦異事也翰林
學士承㫖榮禄大夫知制誥兼修國史吳興趙孟頫志
臨漳縣南鄴鎮西北五里紫陌側晋髙僧佛圖澄墓在
焉澄天竺人俗姓帛氏永嘉年來洛陽雖未嘗讀儒家
書與一時學士論辨無能屈者澄身長八尺腹旁一竅
常以絮塞夜欲讀書則㧞其絮竅中光出照於一室又
常至水際引膓滌之還内腹中善誦神咒役鬼神以麻
油雜燕支塗掌上則洞見千里外事令齋戒者皆得見
之又能聽鈴音以言吉凶無不騐石勒兵屯葛陂大殺
沙門澄匿勒大將郭黒畧家黒畧言於勒召試道術取
鉢水咒之生青蓮花勒由是信之勒之獲叚末波擒劉
曜皆先騐澄之鈴音也至石虎傾心敬事使衣綾錦乘
雕輿太子常侍皆舉轝扶翼升殿主者唱大和尚羣臣
皆起以彰其尊後虎大饗太武殿澄吟曰殿乎殿乎棘
子成林壞人衣乎虎發殿石視之果有棘生焉澄意本
在冉閔小字棘奴也澄還寺獨語曰得三年乎自答不
得又曰得二年一年百日一月乎自答不得遂不復言
謂弟子曰戊申禍亂漸萌己酉石氏當滅吾及其未亂
先化去矣遣人與虎辭虎詣寺見澄澄曰出生入死道
之常也脩短分定非所能延今意未盡者以國家心存
佛理崇顯寺廟冝享休祉奈何布政猛烈終無福祉若
降心易慮恵此下民則國祚延長道俗慶頼殁無恨矣
虎知必逝悲慟嗚咽即命於漳水西紫陌鑿壙營夀域
十二月八日澄卒於鄴宫寺是嵗晉永和四年也後有
沙門雍州來稱見澄西入關虎發壙視之惟一石虎惡
之曰石者朕也塟我而去吾將死矣明年虎果死
湯隂縣北十里有古壘南北斜長五里父老云唐九節
度師營壘也壘東北有萬人塜即九節度潰兵之遺骸
乃節度使薛嵩掩骨作此大塜命幕府御史陸長源撰
記刻碑立塜上云
安陽縣西北五十里水治村魏國韓諫議墓在焉諫議
丞相忠獻公父也神道之碑則樞宻使冨弼撰翰林承
㫖王珪書碑首題曰宋故太中大夫行右諫議大夫
南陽郡開國男贈開府儀同三司太師中書令兼尚書令
魏國公韓公神道碑銘其碑畧曰公諱國華字光弼太
宗初中興國二年甲科授大理評事通判瀘州遷右賛
善大夫改彰徳節度判官盡抉姦隠諸豪不敢犯升秘
書省著作郎監上蔡稅以監察御史召望髙臺閣屬天
子議復燕薊揣廷臣勇而善辭令者諭髙麗西攻契丹
以分其力既曰非韓某不可即假以太常少卿為使公
馳舸至其國其王負固不受命公諭以禍福王大恐遣
大將領兵數萬渡□江以侵契丹公復命天子大喜拜
左拾遺直史館賜五品章服兼判登聞鼓院入三司為
開封推官遷左司諫充鹽鐡判官乆之契丹大將蕭寕
使叩雄州約和州留福信之以聞天子因思髙麗功立
命公走雄州按其事亦令代福作報書索其情偽寕之
意欲我先發公固願息兵養民念國體不可屈書乃謝
使者急令備邉還奏天子又大喜歴判鹽鐡度支户部
三勾院有宻䜛於帝者帝雅信公詔總判三勾賜三品
章服公益舊條三司不便事二十七上之官民偕利遂
著為法俄出為京東轉運副使即拜峡路轉運使真宗
即位入判大理寺秩凡五遷為職方郎中出知河陽徙
潞州契丹入掠河朔公以精騎屯胡兒谷契丹不敢犯
境帝嘉之褒以璽書契丹再至澶淵首命公假秘書監
為國信使江南飢又遣廵撫一道還朝權開封府判官
出知曹州徙泉州天子封泰山擢諫議大夫召歸道病
卒於建陽驛泉人聞之傾一州來㑹哭朝廷舉䘏典賜
一子官公六子球徳清尉珙將作簿琚兩浙轉運珫河
陽㕘軍璩秘書著作郎不幸繼亡琦相仁宗皇帝被遣
今天子立為門下侍郎兼兵部尚書同中書門下平章
事昭文館大學士魏國公望重天下勛冠列辟以公積
徳儲慶所冝享厚報然恨公早世不克待其發而發於
丞相丞相以似以繼其傳之者又可涯耶銘曰士孰不
官公官獨難使臨朝鮮跨海渺漫指麾出師勢分敵患
王始倔强恃逺且艱視詔抺刺不奉其䖍公怒移書以
訶以讕諭以禍福日星之觀王雖逺人聞義惕然發兵
餽糧革頑易懢對廬耨□伏命館門能俾逺荒舉國奔
職不憚已勞不畏隣隙又俾强敵歛其毒螫二邦由公
一舉斯得繼走朔陲議収戈戣坐䇿立判敵謀不施不
為其欺國不剉威兩使外禦天子再怡出知四州大用
是冝而卒不用䜛人之為復不永年道卒不歸遐邇奔
赴與考同之位不都躬萃於㓜嗣曰將曰相勲徳名世
本志源流公得何異何以畀之天相其類天實使然人
亦靡然書之寞然其昭昭然
劉神川先生墓安陽縣南關焦道庵士劉神川先生藁
殯之所也先生名祁字京叔渾源人金狀元南山翁撝
之曽孫正大間監察御史從益字雲卿之子先生與弟
郁字文季皆以文章徳行馳譽大河南北後寓輝州甲
辰尼瑪哈中書招置幕下年四十七卒有神川遯世集行
世又著歸潛志以紀金末喪亂之事與太原元裕之壬
辰襍編關西楊奐然天興近鑑東明王百一汝南遺事
㣲有異同今修三史金國之事蓋多取其語云
欽定四庫全書
　河朔訪古記卷下
　　河南郡部
河南郡部河南府路禹貢豫州之域周武王定鼎於郏
鄏則今王城也成王卜瀍水東澗水西即今府城也秦
置三川郡謂大河伊洛三川也項羽立瑕邱申陽為河
南至漢為河南郡光武都洛陽魏置司州襲都於此西
晉亦都洛宋孝武自此遷都長安東魏改洛州周大象
間為東京置洛陽郡隋為洛州大業間遷都於此改曰
豫州尋為河南郡唐復為洛州號曰東都五代梁改西
京宋為西京河南府金改曰金昌府全勝軍國朝改曰
河南府路領州一曰陕州陕州統縣四曰洛陽曰偃師
曰登封曰鞏(謹案元史地理志當作領州一縣八縣曰/洛陽宜陽永寜登封鞏縣孟津新安偃師)
(州曰陕州陕州統四縣/曰陕縣靈寳閿鄉澠池)
洛陽縣周之下都是為成周也漢為河南郡治曰平隂
縣東漢改洛陽縣晉曰金墉城唐曰來庭縣神龍初仍
改洛陽宋金因之國朝為河南府路附郭縣
白馬寺洛陽城西雍門外白馬寺即漢之鴻臚寺也永
平十四年摩騰三蔵法師以白馬䭾經至此因建寺以
白馬名焉鴻臚寺漢為掌外藩客官署三蔵以西域僧
故得館於此自古惟官府有寺佛廟得名盖踵鴻臚之
名始於白馬也寺有鬬聖堂二所世傳三蔵與禇善信
讎校經義之所又有三蔵贊碑一通譔文書篆皆宋真
宗御製也又有翰林學士蘇易簡所譔碑一通備載寺
之興廢始末甚詳至欽宗靖康時毁於金人兵火逮國
朝至元七年世祖皇帝從帝師帕克斯巴(舊作八思/巴今改正)之請
大為興建門廡堂殿樓閤臺觀欝然天人之居矣庭中
一鉅碑龜趺螭首髙四丈餘碑首刻曰大元重脩釋源
大白馬寺賜田功徳之碑榮禄大夫翰林丞㫖閻復奉
勅譔碑曰聖上大徳改元之四年冬十月釋源大白馬
寺告成詔以護國仁王寺水陸田在懐孟六縣者千六
百頃充此恒産永為皇家子孫祈福之地仍命翰林詞
臣書其事於石臣復謹按清慧真覺大師文才所具事
蹟漢永平中摩騰竺法蘭以白馬䭾經至於西域初假
館於鴻臚後即東都雍門外建白馬寺為譯經之所嗣
後沙門踵至若康僧㑹之於吴佛圖澄之於晉鳩摩羅
什求那跋摩之於宋元奘無畏之於唐千載而下經綸
日繁教風日競北至幽都南踰瘴海東極扶桑西還月
窟蓮宫梵宇彌亘大千實權輿於此緜歴刼火寺之興
廢所可考者宋翰林學士蘇易簡文石在焉國初有僧
白英山主以毉術居洛罄藥囊之貲謀為起廢或訝其
規模太廣工用莫繼則曰兹寺中華佛教根柢他日必
有大事因縁予苐為張本爾至元七年帝師大寳法王
帕克巴集郡國教釋諸僧登壇演法從容詢於衆曰佛
法至中國始於何時首居何刹扶宗𢎞教大師龍川講
主行育時在衆中乃引永平之事以對且以營建為請
㑹白馬寺僧行政言與行育叶帝師嘉納聞於世祖聖
徳神功文武皇帝特勅行育綜領修寺之役經度之始
無所取財遍訪檀施於諸方洊更嵗龠而未覩成效帝
師聞之申命大師丹巴(舊作紞巴/今改正)董其事丹巴請假護
國仁王寺田租以供土木之費詔允其請裕宗文恵明
孝皇帝時在東宫亦出帛幣為助於是工役始大作為
殿九楹法堂五楹前三其門傍翼閣雲房精舍齋庖庫
厩以次完具位置尊嚴繪塑精妙盖與都城萬安興教
仁王三大刹比勣焉始終閲二紀之久縁甫集而行育
卒詔贈司空鴻臚卿諡護法大師文才繼主席酬酢衆
務率其屬敏於事者曰浄汴等以畢寺之餘功落成之
際仁王寺欲復所假田租文才即遣僧奭言於丹巴曰
轉經頌禧寺所以來衆僧也有寺無田衆安仰丹巴令
宣政院官逹實愛滿(舊作答失/蠻今改正)等奏請遂有賜田之命且
勅有司世世勿奪云　一在宜陽縣治西九十里　一
在永寜縣東南二十五里
應天禪院在河南府城東北市坊火燒街即太祖降生
甲馬營故基也大中祥符九年西京應天院太祖神御
殿成為屋九百九十一區命宰相向敏中為奉安聖容
禮儀使入内都知張景管勾奉迎勅諫議大夫戚綸告
永昌陵
上清宫在洛陽縣西北北邙山之西唐老子廟乾封賜
額曰元元皇帝廟開元末西北别建元元觀復改曰上
清宫宫壁有吴道子畵神堯太宗中宗睿宗元元五帝
御容又有𤣥宗齋宫詩碑朱温廢為老子廟後唐莊宗
復為上清宫云杜少陵有冬日洛城謁元元皇帝廟詩
即其宫也牛口谷榆窠園皆在宫之相近云廟壁龕杜
甫五言古詩一首唐陸肱所書碑也
嵩陽宫在登封縣北五里本漢武帝宫也後魏建精思
觀隋改上陽觀唐武后改嵩陽宫大中祥符二年改天
封觀後復為嵩陽宫宫有漢武帝御井古栢二株䕃數
百歩武后皆封五品大夫世稱大小將軍云宫前聖徳
感應頌碑一通唐徐浩書殿東柱刻曰國子博士韓愈
與著作郎樊宗師處士盧仝道士趙元遇元和四年三
月二十六日題
崇福宫在登封縣東北四里乃古太乙之所治也宫後
有太乙殿殿後有太一泉云至宋章聖朝合州進木文
丈人其事甚怪比至京木中人呼萬嵗者三詔賜崇福
宫安奉故李廌方叔有詩曰真人友造化故與物為一
持此誠與神可貫金與石何為輙入木厭世未肯出衣
冠儼如生隐若顧陸筆
測影䑓在登封縣東南二十五里天中鄉告成鎮周公
測影䑓石蹟存焉告成即古嵩州陽城之墟是為天地
之中也䑓髙一丈二尺周十六歩可容八席周禮大司
徒以土圭之法測土深正日景以求中廼建王國焉日
至之景尺有五寸謂之地中唐開元十一年詔太史監
南宫説以石立表宋大中三年汜水令李偃重建増崇
七尺國朝至元十六年太史令郭守敬奏設監候官十
有四員分道測景十八年奉勅於古䑓之北築䑓髙三
十六尺中樹儀表上為四銅環規制極精緻命有司營
廨舍門廡又於古臺新臺南建周公之廟以祀之其碑
則河南憲史李用中譔文也臺西則天中觀云
嵩山中嶽廟在登封縣東一十二里曰中嶽廟殿屋宏
麗垜樓四闕角複道聯屬儗於宫庭三門之下二衛神
皆鐵鑄極雄偉兩廡碑石森列皆國朝代祀者所立也
又有唐碑一通韋行儉所譔宋碑三通盧多遜王曽陳
知㣲所譔國朝修廟碑一通則廬陵歐陽元譔也廟西
又有鎮星廟云中嶽之神今封為中天大寜崇聖帝
中嶽中天崇聖帝廟在登封縣按中嶽唐武太后垂拱
四年改嵩山為神嶽加嶽神為太師使持節神岳大都
督封中天王禁斷芻牧萬嵗登封元年尊為神岳中天
黄帝天靈妃為天中黄后後罷之明皇天寳五載封中
天王至宋大中祥符四年號中岳崇聖帝貞明后乾興
元年改顯明皇后唐開元八年建考唐制毎嵗土王河
南尹奉詔祀岳至宋亦知府往祠慶歴後命通判攝事
今在縣東北九里按其神性慈傳五戒不享葷辛廟始
在東南嶺上今廟之東後魏太武帝太安中徙於神盖
山在今廟之北至宋太武方移於此廟南有雙石闕外
石人一對闕上多記刻後漢安帝元初年建
昇仙太子廟在偃師縣南古緱氏縣東南二十里曰府
店店南緱氏之上有昇仙太子廟古曰王仙君廟漢武
建西王母祠於其右王母姓緱氏故以名其山云唐武
后萬嵗通天元年改賜今額又曰賔天觀觀有唐二碑
一通乃左相陳希烈撰文徐浩書一通則武后自書撰
也二碑今皆不存今惟有一碑國朝陳天祥所撰者也
天祥􁧑歴臺諫素有風節為時名臣贈平章政事趙國
公諡曰文忠世尊之為緱山先生按神仙傳曰周靈王
太子名晋字子喬好吹笙作鳯鳴遊伊洛之間浮邱公
接以上嵩髙山學神仙之道三十年後七月七日乗白
鶴而去因立祠於緱山之下焉池南有浴鶴池仙屋石
室武后於石室中開石匣得一古劍神光赫然緱山大
抵若覆盂之状髙不百尋周不數里且無泉石之勝因
仙居之名而著聞四方也土人云至今風月清夜窅然
時聞笙簫之聲
漢光武帝原陵在臨平亭南方三百二十歩髙六丈西
望平隂去洛陽東南十里(案帝王世紀/作十五里)
漢明帝顯節陵在洛陽縣東南三十七里故富夀亭也
陵周三十丈二尺無周垣行馬四出在殿北提封田七
十四頃
漢章帝敬陵帝王世紀曰在洛陽縣東南三十九里陵
周三百歩髙二丈六尺無周垣為行馬四出司馬門鐘
虡皆在行馬内寢殿園省在東園寺吏舍在殿北提封
田十二頃五十七畝八十五歩(案河南志作提封田/二十頃五十五畝)
和帝慎陵在洛陽縣東南四十一里陵周三百八十歩
髙十丈
順帝憲陵在洛陽縣西十五里陵周三百歩髙八丈四
尺北邙山下制度並同前但鐘虡在司馬門内寢殿園
省寺吏舍在殿東提封四十八頃十九畝三十歩
魏明帝髙平陵在洛陽東南四十里大石山即萬安山
也
宋太祖永昌陵在芝田西四十里陪塟子孫十五墳
宋太宗永熙陵在芝田西南四十里皇堂深百尺方廣
八十尺陵臺方二百五十尺置守陵五百人陪塟子孫
凡八墳
真宗永定陵在芝田北五里皇堂深八十一尺上方百
四十尺
仁宗永昭陵在芝田北十二里初崩發諸路卒四萬六
千七百八十人修奉山陵
英宗永厚陵南至定陵七里一百三十歩東至昭陵九
十歩
神宗永裕陵在永厚陵之西
哲宗永泰陵在裕陵東北
漢劉寛墓在洛陽上東門外墓南二碑漢𨽻蔡邕所書
碑首題曰漢太尉車騎將軍特進逯鄉侯劉公碑其一
碑門生殷包等所立碑隂刻贈物緑含玉落星錦之類
一碑故吏李謙所立也碑隂刻故吏鄉里名氏云二碑
所載與漢書同但遷官次序頗略異耳寛以漢中平二
年卒至唐咸亨元年其裔孫湖城公爽以碑嵗久皆仆
於野為再立之併記其世序云嗚呼前世士大夫世家
著之譜牒故自中平至於咸亨四百餘年而爽能知世
次之詳也今之譜學亡矣雖名臣巨族未有家譜然而
俗習茍簡廢失者豈止家譜而已哉
杜氏墳在鞏縣西五十二里首陽山東唐杜審言及子
閒孫甫三世墓皆在焉
宋參知政事范文正公仲淹墓在洛陽縣南七十里神
隂鄉彭姿店東北萬安山下其子丞相忠宣公堯夫以
下皆祔塟兆内文正公之碑則歐陽文忠公撰文賜曰
懐賢之碑忠宣公神道碑則曽文昭公肇撰文賜曰世
濟忠直之碑墓東則守墳裒賢寺寺有范氏復祖墳碑
一通天台陳基之文也其略曰宋太師魏國范文正公
以上三世墳墓皆在吴門之天平山至公始塟洛陽母
謝夫人之兆其子丞相忠宣公以下三世皆祔焉靖康
之亂子孫在吴弗獲展墓逮我元混一故公克登祀典
有司致祭惟謹公八世孫文英謂其子廷方曰吾子孫
幸生明時憑籍餘澤食有義田居有義宅教有義塾而
祖宗邱隴鞠為芻牧之區尚安得為子孫哉廷方自吴
門不逺數千里致其父命於河南僉憲李齊御史沃哷
(舊作斡勒/今改正)海夀出金為倡率其鄉黨牧倅奉牲墓下豪
民觀感卒復所封舊地薙草繚垣壌樹築室俾甥趙氏廬
其上又曰文正公以間生之氣王佐之材致位將相為
宋忠臣誦其詩讀其書可以立忠信而尊君父興王道
而致太平其父子窀穸使斧斤耒耜相尋其中豈國家
尸祝以待先賢之意乎基字敬初能詩文游京師名稱
籍甚則余之故人也
邵康節先生之墓在洛陽縣南伊闕西南九里曰辛店
伊水西也
洛陽金石刻　漢碑　大尉劉寛碑二通　丞相蕭何
碑(折作/兩叚)　魏碑　三斷碑二通(皆漫/無字)　齊碑　佛龕碑
(天統三年立/武平二年刻)　二祖天師碑　馮翊王平等碑　後魏
碑　侍中廣平穆王碑(俗云陵冢碑/大昌元年立)　景王碑　魏汝
南文宣王碑　末帝碑　元魏碑(韓殷𨽻書天/平四年立)　昇仙
太子廟碑(梁雅/文)　唐碑　啟母廟碑(楊烱/文)　金字碑(韓/滉)
(書/)　義成軍節度使曺公碑(長慶四/年立)　程公碑(陸賢書/開元二)
(十年/立)　劔南東西川鹽鐵青苖租庸等使兼殿中侍御
史虢州刺史嚴公碑(顔頵書元/和中立)　龍門龕石像碑(袁元/哲書)
　彭王傅贈太子少師徐浩碑(次子徐/峴書)　啟聖宫臺勅
碑(太子/亨題)　雒陽尉馬允中碑　黄門侍郎孫公碑　荆
州長史孫公碑(張庭/諷書)　延州刺史孫公碑(開元二/年立)　齊
州刺史崔府君碑(崔平書太/平八年立)　陳公碑(蕭祐/書)　右僕射
曺公碑(正元四/年立)　左僕射牛公碑(長慶三/年立)　邕州刺史
裴公碑(鄭還古書開/成五年立)　房州刺史盧府君碑(張文禧書/正元九年)
(立/)　東都留守盧府君碑(開元/中立)　太原少尹盧府君碑
(張文禧書正/元九年立)　歙州刺史郭府君碑(開元十/二年立)　散騎常
侍黎公碑(嗣子書太/和中立)　塞軍使張公碑　丞相司空李
公碑(太和/中立)　明威將軍田府君碑　韓尊師道徳碑(開/成)
(四年/立)　太子賔客王府君碑(周式書大/歴中立)　工部侍郎趙
公碑(王宣書開/元十年立)　左衛大將軍卞國公泉公碑(彭杲/書)
左僕射太子少保劉公碑　都督隴右羣牧韋公碑
秦公碑　太子少師崔公碑　廬州司馬劉府君碑
真堂記碑　測景臺記碑　㑹喜寺碑(徐洪八/分書)　嵩嶽
廟碑(八分/書)　嵩山寺頌碑(胡莫書開元/十七年立)　辯正禪師奉
先塔銘碑(徐現/書)　太子翊善鄭公碑　光福寺塔題名
碑(王仲/舒書)　嵩山題名碑(韓愈/書)　江隂縣令武登碑(長慶/四年)
(立/)　澠池縣南館記碑(盧元卿/八分書)　太子賔客孟簡碑
普寜郡王陳府君碑(蕭祐/書)　權公碑　太原尹唐公碑
(盧曉八/分書)　工部侍郎趙國公碑　襄陽李公碑　恵林
寺題名碑　恵林寺新修軒廊記碑　清河崔公碑
太子賔客孔府君碑　諫議大夫王府君碑　白樂天
墓志碑　刑部尚書白居易碑(許邠/書)　吏部郎中盧府
君碑　如雲筠禪師碑(楊逺/書)　尊勝幢碑(篆/書)　心經幢
子碑(篆/書)　白樂天龍門八節灘詩碑(樂天/自書)　鄭州司馬
王公碑(景龍三/年立)　伊州刺史衖府君碑(長安三/年立)　蕭府
君碑　杭州刺史李公碑(郜公/書)　卭州刺史狄君碑
幽林思嵩山詩碑(韓覃/作)　杜甫題元元皇帝廟詩碑(陸/肱)
(書/)　白樂天香山寺詩三十韻碑(賀枝/惎書)　李徳裕平泉
山居詩碑　天后御製詩碑(王知/恭書)　後魏大將軍泉府
君碑　華夷圖碑　洪州録事參軍趙道先碑　節度
使畢公碑(庚惟蔚書咸/通六年立)　魏公碑(太和六/年立)　隋州録事
參軍狄公碑
