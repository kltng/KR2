#+TITLE: 宣和奉使高麗圖經-宋-徐兢
#+DATE: 2016-06-11 12:22:15
#+SOURCE: github.com/kanripo/KR2k0138 master 70db884f                
欽定四庫全書　　　　史部十一
　宣和奉使髙麗圖經　　地理類十外紀之屬
　　提要
　　　　(臣/)等謹案宣和奉使髙麗圖經四十卷宋徐
　　　　兢撰兢字明叔號自信居士是書末附其行
　　　　狀稱甌寧人文獻通考則作和州厯陽人思
　　　　陵翰墨志又作信州徐兢似當以行狀為確
　　　　通考又稱兢為鉉之裔自題保大騎省世家
　　　　考王銍黙記稱徐鉉無子惟鍇有後居攝山
　　　　前開茶肆號徐十郎鉉鍇誥勅尚存則通考
　　　　亦悞傳也据兢行狀宣和六年髙麗入貢遣
　　　　給事中路允廸報聘兢以奉議郎為國信使
　　　　提轄人船禮物官因撰髙麗圖經四十卷還
　　　　朝後詔給札上之詔對便殿賜同進士出身
　　　　擢知太宗正事兼掌書學後遷尚書刑部員
　　　　外郎其書分二十八門凡其國之山川風俗
　　　　典章制度以及接待之儀文往來之道路無
　　　　不詳載而其自序尤拳拳于所繪之圖此本
　　　　但有書而無圗已非完本然前有其姪蕆題
　　　　詞一首稱書上御府其副藏家靖康丁未兵
　　　　亂失之後従醫者得其本惟海道二卷無恙
　　　　又述兢之言謂世傳其書往往圖亡而經存
　　　　欲追畫之不果就乃以所存者刻之澂江郡
　　　　齋周煇清波雜志亦稱兢仿元豐中王雲所
　　　　撰雞林志為髙麗圖經物圖其形事為其説
　　　　葢徐素善丹青也宣和末老人在厯陽(案此/老人)
　　　　(字疑為先人之訛/葢指其父邦彦也)雖得見其書但能抄其文
　　　　畧其繪事乾道中刋于江隂郡齋者即家間
　　　　所傳之本圖亡而經存葢兵火後徐氏亦失
　　　　元本云云是宋時已無圖矣又張世南遊宦
　　　　記聞曰髙麗是年有請于上願得能書者至
　　　　國中于是以徐兢為國信使禮物官則兢之
　　　　行特以工書遣而留心記載乃如是今其傳
　　　　書無一字傳世惟此編僅存考魏了翁鶴山
　　　　集稱兢篆于説文解字以外自為一家雖其
　　　　名兢字見于印文者亦與篆法不同云云則
　　　　其篆乃滅裂古法者宜不為後人所蔵弆然
　　　　此編已足以傳兢雖不傳其篆可也乾隆四
　　　　十二年二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書　　　　　史部十一
　宣和奉使髙麗圖經　　　地理類十(外紀之屬/)
　　卷一
　　　建國
　　卷二
　　　世次
　　卷三
　　　城邑
　　卷四
　　　門闕
　　卷五
　　　宫殿一
　　卷六
　　　宫殿二
　　卷七
　　　冠服
　　卷八
　　　人物
　　卷九
　　　儀物一
　　卷十
　　　儀物二
　　卷十一
　　　仗衞一
　　卷十二
　　　仗衞二
　　卷十三
　　　兵器
　　卷十四
　　　旗幟
　　卷十五
　　　車馬
　　卷十六
　　　官府
　　卷十七
　　　祠宇
　　卷十八
　　　道教
　　卷十九
　　　民庶
　　卷二十
　　　婦人
　　卷二十一
　　　皂𨽻
　　卷二十二
　　　雜俗一
　　卷二十三
　　　雜俗二
　　卷二十四
　　　節仗
　　卷二十五
　　　受詔
　　卷二十六
　　　燕禮
　　卷二十七
　　　館舎
　　卷二十八
　　　供帳一
　　卷二十九
　　　供帳二
　　卷三十
　　　器皿一
　　卷三十一
　　　器皿二
　　卷三十二
　　　器皿三
　　卷三十三
　　　舟楫
　　卷三十四
　　　海道一
　　卷三十五
　　　海道二
　　卷三十六
　　　海道三
　　卷三十七
　　　海道四
　　卷三十八
　　　海道五
　　卷三十九
　　　海道六
　卷四十
　　同文
宣和奉使髙麗圖經原序
臣聞天子元正大朝㑹畢列四海圖籍于庭而王公侯
伯萬國輻凑此皆有以揆之故有司所藏嚴毖特甚而
使者之職尤以是為急在昔成周職方氏掌天下之圖
以掌天下之地辨其邦國都鄙四夷八蠻七閩九貉五
戎六狄之人民周知其利害而行人之官絡繹道路若
賀慶犒禬之類凡五物之故莫不有治若康樂厄貧之
類凡五物之辨莫不有書用以復命于王俾得以周知
天下之故外史書之以為四方之志司徒集之以為土
地之圖誦訓道之以詔觀事土訓道之以詔地事此所
以一人之尊深居髙拱於九重而察四方萬里之逺如
指諸掌當沛公初入闗蕭何獨收秦圖書及天下已定
而漢盡得知其阨塞户口者繄何之明隋長孫晟之至
突厥每遊獵輒記其國土委曲歸表聞於文帝口陳形
勢手畫山川卒以展異日之效然則乗輶軒而使邦國
者其於圖籍固所先務矧惟髙麗在遼東非若侯甸近
服可以朝下令而夕來上故圖籍之作尤為難也皇帝
天徳地業畢朝萬國乃眷髙麗被遇神考益加懐徠遴
擇在廷將命撫賜恩隆禮厚前未之有時給事中臣允
迪以通經之才超世之文取甲科著宿望中書舎人臣
墨卿學問髙明見於踐履恪守忠孝臨事不回並命而
行非獨其執節專對不減古人之膚使而風采聞望自
足以壯朝廷之威靈聳外夷之觀聽拜命未行㑹聞王
俣薨遂以奠慰之禮兼往臣愚猥承人乏獲聫使屬之
末事之大者固從其長而區區得以專達者又不足以
補報朝廷器使之萬一退而自訟曰周爰咨詢歌於皇
華之詩則徧問以事正使者之職謹因耳目所及博采
衆説簡汰其同於中國者而取其異焉凡三百餘條釐
為四十卷物圖其形亊為之説名曰宣和奉使髙麗圖
經臣嘗觀崇寜中王雲所撰雞林志始疏其説而未圖
其形比者使行取以稽考為補已多今臣所著圖經手
披目覽而遐陬異域舉萃於前葢倣聚米之遺制也雖
然昔漢張騫出使月氐十有三年而後歸僅能言其所
歴之國地形物産而已臣愚雖才不逮前人然在髙麗
纔及月餘授館之後則守以兵衞凡出館不過五六而
驅馳車馬之間獻酬尊俎之上耳目所及非若十三嵗
之久亦粗能得其建國立政之體風俗事物之宜使不
逃于繪畫紀次之列非敢矜博洽飾浮剽以塵冕旒之
聴葢摭其亊實以復于朝庶少逭將命之責也有詔上
之御府謹掇其大槩為之序云宣和六年八月日奉議
郎充奉使髙麗國信所提轄人船禮物賜緋魚袋臣徐
兢謹序
　　仲父既以書上御府其副藏家靖康丁未春里人
　　徐周賔借觀未歸而寇至失書所在後十年家君
　　漕江西弭節于洪仲父來省或謂郡有北醫上宜
　　生實獲此書亟訪之其無恙者特海道二卷耳仲
　　父嘗為蕆言世傳余書往往圖亡而經存余追畫
　　之無難也然不果就嘻葢棺事乃已矣姑刻是留
　　澂江郡齋來者尚有考焉乾道三年夏至日左朝
　　奉郎權發遣江隂軍主管學事徐蕆書
　
　
　
　
　
　
　
　
　
　
　
　
　
　宣和奉使髙麗圖經原序
欽定四庫全書
　宣和奉使髙麗圖經卷一
　　　　　　　　　　　　　宋　徐兢　撰
　　建國
臣聞夷狄君長類以詐力自尊殊名詭號單于可汗無
足稱者獨髙麗自箕子之封以徳取使後世稍衰他姓
亦用漢爵代居其位上有常尊下有等殺故襲國傳世
頗可紀録今謹稽諸史叙其歴代之王作建國記云
　　　始封
髙麗之先葢周武王封箕子胥餘于朝鮮寔子姓也歴
周秦至漢髙祖十二年燕人衞滿亡命聚黨椎結服役
蠻夷寖有朝鮮之地而王之自子姓有國八百餘年而
為衞氏衞氏有國八十餘年先是夫餘王得河神之女
為日所炤感孕而卵生既長善射俗稱善射為朱蒙因
以名之夫餘人以其生異謂之不祥請除之朱蒙懼逃
焉遇大水無梁勢不能渡因持弓擊水而咒之魚鱉並
浮因乗以濟至紇升骨城而居自號曰髙句驪因以髙
為氏而以髙麗為國凡有五部曰消奴部曰絶奴部曰
順奴部曰灌奴部曰桂婁部漢武帝滅朝鮮以髙麗為
縣屬𤣥菟郡其君長賜之皷吹伎人常從郡受朝服衣
幘縣令主其名籍後稍驕不復詣郡於東界築小城嵗
時受之因名幘溝漊溝漊者髙麗名城也於是始稱主
焉王莽發其兵以誅匈奴不至降王為侯而麗人益寇
邉光武中興麗遣邉吏建武八年遣使來朝因復王號
列為外藩安帝以後部衆滋熾雖少鈔暴旋即賔服初
消奴為王既衰而桂婁代之至王宫生而開目能視國
人惡之及長壯勇和帝時頻掠遼東傳至王伯固伯固
死有二子長曰拔竒者不肖次曰伊夷模國人立焉漢
末公孫康擊破伊夷模於其國九都山下國人共立其
子位宫位宫亦有勇力好鞍馬以其祖宫生而能視今
王亦然句驪謂相似為位故名曰位宫魏將毌丘儉屠
之追至肅慎刻石紀功而還位宫五世孫劉晉永嘉
中與遼西鮮卑慕容廆鄰廆不能制康帝建元初廆子
皝帥師伐之大敗後為百濟所滅其後慕容寳以其王
髙安為平州牧安孫璉義熈中遣長史孫翼獻赭白馬
以為營州牧髙麗王樂浪郡公璉七世孫元隋文帝時
率靺鞨寇遼東唐太宗時其東部大人葢蘇文賊虐不
道帝親征之威震遼海髙宗又命李勣討平之俘其王
髙藏裂地而為郡縣建安東都䕶府於平壤城以兵鎮
守後武后遣將擊殺其主乞昆羽而立其主乞仲象亦
病死仲象子祚榮立因有其衆四十萬據于桂婁臣于
唐中宗時乃置忽汗州以祚榮為都督渤海郡王其後
遂號渤海初藏之俘也其酋長有劔牟岑者立藏外孫
舜為王又命髙偘討平之都䕶府既屢遷舊城頗入新
羅遺民散奔突厥靺鞨髙氏既絶久而稍復至唐末遂
王其國後唐同光元年遣使來朝國王姓氏史失不載
長興二年王建權知國事遣使入貢遂受爵以有國云
　宣和奉使髙麗圖經卷一
欽定四庫全書
　宣和奉使髙麗圖經卷二
　　　　　　　　　　　　　宋　徐兢　撰
　　世次
臣聞史家之法傳逺者畧而近者詳髙麗歴世之王臣
既以槩叙之于前矣若乃王氏建國累世尊事本朝至
王俣與今王楷又享禮加厚不可不條著之謹因其世
次宗系而嗣以楷之行事云
　　　王氏
王氏之先葢髙麗大族也當髙氏政衰國人以建賢遂
共立為君長後唐長興三年遂自稱權知國事請命于
明宗乃拜建𤣥菟州都督充大義軍使封髙麗王晉開
運二年建卒子武立漢乾祐末武卒子昭立至皇朝建
隆三年太祖皇帝御極奄有萬國昭遣使來朝賜以功
臣之號仍加食邑開寳九年昭卒子伷立遣使請命封
髙麗國王太宗皇帝即位改封大順軍使太平興國七
年伷卒弟治上章乞襲封詔從之淳化六年契丹攻之
治畏懦無守臣事北敵遂闕朝貢治卒弟誦立咸平三
年其臣朱仁紹入朝具言國人思慕皇化逼於契丹未
能如願朝廷嘉之賜詔褒諭大中祥符七年誦卒弟詢
權知國亊大破契丹復謹修貢且乞降尊號頒正朔又
求封冊真宗皇帝初欲俯從議者難之遂寢止從班詔
而已天聖中使人屢與女真偕來貢方物天子加恩報
禮優異後詢卒子隆立優柔不斷政荒力屈憚於北敵
遂復臣事之而貢使又絶隆卒私諡曰正子徳王欽欽
弟穆王亨皆朝貢不通而朝廷亦罷遣使亨弟徽熈寜
四年以權知國事復脩方貢七年九年使人荐至神宗
皇帝嘉其忠藎元豐元年命左諫議大夫安燾為國信
使起居舎人陳睦副之自明州定海絶洋而往時徽病
風痺僅能拜命且乞醫藥上覽其奏從之三年四年遣
使來朝六年徽卒立凡三十八年諡曰文世子勲立百
日卒弟國原公運立命左諫議大夫楊景畧為祭奠使
禮賔使王舜封副之右諫議大夫錢勰為弔慰使西上
閣門副使朱球副之七年七月自宻之板橋航海而往
八年哲宗皇帝踐祚使來奉慰又遣使來賀運立四年
卒諡曰宣子堯立未閲嵗而以病廢國人乃請其叔熈
攝政未幾而堯卒諡曰懐熈乃襲位自元祐五年至元
符元年貢使再至三年遣使綏撫遵元豐故事也皇帝
嗣位遹追來孝丕承先烈薄海内外無不臣妾徳被藩
服恩行海隅迺者崇寜元年命户部侍郎劉逵給事中
吴拭持節往使禮物豐腆恩綸昭回所以加惠麗國而
褒寵鎮撫之以繼神考之志益大而隆二年五月由明
州道梅岑絶洋而往時熈避契丹嫌名改熈曰顒然自
神考有作務來逺人天相睿謨王徽襲爵以承其㫖殆
非偶然徽忠順循理知尊中國館待使華禮意勤厚至
遇賈人亦有體貌治尚仁恕享國久長宜矣崇寜二年
顒卒年五十世子俣立自長興三年壬辰迨今宣和六
年甲辰王氏有國九世凡十七人合一百九十三年云
　
　
　
　
　
　
　
　
　
　
　
　
　
　
　
　宣和奉使髙麗圖經卷二
欽定四庫全書
　宣和奉使髙麗圖經卷三
　　　　　　　　　　　　　宋　徐兢　撰
　　城邑
臣聞四夷之君類多依山谷就水草隨時遷徙以為便
適固未嘗知有國邑之制西域車師鄯善僅能築墻垣
作居城史家即指為城郭諸國葢誌其異也若髙麗則
不然立宗廟社稷治邑屋州閭髙堞周屏模範中華抑
箕子舊封而中華遺風餘習尚有存者朝廷間遣使存
撫其國入其境城郭巋然實未易鄙夷之也今盡得其
建國之形勢而圖之云
　　　封境
髙麗南隔遼海西距遼水北接契丹舊地東距大金又
與日本琉球𣆀羅黒水毛人等國犬牙相制惟新羅百
濟不能自固其圉為麗人所并今羅州廣州道是也其
國在京師之東北自燕山道陸走渡遼而東之其境凡
三千七百九十里若海道則河北京東淮南兩浙廣南
福建皆可往今所建國正與登萊演棣相望自元豐以
後每朝廷遣使皆由明州定海放洋絶海而北舟行皆
乗夏至後南風風便不過五日即抵岸焉舊封境東西
二千餘里南北一千五百餘里今既并新羅百濟東北
稍廣其西北與契丹接連昔以大遼為界後為所侵迫
乃築來逺城以為阻固然亦恃鴨緑以為險也鴨緑之
水源出靺鞨其色如鴨頭故以名之去遼東五百里經
國内城又西與一水合即鹽難水也二水合流西南至
安平城入海髙麗之中此水最大波瀾清徹所經津濟
皆艤巨艦其國恃此以為天塹水濶三百步在平壤城
西北四百五十里遼水東西四百八十里自遼已東即
舊屬契丹今契丹已亡大金以其地不毛不復城守徒
為往來之道而已鴨緑之西又有白浪黄嵓二水自頗
利城行數里合流而南是為遼水唐貞觀間李勣來破
髙麗於南蘇既渡怪其水淺狹問之云是遼源以此知
前古未嘗恃此水以為固此髙麗所以退保鴨緑之東
歟
　　　形勢
髙麗素知書明道理拘忌隂陽之説故其建國必相其
形勢可為長久計者然後宅之自漢來徙九都山下後
魏至唐皆居平壤至李勣平其地建都䕶府則嘗遁寄
稍東不詳其所唐末復國當是今所都地葢嘗為開州
今尚置開城府其城北據崧山其勢自乾亥來至山之
脊稍分為兩岐更相環抱隂陽家謂之龍虎臂以五音
論之王氏商姓也西位欲髙則興乾西北之卦也來崗
亥落其右一山屈折自西而北轉至正南一峯特起狀
如覆盂因以為案外復有一案其山髙倍坐向相應賔
主丙壬其水發源自崧山之後北直子位轉至艮方委
曲入城由廣化門稍折向北復從南地流出已上葢乾
為金金長生在已是為吉卜自崧山之半下瞰城中左
溪右山前崗後嶺林木叢茂形勢若飲澗蒼虬宜其保
有東土歴年之久而常為聖朝臣屬之國也
　　　國城
髙麗自唐之前葢居平壤本漢武帝所置樂浪郡而唐
髙宗所建都䕶府也以唐志考之平壤城乃在鴨緑水
東南唐末髙麗君長懲累世兵革之難稍徙而東今王
城在鴨緑水之東南千餘里非平壤之舊矣其城周圍
六十里山形繚繞雜以沙礫隨其地形而築之無濠塹
不施女牆列構延屋如廊廡狀頗類敵樓雖施兵仗
以備不虞而因山之勢非盡堅髙至其低處則不能受
敵萬一有警信知其不足守也外門十一各有標名舊
志纔知其七今盡得之正東曰宣仁(舊不見名止/曰東大門)曰崇
仁(舊曰/求門)曰安定(舊曰須知乃/麗人方言也)東南曰長朔正南曰宣華
(舊不/見門)曰㑹賔曰泰安(舊名真觀/今易此名)西南曰光徳(舊曰正州/亦通其路)
(耳州郡非/門名所宜)正西曰宣義曰狻猊正北曰北昌(舊名崧山/特登山之)
(路非本/名也)東北曰宣祺(舊名金郊/今易此)西南隅王府宫室居之
其東北隅即順天館極加完葺西門亦壯麗葢為中朝
人使設也自京市司至興國寺橋由廣化門以迄奉先
庫為長廊數百間以其民居隘陋參差不齊用以遮蔽
不欲使人洞見其醜東南之門葢溪流至已方衆水所
㑹之地其餘諸門官府宫祠道觀僧寺别宫客館皆因
地勢星布諸處民居十數家共一聚落井邑街市無足
取者總其建國大槩而圖之其餘則互見於别篇
　　　樓觀
王城昔無樓觀自通使以來觀光上國得其規模稍能
構治初惟王城宫寺有之今官道兩旁與國相富人
稍稍僣侈入宣義門每數十家則建一樓俯近興國寺
二樓相望左曰溥濟右曰益平王府之東二樓臨衢不
見標牓簾幙華煥聞皆王族遊觀之所人使經由則有
婦女窺覘於其間衣服之飾不異民庶或云王每出遊
則其族始易錦繡也
　　　民居
王城雖大磽确山壟地不平曠故其民居形勢髙下如
蜂房蟻穴誅茅為葢僅庇風雨其大不過兩椽比富家
稍置瓦屋然十纔一二耳舊傳惟倡優所居揭長竿以
别良家今聞不然葢其俗淫祠鬼神厭勝祈禱之具耳
　　　坊市
王城本無坊市惟自廣化門至府及館皆為長廊以蔽
民居時於廊間榜其坊門曰永通曰廣徳曰興善曰通
商曰存信曰資養曰孝義曰行遜其中實無街衢市井
至有斷崖絶壁蓁莽繁蕪荒墟不治之地特外示觀美
耳
　　　貿易
髙麗故事每人使至則聚為大市羅列百貨丹漆繒帛
皆務華好而金銀器用悉王府之物及時鋪陳葢非其
俗然也崇寜大觀使者猶及見之今則不然葢其俗無
居肆惟以日中為墟男女老幼官吏工伎各以其所有
用以交易無泉貨之法惟紵布銀瓶以准其直至日用
微物不及疋兩者(闕/)以米計錙銖而償之然民久安其
俗自以為(闕/)也中間(闕六/字)朝廷賜予錢寳今(闕二/字)之(闕/二)
(字/)時出以示官屬傳玩焉
　　　郡邑
州縣之建實不副之(闕/)聚(闕/)之繁處自國之西北與契
丹大金接境粗有壘塹其東南濵海亦有建於島嶼者
惟西京最盛城市畧如王城又有三京四府八牧又為
防禦郡一百一十八為縣鎮三百九十為洲島三千七
百皆設守令監官治民惟牧守都䕶公廨數楹令長則
隨所在舎於居民國政租賦之外無健訟在官者公田
不足以資用則亦仰給於富民云
　
　
　
　
　
　宣和奉使髙麗圖經卷三
欽定四庫全書
　宣和奉使髙麗圖經卷四
　　　　　　　　　　　　　宋　徐兢　撰
　　門闕
臣聞黄帝堯舜尚象於豫乃設重門擊柝以待暴客後
世聖人又差尊卑而為之等故天子之門曰臯曰庫曰
雉曰應曰路凡五諸侯則去其二焉曰庫曰雉曰路而
已魯為周公後而新作雉門兩觀且不逃春秋之譏況
其他侯乎髙麗門闕之制亦頗遵古侯禮雖其屢聘上
國亦頗效顰學步然材之工拙終以朴陋云
　　　宣義門
宣義門即王城之正西門也西為金方於五帝屬義故
以名之其正門二重上有樓觀合為瓮城南北兩偏列
開門相對各有武夫守衞其中門不常開惟王與使者
出入餘悉繇偏門也自碧瀾亭以至西郊乃過此門而
後入館王城之門惟此最大且華葢為國朝人使設也
　　　外門
王城諸門大率草創惟宣義門以使者出入之所北昌
門為使者回程祠廟之路故極加嚴飾他不逮也自㑹
賔長霸等門其制畧同惟當其中為兩户無尊卑皆得
出入其城皆無夾柱䕶以鐵筩上為小廊隨山形髙下
而築之自下而望崧山之脊城垣繚繞若蛇虺蜿蜒之
形長霸門通安東府光徳門通正州宣仁門通揚金羅
三州崇仁門通日本安定門通慶廣清三州宣祺門通
大金國北昌門通三角山薪炭松子布帛所出之道也
　　　廣化門
廣化門王府之偏門也其方面東而形制畧如宣義獨
無瓮城藻飾之工過之亦開三門南偏門榜儀制今四
事北門榜周易乾卦繇辭五字仍有春貼子云雪痕尚
在三雲陛日脚初升五鳯樓百辟稱觴千萬夀衮龍衣
上瑞光浮
　　　昇平門
昇平門即王宫之正南門也上為重樓旁起兩觀三門
並列制益宏大四阿各有銅火珠為飾自門之内左右
分為兩亭皆曰同樂矮牆幾百堵相屬以至神鳯門而
門之制又壯大於昇平矣東曰春徳通世子宫西曰太
初通王居備坐又十餘步即閶闔門乃王奉迎詔書之
所也左右兩掖有承天門自是而上山勢稍逼中庭隘
狹去㑹慶殿門外不過數丈耳昇平神鳳閶闔三門制
度文采大抵相類焉神鳳為冠題牓之字金書朱地有
歐率更之體大抵麗人多法古不敢以臆説己見而妄
為俗體也
　　　同徳門
同徳左右二門相對其中即昇平門也形制畧似殿門
而極髙惟無臺觀昌徳㑹賔春宫承休其制與同徳不
異特閣門與承天二門差褊爾
　　　殿門
㑹慶殿門在山之半石梯磴道髙可五丈葢正殿之門
也並列三門中門惟詔書得入王與人使分左右而行
門外列㦸二十四枝甲胄之士執其儀衞守衞甚衆特
嚴於他門爾
　
　
　
　
　
　
　
　
　
　
　
　
　宣和奉使髙麗圖經卷四
欽定四庫全書
　宣和奉使髙麗圖經卷五
　　　　　　　　　　　　　宋　徐兢　撰
　　宫殿一
臣仰惟神宗皇帝誕敷文教覃被遐方貢琛面内者梯
航沓至惟髙麗尤加禮遇因遣近侍銜命綏撫嘗頒睿
㫖凡相見處殿名鴟吻更不囘避以是知聖謨宏逺不
責蠻夷以小節而嘉其忠順之大義也夏童北敵氊城
穹廬四時隨水草温凉以徙初無定都若髙麗自前史
已載其依山谷而居少田業力作不足以自資其俗節
於飲食而好脩宫室故至今王之所居堂構仍在圓
櫨方頂飛翬連甍丹碧藻飾望之潭潭然依崧山之脊
蹭道突兀古木交隂殆若嶽祠山寺而已今繪其形制
仍不廢其名也
　　　王府
王府内城環列十三門各揭名額隨方見義惟廣化門
正東通長衢殿門十五惟神鳳為最華内府十六尚書
省為冠九殿參差㑹慶為正寢三閤鼎峙清燕為壯麗
復有小殿以為燕居之所日視事於便座惟施茵褥於
榻上國官親侍跪列其側聴受王㫖次第傳出大臣五
日一見别有議政之堂餘官則朔望之外四見於王聽
㫖受事則立於門外惟執奏官當門授之升堦復位皆
脱屨膝行而進退往來廷趨必面王磬折其謹如此至
餘屋宇則皆草創名浮於實不足詳紀析而圖之或互
見於諸篇也
　　　㑹慶殿
㑹慶殿在閶闔門内别有殿門規模甚壯基址髙五丈
餘東西兩堦丹漆欄檻飾以銅花文彩雄麗冠於諸殿
兩廊通三十間中庭甃石地虚不堅行則有聲常禮不
敢居惟人使至則受詔拜表於庭下燕㑹則設使副之
席於殿之西楹東向上節位於東序中節位於西序下
節位於門之兩厦而北向餘禮則别殿以别之
　　　乾徳殿
乾徳殿在㑹慶殿之西北别有殿門其制五間視㑹慶
殿差小故事人使至彼第三㑹王禮加勤特出姬侍則
燕於其中被使者至楷以拘衣制不講惟同㑹慶酬酢
而止若朝廷非專遣使雖郡吏使臣持牒傳㑹亦燕於
此殿特禮文有隆殺耳
　　　長和殿
長和殿在㑹慶之後直北一崗地勢髙峻形制益隘不
逮乾徳兩廡皆帑藏其東貯聖朝所錫内府之珍其西
以儲其國金帛之類警備之卒視他所加嚴焉
　　　元徳殿
元徳殿在長和殿之後也地勢益髙營治草率聞其王
不常居惟鄰國侵逼邉陲有警則即之發兵命將若刑
殺樞要之事則與近臣親宻者一二人議決于此
　　　萬齡殿
萬齡殿在乾徳之後基構差小而藻飾華麗葢寢室
也姬嬪侍女於兩廡列室而環居自崧山之半下視其
室奥亦不甚寛敞諒其姬侍之數亦稱其居耳
　
　
　
　
　
　
　
　
　
　
　
　
　
　宣和奉使髙麗圖經卷五
欽定四庫全書
　宣和奉使髙麗圖經卷六
　　　　　　　　　　　　　宋　徐兢　撰
　　宫殿二
　　　長齡殿
長齡殿在乾徳之東紫門内其制三間雖華煩不逮萬
齡而規模過之每中朝使者欲行前期必有先書介紹
至則於此受之賈人之至境遣官迎勞舎館定然後於
長齡受其獻計所直以方物數倍償之
　　　長慶殿
長慶重光宣政三殿舊記雖載其名今聞更修重光長
慶易為别殿恐是今建閤之地宣政即外朝也嵗時與
其臣屬㑹飲王誕日亦有節名王侯以八月十七日生
謂之咸寜其日大㑹公族貴臣近侍於長慶中國賈人
之在館者亦遣官為延伴用南北三部樂亦有致語嘗
記其口號曰當時瑞色炤宫林和氣濃濃破積隂香火
千家祈國夀笙歌二部樂賔心興酣日影移珠箔舞罷
花枝倒玉簪須盡清歡酬美景從容莫訴酒杯深
　　　延英殿閣
延英殿閣在長齡之北制度小大畧如乾徳王於此親
試進士又其北曰慈和亦為燕集之處前建三閣曰寳
文以奉累聖所錫詔書西曰清燕以藏諸史子集嘗構
得其燕記文曰開府儀同三司守太保兼門下侍郎
兼修國史上柱國江陵郡開國侯食邑一千三百户食
實封三百户臣金縁奉教撰通奉大夫寳文閣學士左
散騎常侍上䕶軍唐城郡開國男食邑三百户賜紫金
魚袋臣洪灌奉教書并篆額王以聰明淵懿篤實輝光
之徳崇尚儒術樂慕華風故於大内之側延英書殿之
北慈和之南别創寳文清燕二閣以奉聖宋皇帝御製
詔勑書畫揭為訓則必拜稽肅容然後仰觀之一以集
周孔軻雄以來古今文書日與老師宿儒討論敷暢先
王之道藏焉脩焉息焉游焉不出一堂之上而三綱五
常之教性命道徳之理充溢乎四履之間越今丁酉夏
四月甲戌有三日特召守太傅尚書令帶方公臣俌守
太傅尚書公太原公臣侾守太保齊安侯臣偦守太保
通義侯臣僑守太保樂浪侯臣景庸門下侍郎臣偉門
下侍郎臣資謙臣縁中書侍郎臣仲璋參知政事臣􁰋
守司空臣至和樞宻院使臣軌知樞宻院事臣字之同
知樞宻院事臣安仁等置髙㑹于清燕閣乃從容謂曰
予顧徳類願天降康廟社儲祉金華偃於三邉文軌同
乎中夏凡立政造事大小云為罔不資禀崇寜大觀以
來施設注措之方其於文閣經筵求訪儒雅遵宣和之
制也深堂宻席延見輔臣法太清之宴也雖禮有隆殺
而優賢尚能之意則其致一也今入朝進貢使資諒賫
桂香御酒龍鳳茗團珍菓寳皿來歸嘉與卿等樂斯盛
美臣僚皆皇駭恐懼退伏階陛辭以固陋不敢干盛禮
王趣令就坐温顔以待之備物以享之其供張之設器
皿之列觴豆之實菓核之品則六尚之名珍四方之美
味無一不具復有上國玻璃馬瑙翡翠犀兕瑰竒玩用
之物交錯於案上塤篪椌楬琴瑟鐘磬安樂雅正之聲
合奏於堂下王執爵命近臣監勸曰君臣交際惟以至
誠其各盡量不辭而飲左右再拜告㫖而卒爵或獻或
酬和樂孔偕乃觴酒九行且令退息續有中貴人押賜
襲衣寳帶以將其厚意焉既而復召促席而坐使飲食
舉措各自便或開懐以言笑或縱目以觀覽欄楯之外
疊石成山庭除之際引水為沼􁫺崒萬狀清渟四徹洞
庭吴㑹幽勝之趣生而終宴無憚暑之意盡醉劇飲夜
艾而罷於是縉紳士大夫舉欣欣然有喜色而相告曰
吾王以慈儉為寳而無肆溢之行衣不御文繡器不用
雕鏤猶慮一夫之不得所一事之不合度每日焦勞惻
怛於宵旰之中至於燕羣臣嘉賔則登内府之寳藏傾
上國之異恩而窮日之力以火繼之猶不以為侈其尊
賢重禮好善忘勢之心實可謂髙出百王之上矣臣嘗
聞昔魯公用天子禮樂以化成風俗故於泮宫則先王
君子與之為樂其詩曰魯侯戾止在泮飲酒既飲㫖酒
永錫難老燕於路寢則大夫庶士與之相宜其詩曰魯
侯燕喜宜大夫庶士邦國是有既多受祉今吾君奉天
子恩意以寵待臣鄰故公卿大夫懐天保報上之意言
語法從賦我有嘉賔之詩瞽史歌工作君臣相悦之樂
懽忻交通禮儀卒度當斯時也人靈之和氣天地之休
應上下之施報風俗之化源皆出於飲食衎衎載色載
笑之間豈止永錫難老既多受祉而已耶必當億萬斯
年享太平之福而對揚天子永永無疆之休臣愚且拙
遭逢萬幸代匱率府不以臣之不材特有書命之事辭
不獲已謹拜手稽首而强為之記
　　　臨川閣
臨川閣在㑹慶殿西㑹同門内為屋四楹窻户洞達外
無重簷頗類臺門非燕集之地其中藏書數萬卷而已
　　　長慶宫
長慶宫在王府之西南由嵓山麓有二小徑北通王府
東通宣義門長衢老屋數十楹王顒諸妹居其中後出
適人遂虚其地荒蕪益甚俣疾革又即之醫治已而不
起因以為祠奉之所俣之侍姬與其舊僚屬十數人守
之比使者銜睿眷之隆遵元豐舊制祭奠前王弔慰其
嗣皆於長慶拜而受之
　　　左春宫
左春宫在㑹慶殿之東春徳門内王之嫡長子初立日
世子既冠而後居之屋宇制度殺於王宫其大門榜曰
太和次曰元仁次曰育徳聽事之堂無榜梁棟脩偉屏
上書文王世(闕五/字)屬(闕二/字)人右春宫在昇平門外(闕五/字)
王之姊妹諸女居之
　　　(名闕/)宫
(闕五/字)其子弟所居皆謂之宫王母妃(闕五/字)給宫受田以
奉湯沐或空不居(闕五/字)而供租賦雞林宫在王府之西
(闕五/字)巖山之阜又有辰鼓朝鮮常安(闕五/字)冠六宫分置
城内皆王伯叔昆(闕五/字)繼母之宅(闕二/字)慶今公族不見
(闕五/字)十室九(闕一/字)其田上等(闕一/字)於夀昌(闕五/字)王府又
置官以掌之
　
　
　
　
　
　
　
　
　
　
　
　
　
　宣和奉使髙麗圖經卷六
欽定四庫全書
　宣和奉使髙麗圖經卷七
　　　　　　　　　　　　　宋　徐兢　撰
　　冠服
臣聞髙麗之俗斷髮文身雕題交趾髙麗自箕子封時
已教以田蠶之利則當有衣冠矣漢史稱其公㑹衣服
皆錦繡金銀首飾而大加主簿著幘如冠小加著折風
如弁豈依倣商周冠弁之制而然乎唐初稍服五采以
白羅為冠革帶皆金飾逮我中朝嵗通信使屢賜襲衣
則漸漬華風被服寵休翕然丕變一遵我宋之制度焉
非徒采服金帶而已也然而官名參差朝衣燕服時有
同異者謹列之作冠服圖
　　　王服
髙麗王常服烏紗髙帽窄袖緗袍紫羅勒中間繡金碧
其㑹國官士民則加幞頭束帶祭則冕圭惟中朝人使
至則紫羅公服象笏玉帶拜舞抃蹈極謹臣節或聞平
居燕息之時則皂巾白紵袍與民庶無别也
　　　令官服
髙麗建官唐武徳間有九等一曰大對盧事樞宻使副
同知院奏事等官通許服之
　　　近侍服
近侍之服紫文羅袍御仙金帶仍佩金魚自左右常侍
御史大夫左右丞六尚書翰林學士承㫖學士以上及
祗侍國朝使命接伴館伴官悉服之
　　　従官服
従官之服紫文羅袍御仙金帶御史中丞諫官給事侍
郎州牧留守使副閤門執賛六尚直宫都知兵馬四部
䕶使等與其非泛恩數悉服之王之世子及王之兄弟
亦然
　　　卿監服
卿監之服緋文羅袍紅鞓犀帶仍佩銀魚六寺卿貳省
部丞郎國子儒官祕書典職以上悉服之
　　　朝官服
朝官之服緋文羅袍黑鞓角帶仍佩銀魚司業博士史
館挍書太醫司天兩省録事以上悉服之其於階官亦
限年數必待遷升而後改易也館伴見中朝人使於館
中則各置二人服緋前導惟不佩魚當是倣本朝朱衣
雙引之制也
　　　庶官服
庶官之服緑衣木笏幞頭烏鞾自進士入官省曹補吏
州縣令尉主簿司宰等悉服之
　
　
　
　
　
　
　宣和奉使髙麗圖經卷七
欽定四庫全書
　宣和奉使髙麗圖經卷八
　　　　　　　　　　　　　宋　徐兢　撰
　　人物
臣聞東南諸國髙麗人材最盛時於國者惟貴臣以族
望相髙餘則或由進士選或納資為之與夫世禄吏職
莫不有等故有職有階有勲有賜有撿挍有功臣有諸
衞仰稽本朝官制而以開元禮參之然而名實不稱清
濁混淆徒為虚文耳今使者入境皆擇臣屬通敏者付
以將迎之禮以州牧則有若刑部侍郎知全州吴俊和
禮部侍郎知青州洪若伊户部侍郎知廣州陳淑以迎
勞餞送則有若銀青光禄大夫吏部侍郎朴昇中開府
儀同三司守太保中書侍郎中書門下平章事金若温
開府儀同三司守太保門下侍郎同中書門下平章事
崔洪宰開府儀同三司守太保門下侍郎兼中書門下
平章事林文友同知樞宻院事拓俊京李資徳凡此皆
王之近臣也除王府四㑹之外與之燕飲酹酢衎衎如
也以私覿送遺則有若户部侍郎梁鱗金惟棟刑部侍
郎林景清工部侍郎盧令琚中侍大夫黄君裳工部郎
中鄭俊左司郎中李之甫殿前承㫖林寵臣朝散郎祕
書丞金瑞閣門使金輔臣閣門通事舍人李頴之曹祺
内殿崇班胡仁頴引進使王儀閤門祗候髙唐愈敏仲
衡通事舎人李漸梁文矩中衞郎劉及中亮郎彭京忠
訓郎王承成忠郎李俊琦金世安保義郎李俊異承節
郎許宜何景陳彦卿以傳命贊導則有若正議大夫禮
部尚書金富佾通議大夫殿中監鄭覃尚書李璹中亮
大夫知閤門事沈安之中亮大夫閣門副使劉文志閣
門引進使金義元閤門通事舎人沈起王洙金澤李鋭
材金純正黄觀李淑陳迪閤門祗候尹仁勇朴承鄭擇
陳偁通事舎人李徳升吴子璵卓安皆以才能辨博乃
膺是選爰自相見以迄言旋其相與燕樂遊觀揖遜之
儀文采雍容有足觀者今姑自李資謙而下圖其形者
五人并其族望而為之説
　　　守太師尚書令李資謙
髙麗素尚族望而國相多任勲戚自王運娶李氏之後
而俣為世子時亦納李女為妃由是門户始光顯資謙
之兄資義在前代時已為國相坐事流竄故資謙視覆
車之戒每自修飭俣深信重之使為春宫傅友時楷尚
冲幼資謙擇博學多聞之士八人以導翊之如金端輩
頃自本朝賜第歸國正預選掄壬寅夏四月俣薨諸弟
争立先是顒有五子而俣居長資謙已立楷仲父帶方
公俌意欲奪其位遂與門下侍郎韓繳如樞宻使文公
美謀為不軌而禮部尚書李永吏部侍郎鄭克永兵部
侍郎林存等十餘人為内應未及舉而謀泄即擒捕下
吏資謙乃諷王放俌於海島而誅羣惡連逮支黨數百
人故以定亂之功進封太師益加食邑采地位尚書令
資謙風貌凝静儀矩雍容好賢樂善雖秉國政頗知推
尊王氏在諸國中能扶奨王室亦可謂賢臣矣然而信
䜛嗜利治田疇第宅阡陌相連制度侈靡四方饋遺腐
肉常數萬斤他皆稱是國人以此鄙之惜哉
　　　接伴正奉大夫刑部尚書柱國賜紫金魚袋尹
　　　　彦植
尹氏素以儒學知名瓘在王俣時為樞府嘗朝貢至中
國而彦植乃其子也世與李氏通昏又與資謙厚善楷
在春宫而彦植亦預引翼之列故楷立而進官崇貴彦
植美風姿人質脩偉宛然有儒者之風不可以髙麗忽
之也
　　　同接伴通奉大夫尚書禮部侍郎上䕶軍賜紫
　　　　金魚袋金富軾
金氏世為髙麗大族自前史已載其與朴氏族望相埓
故其子孫多以文學進富軾豐貌碩體面黒目露然博
學强識善屬文知古今為其學士所信服無能出其右
者其弟富轍亦有詩譽嘗宻訪其兄弟命名之意葢有
所慕云
　　　館伴金紫光禄大夫守司空同知樞宻院事上
　　　　柱國金仁揆
金景融王顒世太傅守中書令仁揆即其子也顒父徽
嘗娶金氏女顒於仁揆有元舅之尊韓繳如等叛李資
謙挾王楷以誅羣惡而仁揆與有力焉故進位司空使
居樞府仁揆頎而美髯貌魁秀進止端重(闕/)為所擇以
接使華也
　　　同館伴正議大夫守尚書兵部侍郎上䕶軍賜
　　　　紫金魚袋李之美
髙麗每中朝人使至必遴擇人才或經朝貢者以為館
伴之美即資謙之子風貌美秀往嘗入覲天闕住館累
月其國事無巨細悉禀之之美處決莫不中禮進趨詳
雅綽有華風每言及朝廷必惓惓有傾葵之意其忠誠
亦可嘉尚云
　
　宣和奉使髙麗圖經卷八
欽定四庫全書
　宣和奉使髙麗圖經卷九
　　　　　　　　　　　　　宋　徐兢　撰
　　儀物一
臣聞諸蠻之國雖有君長其出入則不過以旌􁉹十數
自隨與其臣屬畧無分辨惟髙麗素通朝聘久被漸摩
故其君臣上下動有禮文王之巡行各有儀物神騎前
驅甲士塞途六衞之軍各執其物雖不盡合典禮然而
比之諸蠻粲然可觀此孔子所以欲居而不以為陋也
況箕子之國而為聖朝眷懐之厚者乎今并繪其儀物
如後
　　　盤螭扇
盤螭扇二製以緑羅朱柄金飾中繡單螭蜿蜒屈曲一
角無鱗形實類龍葢蛟虬之屬也王行則在前衣錦袍
拒風親衞軍執之燕則止于庭中禮畢乃徹
　　　雙螭扇
雙螭扇四采色装飾畧同單螭但繡形並列行禮則亦
以親衞軍執之
　　　繡花扇
繡花扇二製以絳羅朱柄金飾中繡牡丹雙花扇之形
制比之螭文其上微窪行禮排立在螭扇之次亦以親
衞軍執之三色之扇各廣二尺髙四尺其笴各長一丈
云
　　　羽扇
羽扇四其制(闕三/字)羽(闕一/字)以為之下以銀飾狀如文(闕/一)
(字/)花以黄金(闕二/字)華采但難於愛䕶嵗月既久則羽毛
(闕一/字)落其形上方今當圖其完形如初(闕六/字)可考也其
制笴長一丈扇廣一尺五寸髙二尺行禮則以金花曲
脚幞頭錦衣親衞軍將執之
　　　曲葢
曲葢二其形六角各有流蘇絳羅被飾上為明珠金銀
間錯其柄微曲王之出入不覆其下惟以衞軍執之前
驅數十步以為儀式其制髙一丈一尺廣六尺
　　　青葢
青葢之制畧同中國絳羅為裏廣幅垂下復加黄絲組
綬以為采飾聞常用以紅惟人使至則以青羅罩之葢
麗久以紅為最貴非國王不得用今此覆葢亦恭順聖
朝謙避使節之一端耳
　
　
　
　
　
　
　
　
　
　宣和奉使髙麗圖經卷九
欽定四庫全書
　宣和奉使髙麗圖經卷十
　　　　　　　　　　　　　宋　徐兢　撰
　　儀物二
　　　華葢
華葢之制文羅繪繡間錯為之上有六角各出流蘇狀
如佩環五采垂帶相比仍有鸞聲其葢縱三尺横六尺
長二丈五尺大禮則以金吾仗衞軍執之立於閶闔門
外
　　　黄幡
黄幡之制以文羅為之上繡祥雲其形上鋭兩角設流
蘇動揺有聲幡之首尾通長九尺濶一丈五尺竿長一
丈五尺大禮則以與華葢並列而所執之軍服飾一等
也
　　　豹尾
豹尾之制建於矛上大小不一當是隨其獸之形而取
之迎詔則以千牛衞軍執之在前及門則立於同徳昇
平兩問也
　　　金鉞
金鉞之制畧同柱斧於竿之杪立一翔鸞行則動揺有
騫騰之勢王行則龍虎親衞軍將一人執之從于後
　　　毬杖
毬杖之制以木刻成褁以白金中有小好貫采綬而垂
之大禮則以散員校尉十人執之立於㑹慶殿兩階之
下
　　　旂斾
旂斾之制以絳羅為之次第相屬繋於竿上又於其杪
以白羽為之飾自羣山島已見之惟領軍執事者各給
焉葢藉以指麾之物此衞軍所以旂頭為髙品也
　
　
　宣和奉使髙麗圖經卷十
欽定四庫全書
　宣和奉使髙麗圖經卷十一
　　　　　　　　　　　　　宋　徐兢　撰
　　仗衞一
臣聞髙麗王城仗衞比他郡最盛葢驍勇萃於此當中
朝使至盡出之以示榮覩焉其制民十六以上充軍役
其六軍上衞常留官府餘軍皆給田受業有警則執兵
赴敵任事則執役服勞事已則復歸田畝偶合前古鄉
民之制初髙麗在魏晉户不過三萬至唐髙宗下平壌
收其兵乃三千(闕三十三字/)
　　　　　　　　　　　　　　　　　　領隊伍
有正步刋有等列為六軍曰龍虎神虎興威金吾千牛
控鶴分為兩衞曰左衞右衞别以三等曰超軍猛軍海
軍無黥墨之制無營屯之居惟給使於公以衣服為别
而已鎧甲上下連屬制如逢掖形狀詭異金花髙帽幾
及三尺錦衣青袍緩帶垂袴葢其國人質侏儒特加髙
帽錦采以壯其容耳今繪圖各以名色列之于後
　　　龍虎左右親衞旗頭
龍虎左右親衞旗頭服毬文錦袍塗金束帶展脚幞頭
畧類中朝服度持小旗斾以令六軍葢軍衞之隊長也
惟王府之内衞者二人使者至則置一人於兵仗内乗
馬前導葢所以侍使人而供給皆輟侍王之人禮至於
此可謂至矣
　　　龍虎左右親衞軍將
龍虎左右親衞軍將亦服毬文錦袍塗金束帶帽頭兩
脚折而上右勢微屈飾以金花王出入則十餘人執羽
扇金鉞以從
　　　神虎左右親衞軍
神虎左右親衞軍服毬文錦袍塗金束帶金花大帽仍
加紫帶繫於頷下如紘纓之屬形製極髙望之巍然昔
齊永寜中髙麗使至服窮袴冠拒風中書郎王融戲之
曰服之不衷身之災也頭上定是何物荅曰此則古弁
之遺像也今觀髙帽之制其拒風之俗今猶然也
　　　興威左右親衞軍
興威左右親衞軍服紅文羅袍以五采團花㸃襭為飾
金花大帽黒犀束帶王之左右二十餘人出則執螭文
繡花大扇曲葢扈從前後常服自龍虎神威以下皆以
紫帽無金飾諸衞中惟此一等人質差偉焉
　　　上六軍左右衞將軍
上六軍左右衞將軍被介胄烏革間鐵為之文錦絡縫
使相連屬自腰以下垂十餘帶飭以五采繡花左佩弓
劒拱手鞠躬立於殿門之上惟受詔拜表日㑹慶殿中
門六人兩偏門各四人屹然山立如土木偶恭肅之容
亦可尚也
　　　上六軍衞中撿郎將
上六軍衞中撿郎將葢有功於宫禁者以次遷補王所
親信賴以保捍内外常服皆紫衣幞頭惟大禮齋祭受
詔拜表則介胄而出兜鍪不加於首而負於背褁紫文
羅巾飾以珠貝左佩弓劔手執彈弓王行則在前有喧
嘯則控弦不發而為之警人皆肅然飛鳥過則以丸擊
之夜則秉炬而行巡視不惰嘗疑軌彈之義問云取御
史彈劾之義
　　　龍虎中猛軍
龍虎中猛軍服青布窄衣白紵窮袴復加鎧甲惟無覆
膊首不施胄背負而行各執小矛上繫白旗大不盈尺
繪雲為飾迎詔入城受詔拜表則在衆仗之後夾道而
進府㑹遊觀惟不施甲胄兵仗中獨此軍最衆約三萬
人
　　　金吾仗衞軍
金吾仗衞軍服紫寛袖(闕/)圏者幞頭以采上束各隨其
方之色方為一隊隊為一色間繡團花為飭執持幡葢
儀物立於閶闔門外
　　　控鶴
控鶴軍服紫文羅袍五綵間繡大團花為飾上折脚幞
頭凡數十人以奉詔輿王與人使私覿往來則奉箱篚
　
　
　
　
　
　
　
　
　
　
　
　
　
　
　宣和奉使髙麗圖經卷十一
欽定四庫全書
　宣和奉使髙麗圖經卷十二
　　　　　　　　　　　　　宋　徐兢　撰
　　仗衞二
　　　千牛左右仗衞軍
千牛左右仗衞軍服緋窄衣首加皮弁黒角束帶腰有
二襜飾以獸文手執小戈上貫一皷其制如鞉亦有執
畫㦸鐙杖豹尾之屬與此服飾皆一等也
　　　神旗軍
神旗軍以皮䝉首上為木鼻狀獸額示服猛也朱衣短
後復加兩襜飾以獸文惟迎詔受禮則陳于前張五方
大神旗載以車軸隨所向安立每車十餘人山路間闗
突兀時方大暑汗流浹背比之他儀最為勞耳
　　　龍虎上超軍
龍虎上超軍服青布窄衣文羅頭巾前襟與背皆有團
號其制不一王宫使令咸以龍文餘以盤花悉皆蹙金
雜作間繡制作精巧館中三節位側布列三二人名曰
巡邏實察非常也人使出入則亦給使上節千餘人以
等殺之
　　　龍虎下海軍
龍虎下海軍服青布窄衣黄繡盤雕紅革銅帶執朱柄
檛順天門守衞二十餘人每至館㑹則列于廷中酒行
則聲喏而退東西兩序交互卷行復出門外
　　　官府門衞挍尉
官府門衞挍尉服紫文羅窄衣展脚幞頭右佩長劔拱
手而立考其所任之職總轄兵階戰陣獲敵首不願賜
銀者以第遷補以留五府守衞諸門自㑹慶門置左右
親衞將軍外其餘内則廣化外則宣義諸門皆有之至
於寺觀官府時亦用焉然服與人材皆所不逮當是一
時旋置以他名色人充代非一等品秩也
　　　六軍散員旗頭
六軍散員旗頭自紫燕島方見之亦軍中之總領者展
脚幞頭紫文羅窄衣束帶革履手執旗斾仗衞儀物領
軍執事每隊各一人行列進退視以為准正中華人員
之類也
　　　左右衞牽攏軍
左右衞牽攏軍服紫窄衣練鵲文錦絡縫烏紗軟帶布
襦革履以馭衆馬惟使副上節官有之餘皆以龍虎超
軍代之
　　　領軍郎將騎兵
領軍郎將騎兵服飾其等不一凡紫羅戰袍白袴皂履
文羅為巾飾以珠貝者皆麗人也至服青緑𦂳絲大花
戰袍其袴或以紫或以黄或以皂髠髪而巾制不衺切
附於頂聞是契丹降卒使副㑹于王府還至奉先庫前
岡阜之上見前驅數十騎鳴鸞馳驟跳梁鞍鐙間輕鋭
驍㨗意欲耀武島夷僻逺偶有勁卒而急於人知亦可
笑也
　　　領兵上騎將軍
領兵上騎將軍服紫羅窄衣展脚幞頭右帯虎韔左持
弓矢兵仗内列凡百餘人分為兩隊每人使出在前至
廣化門則下馬止而不入歸館則止於順天外門行列
則極齊飾非比郎騎也
　
　
　
　
　
　
　
　
　
　
　
　宣和奉使髙麗圖經卷十二
欽定四庫全書
　宣和奉使髙麗圖經卷十三
　　　　　　　　　　　　　宋　徐兢　撰
　　兵器
臣聞范曄書云夷者抵也言仁而好生萬物抵地而生
出故天性柔順所以不若西戎之喜兵也髙麗固箕子
八條所教之地然其兵器甚簡而疎豈原其性然耶兵
法曰兵不犀利與徒搏同惟麗人之兵疎簡此所以屢
為匈奴所扼而不能與之挍雖然異俗器械各有所施
不可以不知今具其名物圖之于左
　　　行皷
行皷之狀稍類雅樂之搏拊也中腔差長而以銅環飾
之貫以紫帶繫於腰下軍行則在前與金鐃間擊其節
頗緩金鐃之形與中華制度不異故畧而不圖
　　　弓矢
弓矢之制形狀簡畧如彈弓其身通長五尺而矢不用
竹多以柳條而復短小發射不候引滿舉身送之雖矢
去甚逺而無力殿門守衞仗内騎兵及中撿郎將皆以
虎韔而挾之備不虞也
　　　貫革
貫革之狀畧如鞉皷兩邉皆有皮耳動揺有聲貫於矛
上每隊約二十餘人大禮則以千牛左右仗衞軍執之
　　　鐙杖
鐙杖之設國王受詔則有之止為馬鐙其竿丹漆使者
前驅千牛衞軍數十人執之王行則在前而鐙以塗金
為飾餘制悉以鐵為之
　　　儀㦸
㦸有二等㑹慶門中各列十二枚上下以金銅為飾形
制極大迎詔設燕則兵仗中所列者才及六尺許大抵
畧同中華而制作大小不等耳
　　　胡笳
胡笳之制上鋭下豐其形差短使者初至羣山島廵尉
將迎舟卒服青衣而吹之其聲嗚咽不成曲調惟覺羣
噪如蚊虻之音迎詔則在前行毎數十步輙稍却囘面
詔輿而吹聲止乃行然後擊鐃皷為節
　　　獸牌
獸牌之制木體革鞔繪狻猊狀上施五兩而以雉尾蔽
之欲以自障且能刺人而不使之洞見其犀利也然徒
似百戲小兒所執恐不足以禦矢石今髙麗兵仗中二
等皆有之特小大之異耳
　　　佩劔
佩劔之飾形長而刃利白金烏犀間錯海沙魚皮以為
鞘旁為環紐貫以采組或以革帶以象玉彘琫珌之屬
亦古之遺制也門衞挍尉中撿郎騎皆佩之
　
　
　
　宣和奉使髙麗圖經卷十三
欽定四庫全書
　宣和奉使髙麗圖經卷十四
　　　　　　　　　　　　　宋　徐兢　撰
　　旗幟
臣聞髙麗儀制每齋祭祀天則建大旗十面各隨其方
之色錯繪神物號曰神旗其制極廣每旗當用帛數疋
下以車軸逐車以緋衣仗軍十數人駕之隨王所在次
第安立四面各施大繩以備風勢髙十餘丈國人望神
旗所植則不敢向惟詔書初入城以至受禮皆特用之
葢尊上命也餘有五方中旗自上羣山島已見之惟紅
旗有飾龍虎猛軍甲士所執又有小白旗大不盈掌繫
於矛上畧同兒戲今並列于圖云
　　　象旗
象旗二其制身與旒皆黒法水數也中繪一象前一武
士持一金戈復以大繩牽掣其首有左顧之意行則舉
其後轅隨地勢扶持而前至行禮之時則依方向建立
衆旗之位以黒為先考之禮經武車綏旌徳車結旌則
知建旗於車自古已然不特髙麗也
　　　鷹隼旗
鷹隼旗二其制身與旒皆赤法火數也中繪鷹隼鶱騰
而上有疾而速之意周官鳥隼為旟今此赤旗用鷹亦
偶合古制也其行在象旗之次
　　　海馬旗
海馬旗二其制身與旒皆青法木數也中繪一馬前膊有
鬛狀如火熾葢馬火畜也繪於青旗以象木火相生位
應青龍朱雀二神其行在鷹旗之次
　　　鳳旗
鳳旗二其制身與旒皆白法土數也中繪飛鳳鳳之為
物身被五綵位應中宫葢五行非土不生故五方之色
備於羽毛所宜取象其行在太白旗之次
　　　太白旗
太白旗二其制身與旒皆白法金水數也中繪一人金
冠玉圭黄衣緑帔以象太白下乗一龜龜有蛇首取其
合形葢金為水母水能生金位應白虎真武二神禮經
載國君之行前朱雀而後𤣥武左青龍而右白虎於二
旗互見頗合古制其行在馬旗之次
　　　北方旗
北方之旗黒色一旒其廣二幅無繪繡之文人使初至
境以迄入城與諸旗為前導其行無次其建無數以青
衣軍執之初國信使副依舊例給錦繡間錯轉光旗四
十面詔書初入城令舟人執而前導輝映郊野麗人駭
觀頌目(闕/)其陋焉
南方之旗赤色一旒中繪神人手執木檛差異他者五
方之旗獨赤旗為多耳
東方之旗青色一旒中無繪繡廣狹多少與諸旗相對
西方之旗白色一旒亦無繪繡比之諸旗數目差少
中央之旗黄色一旒亦無繪繡惟羣山島紫燕島祇迎
信使列於海岸則有之又有一等雜采間錯中有(闕/)光
四角繪雲氣諸州巡尉戰船邏兵執之
　　　小旗
小旗之制紅旒白身上繪緑雲人使入城國王迎詔則
龍虎數萬人被甲執之夾道
　
　
　
　
　
　
　
　
　
　
　
　宣和奉使髙麗圖經卷十四
欽定四庫全書
　宣和奉使髙麗圖經卷十五
　　　　　　　　　　　　　宋　徐兢　撰
　　車馬
臣聞有國必有兵而兵以車運車以馬行故古者制國
必視車乗之數差其小大而詩頌稱魯衞之富率以馬
為言髙麗雖海國而引重致逺不廢車馬然其土地湫
隘道涂磽确非中華比故輈輪之制轡馭之法亦異云
　　　采輿
采輿三一以奉詔又其一以奉御書前一輿貯大金香
毬其制用五色文羅間結錯以錦繡上為飛鳳四角出
蓮花行則動揺下承以丹漆座四竿各施龍首以控鶴
軍四十人捧之前有二人執仗迎引喝起止甚肅王世
子與國官迎詔望輿於當道拜之
　　　肩輿
肩輿之制畧類胡牀藤穿翔鸞花文丹漆間錯塗金為
飾上施錦茵四竿各施采絲結綬自羣山島以迄入城
每出館必以肩輿奉使副以其禮僣不敢乗唯於前仗
中行以為儀式耳
　　　牛車
牛車之設制作率畧殊無法度下有二轅輪前轅以牛
駕之每載物於其上必以草繩貫繫方免傾覆況其國
率皆山路行則嵲屼動揺特為禮具而已
　　　王馬
王之所乗馬鞍韉甚華或金或玉皆朝廷所賜也常馭
不施甲惟入闗齋并受詔大禮則於馬甲之上復加鞍
轡蒙以繡帕革帶與繁纓皆有鸞聲相應亦甚華煥但
比中國於鞍後復加繡茵亦猶侍從官之有狨坐也
　　　使節馬
髙麗去大金不逺故其國多駿馬然圉人不善控馭其
步驟皆自天然不假人力也鞍韉之制唯王所乗以(闕/四)
(字/)益以金玉飾官大臣以紫羅繡韉以銀為飾餘如契
丹之俗亦無等差初使人既到館十日受詔而所奉鞍
馬畧如王制使者以其僣侈固辭再四乃易别馬如國
官所乗者上節所乗降使副禮一等中節又隨等第而
殺之
　　　騎兵馬
騎兵所乗鞍韉極精巧螺鈿為鞍韉鞦轡以栢枝馬瑙
石間錯黄金烏銀為飾兩䪌畫鵝頸與身倍麗人謂之
天鵝鞗革鳴鸞亦有古意
　　　雜載
麗國多山道路坎壈車運不利又無槖駞可以引重而
人所負載甚輕故雜載多用焉其制以二器夾裝横跨
於背應用之物悉置器中絡首鞅胷如乗騎之度前引
後驅其行頗駛云
　
　
　宣和奉使髙麗圖經卷十五
欽定四庫全書
　宣和奉使髙麗圖經卷十六
　　　　　　　　　　　　　宋　徐兢　撰
　　官府
臣聞唐虞建官惟百夏商官倍亦克用乂至周而詳天
地四時仰觀俯察以道運之而政事舉矣豈復有文具
而實不應之弊哉髙麗之初建官十(闕二/字)級襲國語以
為之名不事馴雅自漸皇化設官置(闕二/字)放稱謂而涖
職治事尚㳂土風往往文具而實不應然而慕義之志
亦可尚云
　　　省監
官府之設(闕三/字)竊取朝廷美名(闕二/字)職授官則實不稱
名徒為文具觀美(闕二/字)尚書省在(闕二/字)門内前有大門
兩廊十餘間中為堂三間即令官治事之所政事之所
自出也自尚書省之西春宫之南前開一門中列三位
中為中書省左曰門下省右曰樞宻院即國相平章知
院治事之所禮賔省在乾徳殿前之側所以掌四鄰之
賔客入闗司在昇平門之東所以掌齋祭之事御史臺
在左同徳門内所以張風憲之任翰林院在乾徳殿之
西所以處詞學之臣尚乗局以貯車馬軍器監以藏甲
仗以至賔省之典禮儀閣門之職賛導大盈倉實寳貨
之帑右倉即積粟之地凡此皆在王居内城也自廣化
門外言之官道之北則尚書户部又其東曰工部曰考
功曰大樂局曰良醖局四門並北列而南向各有標名
道之南則兵刑吏三司其門南列而北向又東南數十
步即鑄錢監稍北即將作監也監門千牛金吾三衞在
北門内而金吾稍近東所以典兵衞之禁大市京市二
司在南大街而東西相望所以平闗市之政以至管絃
有坊弓箭有司幞頭有所占天有臺凡此皆在外城之
内也又有開城府距城四十里凡民庶婚田鬬訟之事
悉總之
　　　國子監
國子監舊在南㑹賔門内前有大門榜曰國子監中建
宣聖殿兩廡闢齋舍以處諸生舊制極隘今移在禮賢
坊以學徒滋多所以侈其制耳
　　　倉廩
倉廩之制不施闗鑰外為牆垣唯開一門以防盜竊内
城之内舊有三倉今所見者特右倉耳宣義門之外有
倉曰龍門洪州山中有倉曰富用俗傳曰芙容非也大
義倉舊在西門内積米三百萬經回禄悉為燬燼遂移
於長霸門麗人以衆水所㑹之地可以厭火災耳又有
海鹽常平二倉相去數百步唯富用與右倉不常發以
儲兵革水旱之備其積之狀如圓屋正詩所謂亦有髙
廩也下築土基其髙數尺織草為苫中積米穀一石積
而致之其髙數丈出於墉外上復以草葢之以蔽風雨
葢米氣不泄則陳腐今髙麗倉廩中雖數嵗而米亦新
者以積苫之法畧通其氣耳國相每嵗給米四百二十
苫致仕半之尚書侍郎而下二百五十苫卿監郎官一
百五十苫南班官四十五苫諸軍衞録事一十九苫其
武臣視此等而上之與文官相埒内外見任受禄官三
千餘員散官同正無禄給田者又一萬四千餘員其田
皆在外州佃軍耕蒔及時輸納而均給之
　　　府庫
奉先庫在廣化門之東去順天館官道之北前門二間
稍東開門左有一堂其制極髙出於牆外右有一樓東
面不施窓牖唯於其柱榜云貯水防火葢其中所藏乃
奉先王祭器牲牢及國忌給齋料於此以施諸寺焉
　　　藥局
髙麗舊俗民病不服藥唯知事鬼神咒詛厭勝為事自
王徽遣使入貢求醫之後人稍知習學而不精通其術
宣和戊戌嵗人使至上章乞降醫職以為訓導上可其
奏遂令藍茁等往其國越二年乃還自後通醫者衆乃
於普濟寺之東起藥局建官三等一曰太醫二曰醫學
三曰局生緑衣木笏日蒞其職髙麗他貨皆以物交易
唯市藥則間以錢貿焉
　　　囹圄
囹圄之設其墉髙峻形如環堵中亦有屋葢古圜丘之
意也今在官道之南與刑部相對輕罪則付刑部盜及
重罪則付獄繫以縲紲無一人得逸者亦有枷杻之法
然淹延不決有至閱時經嵗唯贖金可免凡決杖以一
大木横縛二手於上使之著地而後鞭之笞杖極輕自
百至十隨其輕重而加損唯大逆不孝乃斬次則反縛
髀骨相摩至胸次皮膚折裂乃已亦車裂之類也外郡
不行刑殺悉械送(闕二/字)王城每嵗八月慮囚俗尚寛仁
死罪多貸而流於山島累赦則以嵗月久近量輕重原
之
　
　
　
　宣和奉使髙麗圖經卷十六
欽定四庫全書
　宣和奉使髙麗圖經卷十七
　　　　　　　　　　　　　宋　徐兢　撰
　　祠宇
臣聞髙麗素畏信鬼神拘忌隂陽病不服藥雖父子至
親不相視唯知呪詛厭勝而已前史以謂其俗淫暮夜
輒男女羣聚為倡樂好祠鬼神社稷靈星以十月祭天
大㑹名曰東盟其國東有穴號襚神亦以十月迎而祭
之自王氏有國以來依山築城於國之南以建子月率
官屬具儀物祠天後受契丹冊與其立世子亦如此行
禮焉其十月東盟之㑹今則以其月望日具素饌謂之
八闗齋禮儀極盛其祖廟在國東門之外唯王初襲封
與三嵗一大祭則具專服冕圭親祠之其餘則分遣官
屬嵗旦月朔春秋重午皆享祖禰繪其像於府中率僧
徒歌唄晝夜不絶又俗喜浮屠二月望日諸僧寺然燭
極繁侈王與妃嬪皆往觀之國人喧閙道路其神祠在
百里内者四時遣官祠以太牢又三嵗一大祭徧其境
内然及期以祀神為名率斂民財聚白金千兩餘物稱
是與其臣屬分之此為可哂也自王居宫室之外唯祠
宇制作頗華諸觀寺唯安和為冠以尊奉宸翰故耳今
取其人使道路所歴與夫齋祠遊覽耳目所及者圖之
其餘不見制度則畧而不載
　　　福源觀
福源觀在王府之北大和門内建於政和間前榜曰敷
錫之門次榜曰福源之觀嘗聞殿内繪三清像而混元
皇帝鬚髮皆紺色偶合聖朝圖繪真聖貌像之意亦可
嘉也前此國俗未聞虚静之教今則人人咸知歸仰云
　　　靖國安和寺
安和寺由王府之東北山行三四里漸見林樾清茂數
麓﨑嶇自官道南王輪寺過數十步曲徑縈紆修松夾
道森然如萬㦸清流湍激驚奔𠻳石如鳴琴碎玉横溪
為梁隔岸建二亭半蘸灘磧曰(闕二/字)曰漣漪相去各數
百步復入深谷中過山門闗傍溪行數里入安和之門
次入靖國安和寺寺之額即今太師蔡京書也門之西
有亭榜曰冷泉又少北入紫翠門次入神䕶門門東廡
有像曰帝釋西廡堂曰香積中建無量夀殿殿之側有
二閣東曰陽和西曰重華自是之後列三門東曰(闕/)翰
其後有殿曰能仁殿二額寔今上皇帝所賜御書也中
門曰善法後有善法堂西門曰孝思院後有殿曰彌陀
堂殿之間有兩厦其一以奉觀音又其一以奉藥師東
廡繪祖師像西廡繪地藏王餘以為僧徒居室其西有
齋宫王至其寺則自尋芳門過其位前門曰凝祥北門
曰嚮福中為仁夀殿後為齊雲閣有泉出山之半甘潔
可愛建亭其上亦榜曰安和泉植花草竹木怪石以為
遊息之玩非特土木飾粉之功竊窺中國制度而景物
清麗如在屏障中麗人以奎章睿藻在焉奉之尤嚴也
今使者至彼率三節官屬從吏拜于御書殿下飯僧祈
福日莫歸館實宣和五年七月二日癸丑也
　　　廣通普濟寺
廣通普濟寺在王府之南泰安門内直北百餘步寺額
揭於官道南向中門榜曰神通之門正殿極雄壯過於
王居榜曰羅漢寳殿中置金仙文殊普賢三像旁列羅
漢五百軀儀相髙古又圖其像於兩廡焉殿之西為浮
屠五級髙逾二百尺後為法堂傍有僧居可容百人相
對有巨鐘聲抑而不揚故事以禮物之餘馬及髙麗所
遺使副者凡二疋益以白金二斤為香花菓蔌之供以作佛
事飯僧徒使副不躬往唯遣都轄提以下三節行禮焉
　　　興國寺
興國寺在廣化門之東南道旁前直一溪為梁横跨大
門東(闕十/一字)亦甚雄壯庭(闕十/二字)餘丈其形上鋭遂(闕三字/)
以(闕/)金塗之上(闕/)鳯首銜錦幡餘寺(闕四字/)　安和者
書云大宋皇帝聖夀萬(闕五/字)之意出於誠心宜其被遇
聖朝眷寵懐徠之也
　　　國清寺
國清寺在西郊亭之西相去三里許長廊廣厦喬松怪
石互相映掩景物清秀側有石觀音峭立崖下頃人使
所過道經國清寺門其褐衣僧徒百十輩羣出觀之
　　　王城内外諸寺
興王寺在國城之東南維出長霸門二里許前臨溪流
規模極大其中有元豐間所賜夾紵佛像元符中所賜
藏經兩璧有畫王顒嘗語崇寜使者劉逵等云此文王
翊徳山遣使告神宗皇帝模得相國寺本國人得以瞻
仰上感皇恩故至今寳惜也稍西即洪圓寺入長霸門
溪北為崇化寺南為龍華寺後隔一小山有彌陀慈氏
二寺然亦不甚完葺崇教院在㑹賔門内普濟道日(闕/)
善三寺在太安門内鼎足而峙隔官道之北由嵓山又
有奉先彌勒二寺並列稍西即大佛寺也王府之東北
與春宫相距不逺有二寺一曰法王次曰即經由大和
北門入則有龜山玉輪二寺乃適安和寺所由之途也
廣真寺在將作監之東普雲寺在長慶宫之南自崇仁
門出正東即洪䕶寺又東北出安定門則有歸法靈通
二寺唯順天館之北有小屋數十間榜曰順天寺自人
使至館一月僧徒晝夜歌唄不絶榜云以祈國信使副
一行平善葢繇衷之信非一時矯偽也又紫燕島有濟
物寺羣山島有資福寺殿與門廡之外亦無堂室其徒
三二人而止爾凡此者以其屋宇隘陋且多故畧其圖
而載其名焉
　　　崧山廟
崧山神祠在王府之北自順天館出至兵部直北㳂溪
行過龜山寺福源觀出北昌門行五里許山路﨑嶇喬
松森䕃俯視城中如指諸掌其神本曰髙山國人相傳
祥符中契丹侵逼王城神乃夜化松數萬作人語敵疑
有援即引去後封其山為崧以祠奉其神也民有災病
施衣獻良馬以禱之比者使至六月二十六日丁未遣
官致祭祠宇尚逺唯至半山設酒饌望而拜之遵舊典
也
　　　東神祠
東神祠在宣仁門内地稍平廣殿宇卑陋廊廡三十間
荒涼不葺正殿榜曰東神聖母之堂以帟幕蔽之不令
人見神像葢刻木作女人狀或云乃夫餘妻河神女也
以其生朱蒙為髙麗始祖故祠之舊例使者至則遣官
設奠其牲牢酌獻如禮崧山神式
　　　蛤窟龍祠
蛤窟龍祠在(闕/)水門上隙小屋數間中有(闕/)像舟行水
淺不可近唯舟師輩以小艇迎而祭之頃者使至彼設
祭之明日有一小蛇(闕/)色咸謂神化亦猶彭蠡順濟之
顯異也乃知神物無乎不在朝廷威靈所格雖蠻貊之
邦行矣
　　　五龍廟
五龍廟在羣山島客館之西一峯上舊有小室在其後
數步今新制獨有兩楹一室而止正面立壁繪五神像
舟人祠之甚嚴又其西南大林中有小祠人謂崧山神
别廟云
　
　
　
　
　
　
　
　
　
　
　
　
　
　
　宣和奉使髙麗圖經卷十七
欽定四庫全書
　宣和奉使髙麗圖經卷十八
　　　　　　　　　　　　　宋　徐兢　撰
　　道教
臣聞髙麗地濵東海當與道山仙島相距不逺其民非
不知向慕長生久視之教苐中原前此多事征討無以
清浄無為之道化之者唐祚之興尊事混元始祖故武
徳間髙麗遣使丐請道士至彼講五千文開釋𤣥微髙
祖神堯竒之悉從其請自是之後始崇道教踰於釋典
矣大觀庚寅天子眷彼遐方願聞妙道因遣信使以羽
流二人從行遴擇通達教法者以訓導之王俣篤於信
仰政和中始立福源觀以奉髙真道士十餘人然晝處
齋宫夜歸私室後因言官論列稍加法禁或聞俣享國
日常有意授道家之籙期以易西教其志未遂若有所
待然
　　　道士
道士之服不以羽衣用白布為裘皂巾四帯比之民俗
特其袖少褒裕而已
　　　釋氏
浮圖之教始出天竺遂傳四夷其法崇盛髙麗雖在海
東聞自清涼法眼一枝東渡之後僧徒頗知性理嘗於
普濟寺僧堂見其揭榜示衆大畧云言不足以載道久
矣大千經卷皆藥病之説正法眼藏無所付囑世尊於
是舉花而示有微笑者至於子孫言辯相示謂之談禪
無乃妄乎靈山之㑹唯一迦葉其可容易期於衆人昔
人猶愛羊存而禮之大意不忘又況言説之筌足以得
其意哉抑聞之説詩者貴在以意逆志吾宗亦然葢言
以索意意之所隨不可以言傳則亦在乎黙而識之尚
何數數於文言之末乎觀凡數百言湥契宗㫖佛像供
具皆悉脩潔幡華繒葢行列有序大經則有華嚴般若
小者不可悉數亦有本翻自中國能為華言者嘗令誦
之歴歴可聽至其梵唄則又鴃舌不復可辨矣其鐃鈸
形制小而聲悲至其螺聲則洪大如號焉先是元豐間
上節使臣宋宻歿於紫燕島自後使至必於濟物寺飯
僧致祭上節以次羅拜墓下比者銜命至彼亦襲前例
雖存殁恩義理固宜爾然人心初到異邦逺懐鄉國遽
覩客殯無不霑灑葢出使絶域唯遼東為難海洋阻隔
危險萬態得獲全濟復命于朝豈不幸歟自非倚仗(闕/二)
(字/)王靈則其不葬於蛟蜃之腹者幾希豈釋氏專能持
䕶哉今圖其衣服制度以考同異云
　　　國師
國師之稱葢如中國之有僧職綱維也其上一等謂之
王師王見則拜之皆服出水衲袈裟長袖偏衫金䟦遮
下有紫裳鳥革鈴履人物衣服雖畧與中華同但麗人
大抵首無枕骨以僧祝髮乃見之頗可駭訝晉史謂三
韓之人初生子便以石壓其頭令扁非也葢繇種類資
稟而然未必因石而扁
　　　三重和尚大師
三重和尚長光律師之類也服紫黄貼廂福田袈裟長
袖偏衫下亦紫裳位在國師之下講説經論傳習性宗
擇聰惠辨博者為之
　　　阿闍黎大徳
阿闍黎大徳位降三重和尚一等分𨽻教門職事其服
短袖偏衫壊色掛衣伍條下有黄裳國師三重不過數
人而阿闍黎一等人數極衆未究厥㫖
　　　沙彌比丘
沙彌比丘自幼出家未經受具壊色布衣亦無貼廂戒
律既髙方易紫服以第遷升乃有衲衣葢髙麗僧衣唯
以磨衲為重耳
　　　在家和尚
在家和尚不服袈娑不持戒律白紵窄衣束腰皂帛徒
跣以行間有穿履者自為居室娶婦鞠子其於公上負
載器用掃除道路開治溝洫脩築城室悉以從事邉陲
有警則團結而出雖不嫺於馳逐然頗壯勇其趨軍旅
之事則人自褁糧故國用不費而能戰也中間契丹為
麗人所敗正賴此輩其刑餘之役人髙麗以其髠削鬚
髮而名和尚耳
　
　
　
　
　
　
　
　
　
　
　
　
　宣和奉使髙麗圖經卷十八
欽定四庫全書
　宣和奉使髙麗圖經卷十九
　　　　　　　　　　　　　宋　徐兢　撰
　　民庶
臣聞髙麗地封未廣生齒已衆四民之業以儒為貴故
其國以不知書為恥山林衆多地鮮平曠故耕作之農
不迨工技州郡土産悉歸公上商賈不逺行唯日中則
赴都市各以其所有易其所無熈熈如也然其為人寡
恩好色泛愛重財男女婚娶輕合易離不法典禮良可
哂也今繪其國民庶而以進士冠于篇
　　　進士
遊士之名不一王城之内曰土貢郡邑曰鄉貢萃于國
子監合試幾四百人然後王親試之以詩賦論三題中
格者官之自政和間遣學生金端等入朝蒙恩賜科第
自是取士間以經術時務䇿較其程試優劣以為髙下
故今業儒者尤多葢有所向慕而然耳其服四帯文羅
巾皂紬為裘黒帶革履預貢則加帽登第則給青葢僕
馬遨遊城中以為榮觀也
　　　農商
農商之民農無貧富商無逺近其服皆以白紵為袍烏
巾四帶唯以布之精粗為别國官貴人退食私家則亦
服之唯頭巾以兩帶為辨間亦徒行通衢吏民見者避
之
　　　工技
髙麗工技至巧其絶藝悉歸于公如幞頭所將作監乃
其所也常服白紵袍皂巾唯執役趨事則官給紫袍亦
聞契丹降卒數萬人其工技十有一擇其精巧者留於
王府比年器服益工第浮偽頗多不復前日純質耳
　　　民長
民長之稱如鄉兵保伍之長也即民中選富足者為之
其聚落大事則赴官府小事則屬之故隨所在細民頗
尊事焉其服文羅為巾皂紬為裘黒角束帶烏革句履
亦與未預貢遊士服飾相似也
　　　舟人
髙麗頭巾唯是重文羅一巾之價准米一石細民無貲
可得復恥露頭與罪囚無别故作竹冠以冠之或方或
圓初無定制短褐被體下無袴襦每舟十餘人夜則鳴
榔皷枻謳歌互答嘵嘵如鵝鶩羣鳴畧無聲律情義葢
其俗然也
　
　
　
　
　
　
　
　
　宣和奉使髙麗圖經卷十九
欽定四庫全書
　宣和奉使髙麗圖經卷二十
　　　　　　　　　　　　　宋　徐兢　撰
　　婦人
臣聞三韓衣服之制不聞染色唯以花文為禁故有御
史稽察民服文羅花綾者㫁罪罰物民庶遵守不敢慢
令舊俗女子之服白紵黄裳上自公族貴家下及民庶
妻妾一槩無辨頃嵗貢使趨闕獲朝廷賜予十等冠服
遂以從化今王府與國相家頗有華風更遲以嵗月當
如草偃矣今姑摭其異於中國者圖之
　　　貴婦
婦人之飾不善塗澤施粉無朱柳眉半額皂羅䝉首製
以三幅幅長八尺自項垂下唯露面目餘悉委地白紵
為袍畧如男子製文綾寛袴裏以生綃欲其褒裕不使
著體橄欖勒巾加以采絛金鐸佩錦香嚢以多為貴富
家藉以大席侍婢旁列各執巾瓶雖盛暑不以為苦也
秋冬之裳間用黄絹或深或淺公卿大夫之妻士民遊
女其服無别或云王妃夫人以紅為尚益加繪繡國官
庶民不敢用也
　　　婢妾
官府有媵國官有妾民庶之妻雜役之婢服飾相類以
其執亊服勤故蒙首不下垂疊於其頂摳衣而行手雖
執扇羞見手爪多以絳嚢蔽之
　　　賤使
婦人之髻貴賤一等垂於右肩餘髮被下束以絳羅竪
以小簮細民之家特無蒙首之物葢其直准白金一斤
力所不及非有禁也亦服旋裙製以八幅挿腋髙繫重
疊無數以多為尚其富貴家妻妾製裙有累至七八疋
者尤可笑也崇寜間從臣劉逵吴拭等奉使至彼值七
夕㑹館伴使柳伸顧作樂女倡謂使副曰本國梳得頭
髮慢必是古來墜馬髻逵等荅云墜馬髻乃東漢梁冀
妻孫夀所為似不足法伸等唯唯然至今仍貫不改豈
自其舊俗椎結而然耶
　　　(闕二/字)
海外冠服雖畧相類亦無定制人使初入城夾道樓觀
間時見凭欄有此一等女子纔十餘嵗當是未嫁之人
亦不披髮而黄衣又非暑服所宜甞試詰之終不審諦
或云是王府小兒之服耳
　　　女子
民庶之家女子未嫁紅羅束髮其餘被下男子亦然特
易紅為黒繩耳
　　　負
髙麗法置官婢世代相承故自王府國官觀寺皆給之
其於執役肩不勝任負於背上其行甚駛雖男子不如
也
　　　戴
負戴之役其勞一等水未飲歠並貯銅罌不以肩舁加
於頂上罍有二耳一手扶持摳衣而行背負其子考之
於經班白者不負戴於道路以其用力良勞非筋骨有
加葢不能也其子附之所謂襁負其子而至也
　
　
　
　
　
　
　
　
　
　
　
　
　
　宣和奉使髙麗圖經卷二十
欽定四庫全書
　宣和奉使髙麗圖經卷二十一
　　　　　　　　　　　　　宋　徐兢　撰
　　皂𨽻
臣聞諸蠻之國雕題交趾被髮文身豺狼與居麋鹿與
遊豈復知張官置吏之法哉唯髙麗則不然衣冠禮義
君臣上下燦然有文法以相接也内置臺省院監外置
州府郡邑設官分職選吏任事在上則舉其綱目在下
則任其繁劇雖一國之事簡而當理追胥呼索但片紙
數字民不敢失其期㑹也故自中書給事中樞堂官以
至夫民長無敢息豫其國官吏遇諸途必跪拜鞠躬言
事則膝行而前上呼低面以聽奉之自非久陶聖化能
若是乎今自吏職以迄驅使並列圖于左
　　　吏職
吏職之服與庶官服色不異但緑衣時有深淺舊傳髙
麗倣唐製衣碧今詢之非也葢其國民貧俗儉一袍之
費動凖白金一斤每經澣濯再染色深如碧非是别一
等服也然省府補吏不限流品貴家之子弟時亦為之
今此青服當是吏之世襲者耳
　　　散員
散員之服紫羅窄衣幞頭革履如中華班直殿侍之類
也武臣子弟兵衞出職皆補之每人使至則捧盤授爵
執衣侍巾皆用之
　　　人吏
人吏之稱非比省府之職也葢倉庫司屬州縣出納金
穀布帛之流皂衣幞頭烏革句履時於衞市稠人中見
之或云趨官府則間有易色衣者
　　　丁吏
丁吏葢丁壯之人初置吏者也舊説轉為頂禮葢是語
音訛謬自此升補為吏曰吏而後授官自令官而下各
給丁吏以備使令視官品而為多寡之差其常執事則
文羅頭巾人使至則加幘每貴臣從者一二人唯伴官
屈使從者與使副所給一等服飾耳
　　　房子
房子使館之給役者也每房自使副(闕三字/)官品髙下
而為之多寡其服文羅頭巾紫衣負帶皂屨葢擇善供
應者為之觀其守(闕/)葢甚又善筆札髙麗俸禄至薄唯
給生菜蔬茹而已常時亦罕食肉每人使至正當大暑
飲食臭惡必推其餘與之飲㗖自如而又以其餘歸遺
于家至禮畢出館泣數行下大抵麗人之於中國其情
加厚故雖房子亦懐惓惓焉
　　　小親侍
小親侍紫衣頭巾復被其髮葢宫帷中所使小童也王
之貴戚與從臣時亦給之麗人大率未娶者皆褁巾而
被髮于後既娶而後束髮其為小親侍皆纔十餘嵗稍
長則出宫焉
　　　驅使
驅使與仙郎相類大抵皆未娶之人在貴家子弟則稱
仙郎故其衣或紗或羅皆皂也又有一等縿袖烏巾即
庶官小吏之奴名驅使者也
　
　
　
　
　
　
　
　
　
　
　
　
　
　宣和奉使髙麗圖經卷二十一
欽定四庫全書
宣和奉使髙麗圖經卷二十二
　　　　　　　　　　　　　宋　徐兢　撰
　　雜俗一
臣聞王制曰廣谷大川異制民生其間異俗夫所謂廣
谷大川固未必遐方絶域葢特其中國之地川俗或殊
則習俗各異有不可得而同者又況蠻夷之限在海外
其習俗豈一端哉髙麗於諸夷中號為文物禮義之邦
其飲食用俎豆文字合楷𨽻授受拜跪恭肅謹愿有足
尚者然(闕三字/)僻澆薄龎雜土風終未可革也冠婚喪
祭鮮克由禮若男子巾幘雖稍倣唐制而婦人□髻下
垂尚宛然髽首辮髮之態貴人仕族婚嫁畧用聘幣至
民庶唯以酒米通好而已又富家娶妻至三四人小不
相合輒離去産子居别室其疾病雖至親不視藥至死
殮不拊棺雖王與貴胄亦然若貧人無葬具則露置中
野不封不植委螻蟻烏鳶食之衆不以為非淫祀諂祭
好浮圖宗廟之祠叅以桑門歌唄其閒加以言語不通
貪饕行路行喜奔走立則多拱手于背婦人僧尼皆作
男子拜此其大可駭者至於瑣碎不經又未易以一二
數今姑總其耳目所見者圖之併以土産資養之物附
于後
　　　庭燎
麗俗尚夜飲而祗侍使人尤謹每宴罷常侵夜分自山
島州郡郊亭館舎皆於庭中束芟明燎以散員執之使
者歸館則羅列在前相比而行
　　　秉燭
王府公㑹舊不然燭比稍稍能造大者如椽小者亦長
及二尺然而終不甚明快㑹慶乾徳之燕筵中設紅紗
燭籠用緑衣人搢笏執之問之云是新入仕之人舊記
謂初登第者今知未必皆一等流品也
　　　挈壺
挈壺之職名實近古逐刻以擊皷為節中廷立表以揭
碑每時正則一紫衣吏捧牌立干承為之
　　　女騎
婦人出入亦給僕馬葢亦公卿貴人之妻也從馭不過
三數人皂羅蒙首餘被馬上復加笠焉王妃夫人唯以
紅為飾亦無車輿也昔唐武徳貞觀中宫人騎馬多著
羃籬而全身蔽障今觀麗俗蒙首之制豈羃籬之遺法
歟
　
　
　
　
　
　
　
　
　宣和奉使髙麗圖經卷二十二
欽定四庫全書
　宣和奉使髙麗圖經卷二十三
　　　　　　　　　　　　　宋　徐兢　撰
　　雜俗二
　　　澣濯
舊史載髙麗其俗皆潔浄至今猶然每笑中國人多垢
膩故晨起必先沐浴而後出户夏月日再浴多在溪流
中男女無别悉委衣冠於岸而沿流䙝露不以為怪浣
濯衣服湅涚絲麻皆婦女從事雖晝夜服勤不敢告勞
鑿井汲水多近川為之上作鹿盧輸水於槽槽形頗如
舟云
　　　種藝
國封地瀕東海多大山深谷﨑嶇􁫺崒而少平地故治
田多於山閒因其髙下耕墾甚力逺望如梯磴然其俗
不敢有私田畧如立井之制隨官吏民兵秩序髙下而
授之國母王妃世子王女而下皆有湯沐田每一百五
十步為一結民年八嵗投狀射田結數有差而國官以
下兵吏驅使進士工技無事則服田唯戍邊則給米其
地宜黄粱黒黍寒粟胡麻二麥其米有秔而無稬粒特
大而味甘牛工農具大同小異畧而不載
　　　漁
國俗有羊豕非王公貴人不食細民多食海品故有鰌
□蚌蛛母蝦王文蛤紫蠏蠣房龜脚以至海藻昆布貴
賤通嗜多勝食氣然而臭腥味鹹久亦可厭也海人每
至潮落矴舟島嶼而捕魚然不善結網但以疏布漉之
用力多而見功寡唯蠣蛤之屬潮落不能去人掇拾盡
力取之不竭也
　　　樵
樵人初無專業惟事隙則隨少長之力於城外山取之
葢旁城之山於隂陽有忌不許采斫故其中多巨木合
抱青䕃可愛使者舎於館以至登舟皆有司供給以備
炊煑不善用肩惟以背負而行
　　　刻記
麗俗無籌算官吏出納金帛計吏以片木持刃而刻之
每記一物則刻一痕已事則棄而不用不復留以待稽
考其政甚簡亦古結繩之遺意也
　　　屠宰
麗政甚仁好佛戒殺故非國王相臣不食羊豕亦不善
屠宰唯使者至則前期蓄之及期將用縛手足投烈火
中候其命絶毛落以水灌之若復活則以杖擊死然後
剖腹腸胃盡㫁糞穢流注雖作羮䏑而臭惡不絶其拙
有如此者
　　　施水
王城長廊每十閒張帟幕設佛像置大甕貯白米漿復
有杯杓之屬恣往來之人飲之無閒貴賤而以僧徒主
其事
　　　土産
髙麗依山瞰海地瘠而磽然而有稼穡之種麻枲之利
牛羊畜産之宜海物唯錯之美廣揚永三州多大松松
有二種惟五葉者乃結實羅州道亦有之不若三州之
富方其始生謂之松房狀如木瓜青潤緻宻至得霜乃
拆其實始成而房乃作紫色國俗雖果肴羮胾亦用之
不可多食令人嘔吐不已人參之幹特生在在有之春
州者最良亦有生熟二等生者色白而虚入藥則味全
然而涉夏則損蠧不若經湯釡而熟者可久留舊傳形
匾者謂麗人以石壓去汁作煎今詢之非也乃參之熟
者積垜而致爾其作煎當自有法也館中日供食菜亦
謂之沙參形大而脆美非藥中所宜用又其地宜松而
有茯苓山深而産硫黄羅州道出白附子黄漆皆土貢
也其國自種紵麻人多衣布絶品者謂之絶潔白如玉
而窘邉幅王與貴臣皆衣之不善蠶桑其絲綫織紝皆
仰賈人自山東閩浙來頗善織文羅花綾緊絲錦罽邇
來北敵降桑工技甚衆故益竒巧染色大勝於前日地
少金銀而多銅器用漆作不甚工而螺鈿之子細宻可
貴松烟墨貴猛州者然色昏而膠少仍多沙石黄毫筆
軟弱不可書舊傳為猩猩毛未必然也紙不全用楮閒
以藤造槌搗皆滑膩髙下數等其果寳栗大如桃甘美
可愛舊記謂夏月亦有之嘗問其故乃盛以陶器埋土
中故經嵗不損六月亦有含桃味酸如酢榛榧最多云
倭國者亦有來禽青李瓜桃梨棗味薄而形小至於蓮
根花房皆不敢擷國人謂其為佛足所乗云
　
　
　
　
　
　
　
　
　宣和奉使髙麗圖經卷二十三
欽定四庫全書
　宣和奉使髙麗圖經卷二十四
　　　　　　　　　　　　　宋　徐兢　撰
　　節仗
臣聞春秋之法王人雖微序在諸侯之上葢尊王命也
然當時周室紀綱圮壊諸侯强大有輕之之心孔子託
空言以為天下後世臣子法尚諄諄如此矧太平盛際
親遣王人逺使外國則彼之尊奉之禮豈敢少懈哉恭
惟宋有天下垂二百年干戈寖偃四裔君長不待詔告
而信順之誠堅若金石葢自容成氏以來未有太平如
此之盛宜乎諸侯推尊王人而禮文繁縟也比年使命
每至麗國聞其備竭儀物之華兵衞之衆以迓詔書以
導旄節禮甚勤至然是行也適在王俣衣制未終其皷
吹之類皆執而不作亦可謂知禮也已
　　　初神旗隊
神舟既抵禮成港下矴訖麗人具采舟來迎使者奉詔
書登岸三節步從入碧瀾亭奉安詔書訖退休于所舎
明日質明都轄提轄官對捧詔書入采輿兵仗前導諸
仗之中神旗為先自西郊亭預建于館前候詔書至與
餘仗相接導衞入城旗列十面車載而行毎乗十餘人
自是之後受詔拜表則皆設於兵仗前也青衣龍虎軍
鎧甲戈矛幾及萬卒分為兩序夾道而行
　　　次騎兵
神旗之次有錦衣龍虎親衞旗頭一名騎而前驅執小
紅旗其次則領兵上將軍其次則領軍郎將皆騎兵也
持弓矢佩劔飾馬之具皆有鑾聲馳驟甚亟頗自矜耀
　　　次鐃鼓
騎兵之次鳴笳之軍次之鐃皷之軍又次之每百餘步
鳴笳軍必却行面詔輿而合吹聲止則擊鐃皷為之節
　　　次千牛衞
皷角之次即有儀物貫革鐙杖千牛軍衞執之相比而
行
　　　次金吾衞
十牛衞之後金吾仗衞軍次之執黄幡豹尾儀㦸華葢
差閒而行
　　　次百戯
金吾仗衞之後百戲小兒次之服飾之類畧同華風
　　　次樂部
歌工樂色亦有三等之服而所持之器閒有小異其行
在小兒隊之後比使者至彼㑹俣衣制未除故樂部皆
執其器而不作特以奉詔命不敢不設也
　　　次禮物
禮物之匣大小不一其面標題所賜之物名件而皇帝
信寳封之麗人尊奉寵眷乃盛以要舁而罩以黄帕每
乗用控鶴軍四人服紫繡花袍上折脚幞頭其行在樂
部之次
　　　次詔輿
采輿之設繢繡錦綺五色閒錯制作華巧前一輿安大
金爐次奉詔書并祭王俣文次奉御書亦以控鶴軍捧
之拜表歸館則不用其中一輿耳
　　　次充代下節
國朝故事奉使髙麗下節皆卒伍比嵗稍許命官士人
藝術工技以代其選今使者之行也人人仰體聖上懐
徠之意願為執鞭以觀異域之俗又況陛辭之日面奉
聖語丁寜宣諭人皆感泣而不以海洋之生死為憂也
故有若成忠郎周通承信郎趙溉登仕郎熊樗年尹京
文學江大亨李訓唐浚翰林醫學楊寅進士有若晁正
之徐亨黄大本葉彦資王懌陳興祖陶挺孟徽髙伯益
李鋭崔世美顧大範金安止王居仁劉緝熈副尉則有
李暉王澤吕漸徐珙徐可言施祐鍾禹功省府寺監胥
吏則有若董琪牛敏年鄭恭陳佐楊大同楊渙劉宗武
孫洵王祐尹公立孫琬曹裕王伯全陳惟溉王道深楊
革張雩桂林范敏求舒障鄒琮志張若朴范寜之朱彦
康劉楶胡允升周郁郯伯成其服紫羅窄衫烏紗帽塗
金雙鹿帶分為兩序從詔輿而行
　　次宣武下節
宣武下軍明州土兵共五十人服飾與充代不異但褰
裳而行使錦繡彰施耳使者初出都門降賜塗金器皿
從物再出節即供給之人各執于前粲采奪目以示榮
耀于外國焉
　　　次使副
國信使副從詔書入城副(闕/)公㑹皆二馬齊驅其服紫
衣御仙花金帶仍佩金魚髙麗伴使騎馬在副使之右
數步相比而行闕使又次之
　　　次上節
上節都轄武翼大夫忠州刺史兼閤門宣賛舎人吴徳
休其服紫衣金帶行馬在正使之後提轄朝奉大夫徐
兢緋衣佩魚行馬在闕使之後法籙道官大虚大夫蘂
珠殿校籍黄大中碧虚郎凝神殿挍籍陳應常紫衣青
襈佩金方符書狀官宣教郎滕茂實崔嗣道如提轄官
之服隨船都廵撿吴敞指使兼巡撿路允升路逵傅叔
承許興文管勾舟船王覺民黄處仁葛成仲舒紹弼賈
垣語録指使劉昭慶武□楊明醫官李安仁郝洙書狀
使臣馬俊明李公亮其服紫衣塗金御仙花帶引接荆
珣孫嗣興服緑各以官序行馬從詔書入城其侍使副
行則戴席帽而執鞭專遣行禮則亦張青葢彼國自有
伴官相陪多以引進官為之
　　　終中節
中節管勾禮物官承直郎朱明發承信郎婁澤范敀迪
功郎崔嗣仁劉璹將仕郎吳構行遣迪功郎汪忱進
士王處仁占候風雲官承信郎董之邵王元(闕/)符禁呪
張洵仁技術郭範司馬瓘使副親隨徐閎張皓李機許
興古親從官王瑾魯蹲宣武十將充代趙祐正名程政
都轄親隨人吏王嘉賔王仔其服幞頭紫窄衣塗金寳
瓶帶其行馬在上節之次
　宣和奉使髙麗圖經卷二十四
欽定四庫全書
　宣和奉使髙麗圖經卷二十五
　　　　　　　　　　　　　宋　徐兢　撰
　　受詔
臣聞周使宰孔賜齊侯胙將下拜孔曰且有後命天子
以伯舅耋老加賜勞一級無下拜對曰天威不違顔咫
尺小白余敢貪天子之命恐隕越于下以遺天子羞敢
不下拜下拜登受夫周室之衰禮去其籍僅有存者齊
侯雖霸不敢廢禮今天子威靈所被震疊海表而綏懐
之意情文腆縟是宜麗人恪恭明命如瞻天表不敢少
怠以虞隕越今圖其趨事執禮之勤以備觀考
　　　迎詔
使副奉詔入順天館十日内卜吉王乃受詔前期一日
先遣説儀官與使副相見次日遣闕使一員至館都轄
提轄官對捧詔入采輿内儀仗兵甲迎導前行使副館
伴闕使同上馬下節在其前步行上中節騎馬後隨國
官先於館門外排立候詔書出館當道再拜訖乗馬前
導至王府入廣化門次入左同徳門至昇平門外上中
節下馬引接指使等馬前步行上節後從入神鳯門至
閶闔門外使副下馬國王與國官以次迎詔再拜訖采
輿入止㑹慶殿門外
　　　導詔
采輿既入止㑹慶殿門外都轄提轄官自輿中捧詔出
奉安于幕位使副少憩國王復降門下西嚮立使副與
國王並行導入中門上節禮物等分兩序入㑹慶殿下
以俟國王受詔
　　　拜詔
國王導詔入㑹慶殿廷下設香案面西立使副位北上
面南立上節官以次序位於使副之後國官立班于王
之後王再拜躬問聖體乃復位舞蹈再拜己國官拜舞
如王之儀國信使稱有勅國王再拜起躬聽口宣乃搢
笏跪副使以詔授使使以詔授王詔曰髙麗國王王楷
逖聞嗣國甫謹修方諒惟善繼之初克懋統承之望遽
經變故深劇傷摧肆遄命使之華往諭象賢之寵載蕃
賚予併示哀榮宜祗服於王靈用永遵於侯度今差通
議大夫守尚書禮部侍郎元城縣開國男食邑三百户
路允迪太中大夫中書舎人清河縣開國伯食邑九百
户傅墨卿充國信使副賜卿國信禮物等具如别録至
可領也故兹詔示想宜知悉春暄卿比平安好遣書指
不多及王受詔乃授國官出笏舞蹈如初之儀國官亦
如之
　　　起居
使副既導詔至于廷王再拜興避席躬問聖體使亦避
席躬答曰近離闕下皇帝聖躬萬福各復位拜舞如受
詔之儀先是自全抵廣凡三州牧問聖體如王之儀至
其接送館伴官相見亦如之
　　　祭奠
壬寅春二月使副被㫖以國信使事行夏四月聞俣薨
兼以祭奠吊慰遵元豐制也癸卯六月十三日甲午使
副到館王既受詔越二日王先遣人告辦都轄吴徳休
往啓建佛事次日提轄官徐兢押所賜祭奠禮物陳列
于前至日質明使副與三節官吏奉詔輿至長慶宫三
節休于次使副易帶以烏犀仍去式候時至入祭室王
楷素服立于東楹使副再拜興使跪宣御製祭文曰維
宣和五年嵗次癸卯三月甲寅朔十四日丁卯皇帝遣
使通議大夫守尚書禮部侍郎元城縣開國男食邑三
百户路允迪太中大夫中書舎人清河縣開國伯食邑
九百户傅墨卿致祭于髙麗國王之靈惟王躬有一徳
嗣兹東土孝友肅恭惠迪神民克紹于前文人四國是
式而忠誠夙著義篤勤王旅貢在廷朕命惟謹朕惟王
外界海隅而能知役志于享乃心罔不在王室嘉乃丕
績眷顧不忘方將洊飭使人往諭朕志示鎮撫于爾邦
孰謂天不憗遺遽聞大故邦國殄瘁震悼於懐今錫爾
䘏典用褒乃顯徳以輯寜爾邦尚其來止歆我寵靈永
垂佑于爾後人服休無斁尚饗
　　　弔慰
是日祭奠禮畢少退乃行弔慰禮先於廷中設香案西
望天闕王楷素服面西立使位南面西上副使又次之
副使以詔授使使以詔授王王磬折鞠躬再拜跪受之
詔曰髙麗國王王楷惟爾先王祗慎明徳宜綏厥位
毗于一人天命難諶遽以訃諗緬惟永嘉諒劇傷摧纂
嗣之初踐修是屬勉思抑割用副眷懐今差國信使通
議大夫守尚書禮部侍郎元城縣開國男食邑三百户
路允迪副使太中大夫中書舎人清河縣開國伯食邑
九百户傅墨卿兼祭奠弔慰并賜祭奠弔慰禮物等具
如别録至可領也故兹詔示想宜知悉春暄卿比平安
好遣書指不多及
　
　
　宣和奉使髙麗圖經卷二十五
欽定四庫全書
　宣和奉使髙麗圖經卷二十六
　　　　　　　　　　　　　宋　徐兢　撰
　　燕禮
臣聞先王燕饗之禮以其爵等而為隆殺之節其酌獻
有數其酬酢有餞本朝講之詳矣師古便今不失先王
之意而髙麗之制執爵酌醴膝行而前所以薦賔客乃
有古人之遺風諒其加厚於使華以尊王人施於其國
者未必槩如此也具載于圖以志其向慕中國之意
　　　私覿
王既受詔已王與使副少休于次王位東使副位西賛
者以使副起居狀告于王王遣介復命引接官分左右
引王與使副出立于㑹慶廷中對揖訖升殿王立于東
楹使副立于西楹各設褥位王與使相向再拜訖各致
躬稍前通問訖復再拜使少退副使立于使位與王對
拜如初禮各復位然後分立于所占之席立于其側上
節官通榜子參都轄提轄以下不拜止躬揖王王亦躬
答之退立于東廊次引中節庭下㕘四拜王稍躬還揖
訖退立于西廊王與使副就席坐上中節亦然次引下
節并舟人亦庭下六拜坐于門之東西分兩序北面東
上然後酒行其獻酬之禮則見於别篇云
　　　燕飲
燕飲之禮供張帟幕之屬悉皆光麗堂上施(闕二/字)西廊
藉以緑席其酒味甘色重不能醉人果蔬豐腆多去皮
核肴饌雖有羊豕而海錯勝之卓面覆以紙取其潔也
器皿多以塗金或以銀而以青陶器為貴獻酬之儀賔
主百拜不敢廢禮自令官國相尚書以上立于殿之東
榮在王之後餘官以文武分東西兩序立于廷中中立
表以著時刻旁列綠衣人搢笏執絳燭籠立于百官之
前復令衛軍各執儀物立于其後麗人奉王甚嚴每
燕飲行禮所立官吏兵衞雖烈日驟雨山立不動亦未
嘗改容其恭肅亦可尚云
　　　獻酬
王與使副既就席坐王遣介告使副曰欲親起酌酒為
勸使者同辭至于再三乃從之各避席起立對揖訖執
亊者以使爵至王前王跪執尊以酌使者膝行而前使
亦跪受爵訖復以爵授執事者各復位坐既定飲訖起
躬身對揖畧叙謝意王又親酌副使酒如使之禮使副
既受王獻畢復親酌酒以酢王如初禮酒三行乃如常
儀酒十五行乃中休于次少頃再就坐自使副而下送
襲衣金銀帶各有差酒再十餘行夜分乃罷王送使副
出于殿門外三節人以序行馬歸館
　　　上節席
上節之席西面北上器用塗金禮如使副差殺而王不
親酌唯遣尚書郎或卿監代之先以其禮告于王王可
其言再拜而退乃言於使人曰主遣某官勸上節酒都
轄提轄而下躬身答之初坐再勸晩燕再就(原闕/一頁)

引接指使之屬以備使令其後數日使副延館伴官於
所館之樂賔亭用行庖之人而果肴器皿皆御府所給
四筵列寳玩古器法書名畫異香竒茗瑰瑋萬狀精采
奪目麗人莫不驚歎酒闌隨所好恣其所欲取而予之
　　　拜表
使者宣命禮畢乃以書告行欲赴天寜節上夀之意王
遣介致書懇留使者固辭王卜日持書告以拜附表章
至日使副率三節人至王府王迎揖至㑹慶殿庭中設
案列褥位如受詔之儀王望闕再拜訖搢笏跪執事以
表授王王捧表膝行奉于使使跪受訖以表授副使置
表於引接官然後就席至㑹罷乃以表匣置采輿中兵
仗迎導前行歸館
　　　門餞
拜表宴罷乃於神鳯門張帟幕設賔主之位王與使副
酌别訖立于席之側先引上節立于前王親酌别酒巨
觥致辭而退次引中節立于阼階下節立于階下勸酒
如上節之禮退出門外候使副上馬三節以次從行歸
館
　　　西郊送行
使副回程是日早發順天館未閒抵西郊亭王遣國相
具酒饌于其中上中節位于東西廊下節位于門外酒
十五行乃罷使副與館伴立馬于門外叙别館伴就上
馬親酌以勸使者飲畢各分袂先是與接送伴官到館
即相别及回程於此復與之相陪以迄羣山島放洋也
　
　
　
　
　
　
　
　宣和奉使髙麗圖經卷二十六
欽定四庫全書
　宣和奉使髙麗圖經卷二十七
　　　　　　　　　　　　　宋　徐兢　撰
　　館舎
(闕三百十二字/)
　
　
　　　　　　　　　　　　　　　　　登山去
館可百步當竿山之脊而構之其制四棱上為火珠
之頂八面施欄楯可以據坐偃松怪石女羅葛蔓互相
映帶風至蕭然不覺有暑氣使副暇日每與上節官屬
烹茶枰棋於其上笑談終日所以快心目而却炎蒸也
　　　使副位
使副位在正㕔之後(闕二/字)大亭其制四棱上為火珠榜
曰樂賔使位在東副使位在西各占三間中列塗金器
皿陳錦繡帷幄甚盛庭中廣植花草正北一門可以登
山即過香林亭路也
　　　都轄提轄位
都轄提轄共處一堂其制三間對闢二室各以官序分
居之當其中以為㑹食見客之所前垂青幃狀類酒帘
室中各施文羅紅幕舊不用帳今亦有之榻上施錦裀
復加大席以錦為縁室中器皿如香奩酒榼唾盂食匜
悉(闕三十五字/)
　　　　　　　　　　　　　　　榜曰順天之館
東西兩階皆施欄楯上張錦繡簾幕其文多為翔鸞團
花四面盡張繡花圖障左右置八角冰壺惟與國官相
見館中飲㑹則升㕔焉使副居其中自餘賔主國官分
東西侍坐而己
　　　詔位
詔書位在樂賔之西館伴位之北小殿五間繪飾華煥
兩廊昔為押伴醫官之室今以為二道官位各以官序
分居之使副入館先奉安詔書于殿俟王卜吉日受詔
其日率三節官拜于庭都轄提轄對捧上節前導出館
置采輿中使副以次從行
　　　清風閣
清風閣在館㕔之東都轄提轄位之南其制五間下不
施柱唯以拱斗架疊而成不張幄幕然而刻鏤繪飾丹
雘華侈冠於他處唯以貯所錫禮物崇觀中揭名凉風
今易此名耳
　　　香林亭
香林亭在詔書殿之北自樂賔亭後有路詔書入于亭
亭有二位西曰右碧瀾亭以奉詔書東曰左碧瀾亭以
待使副兩序有室以處二節人往來各一宿而去直東
西有道通王城之路左右居民十數家葢使節既入城
衆舟皆泊于港中舟人分畨以守視於此耳
　　　客館
客館之設不一順天之後有小館十數間以待遣使報
信之人迎恩館在南大街興國寺之南仁恩館與迎恩
相並昔曰仙賔今易此名皆前此所以待契丹使也迎
仙館在順天寺北靈隠館在長慶宫之西以待狄人女
真興威館在奉先庫之北昔嘗以待醫官之所自南門
之外及兩廊有館凡四曰清州曰忠州曰四店曰利賔
皆所以待中國之商旅然而卑陋草創非比順天也
　
　
　
　
　
　
　
　
　
　
　
　
　
　
　
　宣和奉使髙麗圖經卷二十七
欽定四庫全書
　宣和奉使髙麗圖經卷二十八
　　　　　　　　　　　　　宋　徐兢　撰
　　供張一
臣聞周官掌次掌王次之法以待張事諸侯朝覲㑹同
則張大次小次師田則張幕設案夫王者之待諸侯疑
若其禮可簡然當朝覲㑹同師田之時尚且供張次舎
如此勤至又況海外小侯尊奉王人則鋪張辦設豈可
茍哉髙麗自王氏以來世為本朝藩屏而主上所以鎮
撫之者恩徳厚甚故每使節適彼而供張之具極華煥
也蓼蕭澤及四海之詩曰鞗革冲冲和鸞雝雝葢即其
儀物之中禮可以見其享上之心今謹叙麗人所以祗
待使華者作供張圖
　　　纈幕
纈幕非古也先儒謂繫繒染為文者謂之纈麗俗今治
纈尤工其質本文羅花色即黄白相間爛然可觀其花
上為火珠四垂寳網下有蓮臺花座如釋氏所謂浮屠
狀然尤非貴人所用惟江亭客館於屬官位設之
　　　繡幕
繡幕之飾五采間錯而成不為横縫逐幅自上垂下亦
有鸂䳵翔鸞花團等様而紅黄為勝其質本文紅羅惟
順天館詔殿正㕔使副位㑹慶乾徳殿公㑹則設之
　　　繡圖
繡圖紅身緑襈五采間錯山花戲獸(闕二/字)過於繡幕亦
有花竹翎毛果實之類(闕二/字)生意國俗張帟幕毎十餘
幅則挂一(闕二/字)之不以當堂奥之中也
　　　坐榻
坐榻之制四棱無飾其上鋪大席青襈而設於館中過
道間葢官屬從吏憩息之具也
　　　燕臺
燕臺之狀如中國之有几案也四角殺其鋭白藤穿花
面分四膈而以丹漆為飾益以塗金裝釘復増紅羅繡
幃四面垂帶相比如羽惟王楷以俣未終制易紅為紫
耳坐牀之制與中國同而髙大多三分之一
　　　光明臺
光明臺擎燈燭之具也下有三足中立一幹形狀如竹
逐節相承上有一盤中置一甌甌中有(闕/)可以然燭若
然燈則易以銅缸貯油立炬鎮以小白石而絡紅蒿之
髙四尺五寸盤面濶一尺五寸罩髙六寸濶五寸
　　　丹漆俎
丹漆俎葢王官平(闕三字/)也坐於榻上而以器皿登俎
對食故飲食以俎數多寡分尊卑使副入館日饋三食
食以五俎其器皿悉皆黄金塗之凡俎縱廣三尺横二
尺髙二尺五寸
　　　墨漆俎
食俎之制大小一等特紅黒之異都轄提轄及上節館
中日饋三食食以三俎中節二俎下節則以連牀每五
人並一席而食
　　　臥榻
臥榻之前更施矮榻三面立欄楯各施錦綺茵褥復加
大席莞簟之安便適乃過内地然此特國王貴臣之禮
兼以待使華也若民庶則多為土榻穴地為火炕臥之
葢其國冬月極寒復少纊絮之屬爾
　　　文席
文席精粗不等精巧者施於牀榻粗者用以藉地織草
性柔摺屈不損黒白二色間錯成文青紫為襈初無定
制
　　　門帷
門帷之制青絹三幅上有提襻而横木貫之狀如酒旗
葢宫室之中婦人用以映蔽之具也
　
　
　
　宣和奉使高麗圖經卷二十八
欽定四庫全書
　宣和奉使髙麗圖經卷二十九
　　　　　　　　　　　　　宋　徐兢　撰
　　供帳二
　　　繡枕
繡枕之形白紵為囊中實以香草兩頭蹙金盤綫花文
極巧復以絳羅裝飾如蓮荷之狀三節供給其制一等
　　　寢衣
寢衣之制紅黄為表而以白紵裏之裏大於表四邊各
餘一尺
　　　紵裳
紵裳之制表裏六幅要不用横帛而繫二帶三節每位
各與紵衣同設以待沐浴之用
　　　紵衣
紵衣即中單也國俗不用純領自王至于民庶無男女
悉服之
　　　畫摺扇
畫摺扇金銀塗飾復繪其國山林人馬女子之形麗人
不能之云是日本所作觀其所饋衣物信然
　　　杉扇
杉扇不甚工惟以日本白杉木劈削如紙貫以綵組相
比如羽亦可招風
　　　白摺扇
白摺扇編竹為骨而裁藤紙鞔之閒用銀銅釘飾以竹
數多者為貴供給趨事之人藏於懐袖之閒其用甚便
　　　松扇
松扇取松之柔條細削成縷搥壓成綫而後織成上有
花文不減穿藤之巧唯王府所遺使者最工
　　　草履
草履之形前低後昻形狀詭異國中無男女少長悉履
之
　宣和奉使髙麗圖經卷二十九
欽定四庫全書
　宣和奉使髙麗圖經卷三十
　　　　　　　　　　　　　宋　徐兢　撰
　　器皿一
臣聞前史稱髙麗器用俎今髙麗土俗猶然觀其制作
古朴頗可愛尚至於他飲食器亦往往有尊彛簠簋之
狀而燕飲陳設又多類於莞簟几席葢染箕子美化而
彷彿三代遺風也謹掇其槩圖之
　　　獸爐
子母獸爐以銀為之刻鏤制度精巧大獸蹲踞小獸作
搏攫之形返視張口用以出香惟㑹慶乾徳公㑹則置
于兩楹之間迎詔焚麝香公㑹則爇篤耨龍腦旃檀沈
水之屬皆御府所賜香也每隻用銀三千斤獸形連坐
髙四尺濶二尺二寸
　　　水瓶
水瓶之形畧如中國之酒注也其制用銀三斤使副與
都轄提轄官位設之髙一尺二寸腹徑七寸量容六升
　　　盤琖
盤琖之制皆似中國惟琖深而釦斂舟小而足髙以銀
為之間以金塗鏤花工巧每至勸酒則易别杯第量容
差多耳
　　　博山爐
博山爐本漢器也海中有山名博山形如蓮花故香爐
取象下有一盆作山海波濤魚龍出没之狀以備貯湯
薫衣之用葢欲其濕氣相著烟不散耳今麗人所作其
上頂雖象形其下為三足殊失元制但工巧可取
　　　酒榼
酒榼葢提挈之器也上為覆荷兩耳有流連環提紐以
金間塗之惟勸酒則特用而酒色味皆勝其制髙一尺
濶八寸提環長二尺二寸量容七升
　　　烏花洗
銀花不常用惟使副私覿有之㸃藥鏤花烏文白質輕
重不等面濶一尺五寸量容一斗二升
　　　面藥壺
面藥壺惟使副都轄提轄位用銀餘以銅為之圓腹修
頸葢形稍鋭髙五寸腹徑三寸五分量容一升
　　　芙蓉尊
酒尊之形上有葢如芙蓉花之方苞也間金塗飾長頸
廣腹髙二尺量容一斗二升
　　　提瓶
提瓶之狀頭長而上鋭腹大而底平其制八棱間用塗
金中貯水漿熟水國官貴人每令親侍挈以自隨大小
不等大者容二升
　
　
　
　
　宣和奉使髙麗圖經卷三十
欽定四庫全書
　宣和奉使髙麗圖經卷三十一
　　　　　　　　　　　　　宋　徐兢　撰
　　器皿二
　　　油盎
油盎之狀畧如酒尊白銅為之其上無葢恐其傾覆而
以木楔窒之髙八寸腹徑三寸量容一升五勺
　　　浄瓶
浄瓶之狀長頸脩腹旁有一流中為兩節仍有轆轤葢
頸中間有隔隔之上復有小頸象簮筆形貴人國官觀
寺民舎皆用之惟可貯水髙一尺二寸腹徑四寸量容
三升
　　　花壺
花壺之制上鋭下圓畧如垂膽仍有方坐四時貯水簮
花舊年不甚作邇來頗能之通髙八寸腹徑三寸量容
一升
　　　水釡
水釡之制狀如鬲鼎以銅鑄成有三獸環貫不可以負
持麗人方言無大小皆謂之㑃僕射館中諸房皆給之
髙一尺五寸濶三尺量容一石二斗
　　　水甖
水甖如水釡之形而差小仍有銅葢用以汲水以象中
國之水桶也上有二耳可以攀挈麗俗便於負戴故此
器最多髙一尺腹徑一尺二寸量容一斗二升
　　　湯壺
湯壺之形如花壺而差匾上葢下座不使泄氣亦古温
器之屬也麗人烹茶多設此壺通髙一尺八寸腹徑一
尺量容一斗
　　　白銅洗
白銅洗之形與烏銀者相似特無文采而麗人謂之水
盆又有一等赤銅者制作差劣
　　　鼎爐
鼎爐之制畧如博山上無花葢下有三足惟觀寺神祠
用之髙二尺頂濶六寸下盤濶八寸
　　　温爐
温爐之形如鼎而有偃唇腹有三足為獸銜之狀用以
貯水置之几案葢冬月温手之器也面濶一尺二寸髙
八寸
　　　巨鐘
大鐘在普濟寺形大而聲不揚上有螭紐中有雙飛仙
刻銘曰甲戌年鑄用白銅一萬五千斤麗人云昔者置
之重樓聲聞契丹單于惡之今移於此亮其誇之言未
必然也
　
　
　
　
　宣和奉使髙麗圖經卷三十一
欽定四庫全書
　宣和奉使髙麗圖經卷三十二
　　　　　　　　　　　　　宋　徐兢　撰
　　器皿三
　　　茶爼
土産茶味苦澁不可入口惟貴中國臘茶并龍鳯賜團
自錫賚之外商賈亦通販故邇來頗喜飲茶益治茶具
金花鳥盞翡色小甌銀爐湯鼎皆竊效中國制度凡宴
則烹於廷中覆以銀荷徐步而進候賛者云茶遍乃得
飲未嘗不飲冷茶矣館中以紅俎布列茶具於其中而
以紅紗巾羃之日嘗三供茶而繼之以湯麗人謂湯為
藥每見使人飲盡必喜或不能盡以為慢已必怏怏而
去故常勉强為之啜也
　　　瓦尊
國無􁊠米而以秔合麴而成酒色重味烈易醉而速醒
王之所飲曰良醖左庫清法酒亦有二品貯以瓦尊而
以黄絹封之大抵麗人嗜酒而難得佳釀民庶之家所
飲味薄而色濃飲歠自如咸以為美也
　　　藤尊
藤尊乃山島州郡所饋也中亦瓦尊外以藤周纒之舟
中嵲屼相擊不損上有封緘各以州郡印文記之
　　　陶尊
陶器色之青者麗人謂之翡色近年以來制作工巧色
澤尤佳酒尊之狀如𤓰上有小葢而為荷花(闕/)鴨之形
復能作盌楪桮甌花瓶湯琖皆竊倣定器制度故畧而
不圖以酒尊異於他器特著之
　　　陶爐
狻猊出香亦翡色也上有蹲獸下有仰蓮以承之諸器
惟此物最精絶其餘則越州古秘色汝州新窑器大槩
相類
　　　食罩
公㑹供饌下承以盤上施青罩唯王與使副加紅黄之
飾所以别精麤也
　　　藤篚
古者幣帛用箱篚今麗俗不廢其篚白藤織成上有錯
文為花木鳥獸之狀裏用紅黄文綾拓之大小相合謂
之一副其直准白金一斤惟王府所用最佳葢郡邑土
貢餘官民庶者制作草草備禮適用而已
　　　鬻釡
鬻釡葢烹飪器也以鐵為之其上有葢腹下三足回旋
之文細如毛髮髙八寸濶一尺二寸量容二升五勺
　　　水瓮
水瓮陶器也廣腹斂頸其口差敞髙六尺濶四尺五寸
容三石二升館中用銅瓮惟山島海道以舟載水相遺
則用之
　　　草苫
草苫之用猶中國之有布囊也其形如絡結草為之凡
米麯薪炭之屬悉用以盛山行不利車多以騾馬装載
而行
　　　刀筆
刀筆之鞘刻木為之其制三隔其一藏筆其二藏刀刀
形犀利一刀差短散員而下官吏祗應房子親侍皆佩
之
　
　
　
　
　
　
　
　
　
　
　宣和奉使髙麗圖經卷三十二
欽定四庫全書
　宣和奉使髙麗圖經卷三十三
　　　　　　　　　　　　　宋　徐兢　撰
　　舟楫
臣聞風行水上在卦為渙而舟楫之利以濟不通取象
於此後世聖知代作百工加飾故龍文鷁首駕風截浪
一日千里必使横絶江河如履平地非特刳剡之簡而
已也乃若麗人生長海外動涉鯨波固宜以舟楫為先
今觀其制度簡畧不甚工緻豈其素安於水而狃狎之
耶抑因陋就簡魯拙而莫之革耶今謹即所見列于圖
　　　巡船
髙麗地瀕東海而舟楫之工簡畧特甚中安一檣上無
棚屋惟設艣柁而已使者入羣山門有此等巡船千餘
隻皆插旌旗舟人邏卒皆著青衣鳴角擊鐃而來各於
檣之杪建一小斾書曰洪州都巡曰永新都巡曰公州
巡檢曰保寜曰懐仁曰安興曰暨川曰陽城曰慶源皆
有尉司字實捕盜官吏也自入境以迄回程迎至餞行
於羣山島望神舟入洋乃還其國
　　　官船
官船之制上為茅葢下施户牖周圍欄檻以横木相貫
挑出為棚面濶於底通身不用板簀唯以矯揉全木使
曲相比釘之前有矴輪上施大檣布帆一十五幅垂下
五分之一則散開而不合縫恐與風勢相拒耳使者入
境自東而來曰接伴曰先排曰管勾曰公厨凡千餘舟
大小相若惟接伴船有陳設幄幕焉
　　　松舫
松舫羣山島船也首尾皆直中為舫屋五間上以茅覆
前後設二小室安榻垂簾中敞二間施錦茵褥最為華
煥惟使副與上節乗之
　　　幕船
幕船之設三島皆有之以待中下節使人也上以青布
為屋下以長竿代柱四阿各以朱繩係之
　　　饋食
使者入境而羣山島紫燕測三州皆遣人饋食持書之
吏紫衣幞頭又其次則烏㡌食味十餘品而麪食為(闕/六)
(字/)器皿多用金銀而雜以青陶盤櫝皆木為之而黒漆
神舟泊不近島必遣介乘舟饋獻於使者故事送三日
若過期風阻未行則饋食不復至也
　　　供水
海水味劇鹹苦不可口凡舟船將過洋必設水櫃廣蓄
甘泉以備食飲葢洋中不甚憂風而以水之有無為生
死耳華人自西絶洋而來既已累日麗人料其甘泉必
盡故以大瓮載水皷舟來迎各以茶米酬之
　
　
　
　
　宣和奉使髙麗圖經卷三十三
欽定四庫全書
　宣和奉使髙麗圖經卷三十四
　　　　　　　　　　　　　宋　徐兢　撰
　　海道一
臣聞海母衆水而與天地同為無極故其量猶天地之
不可測度若潮汐往來應期不爽為天地之至信古人
嘗論之在山海經以為海鰌出入穴之度浮屠書以為
神龍寳之變化竇叔䝉海嶠志以謂水隨月之盈虧盧
肇海潮賦以謂日出入于海衝擊而成王充論衡以水
者地之血脈隨氣之進退率皆持臆説執偏見評料近
似而未之盡大抵天包水水承地而一元之氣升降於
太空之中地承水力以自持且與元氣升降互為抑揚
而人不覺亦猶坐於船中者不知船之自運也方其氣
升而地沈則海水溢上而為潮及其氣降而地浮則海
水縮下而為汐計日十二辰由子至巳其氣為陽而陽
之氣又自有升降以運乎晝由午至亥其氣為隂而隂
之氣又自有升降以運乎夜一晝一夜合隂陽之氣凡
再升再降故一日之間潮汐皆再焉然晝夜之晷繫乎
日升降之數應乎月月臨於子則陽氣始升月臨於午
則隂氣始升故夜潮之期月皆臨子晝潮之期月皆臨
午焉又日之行遲月之行速以速應遲每二十九度過
半而月行及之日月之㑹謂之合朔故月朔之夜潮日
亦臨子月朔之晝潮日亦臨午焉且晝即天上而言之
天體西轉日月東行自朔而往月速漸東至午漸遲而
潮亦應之以遲于晝故晝潮自朔後迭差而入于夜故
所以一日午時二日午末三日未時四日未末五日申
時六日申末七日酉時八日酉末也夜即海下而言之
天體東轉日月西行自朔而往月速漸西至子漸遲而
潮亦應之以遲於夜故夜潮自朔後迭差而入於晝此
所以一日子時二日子末三日丑時四日丑末五日寅
時六日寅末七日卯時八日卯末也加以時有交變氣
有盛衰而潮之所至亦因之為大小當卯酉之月則隂
陽之交也氣以交而盛出故潮之大也獨異於餘月當
朔望之後則天地之變也氣以變而盛出故潮之大也
獨異於餘日今海中有魚獸殺取皮而乾之至潮時則
毛皆起豈非氣感而類應本於理之自然也至若波流
而漩伏沙土之所凝山石之所峙則又各有其形勢如
海中之地可以合聚落者則曰洲十洲之類是也小於
洲而亦可居者則曰島三島之類是也小於島則曰嶼
小於嶼而有草木則曰苫如苫嶼而其質純石則曰焦
凡舫舶之行既出于海門則天地相涵上下一碧旁無
雲埃遇天地晴霽時皓月中天遊雲四斂恍然如遊六
虚之表既不可以言喻及風濤間發雷雨晦㝠蛟螭出
没神物變化而心悸膽落莫知所説故其可紀録者特
山形潮候而已且髙麗海道古猶今也考古之所傳今
或不覩而今之所載或昔人所未談非固為異也葢航
舶之所通每視風雨之向背而為之節方其風之牽乎
西則洲島之在東者不可得而見惟南與北亦然今既
論潮候之大槩詳于前謹列夫神舟所經島洲苫嶼而
為之圖
　　　神舟
臣側聞神宗皇帝遣使髙麗嘗詔有司造巨艦二一曰
凌虚致逺安濟神舟二曰靈飛順濟神舟規模甚雄皇
帝嗣服羮牆孝思其所以加惠麗人實推廣熈豐之績
爰自崇寜以迄于今荐使綏撫恩隆禮厚仍詔有司更
造二舟大其制而增其名一曰鼎新利涉懐逺康濟神
舟二曰循流安逸通濟神舟巍如山嶽浮動波上錦帆
鷁首屈服蛟螭所以暉赫皇華震懾海外超冠今古是
宜麗人迎詔之日傾國聳觀而歡呼嘉歎也
　　　客舟
舊例每因朝廷遣使先期委福建兩浙監司顧募客舟
復令明州裝飾畧如神舟具體而微其長十餘丈深三
丈濶二丈五尺可載二千斛粟其制皆以全木巨枋攙
疊而成上平如衡下側如刃貴其可以破浪而行也其
中分為三處前一倉不安艎板惟於底安竈與水櫃正
當兩檣之閒也其下即兵甲宿棚其次一倉裝作四室
又其後一倉謂之㢗屋髙及丈餘四壁施窻户如房屋
之制上施欄楯朱繪華煥而用帟幕增飾使者官屬各
以階序分居之上有竹篷平時積疊遇雨則鋪葢周宻
然舟人極畏㢗髙以其拒風不若仍舊為便也船首兩
頰柱中有車輪上綰藤索其大如椽長五百尺下垂矴
石石兩旁夾以二木鈎船未入洋近山抛泊則放矴著
水底如維纜之屬舟乃不行若風濤𦂳急則加遊矴其
用如大矴而在其兩旁遇行則卷其輪而收之後有正
柂大小二等隨水淺深更易當㢗之後從上插下二棹
謂之三副柂惟入洋則用之又於舟腹兩旁縳大竹為
槖以拒浪裝載之法水不得過槖以(闕/)輕重之度水棚
在竹槖之上每舟十艣開山入港隨潮過門皆鳴艣而
行篙師跳躑號呌用力甚至而舟行終不若駕風之快
也大檣髙十丈頭檣髙八丈風正則張布颿五十幅稍
偏則用利篷左右翼張以便風勢大檣之巔更加小颿
十幅謂之野狐颿風息則用之然風有八面唯當頭不
可行其立竿以鳥羽候風所向謂之五兩大抵難得正
風故布帆之用不若利篷翕張之能順人意也海行不
畏深惟懼淺閣以舟底不平若潮落則傾覆不可救故
常以繩垂鈆硾以試之每舟篙師水手可六十人惟恃
首領熟識海道善料天時人事而得衆情故若一有倉
卒之虞首尾相應如一人則能濟矣若夫神舟之長濶
髙大什物器用人數皆三倍於客舟也
　　　招寳山
宣和四年壬寅春三月詔遣給事中路允迪中書舎人
傅墨卿充國信使副往髙麗秋九月以國王俣薨被㫖
兼祭奠弔慰而行遵元豐故事也五年癸卯春二月十
八日壬寅促裝治舟二十四日戊申詔赴睿謨殿宣示
禮物三月十一日甲子赴同文館聴誡諭十三日丙寅
皇帝御崇政殿臨軒親遣傳㫖宣諭十四日丁卯錫宴
于永寜寺是日解舟出汴夏五月三日乙卯舟次四明
先是得㫖以二神舟六客舟兼行十三日乙丑奉禮物
入八舟十四日丙寅遣供衞大夫相州觀察使直睿思
殿闗弼口宣詔㫖賜宴于明州之㕔事十六日戊辰神
舟發明州十九日辛未達定海縣先期遣中使武功大
夫容彭年建道場於總持院七晝夜仍降御香宣祝於
顯仁助順淵聖廣徳王祠神物出現狀如蜥蜴實東海
龍君也廟前十餘步當鄞江窮處一山巍然出於海中
上有小浮屠舊傳海舶望是山則知其為定海也故以
招寳名之自此方謂之出海口二十四日丙子八舟鳴
金皷張旗幟以次解發中使闗弼登招寳山焚御香望
洋再拜是日天氣晴快巳刻乗東南風張篷鳴艣水勢
湍急委蛇而行過虎頭山水浹港口七里山虎頭山以
其形似名之度其地已距定海二十里矣水色與鄞江
不異但味差鹹耳葢百川所㑹至此猶未澄徹也
　　　虎頭山
過虎頭山行數十里即至蛟門大抵海中有山對峙其
閒有水道可以通舟者皆謂之門蛟門云蛟蜃所宅亦
謂之三交門其日申未刻逺望大小二謝山歴松栢灣
抵蘆浦抛矴八舟同泊
　　　沈家門
二十五日丁丑辰刻四山霧合西風作張篷委地曲折
隨風之勢其行甚遲舟人謂之拒風已刻霧散出浮稀
頭白峯窄額門石師顔而後至沈家門抛泊其門山與
蛟門相類而四山環擁對開兩門其勢連亘尚屬昌國
縣其上漁人樵客叢居十數家就其中以大姓名之申
刻風雨晦㝠雷電雨雹歘至移時乃止是夜就山張幕
掃地而祭舟人謂之祠沙實岳瀆主治之神而配食之
位甚多每舟各刻木為小舟載佛經糧糗書所載人名
氏納於其中而投諸海葢禳厭之術一端耳
　　　梅岑
二十六日戉寅西北風勁甚使者率三節人以小舟登
岸入梅岑舊云梅子真棲隠之地故得此名有履迹瓢
痕在石橋上其深麓中有蕭梁所建寳陁院殿有靈感
觀音昔新羅賈人往五臺刻其像欲載歸其國暨出海
遇焦舟膠不進乃還置像於焦上院僧宗岳者迎奉於
殿自後海舶往來必詣祈福無不感應吴越錢氏移其
像於城中開元寺今梅岑所尊奉即後來所作也崇寜
使者聞于朝賜寺新額嵗度緇衣而増飾之舊制使者
於此請禱是夜僧徒焚誦歌唄甚嚴而三節官吏兵卒
莫不䖍恪作禮至中宵星斗煥然風幡揺動人皆懽躍
云風已回正南矣二十七日己卯舟人以風勢未定尚
候其勢海上以風轉至次日不改者謂之孰不爾至洋
中卒爾風回則茫然不知所向矣自此即出洋故審視
風雲天時而後進也申刻使副與三節人俱還入舟至
是水色稍澂而波面微蕩舟中已覺臲杌矣
　　　海驢焦
二十八日庚辰天日清宴卯刻八舟同發使副具朝服
與二道官望闕再拜投御前所降神霄玉清九陽總真
符籙并風師龍王牒天曹直符引五嶽真形與止風雨
等十三符訖張篷而行出赤門食頃水色漸碧四望山
島稍稀或如㫁雲或如偃月已後過海驢焦狀如伏驢
崇寜閒舟人有見海獸出没波閒狀如驢形當别是一
物未必因焦石而有驢也
　　　蓬萊山
蓬萊山望之甚逺前髙後下峭拔可愛其島尚屬昌國
封境其上極廣可以種蒔島人居之仙家三山中有蓬
萊越弱水三萬里乃得到今不應指顧間見當是今人
指以為名耳過此則不復有山惟見逺波起伏噴豗洶
涌舟楫振撼舟中之人吐眩顛仆不能自持十八九矣
　　　半洋焦
舟行過蓬萊山之後水深碧色如玻璃浪勢益大洋中
有石曰半洋焦舟觸焦則覆溺故篙師最畏之是日午
後南風益急加野狐颿制颿之意以浪來迎舟恐不能
勝其勢故加小颿於大颿之上使之提挈而行是夜洋
中不可住維視星斗前邁若晦㝠則用指南浮針以揆
南北入夜舉火八舟皆應夜分風轉西北其勢甚亟雖
已落篷而颭動颺揺瓶盎皆傾一舟之人震懼膽落黎
明稍緩人心尚寜依前張颿而進
　　　白水洋
一十九日辛巳天色隂翳風勢未定辰刻風(闕/)且順復
加野狐颿舟行甚鈍申後風轉酉刻雲合雨作入夜乃
止復作南風入白水洋其源出靺鞨故作白色是夜舉
火三舟相應矣
　　　黄水洋
黄水洋即沙尾也其水渾濁且淺舟人云其沙自西南
而來横於洋中千餘里即黄河入海之處舟行至此則
以雞黍祀沙葢前後行舟過沙多有被害者故祭其溺
水之䰟云自中國適句驪唯明州道則經此若自登州
版橋以濟則可以避之比使者回程至此第一舟幾遇
淺第二舟午後三柂併折賴宗社威靈得以生還故舟
入海以過沙尾為難當數用鉛硾時其深淺不可不謹
也
　　　黒水洋
黒水洋即北海洋也其色黯湛淵淪正黒如墨猝然視
之心膽俱䘮怒濤噴薄屹如萬山遇夜則波間熠熠其
明如火方其舟之升在波上也不覺有海惟見天日明
快及降在窪中仰望前後水勢其髙蔽空腸胃騰倒喘
息僅存顛仆吐嘔粒食不下咽其困臥於茵褥上者必
使四維隆起當中如槽不爾則傾側輥轉傷敗形體當
是時求脱身於萬死之中可謂危矣
　
　
　
　
　宣和奉使髙麗圖經卷三十四
欽定四庫全書
　宣和奉使髙麗圖經卷三十五
　　　　　　　　　　　　　宋　徐兢　撰
　　海道二
　　　夾界山
六月一日壬午黎明霧昏乗東南風已刻稍霽風轉西
南益張野狐颿午正風厲第一舟大檣􁆦然有聲勢曲
欲折亟以大木附之獲全未後東北望天際隠隠如雲
人指以為半托伽山不甚可辨入夜風微舟行甚緩二
日癸未早霧昏曀西南風作未後澂霽正東望一山如
屏即夾界山也髙麗以此為界限初望隠然酉後遇近
前有二峯謂之雙髻山後有小焦數十如奔馬狀雪浪
噴激遇山濺瀑尤髙丙夜風急雨作落帆徹篷以緩其
勢
　　　五嶼
五嶼在處有之而以近夾界者為主定海之東北蘇州
洋内羣山馬島皆有五嶼大抵篙工指海山上小山為
嶼所以數處五山相近皆謂之五嶼矣三日甲申宿雨
未霽東南風作午後過是嶼風濤噴激久之崷崒(闕三/)
(字/)甚可愛
　　　排島
是日已刻雲散雨止四顧澂霽逺望三山並列中一山
如堵舟人指以為排島亦曰排垜山以其如射垜之形
耳
　　　白山
是日午後東北望一山極大連亘如城日色射處其白
如玉未後風作舟行甚快
　　　黒山
黒山在白山之東南相望甚邇初望極髙峻遇近見山
勢重複前一小峯中空如洞兩間有溪可以藏舟昔海
程云是使舟頓宿之地館舎猶存今取道更不抛泊上
有民居聚落國中大罪得貸死者多流竄於此每中國
人使舟至遇夜於山巔明火與熢燧諸山次第相應以
迄王城自此山始也申後舟過
　　　月嶼
月嶼二距黒山甚逺前曰大月嶼回抱如月舊傳上有
養源寺後曰小月嶼對峙如門可以通小舟行
　　　闌山島
闌山島又曰天仙島其山髙峻逺望壁立前二小焦如
龜鱉之狀
　　　白衣島
白衣島三山相連前有小焦附之偃檜積蘇蒼潤可愛
亦曰白甲苫
　　　跪苫
跪苫在白衣島之東北其山特大於衆苫數山相連碎
焦環遶不可勝數夜潮衝激雪濤奔薄月落夜昏而濺
沬之明如火熾也
　宣和奉使髙麗圖經卷三十五
欽定四庫全書
　宣和奉使髙麗圖經卷三十六
　　　　　　　　　　　　　宋　徐兢　撰
　　海道三
　　　春草苫
春草苫又在跪苫之外舟人呼為外嶼其上皆松檜之
屬望之鬱然夜分風静舟行益鈍
　　　㯽榔焦
㯽榔焦以形似得名大抵海中之焦逺望多作此狀唯
春草苫相近者舟人謂之㯽榔焦夜深潮落舟隨水退
幾復入洋舉舟恐懼亟鳴櫓以助其勢黎明尚在春草
苫四日乙酉天日晴霽風静浪平俯視水色澄碧如鑑
可以見底復有海魚數百其大數丈隨舟往來夷猶皷
鬛洋洋自適殊不顧有舟楫過也
　　　菩薩苫
是日午後過菩薩苫麗人謂其上曽有顯異因以名之
申後風静隨潮而進
　　　竹島
是日酉後舟至竹島抛泊其山數重林木翠茂其上亦
有居民民亦有長山前有白石焦數百塊大小不等宛
如堆玉使者回程至此適值中秋月出夜静水平明霞
映帶斜光千丈山島林壑舟楫器物盡作金色人人起
舞㺯影酌酒吹笛心目欣快不知前有海洋之隔也
　　　苦苫
五日丙戌晴明過苦苫苫距竹島不逺其山相類亦有
居人麗俗謂刺蝟毛為苦苫此苫山林木茂盛而不大
正如蝟毛故以名之是日抛泊此苫麗人拏舟載水來
獻以米謝之東風大作不能前進遂宿焉
　　　羣山島
六日丁亥乗早潮行辰刻至羣山島抛泊其山十二峯
相連環繞如城六舟來迓載戈甲鳴鐃龡角為衞别有
小舟載緑袍吏端笏揖於舟中不通姓字而退云羣山
島注事也繼有譯語官閤門通事舎人沈起來㕘同接
伴金富軾知全州吴俊和遣使來投逺迎狀使副以禮
受之揖而不拜遣掌儀官相接而已繼遣荅書舟既入
島沿岸乗旗幟列植者百餘人同接伴以書送使副及
三節早食使副牒接伴送國王先狀接伴遣采舫請使
副上羣山亭相見其亭瀕海後倚兩峯相並特髙壁立
有數仭門外有公廨十餘間近西小山上有五龍廟資
福寺又西有崧山行宫左右前後居民十數家于後使
副乗松舫至岸三節導從入館接伴郡守趨廷設香案
拜舞望闕拜舞恭問聖體畢分兩阼升堂使副居上以
次對再拜訖少前叙致復再拜就位上中節堂上序立
與接伴揖國俗皆雅揖都轄前致辭再拜次揖郡守如
前禮退就席其位使副俱南向接伴郡守東西相向下
節舟人聲喏于庭上節分坐堂上中節分兩廊下節坐
門之兩廂舟人坐于門外供張極齊肅飲食且豐腆禮
貌恭謹地皆設席葢其俗如此亦近古也酒十行中節
下節第降殺之初坐接伴親斟以奉使者復醻之酒半
遣人致勸三節皆易大觥禮畢上中節趨揖如初禮使
副登松舫歸所乗大舟
　　　横嶼
横嶼在羣山島之南一山特大亦謂之案苫前後有小
焦數十繞之石脚一洞深可數丈髙濶稱之潮至拍水
聲如雷車
　
　
　
　
　
　
　
　
　宣和奉使髙麗圖經卷三十六
欽定四庫全書
　宣和奉使髙麗圖經卷三十七
　　　　　　　　　　　　　宋　徐兢　撰
　　海道四
　　　紫雲苫
七月戊子天日晴快早全州守臣致書備酒禮曲留使
者使者以書固辭乃已惟受所饋蔬茹魚蛤等因以方
物酬之午刻解舟宿横嶼八日己丑早發南望一山謂
之紫雲苫横巘差疊其後二山尤逺宛如雙眉凝翠焉
　　　富用山
是日午後過富用倉山即舟人所謂芙蓉山也其山在
洪州境内上有倉廩積穀且多云以備邉鄙非常之用
故以富用名之
　　　洪州山
洪州山又在紫雲苫之東南數百里州建其下又東一
山産金盤踞如虎謂之東源小山數十環拱如城其山
上有一潭淵澄可鑑不可測是日申刻舟過
　　　鵶子苫
鵶子苫亦名軋子苫麗人謂笠為軋其山形似之因以
得名是日酉刻舟過
　　　馬島
是日酉後風勢極大舟行如飛自軋子苫一瞬之閒即
泊馬島葢清州境也泉甘草茂國中官馬無事則羣牧
於此因以為名其主峯渾厚左臂環抱前一石觜入海
激水回波驚湍洶涌千竒萬怪不可名狀故舟過其下
多不敢近慮觸暗焦也有客館曰安興亭知清州洪若
伊遣介紹與譯語官陳懿同來如全州禮岸次迓卒旗
幟與羣山島不異入夜然大火炬熒惑照空時風政作
惡舟中揺蕩幾不可坐使者扶持以小舟登岸相見如
羣山亭之禮惟不受酒禮夜分還使舟
　　　九頭山
九日庚寅天氣清明南風甚勁辰發馬島已刻過九頭
山其山云有九峯逺望不甚詳然而林木叢茂清潤可
喜
　
　
　
　
　
　
　
　
　
　
　
　
　
　宣和奉使髙麗圖經卷三十七
欽定四庫全書
　宣和奉使髙麗圖經卷三十八
　　　　　　　　　　　　　宋　徐兢　撰
　　海道五
　　　唐人島
唐人島未詳其名山與九頭山相近是日午刻舟過島
下
　　　雙文焦
雙文焦其山甚大不異島嶼前一山雖有草木但不甚
深宻後一山頗小中斷為門下有暗焦不可通舟是日
已刻自唐人島繼過此焦風勢愈急舟行益速
　　　大清嶼
大青嶼以其逺望鬱然如凝黛故麗人作此名是日午
刻舟過
　　　和尚島
和尚島山勢重疊林壑深茂山中多虎狼昔嘗有學佛
者居之獸不敢近今葉老寺乃其遺迹也故麗人謂之
和尚島是日未刻舟過其下
　　　牛心嶼
牛心嶼在小洋中一峯特起狀類覆盂而中稍鋭麗人
謂之牛心它處皆見之形肖此山而差小者亦謂之雞
心嶼是日未正舟過此嶼南風小雨
　　　聶公嶼
聶公嶼以姓得名逺視甚鋭逼近如堵葢其形匾縱横
所見各異是日未末舟過其下
　
　
　
　
　
　
　宣和奉使髙麗圖經卷三十八
欽定四庫全書
　宣和奉使髙麗圖經卷三十九
　　　　　　　　　　　　　宋　徐兢　撰
　　海道六
　　　小青嶼
小青嶼如大青嶼之形但其山差小而周圍多焦石申
初舟過雨勢稍宻
　　　紫燕島
是日申正舟次紫燕島即廣州也倚山為館榜曰慶源
亭亭之側為幕屋數十閒居民草舎亦衆其山之東一
嶼多飛燕故以名之接伴尹彦植知廣州陳淑遣介紹
與譯官卓安持書來迎兵仗禮儀加厚申後雨止使副
與三節登岸到館其飲食相見如全州禮夜漏下二刻
歸舟十日辛卯辰刻西北風八舟不動都轄吴徳休提
轄徐兢同上節復以采舟詣館過濟物寺為元豐使人
故左班殿直宋宻飯僧畢歸舟已刻隨潮而進
　　　急水門
是日未刻到急水門其門不類海島宛如巫峽江路山
圍屈曲前後交鎖兩閒即水道也水勢為山峽所束驚
濤拍岸轉石穿崕喧豗如雷雖千鈞之弩追風之馬不
足喻其湍急也至此已不可張篷惟以櫓棹隨潮而進
　　　蛤窟
申後抵蛤窟抛泊其山不甚髙大民居亦衆山之脊有
龍祠舟人往還必祀之海水至此比之急水門變黄白
色矣
　　　分水嶺
分水嶺即二山相對小海自此分流之地水色復渾如
梅岑時十一日壬辰早雨作午刻潮落雨益甚國王遣
劉文忠持先書使者以禮受之酉刻前進至龍骨抛泊
　　　禮成港
十二日癸巳早雨止隨潮至禮成港使副遷入神舟午
刻使副率都轄提轄官奉詔書于采舟麗人以兵仗甲
馬旂幟儀物共萬計列於岸次觀者如堵牆采舟及岸
都轄提轄奉詔書入于采輿下節前導使副後從上中
節以次隨之入于碧瀾亭奉安詔書訖分位少愒次日
遵陸入于王城臣竊惟海道之難甚矣以一葉之舟泛
重溟之險惟恃宗社之福當使波神効順以濟不然則
豈人力所能至哉方其在洋也以風颿為適從若或暴
横轉至他國生死瞬息又惡三種險曰癡風曰黒風曰
海動癡風之作連日怒號不已四方莫辨黒風則飄怒
不時天色晦㝠不分晝夜海動則徹底沸騰如烈火煮
湯洋中遇此鮮有免者且一浪送舟輒數十餘里而以
數丈之舟浮波濤閒不啻毫末之在馬體故涉海者不
以舟之大小為急而以操心履行為先若遇危險則發
於至誠䖍祈哀懇無不感應者比者使事之行第二舟
至黄水洋中三柂併折而臣適在其中與同舟之人㫁
髮哀懇祥光示現然福州演嶼神亦前期顯異故是日
舟雖危猶能易他柂既易復傾揺如故又五晝方達明
州定海比至登岸舉舟臞顇幾無人色其憂懼可料而
知也若以謂海道非難則還朝復命不應受重賞以為
以死則自(闕七十一字/)
　
　
　　　　　　　　　　　　風歸日以北風初發明
州以其年五月二十八日放洋得順風至六月六日即
達羣山島及回程以七月十三日甲子發順天館十五
日丙寅復登大舟十六日丁卯至蛤窟十七日戊辰至
紫燕島二十二日癸酉過小青嶼和尚島大青嶼雙文
焦唐人島九頭山是日泊馬島二十三日甲戌發馬島
過軋子苫望洪州山二十四日乙亥過横嶼入羣山門
泊島下至八月八日戊子凡十四日風阻不行申後東
北風作乗潮出洋過苦苫風入夜不住九日己丑早過
竹島辰巳望見黒山忽東南風暴復遇海動舟側欲傾
人大恐懼即鳴皷招衆舟復還十日庚寅風勢益猛午
刻復還羣山島至十六日丙申又六日矣申後風正即
發洋夜泊竹島又二日風阻不行至十九日己亥午後
發竹島夜過月嶼二十日庚子早過黒山次過白山次
過五嶼夾界山北風大作低篷以殺其勢二十一日辛
丑過沙尾午閒第二舟三副柂折夜漏下四刻正柂亦
折而使舟與他舟皆遇險不一二十三日壬寅望見中
華秀州山二十四日癸卯過東西胥山二十五日甲辰
入浪港山過潭頭二十六日乙巳早過蘇州洋夜泊栗
港二十七日丙午過蛟門望招寳山午刻到定海縣自
離髙麗明州界凡海道四十二日云
　
　
　
　
　
　宣和奉使髙麗圖經卷三十九
欽定四庫全書
　宣和奉使髙麗圖經卷四十
　　　　　　　　　　　　　宋　徐兢　撰
　　同文
臣聞正朔所以統天下之治也儒學所以美天下之化
也樂律所以導天下之和也度量權衡所以示天下之
公也四者雖殊然必㕘合乎天子之節然後太平之應
備焉聖人之興必建嵗正定國是新一代之樂而同律
度量衡葢以至一而正羣動其道當如此仰惟國家大
一統以臨萬邦華夏蠻貉罔不率俾雖髙句麗域居海
島鯨波限之不在九服之内然稟受正朔遵奉儒學樂
律同和度量同制雖虞舜之時日東協伯禹之聲敎南
暨不足云也古人所謂書同文車同軌者于今見之且
圖志之作所以紀異國之殊制若其制或同則丹青之
作何事乎贅厖謹條其正朔儒學樂律度量之同乎中
國者作同文記而省其繪畫云
　　　正朔
唐劉仁軌為方州刺史乃請所頒歴及宗廟諱曰當削
平遼海班示本朝正朔及戰勝以兵經畧髙麗帥其酋
長赴登對之㑹卒如初言史臣壯之然仁軌特服其力
耳未必其本心也何以言之臣觀麗人之事中國其請
降尊號班正朔勤勤懇懇不絶于口及為契丹所迫革
面從之而乃心朝廷葵傾蟻慕終不解於胸次豈用兵
之與用徳固自有次第哉雖然近則易服逺則難懐若
麗境之望帝封邈在大海之外當其來也泛巨航駕便
風晝夜兼行十數日始達四明風或稍戾驚濤山涌竈
釡傾蕩涓滴之水不留且不可爨舟人往往絶粒甚則
柁折檣摧傾覆之變生於瞬息亦已危矣然自建隆開寳
間願效臣節不敢少懈以迄于今至與北敵則封境之
相距纔一水耳敵人朝發馬夕已飲水於鴨緑矣嘗大
敗䘐始臣事之用其年號終統和開泰凡二十一年至
王詢大破北敵復通中國乃於真宗皇帝大中祥符七
年遣使請班正朔朝廷從之後遂用大中祥符之號易
去北虜開泰之名至天禧中北敵復破髙麗殺戮其民
幾盡王詢至棄國而逃於蛤窟敵留城中八月㑹西北
山萬松皆作人聲始駭懼引去仍强班正朔於詢詢以
力屈不得已而用之自太平二年終十七年至重熈終
二十二年清寜終十年咸雍終十年太康終十年太安
終十年夀昌終六年乾統終十年天慶至八年凡一百
年而耶律為大金所困髙麗遂去北敵之號又以未請
命于朝不敢輒用正朔故但以嵗次紀年而將有請焉
耳本朝之於髙麗如彼之逺北敵之於髙麗如此其近
然而附北敵者常以困於兵力伺其稍弛則輒拒之至
于尊事聖宋則終始如一拳拳傾戴雖或時有牽制不
能如願而誠意所向堅如金石有以見累聖綏之以仁
懐之以徳内有以得其心固異乎北敵之强暴徒以力
制其外也書曰協時月正日今北敵已滅佇是髙麗之
使以正朔為請而萬邦之時日月可協而正矣
　　　儒學
東國性仁而其地有君子不死之國又箕子所封朝鮮
之境習俗素稔八條之教其男子出於禮義婦人由於
正信飲食以豆籩行路者相遜固異乎蠻貉雜類押頭
胼趾辮(闕三字/)幅父子同寢親族同槨僻怪也自漢武
帝列置四郡臣妾内屬而中華政化所嘗漸被雖更(闕/)
(三字/)視時汙隆乍離乍合然義理之根諸中者未嘗泯
也唐貞觀初太宗用魏鄭公之一言以仁義為治恢廣
學校崇尚師儒當是時與議大臣猶有疑(闕/)未知其為
益者彼國乃遽遣其英秀子弟請教京師後長慶中白
居易善作歌行雞林之人引領嘆慕至以(闕一百字/)
　
　
　
　
　　　　　　　　　　　風從勃然雨化誾誾秩秩
服膺儒學雖居燕韓之左僻而有齊魯之氣韻矣比者
使人到彼詢知臨川閣藏書至數萬卷又有清燕閣亦
實以經史子集四部之書立國子監而(闕二/字)儒官甚備
新敞黌舎頗遵太學月書季(闕二/字)制次第諸生上而朝
列官吏閑威儀而足辭采下而閭閻陋巷聞經館書社
三兩相望其民之子弟未昏者則羣居而從師授經既
稍長則擇友各以其類講習于寺觀下逮卒伍童穉亦
從鄒先生學於戱盛哉且諸侯之就功實假天子之威
靈諸侯之作徳實循天子之風化麗人之於中國海隅
侯伯之邦爾今也文物之富如此葢自漸摩所致不亦
偉乎譬猶日月三辰假元氣以成列而其照耀(闕/)見乃
所以為天之明草木百寳資元化(闕二/字)華而其葳㽔藿
靡乃所以為地之文也若夫其國取士之制雖規範本
朝而承聞循舊不能無小異其在學生毎嵗試于文宣
王廟合格者視貢士其舉進士閒嵗一試于所屬合格
偕貢者合三百五十餘人既貢又命學士總試于迎恩
館取三四十人分甲乙丙丁戊五等賜第畧如本朝省
闈之制至王親試官之乃用詩賦論三題而不䇿問時
政此其可嗤也自外又有制科宏辭之目雖文具而不
常置大抵以聲律為尚而於經學未甚工視其文章髣
髴唐之餘弊云
　　　樂律
夫樂與天地同和而五聲之發原於五行八音之辨生
於八風清濁髙下皆出於一氣而手舞足蹈有不期然
而然者則蕢桴土皷皆足以寓其聲而吐其和故自葛
天氏之時牛尾之歌已見於載籍後世聖人作樂崇徳
而以金石土革匏木絲竹之物制為鐘磬鞉皷塤箎笙
竽柷敔琴瑟管篴之器以作以止以詠以間以合天地
之和而致神示祖考之格至於寄象鞮譯之音亦用合
奏有靺師以掌其樂有旄人以陳其舞有鞮鞻氏以合
其歌龡凡以與衆樂樂而樂以天下初無閒於中外則
兼收博采所以示吾徳之廣運也詩云以雅以南以籥
不僣説者謂雅為夏樂南為夷樂二者合奏以成和而
協天地之中聲然後為備樂然四方異域飲食異和衣
服異制器用異宜則樂亦不得而同故東方曰靺南方
曰任西方曰侏離北方曰禁各有其義而不可以混淆
若麗人則東夷之國樂其本於靺乎且三代之制商曰
大濩周曰大武箕子以商之裔而受周封於朝鮮則革
其靺樂之陋者當有濩武之遺音賡襲制作經今千載
調聲應律雖有可采者熈寜中王徽嘗奏請樂工詔往
其國數年乃還後人使來必齎貨奉工技為師毎遣就
館教之比年入貢又請賜大晟雅樂及請賜燕樂詔皆
從之故樂舞益盛可以觀聼今其樂有兩部左曰唐樂
中國之音右曰鄉樂葢夷音也其中國之音樂器皆中
國之制惟其鄉樂有皷版笙竽觱栗空侯五絃琴琵琶
筝笛而形制差異瑟柱膠而不移又有簫管長二尺餘
謂之胡琴俯身先吹之以起衆聲若女伎則謂之下樂
凡三等大樂司二百六十人王所常用次管絃坊一百
七十人次京市司三百餘人亦有柘枝抛毬之藝其百
戱數百人聞皆敏捷特甚然以時王俣衣制未終工人
執其器而不作聲律之度不可得而考也
　　　權量
戴記曰制禮樂頒度量而天下大服魯語曰謹權量審
法度四方之政行焉葢王者之統御諸侯雖本乎徳化
刑威而所以一其政者尤以權量為先三代盛時必自
王府出嘉量等器頒于邦國掌之以其官平之以其時
至於巡守又恊而同之使無内外逺近之殊制然後為
天子之政舉茍四方諸侯於此三者一有小易則黜削
誅廢在法無赦孰謂其器用之末而可忽邪夫五度之
制别於分忖於寸蒦於尺張於丈信於伸於以度度物
之短長五量之制躍於龠合於合登於升聚於斗角於
斛於以量度物之多寡五權之制始於銖兩於兩明於
斤均於鈞終於石于以權度物之重輕然皆必以銅範
之者乃取其同而不異所以同天下而齊風俗耳惜乎
周道東轍政失其柄晉之恊律者作長尺考鐘而失樂
之中聲齊之相國者以大斗給民而市已之私恩唐之
考歴者失玉衡璇璣之制則無以㕘天道三辰之行是
其於耳目之近猶不能審其同於法度之中又況逺在
海外之國隔鯨波而涉蜃島欲冀其一而同之豈不猶
推舟於陸邪髙麗為國去中華三千餘里自帝王極治
亦在羈縻之域未聞有頒度量權衡而協其同者我宋
龍興徳符髙厚而際天所覆極地所載罔不臣妾以故
麗人稽首面内願為藩屏取正中國度量權衡用為標
的斯所謂仁恩横流能懐帝者之未懐武誼遐騖能制
王者之不制乃者使人銜命適彼燕饗獲其賂遺之禮
舟人適市售其貿易之貨黙識其長短之式多寡之數
輕重之等隂以較中國之法無或少若毫髮之差者益
賞其誠至也夫謹於耳目之所及者或慢於耳目之所
不及畏於刑威之所制者或侮於刑威之所不制今髙
麗道途迂窵國都跨逺既非耳目所可及而主上含洪
光大待麗人以寛典又非規規然尚刑威以制之彼乃
能遵用度量權衡若此其謹葢其心悦誠服非勉强而
為然書不云乎闗石和鈞王府則有夫以闗石和鈞惟
王府之有則其在私不敢改作而惟我法度之同亦宜
矣
　
　
　
　
　
　
　
　
　
　
　宣和奉使髙麗圖經卷四十
欽定四庫全書
　宣和奉使髙麗圖經附録
宋故尚書刑部員外郎徐公行狀
　　曽祖爽皇任祕書省校書郎贈金紫光禄大夫
　　曽祖母葉氏贈建安郡太夫人
　　祖師回皇任朝議大夫贈光禄大夫
　　祖母林氏贈咸寜郡太夫人
　　父閎中皇任朝請大夫直秘閣贈少保
　　母葛氏贈衞國夫人
公名兢字明叔姓徐氏上世建州甌寜縣人自光禄始徙
居和州之歴陽秘閣為鄂州法曹夜夢與黄冠師遊大澤
中探懐出小削以授秘閣而去讀之葢丁令威華表所留
語也後五日大水冒城郭官府悉遷避秘閣寓居黄鶴樓
上是夜實生公公生數月見字畫輒色喜踊躍至十餘嵗
穎異不羣作舉子業詞源浩然識者器之年十八入太學
較藝數占髙等試大比輒挫政和甲午嵗以父任補將
仕郎授通州司刑􁊶事尚書郎徐禋被㫖措置東南九路
坑冶寳貨辟公為幹辦公事静江有黄麟者引大理國入
貢朝廷疑之詔禋覈實麟交通中貴人權傾五嶺静江帥
周穜憂懼失措禋以屬公公曰是固易辦耳呼其部曲來
前以立國嵗月山川風俗雜詰之皆喑不能對詐狀遂白
雍丘闕宰以朝命攝事邑有兄弟交訟者久繫不決公至
飭守者設一席俾偕坐卧食必共器閱旬日乃感悟相持
以泣曰令君教我至矣願自新安敢計曲直其後更以友
愛稱里閭化之獄訟衰止京西部使者以佞倖進遣逃卒
二百輩築室邑中肆為暴盜一邑大擾公捕治之使者託
上冢得㫖抵邑縱其徒鼔噪入獄盡解所縛以出公曰位
無髙卑遵三尺法奉天子均也否則吾欺君矣欺君媚人
吾不忍為於是宻掩其室復得㐫黨聞所屬寘之法無一
人得逸者治譽著聞移攝鄭州原武縣事單車造官時提
舉炭事者挾其弟貴勢要功肆虐建委沿流造舟威震郡
邑械繫滿道檄公治後至者與慢令者公歎曰令不賢
不能庇民其忍至此極刑乃䟽其害聞諸朝願以身贖
無辜害因訖息舊令貪虐病民公摩拊備至邑人詣闕
冀公即真争具車馬迎公家屬祕閣不欲懇白相國乃
已燕國鄭公謂同列曰使縣令皆如徐兢天下其有不
治者乎調濟州司士曹事未書考丁内艱服除監元豐
庫宣和六年髙麗入貢請于上願得能書者至國中繼
遣給事中路允迪報聘即以公為國信所提轄人船禮
物官因譔髙麗圖經四十卷詔給札上之其所自叙曰
漢張騫使月氐十有三年而後歸僅能言其所歴之國
地形物産而已臣在髙麗月餘館有兵衞出才五六至
於馳驅車馬之間獻酬尊爼之上耳目所及非若十三
嵗之久而其建國立政之體風俗事物之宜繪畫紀次
殆無遺者非敢矜博洽飾浮剽以塵上聼葢摭其實庶
幾報器使之萬一徽宗皇帝覽其書大悦召對便殿賜
同進士出身擢知大宗正丞事兼掌書學遷尚書刑部
員外郎時相冊免坐親嫌謫監池州永豐監丁外艱服
除授沿江制置司參謀官奉祠主管南京鴻慶宫自是
三領台州崇道觀公資明鋭遇事立悟撥煩濟劇出於
譚笑機張鍵閉人莫得而窺測孝悌自天性自敵犯淮
甸徙家信之弋陽自以先隴隔絶不勝悲思而光禄嘗
佐饒祕閣又嘗漕江東有祠在徳興縣青雲佛宇公嵗
時造祠下蒸嘗不少怠母兄今敷文閣直學士林至忤
時宰南遷莆陽公不逺千里走省之久之不忍去曰傷
在手足何暇顧妻孥哉公俶儻好施視貨財如糞土周
人之難急於謀身河南少尹許滂偕公渡彭蠡滂舟覆
公拯之全其家二百指且厚致饋滂後遣謝公一無所
取故人宋浦以事下大理當償錢四十六萬行丐於市
公褚中有茶券適及其數捐以與之浦獲免凡䟽戚逺
近孤獨困窮公脱之於憂患助之以婚姻葬斂者葢不
可以一二計也公鄙章句學而漁獵古今探賾提要下
至釋老孫吴盧扁之書山經地誌方言小説靡不貫通
在貴人前抵掌論亊常傾一坐文詞雋敏立就下筆衮衮
不能自休尤長於歌詩過西楚霸王廟留二十八字中
書舎人韓駒見之曰後人殆不可措筆矣畫入神品山
水人物二俱冠絶嘗戲為平逺題長句其側以遺駒駒
每出以示人曰明叔詩為畫邪畫為詩邪雖濡毫漱墨
成於須臾而張絹素或經嵗不顧世人所藏多出他手
或公所指授云公處事無大小皆妙有思致他人窮智
慮莫能及洞曉音律且善嘯間命倚笛和之聲嘹然猶
出其上塵飛幕動殆若鸞鳯羣集飲酒至二斗不亂與
客對必引滿先釂酒半譚辯風生或遊戲翰墨吹簫拊
瑟超然疑其為神仙中人也天下士聞公名率願納交
微賤小夫及門遇之亦必盡禮有所求無細大響應人
之有善喜若已有故所至人翕然親愛之雖蠻貊行焉
治圃數十畝名洗硯池幽勝聞江南自號自信居士奉祠
者二十年安於閒退若無足動其心者惟眷戀墳墓不
置紹興辛未嵗還歴陽焚黄告歸及吴門被病卒嗚呼
以公抱負如此而自壯嵗去國拓落無所施雖公處之
裕然而有志之士葢為時嗟惜者或至於涕泳也公生
以元祐六年五月八日終以紹興二十三年五月二十
一日享年六十有三累官至朝散大夫賜三品服娶陳
氏封宜人後公五年卒子男三人曰集早卒曰藏右承
直郎江南西路轉運司幹辦公事繼從兄朝奉郎喆之
後後公十三年卒曰葴右迪功郎監淮西江東總領所
户部大軍庫女二人長適右奉議郎知臨江軍新淦縣
事次子師文次適右宣教郎知福州懐安縣亊李栞孫男
六人曰元老右修職郎曰同老曰明老曰洋老曰籍将
仕郎其一未名孫女八人長適左迪功郎鄂州州學教
授劉璧次適進士朱縉卿次適將仕郎俞(闕/)餘未行諸
孤奉公之柩以是年閏十二月初一日乙酉葬于弋陽
玉亭鄉龜峯之吉原公家舊多騎省遺物世父贈光禄
大夫時中寳一硯旁著鼎臣二字嘗謂羣兒曰有能紹
素業者當以是與之時公始結髮能知憤激刻意篆籕
世父舉以授公而公之生有十嵗來歸之兆故人謂公
為騎省後身初少保命公題咸寜墓碑不能成禱於佛
取般若心經習書之至實字偶見風幡飛動因悟體勢
自此擅天下重名徽宗尤所愛賞嘗召至禁中書進徳
脩業四字袤丈許至業字公特出竒變行筆之叙留中
畫最後落脩勁端直如圓石墜千仭上駭異稱善左右
皆失聲其運筆精熟周旋曲折雖夜屏鐙漏無毫釐差
真行遒麗超逸褚薛顔桺衆體兼備晩好作草尤逼懐
素夭横馳騁其用無窮天下言書者以公為宗小學家
之論曰自李斯變小篆而秦漢間無能繼者碑碣所傳
非特筆法無取而偏旁亦復舛誤由魏晉迄唐唯李陽
冰號獨步豈以此學中絶故陽冰得以冒此名邪元次
山之甥李康叔静書浯溪峿臺二銘頗得秦法其視陽
冰霄壌矣而名不大顯事固有幸不幸哉騎省兄弟祖
述李斯小學奥雅克配叔重而公又繼之其原深矣斯
之遺迹火於嶧山自唐已不存歐陽文忠公集天下金
石刻甚備而泰山之詔僅有數十字大觀間河間劉跂
登山顛周視刻石始得其全然距靖康之亂才十餘嵗
墨本之在人間者固無幾學者謬謂法斯果嘗多見也
哉公獲是刻寳蓄而諦玩之既盡得斯法而又考按三
代鎛鐘鼎彝之器訓釋款識悉有依據至於大篆筆力
竒古其沈著處不異鑚刻若非毫楮所能成且復陶鎔
醖醸變入小篆離析偏旁脗合制字本意嗚呼前古名
筆固屈指可數矣九原不作後來尚有㡭之者邪公殁
迨今十五年其𦵏也遽冰及銘孝伯世家歴陽且託姻
公門散迹公行事大略以竢作者紀而誌之鑱石寘墓
上謹狀張孝伯撰
　
　
　
　
　
　宣和奉使高麗圖經附録
