#+TITLE: 諸蕃志-宋-趙汝适
#+DATE: 2016-06-11 12:22:15
#+SOURCE: github.com/kanripo/KR2k0139 master 88aaed59                
欽定四庫全書　　　　　史部十一
　諸蕃志　　　　　　　　地理類十(外紀之屬/)
　　提要
　　　　(臣/)等謹案諸蕃志二卷宋趙汝适撰汝适始
　　　　末無考惟據宋史宗室世系表知其為岐王
　　　　仲忽之元孫安康郡王士説之曽孫銀青光
　　　　禄大夫不柔之孫善待之子出於簡王元份
　　　　房上距太宗八世耳此書乃其提舉福建路
　　　　市舶時所作於時宋已南渡諸蕃惟市舶僅
　　　　通故所言皆海國之事宋史外國列傳實引
　　　　用之核其叙次事類嵗月皆合但宋史詳事
　　　　蹟而畧於風土物産此則詳風土物産而畧
　　　　於事蹟葢一則史傳一則雜志體各有宜不
　　　　以偏舉為病也所列諸國賔瞳龍史作賔同
　　　　隴登流眉史作丹流眉阿婆羅拔史作阿蒲
　　　　羅拔麻逸史作摩逸葢譯語對音本無定字
　　　　龍隴三聲之通登丹蒲婆麻摩雙聲之轉呼
　　　　有輕重故文有異同無由核其是非今亦各
　　　　仍其舊惟南宋僻處臨安海道所通東南為
　　　　近志中乃兼載大秦天竺諸國似乎隔越西
　　　　域未必親覩其人然考冊府元龜載唐時袄
　　　　教稱大秦寺桯史所記廣州海獠即其種類
　　　　又法顯佛國記載陸行至天竺附商舶還晉
　　　　知二國皆轉海可通故汝适得于福州見其
　　　　市易然則是書所記皆得諸見聞親為詢訪
　　　　宜其叙述詳核為史家之所依据矣乾隆四
　　　　十六年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　諸蕃志卷上　　　　　　宋　趙汝适　撰
　　志國
　　　交趾國
交趾古交州東南薄海接占城西通白衣蠻北抵欽州
厯代置守不絶賦入至薄守禦甚勞皇朝重武愛人不
欲宿兵瘴癘之區以守無用之土因其獻款從而覊縻
之王係唐姓服色飲食畧與中國同但男女皆跣足差
異耳毎歳正月四日椎牛饗其屬以七月十五日為大
節家相問遺官寮以生口獻其酋十六日開宴酬之歳
時供佛不祭先病不服藥夜不燃燈樂以蚺蛇皮為前
列(案此句未詳/疑有誤字)不能造紙筆求之省地(案省地二/字亦未詳)土産
沉香蓬莱香生金銀鐡朱砂珠貝犀象翠羽車渠鹽􁇀
木綿吉貝之屬歳有進貢其國不通商以此首題言自
近者始也舟行約十餘程抵占城國
　　　占城國
占城東海路通廣州西接雲南南至真臘北抵交趾通
邕州自泉州至本國順風舟行二十餘程其地東西七
百里南北三千里國都號新州有縣鎮之名甃塼為城
䕶以石塔王出入乘象或乘軟布兠四人舁之(案宋史/外國列)
(傳云王出近則乘軟布兠逺則乘象或乘一木杠/四人舁之據此則布兠下當脱或乘一木杠五字)頭戴
金㡌身披瓔路王毎出朝坐輪使女三十人持劔盾或
捧㯽榔從官屬謁見膜拜一而止白事畢膜拜一而退
婦人拜揖與男子同男女犯姦皆殺盗有斬指斷趾之
刑戰則五人結甲走則同甲皆坐以死唐人被土人殺
害追殺償死國人好潔日三五浴以腦麝合香塗體又
以諸香和焚薫衣四時融暖無寒暑候毎歳元日牽象
周行所居之地然後驅逐出郭謂之逐邪四月有逰􁊁
之戯陳魚而觀之定十一月望日為冬至州縣以土産
物帛獻於王民間耕種率用两牛五榖無麥有秔粟麻
豆不産茶亦不識醖釀之法止飲椰子酒菓實有蓮蔗
蕉椰之屬土地所出象牙箋沉速香黄蠟烏樠木白藤
吉貝花布絲絞布白㲲簟孔雀犀角紅鸚鵡等物官監
民入山斫香輸官謂之身丁香如中國身丁鹽稅之類
納足聼民貿易不以錢為貨惟博米酒及諸食物以此
充歳計若民入山為虎所噬或水行被鰐魚之厄其家
指其狀詣王王命國師作法誦呪書符投民死所虎鰐
即自投赴請命殺之若有欺詐誣害之訟官不能眀令
競主同過鰐魚潭其負理者魚即出食之理直者雖過
十餘次鰐自避去買人為奴婢毎一男子鬻金三兩凖
香貨酬之商舶到其國即差官摺黑皮為䇿書白字抄
物數監盤上岸十取其二外聼交易如有隐瞞籍沒入
官畨商興販用腦麝檀香草席凉傘絹扇􁇀噐甆噐鉛
錫酒糖等博易舊州烏麗日麗越裏微芮賔瞳龍烏馬
㧞弄容蒲羅甘兀亮寳毗齊皆其屬國也其國前代罕
與中國通周顯徳中始遣使入貢皇朝建隆乾徳間各
貢方物太平興國六年交趾黎桓上言欲以其國俘九
十三人獻於京師太宗令廣州止其俘存撫之自是貢
獻不絶輙以噐幣優賜嘉其嚮慕聖化也國南五七日
程至真臘國
　　　賔瞳龍國
賔瞳龍國地主手飾衣服與占城同以葵葢屋木作柵
䕶歳貢方物於占城今羅漢中有賔頭盧尊者葢指此
地言之賔瞳龍音訛也或云目連舍基尚存雍熈四年
同大食國來貢方物
　　　真臘國
真臘接占城之南東至海西至蒲甘南至加羅希自泉
州舟行順風月餘日可到其地約方七千餘里國都號
禄兀天氣無寒其王粧束大概與占城同出入儀從則
過之間乘輦駕以两馬或用牛其縣鎮亦與占城無異
官民悉編竹覆茅為屋惟國王鐫石為室有青石蓮花
池沼之勝跨以金橋約三十餘丈殿宇雄壯侈麗特甚
王坐五香七寳床施寳帳以紋木為竿象牙為壁群臣
入朝先至階下三稽首升階則跪以两手抱膊遶王環
坐議政事訖跪伏而退西南隅銅臺上列銅塔二十有
四鎮以八銅象各重四千斤戰象幾二十萬馬多而小
奉佛謹嚴日用畨女三百餘人舞獻佛飯謂之阿南即
妓弟也其俗淫姦則不問犯盗則有斬于斷足燒火印
胷之刑其僧道呪法靈甚僧衣黄者有室家衣紅者寺
居戒律精嚴道士以木葉為衣有神曰婆多利祠祭甚
謹以右手為浄左手為穢取雜肉羹與飯相和用右手
掬而食之厥土沃壤田無畛域視力所及而耕種之米
榖亷平毎兩烏鉛可博米二㪷土産象牙暫速細香粗
熟香黄蠟翠毛(此國/最多)篤耨腦篤耨瓢畨油姜皮金顔香
蘇木生絲綿布等物畨商興販用金銀甆噐假錦凉傘
皮皷酒糖醯醢之屬博易登流眉波斯蘭羅斛三濼真
里冨麻羅間緑洋吞里冨蒲甘窊裏西棚杜懐潯畨皆
其屬國也本國舊與占城鄰好歳貢金兩因淳熈四年
五月望日占城主以舟師襲其國都請和不許殺之遂
為大讐誓必復怨慶元己未大舉入占城俘其主戮其
臣僕勦殺幾無噍類更立真臘人為主占城今亦為真
臘屬國矣唐武徳中始通中國國朝宣和二年遣使入
貢其國南接三佛齊屬國之加羅希
　　　登流眉國(案登流眉宋/史作丹流眉)
登流眉國在真臘之西地主椎髻簮花肩紅蔽白朝日
登塲初無殿宇飲食以葵葉為椀不施匕筯掬而食之
有山曰無弄釋迦涅槃示化銅像在焉産白荳䓻箋沉
速香黄蠟紫礦之屬
　　　蒲甘國
蒲甘國官民皆撮髻於額以色帛繫之但地主别以金
冠其國多馬不鞍而騎其俗奉佛尤謹僧皆衣黄地主
早朝官僚各持花来獻僧作梵語祝夀以花戴王首餘
花歸寺供佛國有諸葛武侯廟皇朝景徳元年遣使同
三佛齊大食國来貢獲預上元觀燈崇寧五年又入貢
　　　三佛齊國
三佛齊間於真臘闍婆之間管州十有五在泉之正南
冬月順風月餘方至凌牙門經商三分之一始入其國
國人多姓蒲累甓為城周數十里國王出入乘船身纒
縵布葢以絹傘衛以金鏢其人民散居城外或作牌水
居鋪板覆茅不輸租賦習水陸戰有所征伐隨時調發
立酋長率領皆自偹兵噐糗糧臨敵敢死伯於諸國無
緡錢止鑿白金貿易四時之氣多熱少寒豢畜頗類中
國有花酒椰子酒㯽榔蜜酒皆非麯糵所醖飲之亦醉
國中文字用畨書以其王指環為印亦有中國文字上
章表則用焉國法嚴犯姦男女悉寘極刑國王死國人
削髪成服其侍人各願狥死積薪烈焰躍入其中名曰
同生死有佛名金銀山佛像以金鑄毎國王立先鑄金
形以代其軀用金為噐皿供奉甚嚴其金像噐皿各䥴
誌示後人勿毁國人如有病劇以銀如其身之重施國
之窮乏者云可緩死俗號其王為龍精不敢榖食惟以
沙糊食之否則歳旱而榖貴浴以薔薇露用水則有巨
浸之患有百寳金冠重甚毎大朝㑹惟王能冠之他人
莫勝也傳禪則集諸子以冠授之能勝之者則嗣舊傳
其國地面忽裂成穴出牛數萬成群奔突入山人競取
食之後以竹木窒其穴遂絶土地所産瑇瑁腦子沉速
暫香粗熟香䧏真香丁香檀香荳䓻外有真珠乳香薔
薇水梔子花腽肭臍沒藥蘆薈阿魏木香蘇合油象牙
珊瑚樹猫兒睛琥珀畨布畨劔等皆大食諸畨所産萃
於本國畨商興販用金銀甆噐錦綾纈絹糖鐡酒米乾
良薑大黄樟腦等物慱易其國在海中扼諸畨舟車徃
来之咽喉古用鐡䌇為限以備他盗操縱有機若商舶
至則縱之比年寧謐撤而不用堆積水次土人敬之如
佛舶至則祠焉沃以油則光焰如新鰐魚不敢踰為患
若商舶過不入即出船合戰期以必死故國之舟輻凑
焉蓬豊登牙儂凌牙斯加吉蘭舟佛羅安日羅亭潜邁
㧞沓單馬令加羅希巴林馮新拖監篦藍無里細蘭皆
其屬國也其國自唐天祐始通中國皇朝建隆間凡三
遣貢淳化三年告為闍婆所侵乞降詔諭本國從之咸
平六年上言本國建佛寺以祝聖夀願賜名及鐘上嘉
其意詔以承天萬夀為額併以鐘賜焉至景徳祥符天
禧元祐元豐貢使絡繹輙優詔奨慰之其國東接戎牙
路(或作重/迦盧)
　　　單馬令國
單馬令國地主呼為相公以木作柵為城廣六七尺髙
二丈餘上堪征戰國人乘午打鬃跣足屋舍官塲用木
民居用竹障以葉繫以藤土産黄蠟降真香速香烏樠
木腦子象牙犀角畨商用絹傘雨傘荷池纈絹酒米鹽
糖甆噐盆鉢麄重等物及用金銀為盤盂博易日囉亭
潜邁㧞沓加囉希類此本國以所得金銀噐糾集日囉
亭等國類聚獻入三佛齊國
　　　凌牙斯國
凌牙斯國自單馬令風㠶六晝夜可到亦有陸程地主
纒縵跣足國人剪髪亦纒縵地産象牙犀角速暫香生
香腦子畨商興販用酒米荷池纈絹甆噐等為貨各先
以此等物凖金銀然後打博如酒壹墱凖銀一兩凖金
二錢米二墱凖銀一兩十墱凖金一兩之類嵗貢三佛
齊國
　　　佛囉安國
佛囉安國自凌牙斯加四日可到亦可遵陸其國有飛
来佛二尊一有六臂一有四臂賊舟欲入其境必為風
挽囬俗謂佛之靈也佛殿以銅為瓦飾之以金毎年以
六月望日為佛生日動樂鐃鈸迎導甚都畨商亦預焉
土産速暫香䧏真香檀香象牙等畨商以金銀甆鐡漆
噐酒米糖麥博易嵗貢三佛齊其鄰蓬豊登牙儂加吉
蘭丹類此
　　　新拖國
新拖國有港水深六丈舟車出入兩岸皆民居亦務耕
種架造屋宇悉用木植覆以㯶櫚皮籍以本板障以藤
篾男女祼體以布纒腰剪髪僅留半寸山産胡椒粒小
而重勝於打板地産東𤓰甘蔗匏豆茄菜但地無正官
好行剽掠畨商罕至興販
　　　監篦國
監篦國其國當路口舶船多泊此從三佛齊國風㠶半
月可到舊屬三佛齊後因争戰遂自立為王土産白錫
象牙真珠國人好弓箭殺人多者帶符標榜互相誇詫
五日水路到藍無里國
　　　藍無里國
藍無里國土産蘇木象牙白藤國人好鬭多用藥箭北
風二十餘日到南毗管下細蘭國自藍無里風㠶將至
其國必有電光閃爍知是細蘭也其王黑身而逆毛露
頂不衣止纒五色布躡金線紅皮履出騎象或用軟兠
日啖㯽榔煉真珠為灰屋宇悉用猫兒睛及青紅寳珠
瑪瑙雜寳粧飾仍用藉地以行東西有二殿各植金樹
柯莖皆用金花實并葉則以猫兒睛青紅寳珠等為之
其下置金椅以琉璃為壁王出朝早升東殿晩升西殿
坐處常有寳光葢日影照射琉璃與寳樹相映如霞光
閃爍然二人常捧金盤從承王所啖㯽榔滓從人月輸
金一鎰於官庫以所承㯽榔滓内有梅花腦并諸寳物
也王握寳珠徑五寸火燒不煖夜有光如炬王日用以
拭靣年九十餘顔如童國人肌膚甚黑以縵纒身露頂
跣足以手掬飯噐皿用銅有山名細輪疊頂有巨人跡
長七尺餘其一在水内去山三百餘里其山林水低昂
周環朝拱産猫兒睛紅玻瓈腦青紅寳珠地産白荳䓻
木蘭皮麄細香畨商轉易用檀香丁香腦子金銀甆噐
馬象絲帛等為貨嵗進貢於三佛齊
　　　闍婆國
闍婆國又名莆家龍於泉州為丙巳方率以冬月發船
葢藉北風之便順風晝夜行月餘可到東至海水勢漸
低女人國在焉愈東則尾閭之所泄非復人世泛海半
月至崑崙國南至海三日程泛海五日至大食國西至
海四十五日程北至海四日程西北泛海十五日至渤
泥國又十日至三佛齊國又七日至古邏國又七日至
柴厯亭抵交趾逹廣州國有寺二一名聖佛一名捨身
有山出鸚鵡名鸚鵡山其王椎髻戴金鈴衣錦袍躡革
履坐方牀官吏日謁三拜而退出入乘象或腰輿壯士
五七百軰執兵以從國人見王皆坐俟其過乃起以王
子三人為副王官有司馬傑落佶連共治國事如中國
宰相無月俸隨時量給土産諸物次有文吏三百餘貟
分主城池帑廪及軍卒其領兵者嵗給金二十兩勝兵
三萬嵗亦給金有差土俗婚聘無媒妁(案聘字原脱今/依宋史補入)
但納黄金於女家以取之不設刑禁犯罪者隨輕重出
黄金以贖惟冦盗則寘諸死五月逰船十月逰山或跨
山馬或乘軟兠樂有横笛皷板亦能舞山中多猴不畏
人呼以霄霄之聲即出投以果實則有大猴先至土人
謂之猴王先食畢群猴食其餘國中有竹園有鬬雞鬭
猪之戯屋宇壯麗飾以金碧賈人至者舘之賔舍飲食
豐潔土人被髪其衣装纒胷下至於膝疾病不服藥但
禱求神佛民有名而無姓尚氣好鬭與三佛齊有讐互
相攻撃宋元嘉十二年嘗通中國後絶皇朝淳化三年
復修朝貢之禮其地坦平宜種植産稻蔴粟豆無麥耕
田用牛民輸十一之租(案十一二字原本誤/作土今依宋史改正)煮海為鹽
多魚鼈雞鴨山羊兼椎馬牛以食果實有大𤓰椰子蕉
子甘蔗芋出象牙犀角真珠龍腦瑇瑁檀香茴香丁香
荳蔲蓽澄茄䧏真香花簟畨劔胡椒㯽榔硫黄紅花蘇
木白鸚鵡亦務蠶織有雜色綉絲吉貝綾布地不産茶
酒出於椰子及蝦猱丹樹之中此樹華人未曽見或以
桄榔㯽榔釀成亦自清香蔗糖其色紅白味極甘美以
銅銀鍮錫雜鑄為錢錢六十凖金一兩三十二凖金半
兩畨商興販用夾雜金銀及金銀噐皿五色纈絹皂綾
川芎白芷硃砂緑礬白礬鵬砂砒霜漆噐鐡鼎青白甆
噐交易此畨胡椒萃聚商舶利倍蓰之獲徃徃冐禁潜
載銅錢博換朝廷屡行禁止興販畨商詭計易其名曰
蘇吉丹
　　　蘇吉丹
蘇吉丹即闍婆之支國而接新拖東連打板有山峻極
名保老岸畨舶未到先見此山頂聳五峰時有雲覆其
上其王以五色布纒頭跣足路行蔽以凉傘或皂或白
從者五百餘人各持鎗劔鏢刀之屬頭戴㡌子其狀不
一有如虎頭者如鹿頭者又有如牛頭羊頭雞頭象頭
獅頭猴頭者旁揷小旂以五色纈絹為之土人男剪髪
女打鬃皆祼體跣足以布纒腰民間貿易用雜白銀鑿
為幣狀如骰子上􁏫畨官印記六十四隻凖貨金一兩
毎隻博米三十升或四十升至百升其他貿易悉用是
名曰闍婆金可見此國即闍婆也架造屋宇與新拖同
地多米榖巨冨之家倉儲萬餘石有樹名波羅蜜其實
如東𤓰皮如栗殻肉如柑瓣味極甘美亦有荔支芭蕉
甘蔗與中國同荔支曬乾可療痢疾蕉長一尺蔗長一
丈此為異耳蔗汁入藥醖釀成酒勝如椰子地之所産
大率與闍婆無異胡椒最多時和嵗豐貨銀二十五兩
可博十包至二十包毎包五十升設有㓙歉冦攘但易
其半採椒之人為辛氣薫廹多患頭痛餌川芎可愈蠻
婦搽抹及婦人染指甲衣帛之屬多用朱砂故畨商興
販率以二物為貨厚遇商賈無宿泊飲食之費其地連
百花園麻東打板禧寧戎牙路東峙打綱黄麻駐麻篱
牛論丹戎武囉底勿平牙夷勿奴孤皆闍婆之屬國也
打板國東連大闍婆號戎牙路(或作重/迦盧)居民架造屋宇
與中國同其地平坦有港通舟車徃來産青鹽綿羊鸚
鵡之屬畨官勇猛與東邉賊國為姻彼以省親為名畨
舶多遭刼掠之患甚至俘人以為竒貨毎人換金二兩
或三兩以此商貨遂絶(賊國丹重布囉琶/離孫他故論是也)打綱黄麻駐
麻篱牛論丹戎武囉底平牙夷勿奴孤等國在海島中
各有地主用船徃来地罕耕種國多老樹内産沙糊狀
如麥麵土人用水為圓大如緑荳曬乾入包儲蓄為糧
或用魚及肉雜以為羮多嗜甘蔗芭蕉搗蔗入藥醖釀
為酒又有尾巴樹剖其心取其汁亦可為酒土人壯健
㓙惡色黑而紅祼體文身剪髪跣足飲食不用噐皿鍼
樹葉以從事食巳則棄之民間博易止用沙糊凖以升
㪷不識書計植木為棚髙二丈餘架屋其上障葢與新
拖同土産檀香丁香荳蔲花簟畨布鐡劔噐械等物内
丹戎麻篱武囉尤廣袤多蓄兵馬稍知書計土産䧏真
黄蠟細香瑇瑁等物丹戎武囉亦有之率不事生業相
尚出海以舟刼掠故畨商罕至焉
　　　南毗國
南毗國在西南之極自三佛齊便風月餘可到國都號
篾阿抹唐語曰禮司其主祼體跣足縳頭纒腰皆用白
布或著白布窄䄂衫出則騎象戴金㡌以真珠珍寳雜
拖其上臂繫金纒足圏金鋉儀仗有纛用孔雀羽為飾
柄拖銀朱凡二十餘人左右翊衛從以畨婦擇貎壯竒
偉者前後約五百餘人前者舞導皆祼體跣足止用布
纒腰後者騎馬無鞍纒腰束髪以真珠為纓絡以真金
為纒鋉用腦麝雜藥塗體蔽以孔雀毛傘其餘從行官
屬以白畨布為袋坐其上名曰布袋轎以扛舁之扛包
以金銀在舞婦之前國多沙地王出先差官一員及兵
卒百餘人持水灑地以防颶風播揚飲食精細鼎以百
計日一易之有官名翰林供王飲食視其食之多寡毎
裁約之無使過度或因而致疾則嘗糞之甘苦以療治
之國人紫色耳輪垂肩習弓箭善刀矟喜戰鬭征伐皆
乘象臨敵以綵纈纒頭事佛尤謹地暖無寒米榖麻豆
麥粟芋菜食用皆足價亦㢘平鑿雜白銀為錢鏤官印
記民用以貿易土産真珠諸色畨布兠羅綿國有淡水
江乃諸流凑匯之處江極廣袤旁有山突兀常有星現
其上秀氣鍾結産為小石如猫兒睛其色眀透埋於山
坎中不時山發淜洪推流官時差人乘小舸採取國人
珍之故臨胡茶辣甘琶逸弼離沙麻囉華馮牙囉麻哩
抹都奴何啞哩喏嗷囉囉哩皆其屬國也其國最逺畨
舶罕到時羅巴智力干父子其種類也今居泉之城南
土産之物本國運至吉羅逹弄三佛齊用荷池纈絹甆
噐樟腦大黄黄連丁香腦子檀香荳䓻沉香為貨商人
就博易焉
　　　故臨國
故臨國自南毗舟行順風五日可到泉舶四十餘日到
藍里住冬至次年再發一月始逹土俗大率與南毗無
異土産椰子蘓木酒用蜜糖和椰子花汁醖成好事弓
箭戰鬭臨敵以綵纈纒髻交易用金銀錢以銀錢十二
凖金錢之一地暖無寒毎嵗自三佛齊監篦吉陀等國
發船博易用貨亦與南毗同大食人多寓其國中毎浴
畢用鬰金塗體葢欲仿佛之金身(案仿佛原作/彷彿今改正)
　　　胡茶辣國
胡茶辣國管百餘州城有四重國人白浄男女皆穴耳
墜重環着窄衣纒縵布戴白煖耳躡紅皮鞋人禁葷食
有佛宇四千區内約二萬餘妓每日兩次歌獻佛飯及
獻花獻花用吉貝線結縛為毬日約用三百斤有戰象
四百餘隻兵馬約十萬王出入乘象頂戴金冠從者各
乘馬持劔土産青碇至多紫礦苛子諸色畨布毎嵗轉
運就大食貨賣
　　　麻囉華國
麻囉華國與胡茶辣連接其國管六十餘州有陸路衣
服風俗與胡茶辣國同産白布甚多毎嵗約發牛二千
餘隻駞布就陸路徃他國博易
　　　注輦國
注輦國西天南印度也東距海五里西至西天竺千五
百里南至羅蘭二千五百里北至頓田三千里自古不
通商水行至泉州約四十一萬一千四百餘里欲徃其
國當自故臨易舟而行或云蒲甘國亦可徃其國有城
七重髙七尺南北十二里東西七里毎城相去百歩四
城用磚二城用土最中城以木為之皆植花菓雜木第
一第二城皆民居環以小濠第三第四城侍郎居之第
五城王之四子居之第六城為佛寺百僧居之第七城
即王之所居屋四百餘區所統有三十一部落其西十
二曰只都尼施亞盧尼羅琶離鼈琶移布林琶布尼古
檀布林蒲登故里婆輪岑本蹄掲蹄閻黎池离那部尼
遮古林亞里者林其南八曰無雅加黎麻藍眉古黎苦
低舍里尼蜜多羅摩伽藍蒲登䝉伽林加藍琶里琶离
逰亞林池䝉伽藍其北十二曰撥羅耶無沒离江林加
里䝉伽藍漆結麻藍握折䝉伽藍皮林伽藍蒲稜和藍
堡琶来田注离盧娑囉迷䝉伽藍(案三十一部落之名/原本訛脫不一今皆)
(依宋史/改正)民有罪命侍郎一員處治之輕者縶於木格笞
五七十至一百重者即斬或以象踐殺之其宴則王與
四侍郎膜拜於階遂共作樂歌舞不飲酒而食肉俗衣
布亦有餅餌掌饌執事用妓近萬餘家日輪三千軰祗
役其嫁娶先用金銀指環使媒婦至女家後三日㑹男
家親族約以田土生畜㯽榔酒等稱其有無為禮女家
復以金銀指環越諾布及女所服錦衣遺婿若男欲離
女則不敢取聘財女欲却男則倍償之其國賦稅繁重
客旅罕到與西天諸國鬭戰官有戰象六萬皆髙七八
尺戰時象背立屋載勇士逺則用箭近則用槊戰勝者
象亦賜號以旌其功國人尚氣輕生或有當王前用短
兵格鬭死而無悔父子兄弟不同釡而爨不共噐而食
然甚重義地産真珠象牙珊瑚玻璃㯽榔豆䓻琉璃色
絲布吉貝布獸有山羊黄牛禽有山雞鸚鵡菓有餘甘
藤蘿千年棗椰子甘羅崑崙梅波羅蜜之類花有白茉
莉散絲虵臍桑麗秋青黄碧婆羅瑶蓮蟬紫水蕉之類
五榖有緑黒豆麥稻地宜竹自昔未嘗朝貢大中祥符
八年其主遣使貢真珠等譯者導其言曰願以表逺人
慕化之意詔閤門祗候史祐之舘伴宴錫恩例同龜兹
使適值承天節其使獲預啓聖院祝夀至熈寧十年又
貢方物神宗遣内侍勞問之其餘南尼華囉等國不啻
百餘悉冠以西天之名又有所謂王舍城者俗傳自交
趾之北至大理大理西至王舍城不過四十程按賈耽
皇華西逹記云自安南通天竺是有陸可通其國然逹
麽之来浮海至畨禺豈陸程迂廽不如海道之迅便歟
　　　西天鵬茄囉國
西天鵬茄囉國都號茶那咭城圍一百二十里民物好
勝専事剽奪以白砑螺殻磨治為錢土産寳劔兠羅綿
等布或謂佛教始於此國唐三藏元奘取經曽到
　　　西天南尼華囉國
西天南尼華囉國城有三重人早晩浴以鬰金塗體效
佛金色多稱婆羅門以為佛真子孫屋壁坐席悉塗牛
糞相尚以此為潔家置壇崇三尺三級而升毎晨焚香
獻花名為供佛大食畨商至其國則坐之門外舘之别
室具供帳噐皿婦人犯奸輙殺之官不問土産上等木
香細白花蘂布人多食酥酪飯豆菜少食魚肉道通西
域西域忽有輕騎来刼但閉門距之數日乏糧自退
　　　大秦國
大秦國(一名/犂靬)西天諸國之都㑹大食畨商所萃之地也
其王號麻囉弗理安都城以帛織出金字纒頭所坐之
物則織以絲罽有城市里巷王所居舍以水精為柱以
石灰代瓦多設簾幃四圍開七門置守者各三十人有
他國進貢者拜於堦戺之下祝夀而退其人長大美晳
頗類中國故謂之大秦有官曹簿領而文字習北人皆
髦頭而衣文繡亦有白葢小車旌旗之屬及十里一亭
三十里一堠地多獅子遮害行旅不百人持兵噐偕行
易為所食宫室下鑿地道通禮拜堂一里許王少出惟
誦經禮佛遇七日即由地道徃禮拜堂拜佛從者五十
餘人國人罕識王靣若出逰則騎馬用傘馬之頭頂皆
飾以金玉珠寳逓年大食國王有號素丹者遣人進貢
如國内有警即令大食措置兵甲撫定所食之物多飯
餅肉不飲酒用金銀噐以匙挑之食已即以金盤貯水
濯手土産琉璃珊瑚生金花錦縵布紅瑪瑙真珠又出
駭雞犀駭雞犀即通天犀也漢延嘉初其國主遣使自
日南徼外来獻犀象瑇瑁始通中國所供無他珍異或
疑使人隠之晉大康中又来貢或云其國西有弱水流
沙近西王母所處幾於日所入也按杜還經行記云拂
桑國在苫國西亦名大秦其人顔色紅白男子悉著素
衣婦人皆服珠錦好飲酒尚乾餅多工巧善織絡地方
千里勝兵萬餘與大食相禦西海中有市客主同和我
徃則彼去彼来則我歸賣者陳之於前買者酬之於後
皆以其直置諸物旁待領直然後収物名曰鬼市
　　　天竺國
天竺國𨽻大秦國所立國主悉由大秦選擇俗皆辮髪
垂下兩鬢及頂以帛纒頭所居以石灰代瓦有城郭居
民王服錦罽為螺髻於頂餘髪剪之使短晨出坐㲪皮
(㲪乃/獸名)用朱蠟飾之畵雜物於上群下皆禮拜祝夀出則
騎馬鞍轡皆以烏金銀閙装從者三百人執矛劔之屬
妃衣大袖鏤金紅衣嵗一出多所賑施國有聖水能止
風濤畨商用琉璃缾盛貯猝遇海敡波以水灑之則止
後魏宣武時嘗遣使獻駿馬云其國出獅子貂豹槖駞
犀象瑇瑁金銅鐡鉛錫金縷織成金罽白疊􁜣㲪有石
如雲母而色紫裂之則薄如蟬翼積之則如紗縠有金
剛石似紫石英百鍊不銷可以切玉又有旃檀等香甘
蔗石蜜諸果嵗與大秦扶南貿易以齒貝為貨俗工幻
化有弓箭甲矟飛梯地道及木牛流馬之法而怯於戰
鬭善天文筭厯之術皆學悉曇草書(案新舊唐書/皆作悉曇章)以貝
多樹葉為紙唐貞觀天授中嘗遣使入貢雍熈間有僧
囉䕶哪航海而至自言天竺國人畨商以其西僧競持
金繒珍寳以施僧一不有買隙地建佛刹於泉之城南
今寳林院是也
　　　大食國
大食在泉之西北去泉州最逺畨舶艱於直逹自泉發
船四十餘日至藍里博易住冬次年再發順風六十餘
日方至其國本國所産多運載與三佛齊貿易商賈轉
販以至中國其國雄壯其地廣袤民俗侈麗甲於諸畨
天氣多寒雪厚二三尺故貴氊毯國都號蜜徐篱(或作/麻囉)
(㧞/)據諸畨衝要王頭纒織錦畨布朔望則戴八面純金
平頂冠極天下珍寳皆施其上衣錦衣繫玉帯躡間金
履其居以瑪瑙為柱以緑甘(石之透眀/如水晶者)為壁以水晶為
瓦以碌石為塼以活石為灰帷幕之屬悉用百花錦其
錦以真金線夾五色絲織成檯榻飾以珠寳堦砌包以
純金噐皿鼎竈雜用金銀結真珠為簾毎出朝坐於簾
後官有丞相披金甲戴兠鍪持寳劔擁衛左右餘官曰
太尉各領兵馬二萬餘人馬髙七尺用鐡為鞋士卒驍
勇武藝冠倫街濶五丈餘就中鑿二丈深四尺以備駱
駞馬牛䭾負物貨左右鋪砌青黒石板尤極精緻以便
来徃民居屋宇與中國同但瓦則以薄石為之民食專
仰米榖好嗜細麫蒸羊貧者食魚菜菓實皆甜無酸取
蒲萄汁為酒或用糖煮香藥為思酥酒又用蜜和香藥
作眉思打華酒其酒大煖巨富之家博易金銀以量為
秤市肆諠譁金銀綾錦之類種種萃聚工匠技術咸精
其能王與官民皆事天有佛名麻霞勿七日一削髪翦
甲嵗首清齋念經一月每日五次拜天農民耕種無水
旱之憂有溪澗之水足以灌溉其源不知從出當農隙
時其水止平兩岸及農務将興漸漸汎溢日増一日差
官一員視水候至廣行勸集齊時耕種足用之後水退
如初國有大港深二十餘丈東南瀕海支流逹於諸路
港之兩岸皆民居日為墟市舟車輻凑麻麥粟豆糖麫
油柴雞羊鵝鴨魚蝦棗圏蒲萄雜菓皆萃焉土地所出
真珠象牙犀角乳香龍涎木香丁香肉荳䓻安息香蘆
薈沒藥血碣阿魏腽肭臍鵬砂琉璃玻瓈硨磲珊瑚樹
猫兒睛梔子花薔薇水沒石子黄蠟織金軟錦駞毛布
兠羅錦異縀等畨商興販係就三佛齊佛囉安等國轉
易麻囉抹施曷奴發啞四包閑囉施美木俱蘭伽力吉
毗喏耶伊禄白逹思蓮白蓮積吉甘眉蒲花羅層㧞弼
琶囉勿㧞甕篱記施麻嘉弼斯羅吉甆尼勿斯离皆其
屬國也其國本波斯之别種隋大業中有波斯之桀黠
者探穴得文石以為瑞乃紏合其衆剽略資貨聚徒浸
盛遂自立為王據有波斯國之西境唐永徽以後屢来
朝貢其王盆尼末換之前謂之白衣大食阿婆羅㧞之
後(案阿婆羅㧞宋/史作阿蒲羅㧞)謂之黑衣大食皇朝乾徳四年僧行
勤游西域因賜其王書以招懐之開寳元年遣使来朝
貢四年同占城闍婆致禮物於江南李煜煜不敢受遣
使上其狀因詔自今勿以為獻淳化四年遣副使李亞
勿来貢引對於崇政殿稱其國與大秦國為鄰土出象
牙犀角太宗問取犀象何法對曰象用象媒誘至漸近
以大䋲羈縻之耳犀則使人升大樹操弓矢伺其至射
而殺之其小者不用弓矢亦可捕獲賜以襲衣冠帯仍
賜黄金凖其所貢之直雍熈三年同賔瞳龍國来朝咸
平六年又遣麻尼等貢真珠乞不給回賜真宗不欲違
其意竢其還優加恩禮景徳元年其使與三佛齊蒲甘
使同在京師留上元觀燈皆賜錢縱飲四年偕占城来
貢優加館餼許覽寺觀苑囿大中祥符車駕東封其主
陁婆離上言願執方物赴泰山從之四年祀汾隂又来
詔令陪位舊傳廣州言大食國人無西忽盧華百三十
嵗耳有重輪貎甚偉異自言逺慕皇化附古邏國舶船
而来詔賜錦袍銀帯加束帛元祐開禧間各遣使入貢
有畨商曰施那幃大食人也僑寓泉南輕財樂施有西
土氣習作叢塚於城外之東南隅以掩舶賈之遺骸提
舶林之竒記其實
　　　麻嘉國
麻嘉國自麻囉㧞國西去陸行八十餘程方到乃佛麻
霞勿所生之處佛居用五色玉甃成毎嵗遇佛忌辰大
食諸國皆至瞻禮爭持金銀珍寳以施仍用錦綺覆其
居後有佛墓書夜常有霞光人莫能近過則合眼若人
臨命終時摸取墓上土塗胷云可乘佛力超生
　　　層㧞國
層㧞國在胡茶辣國南海島中西接大山其人民皆大
食種落遵大食教度纒青畨布躡紅皮鞋日食飯麫燒
餅羊肉鄉村山林多障岫層疊地氣暖無寒産象牙生
金龍涎黄檀香毎嵗胡茶辣國及大食邉海等處發船
販易以白布甆噐赤銅紅吉貝為貨
　　　弼琶囉國
弼琶囉國有四州餘皆村落各以豪强相尚事天不事
佛土多駱駞綿羊以駱駞肉并乳及燒餅為常饌産龍
涎大象牙及大犀角象牙有重百餘斤犀角重十餘斤
亦多木香蘇合香油沒藥瑇瑁至厚他國悉就販焉又
産物名駱駞鶴身頂長六七尺有翼能飛但不甚髙獸
名狙蠟狀如駱駝而大如牛色黄前脚髙五尺後低三
尺頭髙向上皮厚一寸又有騾子紅白黑三色相間紋
如經帯皆山野之獸徃徃駱駞之别種也國人好獵時
以藥箭取之
　　　勿㧞國
勿㧞國邉海有陸道可到大食王紫棠色纒頭衣衫遵
大食教度為事
　　　中理國
中理國人露頭跣足纒布不敢着衫惟宰相及王之左
右乃着衫纒頭以别王居用磚甓甃砌民屋用葵茒苫
葢日食燒麫餅羊乳駱駞乳牛羊駱駞甚多大食惟此
國出乳香人多妖術能變身作禽獸或水族形驚眩愚
俗畨舶轉販或有怨隙作法詛之其船進退不可知與
勸解方為釋放其國禁之甚嚴每嵗有飛禽泊郊外不
計其數日出則絶不見其影國人張羅取食之其味極
佳惟暮春有之交夏而絶至来嵗復然國人死棺殮畢
欲殯凢逺近親戚慰問各舞劔而入噉問孝主死故若
人殺死我等當刃殺之報仇孝主答以非人殺之自係
天命乃投劔慟哭毎嵗常有大魚死飄近岸身長十餘
丈徑髙二丈餘國人不食其肉惟刳取腦髓及眼睛為
油多者至三百餘墱和灰修舶船或用㸃燈民之貧者
取其肋骨作屋桁脊骨作門扇截其骨節為臼國有山
與弼琶囉國隔界周圍四千里大半無人烟山出血碣
蘆薈水出瑇瑁龍涎其龍涎不知所出忽見成塊或三
五斤或十斤飄泊岸下土人競分之或船在海中驀見
採得
　　　甕蠻國
甕蠻國人物如勿㧞國地主纒頭繳縵不衣跣足奴僕
則露首跣足繳縵蔽體食燒麫餅羊肉并乳魚菜土産
千年棗甚多沿海出真珠山畜牧馬極蕃庶他國貿易
惟買馬與真珠及千年棗用丁香荳䓻腦子等為貨
　　　記施國
記施國在海嶼中望見大食半日可到管州不多王出
入騎馬張皂傘從者百餘人國人白浄身長八尺披髪
打纒纒長八尺半纒於頭半垂於背衣畨衫繳縵布躡
紅皮鞋用金銀錢食麫餅羊魚千年棗不食米飯土産
真珠好馬大食嵗遣駱駞負薔薇水梔子花水銀白銅
生銀朱砂紫草細布等下船至本國販於他國
　　　白逹國
白逹國係大食諸國之一都㑹自麻囉㧞國約陸行一
百三十餘程過五十餘州乃到國極强大軍馬噐甲甚
盛王乃佛麻霞勿直下子孫相襲傳位至今二十九代
經六七百年大食諸國或用兵相侵皆不敢犯其境王
出張皂葢金柄其頂有玉獅子背負一大金月閃耀如
星雖逺可見城市衢陌居民豪侈多寳物珍叚少米魚
菜人食餅肉酥酪産金銀碾花上等琉璃白越諾布蘇
合油國人相尚以好雪布纒頭及為衣服七日一次削
髪剪爪甲一日五次禮拜天遵大食教度以佛之子孫
故諸國歸敬焉
　　　弼斯囉國
弼斯囉國地主出入騎從千餘人盡帶鐡甲将官帶連
環鎻子甲聼白逹節制人食燒麫餅羊肉天時寒暑稍
正但無朔望産駱駞綿羊千年棗毎嵗記施甕蠻國常
至其國般販
　　　吉慈尼國
吉慈尼國自麻羅㧞國約一百二十程可到地近西北
極寒冬雪至春不消國有大山圍遶鑿山為城方二百
餘里外環以水有禮拜堂二百餘官民皆赴堂禮拜謂
之厨(或作/除)幭民多豪冨居樓閣至有五七層者多畜牧
駞馬人食餅肉乳酪少魚米或欲飲飯以牛湩拌水飲
之王手臂過膝有戰馬百匹各髙六尺餘騾數十匹亦
髙三尺出則更迭乘之所射弓數石五七人力不能挽
馬上使鐡鎚重五十餘斤大食及西天諸國皆畏焉土
産金銀越諾布金絲綿五色駞毛叚碾花琉璃蘇合油
無名異摩娑石
　　　勿厮離國
勿厮離國其地多石山秋露沆瀣日曬即凝状如糖霜
採而食之清凉甘腴葢真甘露也山有天生樹一嵗生
栗名蒲蘆次嵗生沒石子地産火浣布珊瑚
　　　蘆眉國
蘆眉國自麻囉㧞西陸行三百餘程始到亦名眉路骨
國其城屈曲七重用黑光大石甃就毎城相去千歩有
畨塔三百餘内一塔髙八十丈容四馬並驅而上内有
三百六十房人皆纒頭塌項以色毛叚為衣以肉麫為
食以金銀為錢有四萬戸織錦為業地産絞綃金字越
諾布間金間絲織錦綺摩娑石無名異薔薇水梔子花
蘇合油鵬砂及上等碾花琉璃人家好畜駞馬犬
　　　木蘭皮國
木蘭皮國大食國西有巨海海之西有國不可勝數大
食巨艦所可至者木蘭皮國爾自大食之陁盤地國發
舟正西渉海百餘日方至其國一舟可容數千人舟中
有酒食肆機杼之屬言舟之大者莫木蘭皮若也國之
所産極異麥粒長三寸𤓰圍六尺可食二三十人榴重
五斤桃重二斤香圓重二十餘斤萵苣菜毎莖可重十
餘斤其葉長三四尺米麥開地窖藏之數十年不壊産
胡羊髙數尺尾大如扇春剖腹取脂數十斤再縫合而
活不取則發臕脹死陸行二百程日晷長三時秋月西
風忽起人獸速就水飲乃生稍遲則渇死
　　　勿斯里國
勿斯里國屬白逹國節制國王白晳打纒頭着畨衫穿
皂靴出入乘馬前有㸔馬三百匹鞍轡盡飾以金寳有
虎十頭縻以鐡索伏虎者百人弄鐡索者五十人持擂
棒者一百人臂鷹者三十人又千騎圍䕶有親奴三百
各帶甲持劔二人持御噐械導王前其後有百騎鳴鼓
儀從甚都國人惟食餅肉不食飯其國多旱管下一十
六州周回六十餘程有雨則人民耕種反為之漂壊有
江水極清甘莫知水源所出嵗旱諸國江水皆消减惟
此水如常田疇充足農民藉以耕種嵗率如此人至有
七八十嵗不識雨者舊傳蒲囉吽第三代孫名千宿曾
據此國為其無雨恐有旱乾之患遂於近江擇地置三
百六十鄉村村皆種麥逓年供國人日食每村供一日
三百六十村可足一年之食又有州名憇野傍近此江
兩年或三年必有一老人自江水中出頭髪黒短鬚鬢
皓白坐於水中石上惟現半身掬水洗面剔甲國人見
之知其為異近前拜問今嵗人民吉㓙如何其人不語
若笑則其年豐稔民無札瘥若蹙額則是年或次年必
有㓙歉疾疫坐良乆復沒不見江中有水駱駞水馬時
登岸齧草見人則沒入水
　　　遏根陀國
遏根陀國勿斯里之屬也相傳古有異人徂葛尼於瀕
海建大塔下鑿地為兩屋塼結甚宻一窖糧食一儲噐
械塔髙二百丈可通四馬齊驅而上至三分之二塔心
開大井結渠透大江以防他國兵侵則舉國據塔以拒
敵上下可容二萬人内居守而外出戰其頂上有鏡極
大他國或有兵船侵犯鏡先照見即預備守禦之計近
年為外國人投塔下執役掃洒數年人不疑之忽一日
得便盗鏡抛沉海中而去
　　　海上雜國
晏陀蠻國自藍無里去細蘭國如風不順飄至一所地
名晏陀蠻海中有一大嶼内有兩山一大一小其小山
全無人煙其大山周圍七十里山中之人身如黑漆能
生食人船人不敢艤岸山内無寸鐡皆以硨磲蚌殻磨
銛為刄上有聖跡渾金床承一死人經代不朽常有巨
蛇衛䕶蛇身毛長二尺人不敢近有井每嵗兩次水溢
流入於海所過砂石經此水浸皆成金闔山人常祭此
井如銅鉛鐡錫用火燒紅取此水沃之輙變成金舊傳
曽有商舶壊船人扶竹木隨流飄至此山知有聖水潜
以竹筒盛滿乘木筏隨浪飄漾至南毗國以水獻南毗
國王試之果驗南毗王遂興兵謀奄有其山船未至間
遭惡風飄回船人漂至山盡為山蠻所食葢此山有金
床異人宻有神䕶不令人近也
崑崙層期國在西南海上連接大海島常有大鵬飛蔽
日移晷有野駱駞大鵬遇則吞之或拾鵬翅截其管可
作水桶土産大象牙犀角西有海島多野人身如黒漆
蚪髮誘以食而擒之轉賣與大食國為奴獲價甚厚託
以管鑰謂其無親屬之戀也
沙華公國其人多出大海刼奪得人縛而賣之闍婆
又東南有野島蠻賊居之號麻囉奴商舶飄至其國羣
起擒人以巨竹夾燒而食之其賊首鑚齒皆以黄金装
飾取人腦盖為飲食器其島愈深其賊愈甚
又東南有女人國水常東流數年水一泛漲或流出蓮
肉長尺餘桃核長二尺人得之則以獻於女王昔常有
舶舟飄落其國羣女擕以歸數日無不死有一智者夜
盗船亡命得去遂傳其事其國女人遇南風盛發裸而
感風即生女也
西海亦有女國其地五男三女以女為國王婦人為吏
職男子為軍士女子貴則多有侍男男子不得有侍女
生子從母姓氣候多寒以射獵為業出鍮石朱砂麝香
犛牛駿馬尤多鹽與大秦天竺博易其利數倍
波斯國在西南海上其人肌理甚黒鬢髮皆蚪以青花
布纒身以兩金串鈐手無城郭其王早朝以虎皮䝉杌
疊足坐羣下膜拜而退出則乘軟兠或騎象從者百餘
人執劍呵護食餅肉飯盛以甆器掬而啗之
茶弼沙國城方一千餘里王着戰袍縳金帶頂金冠穿
皂靴婦女着真珠衫土産金寳極多人民住屋有七層
每一層乃一人家其國光明係太陽沒入之地至晩日
入其聲極震洪於雷霆每於城門用千人吹角鳴鑼擊
鼓雜混日聲不然則孕婦及小兒聞日聲皆驚死
斯加里野國近蘆眉國界海嶼濶一千里衣服風俗語
音與蘆眉同本國有山穴至深四季出火逺望則朝煙
暮火近觀則火勢烈甚國人相與扛舁大石重五百斤
或一千斤抛擲穴中湏臾爆出碎如浮石每五年一次
火從穴出流轉至海邉復回所過林木皆不燃燒遇石
則焚爇如灰
黙伽獵國王逐日誦經拜天打纒頭着毛段畨衫穿紅
皮鞋教度與大食國一同王每出入乘馬以大食佛經
用一函乘在駱駞背前行管下五百餘州各有城市有
兵百萬出入皆乘馬人民食餅肉有麥無米牛羊駱駞
菓實之屬甚多海水深二十丈産珊瑚樹
　　　渤泥國
渤泥在泉之東南去闍婆四十五日程去三佛齊四十
日程去占城與麻逸各三十日程(案麻宋/史作摩)皆以順風為
則其國以板為城城中居民萬餘人所統十四州王居
覆以貝多葉民舎覆以草王之服色畧倣中國若裸體
跣足則臂佩金圏手帶金綀以布纒身坐繩床出則施
大布單坐其上衆舁之名曰阮囊從者五百餘人前持
刀劍器械後捧金盤貯香腦㯽榔等從以戰船百餘隻
為衛戰鬭則持刀被甲甲以銅鑄状若大筒穿之於身
䕶其腹背器皿多用金地無麥有麻稻以沙糊為糧(沙/糊)
(詳見黄/麻駐)又有羊及雞魚無絲蠶用吉貝花織成布有尾
巴樹加䝉樹椰子樹以樹心取汁為酒富室之婦女皆
以花錦銷金色帛纒腰婚聘先以酒㯽榔次之指環又
次之然後以吉貝布或量出金銀成禮䘮𦵏有棺斂以
竹為轝載棄山中二月始耕則祀之凡七年則不復祀
矣以十二月七日為嵗節地多熱國人宴㑹鳴鼓吹笛
擊鉢歌舞為樂無器皿以竹編貝多葉為器食畢則棄
之其國鄰於底門國有藥樹取其根煎為膏服之仍塗
其體兵刃所傷皆不死土地所出梅花腦速腦金脚腦
米腦黄蠟降真香瑇瑁畨商興販用貨金貨銀假錦建
陽錦五色絹五色茸琉璃珠琉璃瓶子白錫烏鉛網墜
牙臂環臙脂漆椀楪青甆器等博易畨舶抵岸三日其
王與眷屬率大人(王之左右/號曰大人)到船問勞船人用錦藉跳
扳迎肅欵以酒醴用金銀器皿禒蓆凉傘等分獻有差
既泊舟登岸皆未及博易之事商賈日以中國飲食獻
其王故舟往佛泥必挟善庖者一二輩與俱朔望並講
賀禮㡬月餘方請其王與大人論定物價價定然後鳴
鼓以召逺近之人聴其貿易價未定而私貿易者罰俗
重商賈有罪抵死者罰而不殺船回日其王亦釃酒椎
牛祖席酢以腦子畨布等稱其所施舶舟雖貿易迄事
必候六月望日排辨佛節然後出港否則有風濤之厄
佛無他像茅舎數層規制如塔下置小龕罩珠二顆是
謂聖佛土人云二珠其初猶小今漸大如拇指矣遇佛
節其王親供花菓者三日國中男女皆至太平興國二
年遣使蒲亞利等貢腦子瑇瑁象牙檀香其表緘封數
重紙類木皮而薄瑩滑色微緑長數尺博寸餘卷之僅
可盈握其字細小横讀之譯以華言云渤泥國王向打
稽首拜皇帝萬嵗萬嵗萬萬嵗又言毎年脩貢易飄泊
占城乞詔占城今後勿留館其使於禮賔院優遣之元
豐五年又遣使来貢其西龍宫什廟日麗胡蘆蔓頭蘇
勿里馬膽逾馬喏居海島中用小船来往服色飲食與
渤泥同出生香降真香黄蠟瑇瑁商人以白甆器酒米
麤鹽白絹貨金易之
　　　麻逸
麻逸國在渤泥之北團聚千餘家夾溪而居土人披布
如被或腰布蔽體有銅佛像散布草野不知所自盗少
至其境商舶入港駐於官塲前官塲者其國闤闠之所
也登舟與之雜處酋長日用白傘故商人必賫以為贐
交易之例蠻賈叢至隨□篱搬取物貨而去初若不可
曉徐辨認搬貨之人亦無遺失蠻賈乃以其貨轉入他
島嶼貿易率至八九月始歸以其所得凖償舶商亦有
過期不歸者故貶麻逸舶回最晩三嶼白蒲延蒲里嚕
里銀東流新里漢等皆其屬也土産黄蠟吉貝真珠瑇
瑁藥㯽榔于逹布商人用甆器貨金鐡鼎烏鉛五色琉
璃珠鐡針等博易
　　　三嶼
三嶼乃麻逸之屬曰加麻延巴姥酉巴吉弄等各有種
落散居島嶼舶舟至則出而貿易總謂之三嶼其風俗
大畧與麻逸同每聚落各約千餘家地多崇岡疊嶂峭
拔如壁憑髙依險編茅為屋山無水源婦女以首絫擎
二三罋取水於溪登陟如履平地窮谷别有種落號海
膽人形而小眼圓而黄虬髮露齒巢於木顛或三五為
羣跧伏榛莽以暗箭射人多罹其害投以甆椀則俯拾
忻然跳呼而去畨商每抵一聚落未敢登岸先駐舟中
流鳴鼓以招之蠻賈争棹小舟持吉貝黄蠟畨布椰心
簟等至與之貿易如議價未决必賈豪自至説諭餽以
絹傘甆器籐籠仍留一二輩為質然後登岸互市交易
畢則返其質停舟不過三四日又轉而之他諸蠻之居
環繞三嶼不相統屬其山倚東北隅南風時至激水衝
山波濤迅駛不可泊舟故販三嶼者率四五月間即理
歸棹博易用甆器皂綾纈絹五色燒珠鉛網墜白錫為
貨蒲哩嚕與三嶼聨屬聚落差盛人多猛悍好攻刼海
多鹵股之石槎牙如枯木芒刃銛於劍㦸舟過其側預
曲折以避之産青琅玕珊瑚樹然絶難得風俗博易與
三嶼同
　　　流求國
流求國當泉州之東舟行約五六日程王姓歡斯土人
呼為可老王所居曰波羅檀洞塹栅三重環以流水植
棘為藩殿宇多雕刻禽獸男女皆以白紵繩纒髮從頭
後盤繞及以雜紵雜毛為衣製裁不一織藤為笠飾以
羽毛兵有刀稍弓箭劍鼓之屬編熊豹皮為甲所乘之
車刻獸為像導從僅數十人無賦斂有事則均税不知
節朔眎月盈虧以紀時父子同床而寝曝海水為鹽釀
米麴為酒遇異味先進尊者肉有熊羆豺狼尤多猪雞
無牛羊驢馬厥土沃壤先用火燒然後引水灌注持鍤
僅數寸而墾之無他竒貨尤好剽掠故商賈不通土人
間以所産黄蠟土金氂尾豹脯往售扵三嶼旁有毗舎
耶談馬顔等國
　　　毗舎耶
毗舎耶語言不通商販不及袒裸盱睢殆畜類也泉有
海島曰彭湖𨽻晉江縣取其國宻邇煙火相望時至㓂
掠其来不測多罹生噉之􁀤居民苦之淳熙間國之酋
豪常率數百輩猝至泉之水澚圍頭等村恣行兇暴戕
人無數淫其婦女已而殺之喜鐡器及匙筯人閉戸則
免但刓其門圏而去擲以匙筯則俯拾之可緩數歩官
軍擒捕見鐡騎則競刓其甲駢首就戮而不知悔臨敵
用標鎗繫繩十餘丈為操縱盖愛其鐵不忍棄也不駕
舟楫惟以竹筏從事可摺疊如屏風急則羣舁之泅水
而遁
　　　新羅國
新羅國弁韓遺種也其國與泉之海門對峙俗忌隂陽
家子午之説故興販必先至四明而後再發或曰泉之
水勢漸低故必經由四明有大族曰金氏朴氏唐武徳
中封真金為樂浪郡王其後常為君長開耀中遣使乞
唐禮及他文從之屋宇器用服飾官屬略倣中國其治
峻法以繩下故少犯道不拾遺婚娶不用幣人知書喜
學厮役之家亦相矜勉里有庠扁曰局堂處子弟之未
婚者習書射於其中三嵗一試舉人有進士算學諸科
故號君子國地宜粳□有槖駞水牛不用錢第以米博
易民家器皿悉銅為之樂有二品曰庫樂曰鄉樂開元
中嘗遣邢璹為弔使五代同光長興中各遣使修朝貢
禮皇朝建隆二年遣使来貢興國二年又貢其國信隂
陽鬼神之事多拘忌中國使至必涓吉而後具禮受詔
每受詔亦為謝表粗有文采地出人参水銀麝香松子
榛子石决明松塔子防風白附子茯苓大小布毛施布
銅磬甆器草蓆䑕毛筆等商舶用五色纈絹及建本文
字博易
　　　倭國
倭國在泉之東北今號日本國以其國近日出故名或
曰惡舊名改之國方數千里西南至海東北限以大山
山外即毛人國凡五畿七道三島三千七百七十二鄉
四百一十四驛八十八萬三千餘丁地多山林無良田
嗜海錯俗多文身自謂泰伯之後又言上古使至中國
皆自稱大夫昔夏少康之子封於㑹稽斷髮文身以避
蛟龍之􁀤今倭人沈沒取魚亦文身以厭水族計其道
里在㑹稽之正東寒暑大類中國王以王為姓歴七十
餘世不易文武皆世官男子衣横幅結束相連不施縫
綴婦人衣如單被穿其中以貫頭一衣率用二三縑皆
被髮跣足亦有中國典籍如五經白樂天文集之類皆
自中國得之土宜五榖而少麥交易用銅錢以乾文大
寳為文有水牛驢羊犀象之屬亦有金銀細絹花布多
産杉木羅木長至十四五丈徑四尺餘土人解為枋板
以巨艦搬運至吾泉貿易泉人罕至其國樂有中國髙
麗二部刀楯弓矢以鐡為鏃挽射矢不能逺詰其故以
其國中不習戰鬭有屋宇父母兄弟卧息異處飲食用
爼豆嫁娶不持錢帛死有棺無椁封土為塚初䘮哭泣
不食肉已𦵏舉家入水潔浴以祓不祥舉大事則灼骨
以占吉㐫不知正嵗四時但計秋收之時以為年紀人
多夀率八九十嵗婦女不淫不妬無争訟或罹於罪重
者族滅輕者沒其妻孥以金銀為貢賦即其地之東粤
州及别島所産也其國自後漢嘗通中國歴魏晉宋隋
唐並遣使修朝貢國朝雍熙元年國僧奝然與其徒五
六人浮海至以銅器十餘事獻極精緻太宗召見館於
太平興國寺賜紫衣方袍撫之甚厚聞其王一姓傳繼
臣下皆世官因歎息謂宰臣宋琪李昉曰此島夷爾乃
世祚遐久其臣亦繼襲不絶此古之道也夫以一島夷
而動太宗之歎息豈泰伯用夏變夷之遺風猶有存者
歟
欽定四庫全書
　諸蕃志卷下　　　　　　宋　趙汝适　撰
　　志物
　　　腦子
腦子出渤泥國(一作/佛尼)又出賔窣國世謂三佛齊亦有之
非也但其國據諸蕃来往之要津遂截斷諸國之物聚
扵其國以竢蕃舶貿易耳腦之樹如杉生扵深山窮谷
中經千百年支幹不曽損動則賸有之否則腦随氣泄
土人入山採腦須數十為羣以木皮為衣賫沙糊為糧
分路而去遇腦樹則以斧斫記至十餘株然後截叚均
分各以所得解作板叚随其板傍横裂而成縫腦出扵
縫中劈而取之其成片者謂之梅花腦以状似梅花也
次謂之金脚腦其碎者謂之米腦碎與木屑相雜者謂
之蒼腦取腦已淨其杉片謂之腦札今人碎之與鋸屑
相和置瓷器中以器覆之封固其縫煨以熱灰氣蒸結
而成塊謂之聚腦可作婦人花環等用又有一種如油
者謂之腦油其氣勁而烈秪可浸香合香用
　　　乳香
乳香一名薫陸香出大食之麻囉㧞施曷奴發三國深
山窮谷中其樹大槩類榕以斧斫株脂溢扵外結而成
香聚而為塊以象輦之至扵大食大食以舟載易他貨
扵三佛齊故香常聚扵三佛齊畨商貿易至舶司視香
之多少為殿最而香之為品十有三其最上者為揀香
圓大如指頭俗所謂滴乳是也次曰缾乳其色亞扵揀
香又次曰缾香言收時貴重之置扵缾中缾香之中又
有上中下三等之别又次曰袋香言收時止置袋中其
品亦有三如瓶香焉又次曰乳榻盖香之雜扵砂石者
也又次曰黒榻盖香色之黒者也又次曰水濕黒榻盖
香在舟中為水所浸漬而氣變色敗者也品雜而碎者
曰斫削簸揚為塵者曰纒末此乳香之别也
　　　沒藥
沒藥出大食麻囉抺國其樹髙大如中國之松皮厚一
二寸採時先掘樹下為坎用斧伐其皮脂溢扵坎中旬
餘方取之
　　　血碣
血碣亦出大食國其樹略與沒藥同但葉差大耳採取
亦如之有瑩如鏡靣者乃樹老脂自流溢不犯斧鑿此
為上品其夾挿柴屑香乃降真香之脂俗號假血碣
　　　金顔香
金顔香正出真臘大食次之所謂三佛齊有此香者特
自大食販運至三佛齊而商人又自三佛齊轉販入中
國耳其香乃木之脂有淡黄色者有黒色者抝開雪白
為佳有砂石為下其氣勁工扵聚衆香今之為龍涎軟
香佩帶者多用之蕃人亦以和香而塗其身
　　　篤耨香
篤耨香出真臘國其香樹脂也其樹状如杉檜之類而
香藏扵皮樹老而自然流溢者色白而瑩故其香雖盛
暑不融名曰篤耨至夏月以火環其株而炙之令其脂
液再溢冬月因其凝而取之故其香夏融而冬凝名黑
篤耨土人盛之以瓢舟人易之以瓷器香之味清而長
黒者易融渗漉扵瓢碎瓢而爇之亦得其髣髴今所謂
篤耨瓢是也
　　　蘓合香油
蘓合香油出大食國氣味大抵類篤耨以濃而無滓者
為上蕃人多用以塗身閩人患大風者亦倣之可合軟
香及入醫用
　　　安息香
安息香出三佛齊國其香廼樹之脂也其形色類核桃
瓤而不宜扵燒然能發衆香故人取之以和香焉通典
叙西戎有安息國後周天和隋大業中曾朝貢恐以此
得名而轉貨扵三佛齊
　　　梔子花
梔子花出大食啞巴閑囉施羙二國狀如中國之紅花
其色淺紫其香清越而有醖藉土人採花曬乾藏之琉
璃缾中花亦希有即佛書所謂薝蔔是也
　　　薔薇水
薔薇水大食國花露也五代時蕃使蒲訶散以十五缾
效貢厥後罕有至者今多採花浸水蒸取其液以代焉
其水多偽雜以琉璃缾試之飜揺數四其泡周上下者
為真其花與中國薔薇不同
　　　沉香
沉香所出非一真臘為上占城次之三佛齊闍婆等為
下俗分諸國為上下岸以真臘占城為上岸大食三佛
齊闍婆為下岸香之大槩生結者為上熟脱者次之堅
黒者為上黄者次之然諸沉之形多異而名亦不一有
如犀角者謂之犀角沉如燕口者謂燕口沉如附子者
謂之附子沉如梭者謂之梭沉文堅而理緻者謂之横
隔沉大抵以所産氣味為髙下不以形體為優劣世謂
渤泥亦産非也一説其香生結成以刀修出者為生結
沉自然脱落者為熟沉産扵下岸者謂之畨沉氣哽味
辣而烈能治冷氣故亦謂之藥沉海南亦産沉香其氣
清而長謂之蓬莱沉
　　　箋香
箋香乃沉香之次者氣味與沉香相類然帶木而不甚
堅實故其品次扵沉香而優扵熟速
　　　速暫香
生速出扵真臘占城而熟速所出非一真臘為上占城
次之闍婆為下伐樹去木而取者謂之生速樹仆扵地
木腐而香存者謂之熟速生速氣味長熟速氣味易焦
故生者為上熟者次之熟速之次者謂之暫香其所産
之髙下與熟速同但脱者謂之熟速而木之半存者謂
之暫香半生熟商人以刀刳其木而出其香擇其上者
雜扵熟速而貨之市者亦莫之辨
　　　黄熟香
黄熟香諸畨皆出而真臘為上其香黄而熟故名若皮
堅而中腐者其形如桶謂之黄熟桶其夾箋而通黒者
其氣尤勝謂之夾箋黄熟夾箋者廼其香之上品
　　　生香
生香出占城真臘海南諸處皆有之其直下扵烏里乃
是斫倒香株之未老者若香已生在木内則謂之生香
結皮三分為暫香五分為速香七八分為箋香十分即
為沉香也
　　　檀香
檀香出闍婆之打綱底勿二國三佛齊亦有之其樹如
中國之荔支其葉亦然土人斫而隂乾氣清勁而易泄
爇之能奪衆香色黄者謂之黄檀紫者謂之紫檀輕而
脆者謂之沙檀氣味大率相類樹之老者其皮薄其香
滿此上品也次則有七八分香者其下者謂之㸃星香
為雨滴漏者謂之破漏香其根謂之香頭
　　　丁香
丁香出大食闍婆諸國其状似丁字因以名之能辟口
氣郎官咀以奏事其大者謂之丁香母丁香母即雞舌
香也或曰雞舌香千年棗實也
　　　肉荳䓻
肉荳䓻出黄麻駐牛崘等深畨樹如中國之栢髙至十
丈枝幹條枚蕃衍敷廣蔽四五十人春季花開採而曬
乾今荳䓻花是也其實如榧子去其殻取其肉以灰藏
之可以耐乆按本草其性温
　　　降真香
降真香出三佛齊闍婆蓬豐廣東西諸郡亦有之氣勁
而逺能辟邪氣泉人嵗除家無貧富皆爇之如燔柴然
其直甚亷以三佛齊者為上以其氣味清逺也一名曰
紫藤香
　　　麝香木
麝香木出占城真臘樹老仆湮沒扵土而腐以熟脱者
為上其氣依稀似麝故謂之麝香若伐生木取之則氣
勁而惡是為下品泉人多以為器用如花梨木之類
　　　波羅蜜
波羅蜜大如冬𤓰外膚礧砢如佛髻生青熟黄削其膚
食之味極甘其樹如榕其花業生花褪結子惟一成實
餘各蘸死出蘇吉丹廣州南海廟亦有之
　　　㯽榔
㯽榔産諸蕃國及海南四州交趾亦有之木如棕櫚結
子葉間如桞條顆顆叢綴其上春取之為軟㯽榔俗號
㯽榔鮮極可口夏秋採而乾之為米㯽榔漬之以鹽為
鹽㯽榔小而尖者為雞心㯽榔大而匾者為大腹子食
之可以下氣三佛齊取其汁為酒商舶興販泉廣税務
嵗收數萬緡惟海南最多鮮㯽榔鹽㯽榔皆出海南雞
心大腹子多出麻逸
　　　椰子
椰子木身葉悉類棕櫚㯽榔之屬子生葉間一穂數枚
大如五升器菓之大者惟此與波羅蜜耳初採皮甚青
嫩已而變黄久則枯乾皮中子殻可為器子中穰白如
玉味羙如牛乳穰中酒新者極清芳久則渾濁不堪飲南
毗諸國取其樹花汁用蜜糖和之為酒
　　　沒石子
沒石子出大食勿厮離其樹如樟嵗一開花結實如中
國之茅栗名曰沙沒律亦名蒲蘆可採食之次年再生
名曰麻茶麻茶沒石子也明年又生沙沒律間嵗方生
沒石子所以貴售一根而異産亦可恠也
　　　烏樠木
烏樠木似棕櫚青緑聳直髙十餘丈䕃緑荗盛其木堅
實如鐡可為器用光澤如漆世以為珍木
　　　蘇木
蘇木出真臘國樹如松栢葉如冬青山谷郊野在在有
之聴民採取去皮曬乾其色紅赤可染緋紫俗號曰窊
木
　　　吉貝
吉貝樹類小桑蕚類芙蓉絮長半寸許宛如鵞毳有子
數十南人取其茸絮以鐡筯碾去其子即以手握茸就
紡不煩緝績以之為布最堅厚者謂之兠羅綿次曰畨
布次曰木棉布又次曰吉布或染以雜色異紋炳然幅
有闊至五六尺者
　　　椰心簟
椰心簟出丹戎武囉蕃商運至三佛齊凌牙門及闍婆
貿易又出三嶼蒲嘿嚕山産草其状似藤長丈餘紋縷
端膩無節目名曰椰心草蕃之婦女採而絲破織以為
簟或用色染紅黒相間者曰花簟冬温而夏凉便扵出
入以三佛齊者為上三嶼者最為下
　　　木香
木香出大食麻囉抹國施曷奴發亦有之樹如中國絲
𤓰冬月取其根剉長一二寸曬乾以狀如雞骨者為上
　　　白荳䓻
白荳䓻出真臘闍婆等蕃惟真臘最多樹如絲𤓰實如
蒲萄蔓衍山谷春花夏實聴民從便採取
　　　胡椒
胡椒出闍婆之蘇吉丹打板白花園麻東戎牙路以新
柂者為上打板者次之胡椒生扵郊野村落間亦有界
(缺/)中國之蒲萄土人以竹木為棚(缺/)開花四月結實花
如鳯尾其色青紫五月收採曬乾藏之倉廪次嵗方發
出以牛車運載博易其實不禁日而耐雨旱則所入者
寡潦則所入倍常(或曰南毗無離㧞國至多蕃商/之販扵闍婆来自無離㧞也)
　　　蓽澄茄
蓽澄茄樹藤蔓衍春花夏實類牽牛子花白而實黒曬
乾入包出闍婆之蘇吉丹
　　　阿魏
阿魏出大食木俱蘭國其樹不甚髙大脂多流溢土人
以繩束其梢去其尾納以竹筒脂滿其中冬月破筒取
脂以皮袋收之或曰其脂最毒人不敢近每採魏時繫
羊扵樹下自逺射之脂之毒着扵羊羊斃即以羊之腐
為阿魏未知孰是姑兩存之
　　　蘆薈
蘆薈出大食奴發國草屬也其状如鱟尾土人採而以
玉器搗研之􁊱而成膏置諸皮袋中名曰蘆薈
　　　珊瑚樹
珊瑚樹出大食毗喏耶國樹生扵海之至深處初生色
白漸漸長苖拆甲歴一歳許色間變黄支格交錯髙極
三四尺大者圍尺土人以絲繩繫五爪鐡猫兒用烏鉊
為墜抛擲海中發其根以索繫扵舟上絞車搭起不能
常有驀得一枝肌理敷膩見風則乾硬變為乾紅色以
最髙者為貴若失時不舉則致蠧敗
　　　琉璃
琉璃出大食諸國燒煉之法與中國同其法用鈆硝石
膏燒成大食則添入南鵬砂故滋潤不烈最耐寒暑宿
水不壊以此貴重扵中國
　　　猫兒睛
猫兒睛狀如母指大即小石也瑩潔明透如猫兒眼故
名出南毗國國有江曰淡水江諸流匜匯深山碎石為
暴雨淜流悉萃扵此官以小舸漉取其圓瑩者即猫兒
睛也或曰有星照其地秀氣鍾結而成
　　　珠子
真珠出大食國之海島上又出西難監篦二國廣西湖
北亦有之但不若大食監篦之明淨耳每採珠用船三
四十隻船數十人其採珠人以麻繩繫身以黄蠟塞耳
鼻入水約二三十餘丈繩纒扵船上繩揺動則引而上
先煑毳納極熱出水則急覆之不然寒慄致死或遇大
魚蛟鼉諸海恠鬐鬛所觸往往潰腹折支人見血一縷
浮水面則知已葬魚腹嘗有採珠者繩動而引之不上
衆極力舉之足巳為蛟鼉所斷矣所採者曰珠母畨有
官監視随其所採籍其名掘地為坎置諸坎中月餘珠
母殻腐取珠淘淨與採珠者均之珠大率以圓潔明淨
者為上圓者置諸盤中終日不停蕃商多置夾𥜗内及
傘柄中規免抽解
　　　硨磲
硨磲出交趾國状似大蚌沿海人磨治其殻因其形為
荷葉杯膚理瑩潔如珂玉其最大者琢其根柢為杯有
厚三寸者脱落碎𤨏猶為環珮諸玩物按佛書以此為
至寳今乃海錯耳未審是古硨磲否
　　　象牙
象牙出大食諸國及真臘占城二國以大食者為上真
臘占城者為下大食諸國惟麻囉抹最多象生扵深山
窮谷中時出野外蹂踐人莫敢近獵者用神勁弓以藥
箭射之象負箭而遁未及一二里許藥發即斃獵者随
斃取其牙埋諸土中積至十餘株方搬至大食以舟運
載與三佛齊日囉亭交易大者重五十斤至百斤其株
端直其色潔白其紋細籀者大食出也真臘占城所産
株小色紅重不過十數斤至二三十斤又有牙尖止可
作小香叠用或曰象媒誘致恐此乃馴象也
　　　犀角
犀状如黄牛只有一角皮黒毛稀舌如栗殻其性鷙悍
其走如飛専食竹木等刺人不敢近獵人以硬箭自逺
射之遂取其角謂之生角或有自斃者謂之倒山角角
之紋如泡以白多黒少者為上
　　　腽肭臍
腽肭臍出大食伽力吉國其形如猾脚髙如犬其色或
紅或黒其走如飛獵者張網扵海濵捕之取其腎而漬
以油名腽肭臍蕃惟渤泥最多
　　　翠毛
翠毛真臘最多産扵深山澤間巢扵水次一壑之水止
一雌雄外有一焉必出而死鬬人用其機飼媒擎諸左
手以行巢中者見之就手格鬬不復知有人也右手即
以羅掩之無能脱者邕州右江亦産一種茸翠其背毛
悉是翠茸窮侈者多以撚織如毛叚然比年官雖厲禁
貴人家服用不廢故蕃商冐法販鬻多寘布𥜗袴中
　　　鸚鵡
鸚鵡産占城有五色唐太宗時環王所獻是也案傳謂
能訴寒有詔還之環王國即占城也欽州有白鸚鵡紅
鸚鵡大如小鵞羽毛有粉如蝴蝶翅謂之白鸚鵡其色
正紅尾如烏鳶之尾謂之紅鸚鵡
　　　龍涎
龍涎大食西海多龍枕石一睡涎沫浮水積而能堅鮫
人採之以為至寳新者色白稍久則紫甚久則黒不薫
不蕕似浮石而輕也人云龍涎有異香或云龍涎氣腥
能發衆香皆非也龍涎扵香本無損益但能聚煙耳和
香而真用龍涎焚之一縷翠煙浮空結而不散座客可
用一剪分煙縷此其所以然者蜃氣樓䑓之餘烈也
　　　瑇瑁
瑇瑁形似龜黿背甲十三片黒白班紋間錯邉襴缺齧
如鋸無足而有四鬛前長後短以鬛掉水而行鬛與首
班文如甲老者甲厚而黒白分明少者甲薄而花字模
糊世傳鞭血成斑妄也漁者以秋間月夜採捕肉亦可
喫出渤泥三嶼蒲嘿嚕闍婆諸國
　　　黄蠟
黄蠟出三嶼麻逸真臘三佛齊等國蜂生扵深山窮谷
中或窠老樹或窠芭蕉樹或窠巖穴較諸中國之蜜差
大而黒蕃民以皮鞔軀先用惡草作煙廹逐羣蜂飛散
随取其窠擠去蜜其滓即蠟也鎔範成□或雜灰粉鹽
石以三佛齊者為上真臘次之三嶼麻逸蒲嘿嚕為下
　　　海南
海南漢朱崖儋耳也武帝平南粤遣使自徐聞(今雷州/徐聞縣)
渡海略地置朱崖儋耳二郡昭帝省儋耳併為朱崖郡
元帝從賈捐之議罷朱崖至梁隋復置唐貞觀元年析
為崖儋振三州𨽻嶺南道五年分崖之瓊山置郡陞萬
安縣為州今萬安軍是也儋振則今之吉陽昌化軍是
也貞元五年以瓊為督府今因之徐聞有遞角塲與瓊
對峙相去約三百六十餘里順風半日可濟中流號三
合溜渉此無風濤則舟人舉手相賀至吉陽廼海之極
亡復陸塗外有洲曰烏里曰蘓吉浪南對占城西望真
臘東則千里長沙萬里石床渺茫無際天水一色舟舶
来往惟以指南針為則晝夜守視唯謹毫釐之差生死
繫焉四郡凡十一縣悉𨽻廣南西路環拱黎母山黎獠
蟠踞其中有生黎熟黎之别地多荒田所種秔稌不足
扵食乃以􁖆(時諸/切)芋雜米作粥糜以取飽故俗以貿香
為業土産沉香蓬莱香鷓鴣斑香箋香生香丁香㯽榔
椰子吉貝苧麻楮皮赤白藤花縵黎幙青桂木花梨木
海梅脂瓊枝菜海漆蓽撥髙良薑魚鰾黄蠟石蠏之屬
其貨多出扵黎峒省民以鹽鐡魚米轉博與商賈貿易
泉舶以酒米麵粉紗絹漆器瓷器等為貨嵗杪或正月
發舟五六月間回舶若載鮮㯽榔攙先則四月至
瓊州在黎母山之東北郡治即古崖州也政和間陞為
節鎮以靖海軍為額瀕海少山秋霖春旱夏不極熱冬
不甚寒多颶風常以五六月發有暈如虹者謂之颶母
按隋志謂人性輕悍椎髻卉裳刻木為符力穡朴野父
子别業豪黠共鑄銅為大皷初成懸扵庭鳴皷以招同
類至者如雲羣情趨服者號為都老人着紬緶以土為
釡瓠匏為器無麯蘖以安石榴花醖釀為酒今之上衣
無異中土惟下裳男子用布縵女子用裙以紡貝為生
土釡至今用之瓠瓢間以􁍗水酒用薯粮以變色雖無
富民而俗尚儉約故無惸獨㓙年不見匄者丁晉公嘗
貶為州司户教民讀書著文慶歴間宋侯貫之創郡庠
嘉定庚午趙侯汝厦新之祠東坡蘇公澹庵胡公扵講
堂之東西偏扁其堂曰明道海口有漢兩伏波廟路博
徳馬援祠也過海者必禱扵是得環珓之吉而後敢濟
屬邑五瓊山澄邁臨髙文昌樂㑹皆有市舶扵舶舟之
中分三等上等為舶中等名包頭下等名蜑船至則津
務申州差官打量丈尺有經册以格税錢本州官吏兵
卒仰此以贍西二百三十六里抵昌化軍治
昌化在黎母山之西北即古儋州也子城髙一丈四尺
周廻二百二十歩舊經以為儋耳夫人驅鬼工供畚鍤
一夕而就或謂土人耳長至肩故有儋耳之號今昌化
即無大耳兒盖黎俗慕佛以大鐶墜耳俾下垂至肩故
也地無煙瘴水潦之患氣候與中州異羣花皆早發至
春時已盡獨荷花自四五月開至窮臘與梅菊相接俗
尚淳朴儉約婦人不曵羅綺不施粉黛婚姻䘮祭皆循
典禮無饑寒之民學在東南隅後遷扵西紹興間復遷
扵城東參政李公光為之記去州十五里地名蜑塲忠
簡趙公鼎謫吉陽嘗過斯地盛暑苦旱井泉枯竭鑿井
不數尺得泉至今不涸號曰相泉又有白馬井泉味甘
羙商舶回日汲載以供日用靈濟廟在鎮安門内即儋
耳夫人祠也紹興間封顯應夫人海外黎峒多竊發惟
儋獨全夫人之力也城西五十餘里一石峯在海洲巨
浸之間形類獅子俗呼獅子神實貞利侯廟商舶祈風
扵是屬邑三曰宜倫曰昌化曰感恩南三百四十里抵
吉陽軍界
吉陽軍在黎母山之西南郡治振州吉陽縣基也瓊管
雖有陸路可通然隔越生黎峒必再渉海而後至胡澹
庵謂再渉鯨波險是也郡治之南有海口驛商人艤舟
其下前有小亭為迎送之所地狹民稀氣侯不正春常
苦旱渉夏方雨耕種不糞不耘樵牧漁獵與黎獠錯雜
出入必持弓矢婦人不事蠶桑惟織吉貝花被縵布黎
幕男子不喜營運家無宿儲俗尚鬼不事醫藥病則宰
牲牷動皷樂以祀謂之作福禁人造門䘮祭亦皆用樂
地多崇崗峻嶺峯巒秀㧞故郡之士人間有能自立者
學在郡城之東北去城十三里有石面平如掌非磨琢
之工所能為周圍數丈可坐十客林木茂宻澗水甘冽
周侯創結茅亭其上扁曰清賞熟黎峒落稀少距城五
七里許外即生黎所居不啻數百峒時有侵擾之害周
侯遣熟黎峒首諭之約定寅酉二日為虛市率皆肩擔
背負或乗桴而来與民貿易黎人和悦民獲安息領吉
陽寜逺二縣政和間併為寜逺一縣東一百二十里抵
萬安軍界
萬安軍在黎母山之東南唐貞觀五年置萬安州領縣
三曰萬安富雲博遼天寳初更州為郡至徳二載更為
萬全乾元初復為州皇朝省冨雲博遼二縣更萬安縣
曰萬寜熈寜六年更為軍析萬寜為陵水今萬寜陵水
是也民與黎蜑雜居其俗質野而畏法不喜為盗牛羊
被野無敢冐認居多茅竹瓦屋絶少婦媪以織貝為業
不事文繡病不服藥信尚巫鬼殺牲而祭以祈福佑黄
侯申首創藥局人稍知服藥之利城東有舶主都綱廟
土人敬信禱卜立應舶舟往来祭而後行三郡士子當
嵗大比皆附試扵瓊管
黎海南四郡島上蠻也島有黎母山因祥光夜見旁照
四郡按晉書分野屬婺女分謂黎牛婺女星降現故名
曰黎婺音訛為黎母諸蠻環處其山峻極常在霧靄中
黎人自鮮識之秋朗氣清時見翠尖浮揷半空山有水
泉湧流𣲖而為五一入昌化一入吉陽一入萬安一入
瓊州一流為大溪有灘三十六至長寮村屬澄邁縣一
流為小溪有灘二十四至碌運村屬樂㑹縣二水合流
為三合水屬瓊山縣去省地逺者為生黎近者為熟黎
各以所邇𨽻扵四軍州黎之峒落日以繁滋不知其㡬
千百也咸無統屬峒自為雄長止扵王符張李數姓同
姓為婚省民之負罪者多逋逃歸之其人椎髻跣足揷
銀銅錫釵婦人加銅環耳墜垂肩女及筓即黥頰為細
花紋謂之繡面女既黥集親客相賀慶惟婢獲則不繡
面女工紡織得中土綺綵拆取色絲加木棉挑織為單
幕又純織木棉吉貝為布祭神以牛犬雞彘多至百牲
無鹽鐡魚蝦以沉香縵布木棉麻皮等就省地博易得
錢無所用也屋宇以竹為棚下居牧畜人處其上男子
常帶長靶刀長弰刀弓跬歩不離喜讐殺謂之捉拗其
親為人所殺後見仇家人及其峒中種類即擒取而械
之械用荔枝木長六尺許其狀如碓要牛酒銀缾乃釋
謂之贖命議婚姻折箭為質聚㑹椎皷舞歌死必殺牛
以祭土産沉水蓬莱諸香為香譜第一漫山悉㯽榔椰
子樹小馬翠羽黄蠟之屬閩商值風飄蕩貲貨䧟没多
入黎地耕種不歸官吏及省民經由村峒必舍其家恃
以為安熟黎之外海南四州軍鎮其四隅地方千里路
如連環欲歴其地非一月不可遍馬伏波之平海南也
命陶者作缶器大者盛水數石小者盛五斗至二三斗
者招到深峒歸降人即以遺之任意選擇以測其巢穴
之險夷黎人止取二三斗之小者詰之云来時皆懸崖
縁木而下不取大者恐將歸不得以是知其峒穴深而
險峻不可入四郡之人多黎姓盖其裔族而今黎人乃
多姓王淳熈元年五指山生黎峒首王仲期率其傍八
十峒丁口千八百二十歸化仲期與諸峒首王仲文等
八十一人詣瓊管公參就顯應廟研石歃血約誓改過
不復抄掠犒賜遣歸瓊守圖其形狀衣裘上經畧司髻
露者以綘帛約髻根或以彩帛包髻或戴小花笠皆簮
二銀篦亦有着短織花裙者惟王仲期青巾紅錦袍束
帶自云祖父宣和中嘗納土補官賜錦袍云
　　　物貨
海南土産諸蕃皆有之顧有優劣耳箋沉等香味清且
長夐出諸蕃之右雖占城真臘亦居其次黄蠟則逈不
及三佛齊較之三嶼抑又劣焉其餘物貨多與諸蕃同
惟㯽榔吉貝獨盛泉商興販大率仰此
