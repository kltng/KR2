#+TITLE: 海語-明-黃衷
#+DATE: 2016-06-11 12:22:15
#+SOURCE: github.com/kanripo/KR2k0144 master 439662c9                
欽定四庫全書　　　　　史部十一
　海語　　　　　　　　　地理類十(外紀之屬/)
　　提要
　　　　(臣/)等謹案海語三卷明黄衷撰衷字子和上
　　　　海人𢎞治丙辰進士官至兵部右侍郎是書
　　　　乃其晩年致政家居就海洋畨舶詢悉其山
　　　　川風土裒録成編自序稱鐵橋病叟者其别
　　　　號也廣東通志載是書作一卷此本實三卷
　　　　分為四類曰風俗凡二目曰物産凡二十九
　　　　目曰畏途凡五目曰物怪凡八目所述海中
　　　　荒忽竒譎之狀極為詳備然皆出舟師舵卒
　　　　所親見非山海經神異經等純搆虚詞誕幻
　　　　不經者比每條下間附論斷詞致並髙簡時
　　　　寓勸戒亦頗有可觀書中别有附註乃其族
　　　　子學準増加原本所載今併存焉案明史滿
　　　　剌加傳稱正嘉間為佛郎機所滅而此書則
　　　　稱佛郎機破其國王退依陂隄里佛郎機整
　　　　衆而去王乃復所云云與史稍有不同此書
　　　　成於嘉靖初海賈所傳見聞較近似當不失
　　　　其實是尤可訂史傳之異不僅博物之資矣
　　　　乾隆四十六年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　海語卷上
　　　　　　　　　　　　　明　黄衷　撰
　　風俗
　　　暹羅(按暹羅國乃暹與羅/斛二國在占城南)
暹羅國在南海中自東筦之南亭門放洋南至烏瀦獨
瀦七洲(三洋/名)星􁅦坤未針(海天無際舶行莫知方位惟/以星􁅦針定子午而赴之)
至外羅坤申針四十五程至占城(本古越裳/氏之界)舊港經大
佛靈山其上烽墩則交趾(即安/南)屬也又未針至崐□山
又坤未針至玳瑁洲玳瑁額及於龜山酉針入暹羅港
水中長洲隱隆如壩舶出入如中國車壩然亦國之一
控扼也少進為一闗守以夷酋又少進為二闗即國都
也其地沮洳無城郭王居據大嶼稍如中國殿宇之制
覆以錫版闢東壁為巨扉是為王門治内分十二塘壩
酋長主焉猶華之有衙府也其要害為龜山為陸昆主
以阿昆猛齋猶華言總兵甲兵屬焉有奶街為華人流
寓者之居土夷乃散處水棚板閣蔭以茭草無陶瓦也
其國右僧謂僧作佛佛乃作王其貴僧亦稱僧王國有
號令决焉凡國人謁王必合掌跽而捫王之足者三自
捫其首者三謂之頂禮敬之至也凡王子始長習梵字
梵禮若術數之類皆從貴僧是故貴僧之權侔於王也
國無姓氏華人流寓者始從本姓一再傳亦亾矣人皆
髠首耻為盜竊凡犯盜及私市者罪之其犴獄則穴地
為重樓三級謂之三牢輕罪置上級差重置中級殊死
者乃置下級輕刑以皮鞭差重斷足十趾差重斷手十
指罪至殊死者腰斬或以象蹂之貴僧為請於王王乃
宥之沒為僧奴謂之奴囝賦役省薄惟給象為最重故
殊死獲免者不為奴囝則以給象終身焉國無占候凡
日薄蝕國人見者則奔告於王首至者賞建寅之月王
乃命巫占方命力者由勝方所向掠人而剔其膽雜諸
藥為湯王濡足象濡首以作猛氣凡用膽華人為上僧
不剔孕婦不剔瘡痏不剔是故用膽視嵗甲子為多寡
也建辰之月是為嵗首建巳之月始作農事建午之月
潦始漲建酉之月潦退王乃御龍舟乃祀土榖禾乃登
始穫凡稼之長茂視潦之淺深稈長丈有三尺穟八寸
有只稻三盈寸田畆贍數口少歉嵗也凡男女先私媾
而後聘婚既嫁而外私者犯則出貨以贖然猶蔽罪於
男謂其為亂首也凡婦多慧巧刺綉織絍工於中國尤
善醖釀故暹酒甲於諸夷婦餙必以諸香澤其體髪日
夕三四浴戯押不禁雖王之妻妾皆盛餙倚市與漢兒
貿易不訝亦不敢亂居父母若夫之䘮則削髪如比丘
尼經旬乃蓄鬒如舊凡死䘮富夷火尸而𦵏貧者舉尸
筏而浮諸海䘮屬跽伏於海濱迎僧而呪羣大鳥啄而
食之頃之而盡謂之鳥𦵏凡鰐患夷衆則奔赴於王王
詔貴僧呪飯而投諸鰐所乃以貝多葉書數符佩以奴
囝沒水牽數鰐出貴僧稽其孽跡多者戮之刳其腹有
得鉛珠二升者跡少乃黥符其背呪而縱之國人凡有
讐怨皆謁僧求呪其呪土夷遭者非死即疾苦施諸華
人則不能害也尺飯僧必具十品食也屑糯若秔也牛
也羊也豕也翰音也舒鴈也家鶩若魚也皆熟而薦之
僧呪而後舉舉必盡數器不足十品不以供也其産多
蘇方木檳榔椰子波羅蜜片腦諸香雜菓象齒犀角金
寳玳瑁之屬貿易用􁨤故其民饒富豪酋各據别島而
居奴囝數百口蓄貲多至數十鉅萬不盖藏不虞冦西
洋諸國異産竒貨輻輳其地匠藝工緻嵌寳指環時至
中國一枚值數十金地廣而兵强嘗併有占臘(本扶南/屬國)
而私其貢賦以不繫中國利害置不問也
(洪武四年暹羅國王參烈昭毘牙遣使臣柰思俚儕剌/識悉替等來朝貢進金葉表其物有象牙有犀角孔雀)
(尾翠羽龜筒六足龜寳石珊瑚金界指片腦米腦腦油/腦柴檀香速香安息香黄熟香降真香羅斛香乳香樹)
(香木香丁香阿魏薔薇水丁皮琬石紫梗藤竭藤黄硫/黄沒藥烏爹泥肉荳蔲胡椒白荳䓻蓽茇蘇木烏木大)
(楓子苾布油紅布白纒頭布紅撒哈剌布紅地絞節知/布暗花紅細棋子花布織人象花文打布西洋布織花)
(紅絲打布剪絨絲雜色紅花被面織雜色/紅文絲縵使囬令於廣東布政司管待)
　　　滿剌加(按滿剌加國在占城/南前代不通中國)
滿剌加在南海中始為暹羅屬域厥後守土酋長判其
主而自立開國無可考矣自東筦縣南亭門放洋星盤
與暹羅同道至崐□洋直子午収龍牙門港二日程至
其國為諸夷輻輳之地亦海上一小都㑹也王居前屋
用瓦乃永樂中太監鄭和所遣者餘屋皆僣擬殿宇以
錫箔為餙遇制使若列國互市王即盛陳儀衛以自儆
備其民皆土室而居其尊官稱姑郎伽□巨室稱南和
達民多饒裕南和達一家胡椒有至數千斛象牙犀角
西洋布珠具香品若他止蓄無筭俗不尚鬼男子雞鳴
而起仰天呦呦而呼哈喇葢哈喇者天地父母之通謂
也文字皆𣑽書貿易以錫行大都錫三斤當銀一錢耳
牙儈交易搦指節以示數千金貿易不立文字指天為
約卒母敢負者不産五榖米稻皆暹羅崛巄陂隄里所
貨鬻俗禁食豕肉華人流寓或有食者輙惡之謂厭其
穢也其地多酥酪富夷以和飯而啖鷄犬鵝鶩常仰販
於他國故一物之價五倍於華也民性獷暴而重然諾
鈀鑞(刄類/也)不離頃刻生男二嵗即造小鈀鑞而佩之一
語不合便剸刄其胷死即刄者輙逃匿山谷踰時乃出
死者之家不復尋讐姑郎伽□亦不復追論矣交㑹則
交捫其心以為禮誤捫其手則勃然忿争貧民頗事剽
掠遇獨客輙殺而奪其貲舶商假館主者必遣女奴以
服役猶日夕饋食飲少不知戒即腰纒皆為所掩取矣
婚嫁尤論財男聘以十四而責女之奩資嘗數倍陪送
奴囝有五六房者市井罵詈止於其身雖甚辱不大較
若罵子孫而及父祖罵奴而及家長輙以死鬬故傭奴
以土著為上謂其能扞主也婦女以夜為市禁以二鼓
為罷脫有過禁者遇巡徼姑郎伽□即執而戮之王亦
不詰也輕刑鞭撻罪至死者斷木為髙樁而鋭其末入
土二尺許以囚大孔貫銳端輾轉哀噭頃之洞腹而死
喪事貧者舉尸而焚冨人則以樟腦實棺中而後焚之
詰旦而視骨為揚灰矣其地多崇山大谷陸行可達暹
羅嘗併有𤓰哇之國(本婆古/闍國)然𤓰哇之夷素號兇狡凡
受傭其地而戕害其主者十八九惟善制藥筒中其矢
者無不立死正徳間佛郎機(佛郎機不知何種素不通/中國正徳丁丑假作貢獻)
(來至近廣恃火鋭設柵自固擄嬰兒/烹食之守臣率來軍攻殺之遁去)之舶互市争利而
閧夷王執其哪噠而囚之佛郎機人歸愬於其主議必
報之乃治大舶八艘精兵及萬乗風突至時已逾年國
中少備大被殺掠佛郎機夷酋進據其宫滿剌加王退
依陂隄里老幼存者復多散逸佛郎機將以其地索賂
於暹羅而歸之暹羅辭焉佛郎機整衆滿載而去王乃
復所
(永樂三年滿剌加國王西剌八兒速剌遣使奉金葉表/來朝貢其物有畨小厮犀角象牙玳瑁瑪瑙鸚鵡黒猿)
(黒熊白麂鎖袱金毋鶴頂珍珠珊瑚撒哈剌白苾布薑/黄布撒都細布西洋布片腦梔子花薔薇露沉香乳香)
(速香金銀吉降真香檀香丁香烏木蘇木大楓子畨錫/畨鹽使囘令於廣東布政司管待正統間複來朝貢)
　
　
　
　
　海語卷上
欽定四庫全書
　海語卷中
　　　　　　　　　　　　　明　黄衷　撰
　　物産
　　　□(音/寵)
□人屬出於暹羅之崛巄短小精悍圓目而黄睛性絶
專慤不識金帛木石如猿猱古樾蒙宻者率數十巢盖
舉族所聚也語咿嚶不可辯山居夷獠毎諳其性常馴
擾以備驅使蒙以敝絮食以□(音/鴉)鮍(音具夷言小醎魚/可治痢病十顆粒)
(即愈服之忌醋/犯則絶腸矣)飲以漓酒即躍然喜似謂得所主者舉
族受役至死不避雖歴世不更他姓嘗役以採片腦鶴
頂皆如期而獲其山多犀象主者利其齒角授以毒鏢
□挾以歸遇犀或象輙往刺之升木而匿犀或象怒且
索毋得也移刻毒發而殪□乃羣聚呌嘯若誇其捷者
相戒聚以守經月犀象且腐所遺如牙如角齒則負以
數□角乃一□肩之以輸其主遇奪他姓亦至死弗畀
也舶人編竹為籠紆深其制置所必由之徑機而取之
以獻於夷王王大愛玩酬以蘇合油至數千斤猶衣□
以番錦飼以嘉實置之爽塏□以非其主終不附也然
稍近煙火淚目即死
　鐵橋子曰予觀□有三善焉格犀若象以小制大近
　勇不安華構不甘嘉養近㢘不遺舊主近忠吁若□
　可為臣監矣乎
　　　象
象嗜稼凡引類于田必次畝而食不亂蹂也未旬即數
頃盡矣島夷以孤豚縳籠中懸諸深樹孤豚被縳喔喔
不絶聲象聞而怖又引類而遁不敢近稼矣夫體巨而
力强者物莫象若佛書言菩薩之力譬如龍象是匹龍
也孤豚之聲乃怖而遁之島夷之術竒矣抑何所受耶
噫世之屛目任耳而自致疑懼者獨象也乎哉(象足骨/直無屈)
(曲處膽隨四時周流四腿鼻端有𤓰可拾針耳後有穴/薄如皷皮一刺而斃認其子之皮則泣惟牙最貴重然)
(亦不切於服食器用也番夷歳貢驛遞疲於供需明王/謹嚴好尚此物置之無用之地惟以有齒焚身作吏戒)
(耳/)
　　　海犀
海犀間出海上類野兕而額鼻有角與陸犀同所遊止
處水為分裂夜則淵面白光熒熒此其異也島夷以是候
之然竟無獲者遂為希世之物矣舊説温嶠燃犀照水
神怪莫遯(晉書温嶠還武昌至牛渚磯水深不可測世/云其下多怪物嶠遂燬犀角而照之須臾見)
(水族覆火竒形異狀或乘馬車著赤衣者嶠其夜夢入/謂己曰與君幽明道别何意相照也意甚惡之後以齒)
(疾/終)即其角也錢呉寳庫有水犀帶一具國亡流落人間
不知所終云又野犀有名通天者角表夜光如炬亦竒
物也(夷堅續志凡犀角遇山川日月草木隨寓成影月/與魚等皆是常有獨宋韓魏公犀帶中央一片乃)
(鹿啣花已是絶竒宋孝宗居徳壽宫光宗上壽以萬緍/賂海商得犀角一片是南極老人星像所扶杖稍短類)
(泣杖或以為不祥之物遂却之今具星像者絶不可見/鹿啣花則貴家間有之又廣州志犀角有烏犀花犀通)
(天犀復通犀花犀者白地黒花通天犀黑地白花復通犀/則通天犀白花中復有黑花此皆希世之寳也攷之宋)
(仁宗以通天犀帶賜冦萊公萊公竟待以瞑日不為不/重矣其辟寒犀駭鷄犀則傳聞亦罕開元天寳遺事開)
(元二年冬至交趾國進犀一株色黄如金使者請以金/盤置於殿中温温然有暖氣襲人上問其故使者曰此)
(辟寒犀也上/甚悦厚賜之)
　　　海馬
海馬色赤黄髙者八九尺逸如飛龍山食而宅海盖龍
種也東南島夷老於泛海者間一見云昔人有巨獸骨
者以問沙門賛寧(賛寧宋初僧為寺主太祖至寺行香/問曰朕見佛拜是不拜是曰見在佛)
(不拜過去佛大合/帝意遂為定禮)賛寧曰是為海馬骨水火俱不能毁
惟漚以糟腐即爛矣試之果然前代緇流博雅乃爾則
名為大儒者其可及哉(外一種海藥亦名海馬異物志/云生西海大小如守宫蟲形似)
(馬以予所見乃石形似馬者竊恐初為生物遇泥沙衝/漬久漸成石如石蟹本生蟹所成耳以海馬有二名故)
(著/之)
　　　海驢
海驢多出東海狀如驢舶估有得其皮者毛長二寸許
睛則毿毿下垂隂則㲠䋱整也或以制卧裀善人御之
竟夕安寢不善人枕籍魂乃數驚矣島夷詫其靈不敢
蓄也
　鐵橋子曰獬豸觸邪(獬豸神獸能觸邪今以/為法司服色取此義)神草指
　佞(即屈軼草/生堯時)皆出於聖人之世盖希代之瑞也海驢
　産於荒裔洪濤之中而其遺革猶辯淑慝以效其靈
　如其非誕亦足異矣吁孰謂靈具五常而智反敝革
　下邪
　　　海狗
海狗純黄形如狗大乃如猫嘗羣遊背風沙中遥見船
行則没海漁以技獲之盖利其腎也(方書或謂駭狗腎/謂以此物置之卧)
(犬之側則/驚駭而奔)醫工以為即腽肭臍云按本草腽肭出西戎
豕首魚尾而二足圖經云黄毛三莖一竅别種也
　　　獴□
獴□(或作/俱)有白有黒有黄有狸狀酷類猫而大亦髙足
而結尾捕䑕捷於猫也諸國皆産惟暹羅者良舶佑挾
至廣州常猫見而避之豪家每十金易一云
　　　海䑕
海䑕大如豕重亦百觔目正赤然猶畏猫或獻於夷猶
畜之别囿遇獴□嚙其目死焉(海鮎魚每涉沙際佯不/動海䑕以為彼失水且)
(死嚙其尾鮎轉/首嘬之從水云)
　　　海鷗
海鷗似鵝而大不識人舶過嘗集人肩頂人輙捕而烹
之(列子海上之人有好鷗鳥者每旦從鷗遊至者百數/其父曰取來吾玩明日之海上鷗舞而不下此似寓)
(言之意也又晉書張華傳人有得巨鳥毛長三丈者問/之華華愀然曰此海鳧毛也出則世將亂予以鷗鳬類)
(近附/之)
　　　海鷄
海鷄毛色如家鷄惟雙足鱉類爾(海濵居民鷄栖于野/每與異種交接伏雛)
(多有異/狀者)
　　　海鶴
海鶴大者修項五尺許趐足稱是吞常鳥如餤魚鱔成
化間有至漳州者漳人射殺之復有以頂貨者類淘河
而鋭咮(淘河即鵜鶘亦名逃河詩云/維鵜在梁不濡其咮是也)雄大雌乃略小晝
啄于海暮宿巖谷間島夷豫以小鏢付□月夕則伏於
鶴常宿所擇其大者而刺之平旦有獲五六頭者島夷
乃剥其頂售于舶估比至閩廣價等金玉予嘗見廣中
善宦有以鶴頂製飲器數百事(海鶴頂亦可製帶真者/極貴重但偽售者多甚)
(難辯耳記云海上之鶴千歳為𤣥或云鶴有𤣥黄白蒼/不等而白者最良堪入藥穆天子傳云天子至巨捜二)
(氏獻白鶴之血以飲天子注云血/益人氣力葢不特可充玩好而已)首餙金寳餉諸貴璫
朝右以希顯柄然卒止方岳豈數然邪抑公道可慿邪
　　　海鸚哥
海鸚哥黒啄羽足亦鱉也(若禽類則亦有真鸚鵡/具五色者聞以充貢)
　　　海鷰
海鷰大如鳩春回巢於古巖危壁葺壘乃白海菜也島
夷伺其秋去以脩竿接鏟取而鬻之謂之海鷰窩隨舶
至廣貴家宴品珍之其價翔矣(海旁俱沙磧無淤泥海/菜脂瑩軟膩鷰以營巢)
(綢繆日乆味加於本菜洗濯/時尚有燕毛粘著其上也)
　　　火鷄山鳯
火鷄出滿刺加山谷大如鸛多紫赤色能食火(澤州英/鷄能食)
(碎石子西夷駝鳥能食/生鐵物性之異如此)吐氣亦煙燄也(凡鷄類多能吐/氣記云錦鷄吐)
(綬予於友人家親見之五彩成雲/爛然可愛□□漸収入口矣)子如鵝胎殻厚踰重錢
或班或白島夷採為飲盞見者多珍竒之山鳯喙首如
鶴頂足率七八尺趐翮過之能吞衆鳥敵人而啄其腦
若刀斧然子大如椰甌(予嘗怪雜記漢時貢續絃膏云/外國煎鳯髓所造又云諸天國)
(食鳯卵如土人食鷄卵按鳯靈鳥也應期而生傳稱翔/於千仞覽徳輝而下之夫見且不得而其髓與卵乃充)
(日用理亦希矣予意必有物如山鳯者之類耳賈誼賦/曰使麒麟可係而羈兮何異於犬羊予亦曰使鳯凰可)
(烹而糜兮夫/何異於鷄鶩)近時暹羅哪噠挾一以餉盤檢悦之倩巧
匠裁為酤瓴市井誇謂僅見也夫明王之世不貴異物
而杜滛巧此何為哉
　　　海鯊
鯊有二種魚鱺之鯊盖閩廣江漢之常産海鯊虎頭鯊
體黒紋鱉足巨者餘二百斤嘗以春晦陟於海山之麓
旬日而化為虎惟四足難化經月乃化矣或曰虎紋直
疎且長者鯊化也炳炳成章者常虎也(本草云沙魚出/南海形如鱉無)
(足而有尾山海經云可以餙劒廣中亦有沙魚其皮可/以磨噐及作劒室如叔所記當為别種傳云魚虎背有)
(刺皮如猬頭如虎生南海亦有變為虎者此疑同類異/名但不云有足草木子曰鱗虫皆卵生獨海鯊胎生故)
(為魚也/最巨)
　　　海龜
海龜鷹首鷹吻大者方徑丈餘春夏之交遊卵於沙際
島夷遇而捕之輙垂淚歔氣如人遭困厄然或諭之曰
汝再垂淚歔氣當觧汝縳龜便應聲潜然鳴若哀牛島
夷舁至海濵釋之龜比入水引頸三躍若感謝狀而逝
(晉書毛寳傳寳在武昌軍人冇於市買得一白龜長四/五寸養之漸大放諸江中邾城之敗養龜人被鎧持矛)
(自投於水中如覺墮一石上視之乃先所養白龜長五/六尺送至東岸遂得免焉富春志孫權時永康樵人入)
(山得大龜名元緒將獻之呉王夜泊舟於越石里桑木/下中夜聞木呼曰勞乎元緒何事乃爾龜曰遊不擇時)
(為人拘繫木曰將就烹耶龜曰雖盡南山之木不能爛/我木曰諸葛元遜博物之士也爾至則禍必至我王既)
(得龜烹之積薪萬束莫能爛諸葛元遜果入曰宜用老/桑木煑之樵人因言越石所聞之語王伐木煑之立爛)
(云江湖紀聞景定癸亥荆門軍黄叔子處京學病函報/其子未至十數里宿田舍繼有扣門報宿者與黄各通)
(姓名談論古今亹亹可聽因問黄來故曰尊君得非黄/叔子乎黄曰然何故相識其人曰予死尊君實生之近)
(聞其病乃多食生魚胷中積冷誤服凉藥今但服姜附/湯可愈今既相遇予可無行言訖不見黄到京乃知其)
(父因上膈熱多服凉藥與冷積相併遂収效姜附焉叔/子平生未嘗活人但同齋曽獲一龜將脱其殻黄憐而)
(縱之意此報也又夷堅續志楊安撫炎正與其弟夢信/皆以世科官至安撫家蓄一龜大二尺餘作龜室于堂)
(奥每日餉以飯或餅餌之屬二揚偶有除擢或冇他喜/則跳躍而出若有凶事則出而淚下夫載籍所記龜者)
(多矣即此數事其性之超悞特為夐絶盖非獨海龜為/然也記曰麟鳯龜龍謂之四靈又曰守以靈龜是故龜)
(不物/矣)
　　　海鰉
鰉有二種常鰉類鰣魚而小河海皆産也海鰉身首差
短歳二八月羣至數百騰於沙嶼移時化為鳥俗呼火
鳩是也海濵居民候其上也譟而驚之化者纔十五鱗
鬛全不開者不全化矣居人羞者市者瀕海皆足余少
時嘗見廣海人有以糟鰉餉先大夫者比發瓿鳥首而
魚身者二先大夫愀然不懌曰是欲化而不可得者也
無乃人離造化之情邪尚忍食哉命覆之(即所謂鷹化/為鳩雀入大)
(水為蛤者也大抵造物變化無窮厯不盡載矣晉書張/華傳武庫雉雊旁有蛇蜕宋楊文公談苑都下盛賣鶉)
(是月絶無蛙聲凡此類也惟段成式所記補闕張周見/壁上𤓰子化為白魚徐聞司訓陳君嘗為予言見一榕)
(葉墜地轉動不已拾之半化為蜻蜓此頗為異耳其餘/古今所受不可殫述矣雖然極其變而觀之滄海尚亦)
(為桑田六合人物終盡而更始天地/且不能違而𤨏𤨏者又何煩叙論乎)
　　　海鰌
海鰌長者亘百餘里牡蠣聚族其背曠歳之積崇十許
丈鰌負以遊鰌背平水即牡蠣峍屼水面如山矣舶猝
遇之如當其首輙震以銃砲鰌驚徐徐而没猶漩渦數
里舶顛頓久之乃定人始有更生之賀蓋觀甚竒而災
甚切也(瓊州舊誌趙公簡公鼎謫吉陽軍即今崕州雷/州守臣走使泛海通問使者晨望極逺處隠隠)
(如十里紅旗出没疑為番冦指示舟子舟子揺手戒勿/語乃披髪持刀割舌血滴水中食頃方不見問之曰此)
(海鰌也無數紅旗者背趐耳此舟㡬為所壞裂乃舉酒/相慶吁水物之害冇如是乎披髪裂舌蓋厭禳之誌云)
(此魚長/或千里)
　　　鰻鱺
鰻鱺大者身徑如磨盤長丈六七尺鎗嘴鋸齒遇人輙
鬭數十為隊常隨盛潮陟山而草食所經之路漸如溝
澗夜則鹹涎發光舶人以是知為鰻鱺所集也燃灰厚
布所開路執鏢㦸諸器羣譟而前鰻鱺循路而遞遇灰
體澁不可竄移時乃困舶人恣殺之皮厚近食之美於
肉也(圖經云鰻鱺似蟬是蛟蜃之類海鰻最大予嘗見/釣獲者形甚可怪亦堪入藥如稽神録所載活癆)
(疾婦人功用非小猶不及/歙州五色者為上品耳)
　　　印魚
印魚出南海中似青魚而脩廣過之頭骨中折如觧顱
之嬰腦後垂皮方徑三寸許若道巾之披餘然上有黒
文儼如篆籀島夷間有獲者必珍藏之不知其何謂也
　　　河豚
河豚出於江河者皆不盈尺海中大者如豕服雜紅黄
文彩可玩常魚率水而遊此則旋迴戱躍噴沬之聲烏
烏如訓狐(服鳥也似鶴賈誼在長沙作/服賦狐或作胡服或作鵩)舶人聞其聲知
其下有河豚也以小絙繫义鏢擲而獲之有重數十斤
者云(此河豚背有紅黄圏文腹脹者烹餁失節能殺人/梅聖俞時所謂入口生鏌鎁者也其江豚如豕形)
(隨水上下鼻中有聲能噴水舟人以占風雨今揚子江/多有之許渾詩所謂江豚吹浪夜還風是也海亦多此)
(種其刑更大味如水牛而腥/本草謂為江㹠海㹠即此也)
　　　蜘蛛
海蜘蛛巨若丈二車輪文具五色非大山深谷不伏也
遊絲隘中牢若絙纜晨輝照耀光燄燁如虎豹䴢鹿間觸
其網蜘蛛益吐絲如縞霞纒紏卒不可脱俟其斃腐乃
就食之舶人欲樵蘇者率百十其徒束炬而往遇絲輙
燃紅遍山谷如設庭燎蛛潜愈邃宻惟恐其及也或云
取其皮為履不航而涉豈其然歟(陶隠居云蜘蛛有數/十種今觀爾雅所載)
(七八種耳皆無所謂海内俱有之但不及海外為極大/耳世稱蜘蛛善巧埤雅曰知誅義者也然則海蜘蛛其)
(專大巧而竊/物權者乎)
　　　猛火油
猛火油樹津也一名泥油出佛打泥國大類樟腦苐能
腐人肌肉燃置水中光燄愈熾蠻夷以制火器其烽甚
烈帆檣樓櫓連延不止雖魚鼈遇者無不燋爍也一云
出髙麗之東盛夏日初出時烘日極熱則液出他物遇
之即為火此未必然恐出樹津者是也
　　　酴醿露
酴醿海國所産為盛出大西洋國者花如中州之牡丹
蠻中遇天氣凄寒零露凝結著他草木乃氷澌木稼
殊無香韻惟酴醿花上瓊瑶晶瑩芬芳襲人若甘露焉
夷女以澤體髪膩香經月不滅國人貯以鉛瓶行販他
國暹羅尤特愛重競買略不論直隨船至廣價亦騰貴
大抵用資香奩之餙耳五代時與猛火油俱充貢謂薔
薇水云(晉書賈謐傳外國貢異香著人則經月不歇武/帝甚貴之惟以賜侍中賈充及大司農陳騫海)
(外諸香木雖芬烈然不甚著人/亦不經久據所云知即此香也)
　　　片腦
片腦産暹羅諸國惟佛打泥者為上其樹髙者三二丈
葉如槐而小皮理類沙柳腦則其皮間凝液也好生窮
谷島夷以鋸付□就谷中尺㫁而出剥而採之有大如
指厚如二青錢者香味清烈瑩潔可愛謂之梅花片鬻
至中國擅翔價焉復有數種亦堪入藥乃其次耳(按本/草有)
(龍腦醫家專云片腦皆以為眼科之藥盖即一也圖經/云龍腦香出婆律國今惟南海番舶賈客貨之相傳云)
(其木髙七八丈大可六七圍如積年杉木狀旁生枝葉/正圓而背白結實如荳䓻酉陽雜俎云此木有肥瘦者)
(出龍腦香其香在木心波斯㫁其木剪取之肥者出婆/律膏其膏於木端流出斫木作坎而承之或云南海山)
(中亦冇此木唐天寳中交趾貢龍腦皆如蟬蠶之形此/老木中根節方冇之極為難得也今海南龍腦多用火)
(煏成片中亦有雜偽入藥惟貴生者狀若梅花瓣甚佳/也詳觀所記與圖經大同小異雖出之處不同意海外)
(之國俱有之總則謂之龍腦其/成片如梅花者則謂片腦耳)
　　　石蜜
九海山巖穴野蜂窠焉釀實無収採者草間石鏬在在
泛溢抛露日久必宿蛇虺之毒船人遭難入山者雖草
木魚蠏之屬糝以胡椒熟而食之無害也脱遇石蜜以
為甘而過食必大霍亂而死可不慎諸(桐郷摘集海外/四月㯽榔花盛)
(開蜂採之率多醉死惟此時少衰餘月皆盛予竊禄朱/崕百況俱惡惟海味與石蜜得飽啖耳石蜜即巖蜜蘇)
(恭以為非者誤也方書云遠方山郡幽僻處出蜜所著/巉巖石壁非攀縁所及惟於山頂藍轝自懸掛下遂得)
(採取蜂去餘蜜著石鳥雀羣飛來啄之盡至春蜂歸如/故海上山巖萬岫四時和暖百花盛開故蜂蜜勝於他)
(境自入楚以來所啖宻味作微酸蜂多類木䖟耳/禹錫以蘇恭荆襄人地無巖險應未博聞是矣)
　　　伽南香
香品雜出海上諸山盖香木枝柯竅露者木立死而本
存者氣性皆温故為大螘所穴螘食石蜜歸而遺於香
中歳久漸漬木受蜜氣結而堅潤則香成矣其香本未
死蜜氣復老者謂之生結上也木死本存蜜氣凝於枯
根潤若餳片謂之糖結次也其稱虎班結金絲結者歳
月既淺木蜜之氣尚未融化木性多而香味少斯為下
耳諸香惟此種不堪入藥故本草不錄(廣州志云沉香/有黄沉黒至貴)
(者蠟沉削之則卷嚼之則柔皆樹枯其根所結伽南木/乃沉之生結者大抵諸香無異種但分生死結久近粗)
(細耳如青桂香馬啼香棧香速香之類各有次第而伽/南為上沉次之餘再次之丁謂在海南作天香傳謂四)
(十二狀同出一本盡之矣夫沉附種子伽南而亞之沉/既入藥伽南乃參置不錄何耶竊恐名謂既殊氣味功)
(効亦當稍别不然/本草其真蔽賢哉)近世士夫以制帶銙率多凑合若天
成純全者難得耳
　　　辟珠
辟珠大者如指頂次如善提子次如黍粟質理堅重如
貝辟銅鐵者銅鐵不能損辟竹木者竹木不能損犯似
他物即毁矣常附胎於椰子㯽榔果穀之實之内通謂
之聖鐵(一名㽔賔鐵人有善鼓琴於月夜者鐵/自池荷中躍出其前名為聖鐵無忝也)島夷能
辯之故以為竒寳也夫威喜辟兵(威喜未詳嘗記小説/云昔一人藏物於身)
(兵刃所施物自應之/纎毫不損恐或指此)舍利拒火(僧有舍利云血氣精華/之所凝結大化之後炳)
(然獨存天竺沙門僧康會對孫權曰舍利威神豈有光/相而已此乃刼燒之火所不能焚金剛之杵所不能碎)
而此珠出於草木乃能制犀利之物無亦庶類精華之
所融結邪然皆中國未之或見也所謂鍾於物而不鍾
於人者兹亦一佐邪
　　　蓬薘柰
蓬薘奈華言破肚子盖果實也産於暹羅之□巄如大
棗而青島夷日乾以附遠漬以沸汁其皮自脱圓脫如
大李肉潤膩如紅酥甘美可餤亦珍味云(南方草木狀/所載廣南菓)
(食精美偹矣海外所傳如波羅蜜石栗海梧海松子蓬/薘柰雖稱珍竒要之皆在枝圓橘柚之下惟海松子入)
(藥近奉㫖求之極難得頗為累耳波羅蜜按隋書四夷/傳百濟有異樹名波羅波酉陽雜俎唐段成式著異木)
(篇云婆羅婆樹其實大如甕又云出波斯國呼為阿善/嚲樹長五六丈皮色青絲葉極光净冬夏不凋無花結)
(實從樹莖出有殼裹之殻上有刺瓤至甘甜可食核大/如棗一殻裹中有數百枚核味如栗炒黄食甚美予至)
(崕州凡家園皆有之味甜而頗腥氣不甚可口仁頗甘/不如栗名獨盛矣○石栗樹與栗同但生於山石罅中)
(花開三年方結實其殼厚而肉少其味似胡桃仁熟時/或為羣鸚鵡至啄食略盡故彼人極珍貴之出安南○)
(海梧子樹似梧桐色白葉似青桐有子如大栗肥甘可/食出林邑○海松子與中國松同但結實絶大形如小)
(栗三角肥甘香/美出林邑新羅)
　
　
　
　
　
　海語卷中
欽定四庫全書
　海語卷下
　　　　　　　　　　　　　明　黄衷　撰
　　畏途
　　　崐□山
山在大佛靈南凡七嶼七港是謂七門(唐書廣州東南/海行三百里至)
(屯門山或疑即此山計/之道里不同恐非也)其旁洲嶼皆翼然環列適諸國
者此其標也其山多兕犀野馬巨麕異蛇大木復平川
沃壤數百頃椰樹駢生墮實彌谷冬𤓰延蔓蒼藤徑寸
實長三四尺大踰一圍(海上無人之境産物皆碩大予/客朱崖令人採取何首烏天南)
(星二藥皆三倍於常品氣味自/别周知有棗如𤓰非誕語也)糜腐若泥淖然舶欲樵
蘇非百人不敢即往老估嘗鑱崖壁識嶮以示防云
　　　分水
分水在占城之外羅海中沙嶼隱隱如門限延綿横亘
不知其幾百里巨浪拍天異於常海由馬鞍山扺舊港
東注為諸畨之路西注為朱崖(即今瓊州府所屬/大約緫稱朱崖)儋耳
(即今/儋州)之路天地設險以域華夷者也(予嘗循朱崖儋耳/之境緃觀于海則)
(見洪濤駭浪勢如沸鼎色類藍靛遥望不極問于居民/此外當為何所笑而不荅嘗聞崖州老客云毎取魚逺)
(出界夜半畧聞鷄聲此為占城國而島夷志又聞占城/至崖州七日程盖海直抵天際朱崖與諸畨皆在海中)
(如浮巵然地理圖所載是也惟朱崖聨屬雷亷漢賈捐/之建議棄之歴代皆入版圖聲名文物盖十倍交趾者)
(也/)由外羅歴大佛靈以至崐□山自朔至望潮東旋而
西既望至晦即西旋而東此又海中潮汐之變也惟老
於操舟者乃能察而慎之(予㓜為弟子員時督學四明/余子華老先生講正䝉及潮)
(汐以余忠襄海潮圖為是盖主月之所臨潮必從之之/説及逰朱崖讀王桐郷樀集又以長短星為驗再檢嶺)
(外録云江浙之潮自冇定候欽亷之潮則朔望大瓊海之/之潮半月東流半月西流潮之大小随長短星不係月)
(盛衰始知王/之説盖祖此)
　　　萬里石塘
萬里石塘在鳥瀦二洋之東隂風晦景不類人世其産
多􁫶璖(蛤蚌之屬海南人以鋸解之磨礱為硯/極可珍玩本草以為玉石類者非也)其鳥多
鬼車九首者四三首者(鬼車晦㝠則飛鳴能入人室收/人魂魄一名鬼鳥此鳥昔有十)
(首一首為犬所噬今猶餘九首其一常下血滴人家則/凶夜聞其飛鳴則捩狗耳猶言其畏狗也亦名九頭鳥)
(荆楚歲時記聞姑獲夜鳴聞則捩狗二鳥相似故有/此同周禮庭氏以救日之弓救月之矢射之是也)漫
散海際悲號之音聒聒聞數里雖愚夫悍卒靡不慘顔
沾襟者舵師脱小失勢誤落石汊數百軀皆鬼録矣
　　　萬里長沙
萬里長沙在萬里石塘東南即西南夷之流沙河也弱
水出其南風沙獵獵晴日望之如盛雪舶誤衝其際即
膠不可脱必幸東南風勁乃免陷溺
　　　鐡板沙
成化二十一年乙巳憲廟遣給事中林榮行人黄乾亨
備封冊之禮以如占城官治大舶一艘凡大舶之行用
小艚船一選熟於洋道者數十人駕而前謂之頭領大
舶之後繫二小船以便樵汲且以防虞謂之快馬亦謂
脚艇是役也軍民之在行者千人物貨太重而火長又
昧於經路次交趾之占壁囉誤觸鐡板沙舶壞二使溺
焉軍民死者十九予里中有麥福者同七十餘人奪一
脚艇棹至崖側巨浪簸蕩衆懼捨舟而登山回望大舶
覆處近如席前洪濤瀾汗惟敗篋破甑出没于其間數
百人者漚滅無跡衆皆長慟於是晝行夜伏捕蛇䑕拾
草木之實而啖風雨晦㝠石妖木魅千竒萬怪來侮來
狎悉難名狀且已忘甲子惟視月弦望以驗時日曽未
浹旬死者强半存者二十四人復已缺食二日蹣跚㝠
行倀入空谷谷中石窟寛坦如堂有草葉如廣之水蕉
掘之根類蹲䲭而大競取以食喉間㣲覺苦澁餘味如
葛識者曰此非悪草也第未經風日水土氣作苦澁味
耳乃曝之日中衆亦偃息石窟已皆酣寢比寤曉星煌
煌矣遲明敲火燃草取所曝日中者煨而食之味轉香
滑晨進一枚饑渇俱弭相率肆力而採頃之根裔都盡
窟居二日體力完健乃各負數枚復沿水際而行俄聞
谿中人語至見島夷數軰乗三小船循谿搜撈段帛諸
物有諳夷語者詢之乃交趾占城二國之交徼廵船也
二船酋長聞是覆溺之餘為之隱惻各取十二人共載
以歸二國夷王謂天朝人民館榖如禮於是占城遣人
以二使來訃廣中始知大舶汩没守臣以聞二使均荷
恤䕃(二使以死勤事聞其孫子甲科世盛朱紫相襲天/之右功不為踈矣予薦主紹興毛鳴崗老先生題)
(其家輓冊有白骨已沉恩似/海錦衣可奈夜如年之句)又踰年二國始具海舟資
送諸人以還盖同日逹廣也逆計阽危之日至是已二
年矣麥福自言向在占城旅次月夕夣還其家見三道
士設水陸醮聞其妻哭聲而寤福於枕上亦哭同寢詰
之語之夣無不酸鼻者次年抵家見其妻髽而麻衣筵
几儼然夫婦相持悲喜交集詢其妻云凶問至時為丙
午六月晦初猶未信既而審然七月望始倩道流招魂
而葬月夕之夣無乃是乎吁人之逰魂夕數千里不既
神乎
　鐡橋子曰甚哉利之戕賊也窮荒絶徼無不競焉二
　使銜命逺適異域不幸而溺厥職固在諸衆人者何
　為者哉縁刀錐之末蹈不測之淵以飽鯨鱷非溺海
　也利溺焉耳予故紀之以為犯險侔利者鍳之(予竊/禄海)
　(外每見叔此語輙愧恨不已携家生還不為不幸也/大扺海舟深底入水數尺縱風浪洶湧舟極顛沛可)
　(保無恙惟遇沙淺并石浪勢相撞則破壞必矣嘉靖/丁酉瓊府諸生下第者自省由海而歸至碙州而下)
　(失道遇淺數舟皆折崖州所溺凢八生焉次年予適/至崖為之隕涕作哀八生文文拙且冗不復録也)
　其稱狀類蹲䲭者不知其為何草也俾托根於通都
　名嶠得岐黄為之品第功豈下於重樓三秀者哉兹
　乃淪没裔夷廣莫之野獲濟者僅二十四人才而不
　效嗚呼惜也雖然幽人空谷古盖有之
　　物怪
　　　海和尚
海和尚人首鼈身足差長而無甲舟行遇者率虞不利
𢎞治初吾廣督學大僉淮陽韋彦質先生將視學瓊州
陸至徐聞方登海舟此物升鷁首而蹲舉舟皆泣謂有
魚腹之憂議將禳之先生方嚴人不敢白也詰旦抵瓊
留十許日試士都畢泛海而還若履平地後遷福建憲
都考終于家語曰妖不勝徳(草木子邵子曰陸生之物/水中必具計必有海人嘗)
(聞之海賈云有海人出形如僧人頗小登舟而坐至則/戒舟人寂然不動少頃復沉水否則大風翻舟以予觀)
(之必水族之異形者也遇物而升值之恐/非禍福所係率以為怪是謂生於罕乎)
　　　海神
風柔浪恬島嶼晴媚倐然紅旗整整擁浪而馳迅若徼
電火長即焚香長跪率衆而拜曰此海神逰也整整紅
旗者夜义隊也遇者吉矣(南海最靈驗勅賜廟宇春秋/二祭國有大事天子為遣使)
(進香廟舊有波羅樹一本海中大暨魚一歲間歲來朝/民間舟中所事海神不一廣瓊有天妃祠亦受勅封王)
(祭昌化有峻靈王祠蘇子膽謫海南為作碑記餘不盡/録予携家浮海還横巨浪幾不能濟舟人呼神而共禱)
(之頃刻順/風入港矣)
　　　鬼舶
海舶相遇火長必舉火以相物色日影向西或三或兩
帆檣樓舵首尾間缺下上欹側掠浪衝突此舉火而彼
不應者知鬼舶也巫乃披髪擲米抛紙而厭勝之(游魂/為變)
(則覆溺亡者似為鬼矣所操/之舶果何所化耶未可知也)
　　　飛頭蠻
飛頭蠻亦海山中鬼物也居處嗜好與人無别夜則其
首飛去頥實穢物歸則身首屬而嚥之惟頷下㣲痕紅
線耳暹羅島夷有娶婦得此者其夫惡之或教以俟其
首去置身于地以小刀喇喉頸間頃之首歸不合宛轉
而死夷僧云是必素遺誓約鬼罰乃爾然予偶記小説
云某人家生一子自然無首則飛頭者豈亦沴氣適然
所鍾邪(予僚友嘗言海外竒事鄉間有納婦者婦每夜/從牀前入地去飽食魚蠏而返衣猶沾濕其夫)
(欲逐之不果後生子如常亦無他異此與予叔所記皆/令人駭不置信者鄉伯祭酒泰泉黄公志云親見香山)
(縣深林中有物如嬰孩而躶自藤蘿中携手魚貫而下/相挽不㫁見人輙笑至地而滅土人謂之赤蝦亦無所)
(怖及閲雙槐集所載亦與此合又鹽商髙氏言代薪青/逺縣山中見一小孩奔走衆逐入枯樹中以火熨之出)
(走死視之儼如人形惟脇下多兩趐耳二縣廣州屬邑/已希異如此是知六合之中無所不有而海外神怪為)
(多故曰視聽之表/聖賢有不言者也)
　　　人魚
人魚長四尺許體髪牝牡人也惟背有短鬛㣲紅耳間
出沙汭亦能媚人舶行遇者必作法禳厭惡其為祟故
也昔人有使髙麗者偶泊一港適見婦人仰卧水際顱
髪蓬短手足蠕動使者識之謂左右曰此人魚也(山海/經姑)
(射國在海中屬列姑射西南有/陵魚人靣手足魚身在海中)慎毋傷之今以楫扶置
水中噀波而逝
　　　蛇異
𢎞治間有舶欲販於占城者舶中二十人將即山而薪
是夜舶主夣神語之曰明日斫山湏多裹鹽也寤而異
焉以語諸薪者或笑或不信舶主曰第人負十許斤何
礙衆從之乃乗二快馬即三山麓石潭深不可測二十
人者分朋而攻日影西下山聲殷殷如雷衆謂天日髙
晴何以有此是必有異升木而伺俄有巨蛇蜿蜒幾五
丈其色正黒兩目如炬山巔奮迅而下没于潭如雷者
乃觸石崩隕之聲也有蜈蚣長可七尺騰躍而逐之旋
潭踥踥尾端毒沫時時射潭内水色變如油抵暮潭靣
火燄髙尺許舶人熟視乃自蜈蚣甲間出夜分循山而
去光燁燁燭山谷遲明下山觀之蛇踡跼死潭間衆方
驚喜曰裹鹽之夣實神貺也乃以藤䌫聨巨鐡鈎引蛇
出平野剥其皮厚如黄牛之革骨節中韲臼醃其肉殆
滿船腹衆乃輟薪載蛇以回舶島夷之船或過而見其
皮問何從得之為價幾何舶主紿曰五十金島夷付之
不較復問肉價幾何曰百金又付之不較易載將發舶
主謂島夷曰若何急此為也島夷笑曰漢兒不識寳耳
是乃龍也其皮鞔鼓聲聞二十里(龍皮亦可製扇開元/天寳遺事元寳家有)
(一皮扇子製作其質毎暑月宴客即以此扇子置於坐/前使新水灑之則颯然風生廵酒之間客有寒色遂命)
(撤去明皇亦曽差中使去取/愛而不受帝曰此龍皮扇也)此皮中七鼓一鼓即償今
值易易也肉以為鮓貨于國中且不知值又幾倍矣舶
主懊恨自謂其不善賈也鐡橋子曰物遇乃貴是何足
歎哉語云螣(或作/騰)蛇㳺霧而殆於即且(或作蝍蛆/見淮南子)氣固
有相制夫(予村居時見小蜈蚣逐尺餘小蛇于池塘蛇/懼没水蜈蚣于水靣布毒沫蛇不禁自浮出)
(蜈蚣乃嚙殺之并去其両日郷人云蜈蚣寄種于蛇目/是以毒也凢蜈蚣極大則有寳珠雷毎擊之或云惡其)
(善傷龍也又沈存中篳談云見一蜘蛛逐蜈蚣蜈蚣循/籬竹裂隙而入蜘蛛以腹磨隙再三而去少頃破竹視)
(之則蜈蚣斷爛不屬矣盖蜘蛛布溺以/殺之也物之以小制大理實運之耶)
　　　龍變
岡瀕海洲也環海皆崇山其氓多以樵採為業昔有樵
者三十餘軰駕二白艚渉海而斮薪午將及岸遥望巨
物青黒如蛇垂首山脊其角􁣙􁣙也諸衆人驚相召曰
蚺蛇吞鹿矣(蚺蛇長數丈大亦數圍善吞鹿惟角難進/乃伏水中俟其將腐變登木自絞則角脱)
(骨盡出矣楚詞辯證疑巴蛇食鹿出骨事似迂誕而蚺/蛇已有然者膽入藥最良本草以為産於髙雷而海外)
(尤/盛)彼利得鹿吾屬利得蚺耳棹歌踴躍而前維舟山麓
以梃與刃譟而争先比至山半隂雲四合雷電大作雨
雹石注樵者怖散莫知所之頃之天日開霽崩崖㧞木
彌溢山谷樵人血額裂趾者纍纍而集顧見二白艚閣
置樹杪攀木而升則雨電滿載惟米鹽衣被略無所損
乃取米若釜為糜而食越數日别艚踵至衆乃得歸鐡
橋子曰事固有似利而實害者樵也烏足以知之然鬼
神戯人類是多矣(此或龍運天變之期也瀕海居民毎/直龍運則屋宇人畜頃刻半空無論)
(舟楫也易曰龍戰于野鄒陽䟽曰神龍驤首奮翼則浮/雲出流斯際也天地且易位人孰得而攖之○深山大)
(澤神物所居切不可觸犯續搜神記云昔有三人共在便/山中伐木忽見石窠中有二卵大如升取煮之始湯熱)
(聞林中如風雨聲須叟有一蛇大十圍長四五丈徑來/於湯中啣卵去三人無幾皆死予嘗過昌化大村驛旁)
(有神廟前土隆然或有動其土石者輙死人皆為廟神/呵䕶之予聞登其上戒僮僕勿使犯意古有息壤或此)
(類/也)
　　　石妖
妖出崐□山疑亦隂精也昔漳人有販舶者偕伴數十
薪于山中崖間石壁可鑑漳人祖負石立俄有婦從石
隙出姿態姝麗殊非蠻島所有漳人與語媚之迷惑忘
返遂伉儷焉婦日獻草木實殊形異色味皆甘脆遂已
饑渇乃𨗳漳人葺茅以居繞舍蒔美竹踰時即長林鬰
鬰無復寒暑漳人時從婦陟巘求食毎遭猛獸鬼物婦
身為蔽翼習見毋怪亦毋恐也婦又教之驗草木榮落
以記時嵗漳人安之是生二子不自知其流落海嶼間
也所閱草木凡五榮落婦或他出漳人獨居忽伐竹聲
往視乃舶樵也中有舊侣二軰即鄉思油然向舶人道
所以請共載以歸舊侣乃匿之舟中婦挾二雛追至沙
溆侏􁍜之聲如怨如詈擲二雛於水號噭而去漳人登
舶竟瘖不能語(夷堅續志廣州有商人與同伴泛海往/諸國經紀偶中流得病力别同伴登岸)
(歇泊至一洲間結茅居止遂相與約云若回舟如見竹/竿標記衣物可來相接若無標記即已不諱不必泊船)
(恐阻風利也越半年舟經前地則竹竿衣物竝無矣衆/相望欷歔暨回廣州訪其家人歴道其所以全家痛哭)
(即命道士建九幽齋醮祭煉天下孤魂至夜三更召請/之時忽聞屋上有人連呼曰我在此急用梯扶下乃所)
(度之人未嘗死也即救以湯粥方省人事云昨浮海得/病止于洲渚止忽有二婦人挾至山中石崖内每日亦)
(有飯食但自不知此身為生死已近年餘一日聞二婦/相語曰有符使持公文至水府稱廣州某人作商死於)
(海島今祭煉天下鬼神宜留此人我爾自去赴㑹既宻/聞之力扣二婦口望帯去一觀一婦曰不可一婦曰不)
(妨遂挾至其建功徳所約曰今藏你在屋上戒勿作聲/二婦遂往壇前享食適聞道士出門召請我名姓又是)
(本家作醮主且曉我家人哭泣之聲是以呌呼二婦方/知駡云始不欲帯彼來今事泄矣飛走而去其人歸雖)
(得冄生但飲食甚少越兩月死盖為鬼氣所侵不可救/藥但得終於正寢而已以此見祭煉之有功也○又昔)
(有富商漂海舟折抱一板至岸得熊毋挽之而上登石/竅甚深窈其中以草芥毛羽為巢頗温暖菓木具設商)
(安焉與熊合而生子後有賈舟經其下商抱子登舟有/珠數顆極為珍美熊見商去亟縁崖而下攀附不可投)
(水死商携子歸本姓之子不容遂養于别所長分以財/帛俾店于公安而姓之曰熊今其遺種猶大似猴耳以)
(上三事與所記相類故附著于後/然揆之㑹通於理則窒讀者辨之)
　
　
　
　
　
　
　海語卷下
