#+TITLE: 赤雅-明-鄺露
#+DATE: 2016-06-11 12:22:16
#+SOURCE: github.com/kanripo/KR2k0147 master d65b5d17                
欽定四庫全書　　　　　史部十一
　赤雅　　　　　　　　　地理類十(外紀之屬/)
　　提要
　　　　(臣/)等謹案赤雅三卷明鄺露撰露字湛若南
　　　　海人鈕琇觚賸載其為諸生應嵗試時題為
　　　　文行忠信乃四比立格以真草𨽻篆四體書
　　　　之坐是被斥盖亦放誕之士王士禎池北偶
　　　　談又載其少遊金陵客阮大鋮之門嘗為大
　　　　鋮作集序大鋮亦為露作集序其人殊不足
　　　　重迨
　　　國朝順治初
　　　王師入粤露義不改節竟抱所寳古琴不食而
　　　　死士禎詩所謂南海畸人死抱琴者即為露
　　　　作其志節乃為世所稱然露托契閹兒所作
　　　　嶠雅屢稱大鋮為石巢夫子實貽譏於名教
　　　　後雖晩盖僅足自贖固不能與黄淳耀等皦
　　　　然日月争光也是書乃露遊廣西之時編厯
　　　　岑藍胡侯槃五姓土司因為猺女雲亸孃留
　　　　掌書記歸而述所見聞所記山川物産皆詞
　　　　藻簡雅序次典核不在范成大桂海虞衡志
　　　　下可稱佳本惟中間叙岑氏猺女被服名目
　　　　溪峝中必無此綺麗露盖摭古事以文飾之
　　　　又敘猩猩一條太不近情敘木客一條既稱
　　　　為秦時採木之人何以能作律詩所稱細雨
　　　　詩劎閣鈴逾動長門燭更深一聫何以能用
　　　　漢唐故事是則附㑹塗飾不免文士之積習
　　　　存而不論可矣乾隆四十三年八月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　赤雅卷一　　　　　　　　眀　鄺露　撰
　　　土司世冑
土司惟諸岑最强胄出岑彭畵像雲臺精應列宿布星
祭神威擬王者世為外臣頗襲得法其女朱衣雀扇火
齊金鐙乍見訝為仙人
　　　形勢
四府三十七州形勢宛然一衰周戰國圖區分畛埒逺
交近攻雖暴寡凌弱殘殺奪略終莫能越其尺寸其主
雖㓜弱寡昧頭目用事似三家六卿之類寡弱甚者割
村為質如列國割地獻城之例然有年月刻版嵗盈則
反傾義重士有似四公子但鬼門銅柱士非迯亡流竄
憤世疾邪甘心修蛇之口者孰肯胝繭而躡之是以碣
石空懸而雕龍之士罕至也
　　　法制
土司法極嚴肅鞭笞殺戮其人死無二心民怯於私忿
勇於公鬬似秦嚴刑酷法嫻於文司似鄭商販入其境
以二槍交植境上曰闗税未輸而越關者許射之既輸
暮行露宿貨物狼籍無敢睨者
　　　布伯
土目稱其酋曰布伯謂其百姓曰提陀命女奴曰㺐婢
布伯布令之長也提陀可以涕唾人也南史王琨㺐婢
所以指是
　　　岑家兵畧
岑氏家法七人為伍每伍自相為命四人耑主擊刺三
人耑主割首所獲首級七人共之割首之人雖有炤獲
主擊刺者之責但能奮殺向前不必武藝絶倫也
　　　狼兵
狼兵鷙悍天下稱最多非真狼土官親行署乃出性極
貪淫動不可制嚴志眀律用之勝否則敗
　　猺人
　　　猺人祀典
猺名軬客古八蠻之種五溪以南窮極嶺海迤邐巴蜀
藍胡槃侯四姓槃姓居多皆髙辛狗王之後以犬戎竒
功尚帝少主封於南山種落繁衍時節祀之劉禹錫時
節祀槃瓠是也其樂五合其旗五方其衣五彩是謂參
五奏樂則男左女右鐃皷胡盧笙忽雷匏响雲陽祭畢
合樂男女跳躍擊雲陽為節以定婚媾側具大木槽如
槽羣號先獻人頭一枚名吳將軍首級予觀祭時以桄
榔麵為之時無罪人故耳設首羣樂畢作然後用熊羆
虎豹呦鹿飛鳥溪毛各為九壇分為七獻七九六十三
取斗數也七獻既陳焚燎節樂擇其女之姱麗嫻巧者
勸客極其綢繆而後已十月祭都貝大王男女連袂而
舞謂之蹋揺相悦則男騰躍跳踴負女而去
　　　雲嚲君兵法
雲嚲娘相思寨兵能以少擊衆部署之法將千人者得
以軍令臨百人之將將百人者得以軍令臨十人之将
一人赴敵則左右大呼夾擊一伍争救之一人戰沒左
右不夾擊即斬一伍之衆皆論罪及截耳一伍赴敵則
左右伍呼而夾擊一隊爭救之一伍戰沒左右伍不夾
擊者即斬一隊之衆皆論罪及截耳不如令者斬退縮
者斬走者斬訛言惑衆者斬敵人衝而亂者斬敵以金
帛遺地拾者斬其功賞之法戰沒者賞臨陣躍馬前鬬
因而破敵雖不獲級而能奪敵之氣者受上賞斬級者
論首酋斬級而冠同伍者輙以其伍屬之
　　　嚲娘盛餙
猺女握兵符者得冠偏眥之玉披紫鳯之裘曳蝶綃佩
文犀之印望之若神人矣何謂偏眥中以暖玉琢雙鳯
頭握髮盤之北齊禮服志八品女冠偏眥結與此略同
鳯裘白州緑含鳯毛所織色乆愈鮮服之辟寒蝶綃氷
蠶所珥織作蝶紋輕逾火浣服之辟暑諺曰鳯裘無冬
蝶綃無夏□雪無前嚲雲無價□雪駿馬名也
　　　四姓髻鬟
髻有芙蓉有望仙有仙人有雙蛇有孤鳯有濃春有散
夏有懊懐有萬叠愁有急手妝其下者有椎髻有垂鞭
有盤蛇有鹿角豪家髻鬟稍不稱者羣笑之目為丁妝
錦有鵞頭錦花蕊錦蛇濡錦以蛇膏澤之辟霧入水不
濡亦名龍油錦簇蝶錦以熟金為之古詩惆悵金泥簇
蝶裙春來猶得伴行雲
　　　卉服
南方草木可以衣者曰卉服績其皮者有勾芒布紅蕉
布弱錫布苧麻所為淮南子弱錫細布一端數金火浣
布布有三種畢方麻者一端數金祝融木者一端百金
火䑕毛者一端千金績其花者有桐花布瓊枝布娑羅
布其精者曰娑羅龍段吉貝布又名斑布桃花布南中
千葉桃花似牡丹穗長尺許織穂成布文勝火浣多矣
但過冬則散南史齊武帝乘龍舟遊江中絍越布為帆
繂鍮石為足榜人皆著鬱林布帝王誇為炫燿其珍可知
　　　鳥章
鳥毳之精織成文章者謂之鎖袱鳥毳之粗布于狑獞
謂之鵞罽詩曰鵞毛御臘逢山罽
　　　猺仙
居思娥隱貴縣南七十里隱居岩靈果紛敷食之五藴
皆香懐之迷不得出人或遇之問其姓名必曰居思娥
山中人也
　　　龍母山
容縣南白花邸有龍潭渟泓莫測猺女飲水為龍所㨿
隂雲罩羃既歸常有寒氣人莫敢近女亦弗覺也歳餘
産龍無血水數升下雲霧扶去母無恙數年母卒既襝
龍來擁抱其骸向潭潭側萬峰囬拱成一月堂衆隨去
石裂龍負骸入龍出石合廟在梧江祝風雨而輙騐
　　　李龍宅
元興業人李龍好修煉一日謂妻曰體癢甚暫浴汝姑
待之雷雨大作妻驚視徧體鱗生属妻曰我歳一來當
以米糕祀我語畢夾雷雨而去至今赫然
　　　生丁白丁黒丁
椎結斑衣兒時銀燒鐡石烙其跟蹠沁以蛇油重趼若
鞹穿箐走棘履險若夷
　　　丁婦
黔面繡額為花草蜻蜓蛾蜨之狀嫁則荷傘懸履以戒
途
　　　鍊刀
兒時選精鐡如兒重漬以藥水及長呪時煉日刺熊衝
堅服以終老
　　　毒槊
毒槊無刅狀如朽鐡著人無血而死意列子所稱宵練
者耶
　　　結納
猺老暗結城市豪傑號曰招主自稱曰耕丁招主復結
官府左右為耳目透漏緩急朝發夕聞
　　　野戰
臨敵比偶而前執鎗者乍前乍却以衞弩執弩者口衘
刀而手援矢矢盡投弩夾刀與鎗俱奮
　　　誓師
凡有仇鬬殺牛聚衆對神盟誓其法令人忘死先期刻
木種于山椒以示不詭
　　　狑人狙人(附/)
雕題髙髻狀若猩狒散居莽中不室而處饑食橡薯射
狐握䑕蠭蠆蚳蝝甘生扵薺卉衣鳥言重譯四姓狑外
曰狙其風罔聞意莊生所謂狙公云
　　獞人
　　　獞官婚嫁
獞人聚而成村者為峒推其長曰峒官峒官之家婚姻
以豪侈相勝壻来就親女家五里外采香草花蕚結為
廬號曰入寮錦茵綺筵鼓樂道男女而入盛兵為備小
有言則歗兵相鏖成親後婦之婢媵迕壻之意即手刃
之能殺婢媵多者妻方畏憚否則懦而易之半年始與
壻歸盛兵陳樂馬上飛鎗走球鳴鐃角伎名曰出寮舞
　　　浪花歌
峒女於春秋時布花果笙簫於名山五絲刺同心結百
紐鴛鴦嚢選峒中之少好者伴峒官之女名曰天嫗隊
餘則三三五五採芳拾翠於山椒水湄歌唱為樂男亦
三五羣歌而赴之相得則唱和竟日解衣結帶相贈以
𤣥春歌正月初一三月初三秋歌中秋節三月之歌曰
浪花歌
　　　收魂
峒壻逺歸則止三十里外遣瑤㲘持藍徃迎之脱婦人
中衵貯籃中曰收魂瑶㲘者巫也
　　　獞丁
冬編鵞毛夏衣木葉摶飯掬水以禦飢渴緝茅索綯伐
木架楹人棲其上牛羊犬豕畜其下謂之麻欄子子長
娶婦别欄而居
　　　丁婦
娶女其女即還母家與鄰女作處間與其夫野合有身
乃潛告其夫作欄以待生子始稱為婦也
　　　毒矢
射□捕蛇以合百草鍊時日作毒矢仰射飛走透膚及
骨百不失一
　　　羅漢
貴少賤老染髮剃鬚喜作羅漢羅漢者惡少之稱也
　　　攻掠
凡有攻掠禱鬼誓衆乃推渠長峒官把酒賜綠熊練􁦏
錦雉氀毼綠熊辟塵錦雉善鬬欲其絶塵而鬬也練􁦏
臂衣也氀毼戰服也厚給其家曰鎗頭錢攻峒刼猺報
仇雪恥始有交鋒攻村則聞風而遯占其田廬徙老弱
而居焉性極耐饑啖鹽數果則凡草木皆可噉食狼兵
至即遁匿深箐絶嶠官兵追之徐行長嘯若蹇驢之逐
飛虫也
　　　獞婦行蠱
五月五日聚諸蠱豸之毒并寘器内自相吞食最後獨
存者曰蠱有蛇蠱蜥蜴蠱蜣螂蠱視食者乆暫卜死者
遲速蠱成先置食中味増百倍歸或數日或經年心腹
絞痛而死家中之物皆潛移人魂至其家為之力役猶
虎之役倀也其役夜出有光熠如曳彗是名飛蠱光積
生影狀如生人是名挑生影積成形能與人交是名金
蠶於是任意所之流毒鄉邑殺人多者蠱益靈家益冨
恭富昭賀蠱術公行峒官提陀潛得知其狀令巫以法
厭之取婦埋地中出其首澆蠟燃之以召寃魂魂不為
附獞婦代鬼返罵乃死否則不能置之法也鮑眀逺詩
吹蠱痛行暉盖飛蠱也按周禮土訓掌道地圖道地慝
疏云地慝蠱事人所為也按周禮荆揚不入職方王制
南不盡衡山則西北亦有蠱矣國語曰宵靜女徳以伏
蠱慝謂女惑男如蠱使人形神雙䘮精魂為其所役也
張衡思𤣥賦咸姣麗以蠱媚兮増嫮眼而娥眉則房中
亦有蠱矣何必鴂舌雕題騷人羇旅始為惑哉
　　　天姬破蠱
凡中蠱者顔色還美于常天姬望之而笑必須叩頭乞
藥出一丸啖之立吐竒怪或人頭蛇身或八足六翼如
蝌蚪子斬之不斷焚之不燃用白礬澆之立死否則對
時復還其家予乆客其中習知其方用三七末荸薺為
丸又用白礬及細茶分為末每服五錢泉水調下得吐
則止按古方取白蘘荷服其汁併卧其根呼蠱者姓名
則其功緩也
　　　大良
與獞同類而性稍異有戸口版籍較民更淳喜輸租税
人至其家不問識否輙具牲醴飲噉乆敬不衰同類有
無相資一無所吝多為獞人占殺散處城郭為人灌園
　　　犵人
犵人山田塉埆十歳九饑􁅰仇必報隳突漢界攻剽村
落或悮殺人則以牛畜為償曰人頭錢
　　　獠人
獠俗畧與獞同而嗜殺尤甚居無酋長深山窮谷積木
以居名曰干欄射生為活襍食蟲豸
　　　郎火提陀
山中推最有力者役属之名曰郎火餘止曰火最下者
曰提陀
　　　羅漢樓
以大木一株埋地作獨脚樓高百尺燒五色瓦覆之望
之若錦鱗矣扳男子歌唱飲噉夜歸縁宿其上以此自
豪
　　　祭梟
獠人相鬬殺得美鬚髯者則剜其面籠之以竹皷行而
祭競以徼福
　　　蚳鹽
山間得大蟻卵如斗者用以為醤甚貴之按内則蝦修
蚳鹽即此
　　　蜜唧
取䑕胎未瞬未毳者通身赤蠕者淹以蜜房飣之盤中
躡躡而行夾而嚙之唧然有聲朝盤見蜜唧夜枕聞鵂
鶹子瞻常云
　　　蝸牛膾
山中有蝸殻可容升者以米水去涎竹刀膾之角大如
指甘脆去積解毒予東粤亦食之鮮有如其大者
　　　無頭鮓
山中有物形如蚕蛹無頭□動獠人得之為鮓食之令
人不寒昔陶璜守九真築城得一大者長十九丈大二
十圍無頭蠢動割其肉如猪肪為臛甚香美璜食之三
軍皆食又各地蠶
　　　卜歳
歳首郎火以土杯十二貯水按辰布列禱之經夕啟視
有水則其月不旱
　　　挿翅春
山獺骨能續骨解箭毒用為丸勝海狗腎一枚十金私
貨出界者斬山獺性最淫凡物皆交交一二日不休有
獺則諸牝悉避獺無偶獠女採藥歌嘯獺聞氣即躍抱
遂共扼殺之騐之法令婦人擦手一呵取置掌中骨喜
躍舞否則䑕璞㺅胎之贋耳
　　　龍鹽
龍鹽龍生三卵一為吉吊上㟁與鹿交精遺草木結成
蒲桃號曰紫稍花美人采之用於帷箔勝挿翅春矣
　　　飛頭獠
飛頭獠頭將飛先一日頭有痕匝如紅線及夜狀如病
頭忽飛去須㬰飛還其腹自實其覺如梦雖獠不知也
予嘗入石袍山澗中偶見二頭一食蠏一食蚓見人驚
起食蚓者尚啣蚓而飛蚓長尺許兩耳習習如飛鳥之
使翼也獠俗賤之不與婚娶欲絶其類予按占城有尸
頭蠻本婦人目無瞳子飛頭食童子糞糞盡童子輙死
婦目益眀堪與此獠為婚一笑
　　　鼻夷
鼻夷獠族鼻如垂鈎隅目好殺深眀水脉采猿臂鱷牙
為□吹作龍聲間出市鹽與之酒鼻飲輙盡
　　　白棍
白棍獠子采白木為棍寢處不離用之但聞風聲不見
形影觀之作書勝公孫脱舞
　　　􁭏人
􁭏人亦獠類嗜殺過於獠父子有隙狺狺反噬弑父則
疾走得一犬謝母母亦不恨噫殺父猶可而况母乎斯
又􁭏之罪人矣
　　　狪人
狪亦獠類不喜殺善音樂彈胡琴吹六管長歌閉目頓
首揺足為混沌舞獠之有狪猶獞之有大良也
　　　斑山
山子散處横州震龍六磨諸山無版籍定居鑿山燒畬
射生輕死夫婦交媾挿青路衢以絶行跡不知悮入即
張弩射之媾精入地是生短狐善撫之能以夷人出入
之情告也
　　　斑衣種女
種女與山子同類垂手善舞蹋蹋歌短裙及膝坐則雙
膝齊跪執禮甚恭有盤古風劉禹錫蠻女軥輈音蠻衣
襴斑布
　　　烏蠻國
烏蠻古損子産國即烏滸蠻也生首子輙解而食之曰
宜弟味㫖有獻其君君喜之而賞其婦妻美則讓其兄
兄樂之而宜其弟其中有灘焉即今之烏蠻灘也漢建
武中國除蠻遂散處山谷其風不改又十里有海棠橋
有秦少㳺筆蹟
　　　西原蠻
邕桞西宜融接畛唐黄洞蠻黄少卿其産也
　　　廣原蠻
邕州西南隅儂智髙廣源酋也二蠻聚落甚衆左右江
漢之外覊縻州峒皆其地也狄青平智髙之後儂氏之
良者得賜宋姓今姓趙者即其後也
　　　苗
苗自一類其女善為漢音操楚歌挂釵留客能為鸜鵒
舞生女則還母家曰一女來一女徃
　　　巴人
懐楚石陣臨溪隂風慘人如聞鬼哭昔武矦立營於此
夜令曰枕石者去枕草者留中夜撤營遺種斯在尚能
操巴音而歌嗚嗚
　　　蜑人
蜑人神宫畵蛇以祭自云龍種浮家泛宅或住水滸或
住水欄捕魚而食不事耕種不與土人通婚能辨水色
知龍所在自稱龍人籍稱龍戸莫登庸其産也
　　　馬人
馬人本林邑蠻深目□鼻散居峒落獻歳一至軍府聽
令不與猺獞同羣韓昌黎詩衙時龍戸集上日馬人來
僉曰伏波遺種也
　　　印娘
邕宜以西有野女焉處於石洞含靈抱一白晳皦好百
歳後容髮差黄乃下山采藥補益之椎結裸跣皮若犢
鼻垂腰盖膝羣雌無雄遇男子輙負去傾洞求合驚死
者掩之生者復還故處泄其真炁夀至百歳若盜小兒
必至其家瞷之羣罵呪詛則夾而還之縁崖走屋其行
如風誤堕網罟以手䕶腰而死腹有玉印文類符璽唐
蒙博物志日南有野女羣行不見夫其狀皛且白裸袒
無衣襦
　　　木客
木客形如小兒予在恭城見之行坐衣服不異于人出
市作器工過于人好為近體詩無塵俗烟火氣自言秦
時造阿房宫採木流寓于此予甞見其賦細雨云劍閣
鈴逾動長門燈更深又云何處殘春夜和花落古宫按
唐詩酒盡君莫沽壺乾我當發城市多囂塵還山弄明
月木客所作也蘓長公云山中木客解吟詩然則詩學
淵源其來逺矣按志載䖍州雒山有木客鬼其義未詳
聞縈山之巔有怪物焉木客方飲酒歌吹樂甚忽見一
人長二丈有竒面濶三尺䯱髵烏啄背有肉翼俯觀樂
器嘻嘻而笑舌長至地木客大驚欲走不動其人温語
之曰儂非能傷人能察歌舞耳木客神定歌舞復作其
人拊掌大笑聲振林樾垂舌嗒嗒而去
　
　
　
　
　
　
　
　
　
　
　赤雅卷一
欽定四庫全書
　赤雅卷二　　　　　　　　眀　鄺露　撰
　　　山川論畧
予窮歴九郡南盡衡山然後知先王建國親侯其道大
也夫先王建國必因山川守逺近辨物色以左右民故
建瓴之勢立臂指之義順勢立而内强義順而外服然
後霸王之業可成也若悉割兩江東包㢘欽潯鬱以北
盡乎宜桞之境属之南寕使自為牧鎮則兩江谿峒可
馳尺版而服即用兩江之兵南畧交趾優有餘裕矣此
所謂臂指之義也若夫桂林固衡湘地也天文分野上
属翼軫九嶷蒼梧之山形勢是衍首起衡嶽腹盤八桂
而尾逹乎蒼梧湘灕二水分繞其下桂林㨿其上㳺若
屋極焉衡永邵道桂栁諸郡綴附廣西並故轄桂昭三
郡其封畧固已偉矣此所謂建瓴之勢也况荆湖地逺
行部使者病不能遍衡湘數郡歳調兵食以給廣西猶
之不属之属也予説知属狂僣語曰芻蕘之言眀者擇
焉
　　山川
　　　崇山
崇山有驩兠故宫四十里即至越裳杉谷起古崇山竹
谿從道眀國來於崇山北二十五里合水敧缺藤竹眀
媚有三十峯夾水直上千餘仞諸仙之窟宅也
　　　石人山
石人山下枕藤水三兩對坐舉指興㑹丰姿(闕/)之不来
方知其為石矣
　　　鬼門關
鬼門關在北流四十里兩峰對峙中成關門諺云鬼門
關十人去九不還日暮黒雲霾合隂風蕭條蒼鼯啼而
鬼鏁合天雞啼而蛇霧開唐宋詩人謫此而死者踵相
接也行數武有一大石甕中有骷骸骨五色腸皆石乳
凝化予大書四字其上曰詩人鮓甕見者毛骨森森黄
魯直人鮓甕中危萬死鬼門關外更千岑沈佺期昔傳
漳江路今到鬼門關此去無人老遷流幾客還
　　　崑崙關
狄武襄上元夜奪崑崙關破儂智高關扼賔㴩兩界水
於此南北分岐嶺險仄皆通諸夷若據崑崙須防間道
　　　粤西入安南三路
一繇憑祥州出鎮南關一日至六淵州一由思明州入
􁃷温過摩天嶺一日至思陵州一由龍州入一日至平
西隘
　　　容州三洞天
都嶠太上寳元洞天白石秀落長真洞天勾漏玉關寳
圭洞天
　　　七究
南方山溪間謂之究有西古郎究金山郎究越裳究九
德究南陵究文狼究無勞究金雞究
　　　二壺城
牂柯滙龍融二江過桞州環繞如壺謂之壺城水既北
來還轉向北城則居其腹也所謂江流曲似九逥腸也
太平亦有壺城北曰壺關水形不異但差小耳太平則
五石之匏龍城則長房之壺也
　　　蘭蔴道
自理定西行蘭蔴烏沙峯峰刺天僅容足又極險隘無
間道每過嶺擘天直上至絶頂又懸空而下緜連不窮
聞之飛雲九折尚能服牛乗馬方之蔑如矣
　　　勾漏洞
勾漏洞在地上不煩登渉外厰豁内幽邃暗溪穿貫與
北流水合乗桴而逰水清無底瀠洄詰屈與石争竒仰
見大星烱然審視乃石穿一孔透天光入依依如貫月
槎洞對髙崖飛鳥斂翼靈境罕秘夏間荷葉田田若見
荷花歳必大稔
　　　立魚巖
巖在桞城西南數里許山小而鋭似魚怒升之狀腹間
有洞石分紅白二色若珊瑚枝架白玉樓
　　　李白岩
巖在藤縣高五十餘丈中多翡翠白猿澤芝芳杜有天
然琹寉下激流水白流夜郎嘗憇於此
　　　何矦山
何矦山在蒼梧堯時有何矦者隱此夏禹時五帝賜樂
器一函拔宅上昇今為太極真人
　　　火山
蒼梧火山傳聞南武趙陀埋神劍於此又云下有寳珠
月星皦潔冷光燭天如峨眉落伽南岳聖燈之狀其在
泰山謂之仙燈羅浮謂之珠燈崇善白雲洞謂之仸燈
隆安火焰泉夏則有光謂之龍燈君山謂之蛟燈予所
見者多不能盡述要之􁉋道元云火山似山從地中出
謂之熒燈其説似長對山為氷井寺
　　　銀殿山
銀殿山在昭州恭城與九疑相望山皆白石四隅生白
石笋其高觸天浮雲繞之狀如宫闕對麓曰金芝岩金
堂紫房是其自出
　　　陽朔道上諸峰
陽朔諸峯如笋出地各不相倚三峰九疑析城天柱者
數十里如樓通天如闕刺霄如修竿如高旗如人怒如
馬嚙如陣將合如戰將潰灕江荔水□織其下蛇龜猿
鶴焯燿萬態退之水作青羅帶山為碧玉簮子厚海上
千山似劍鋩秋来處處割愁腸子瞻繫悶豈無羅帶水
割愁還有劍鋩山魯直桂嶺環城如㕍宕蒼山平地忽
嵯峨皆寔錄也
　　　七百里松隂古道
自桂城北至衡湘七百里皆長松夾道秦人置郡時所
植少有摧折歴代必補益之龍拏鳯跱四時風雲月露
任景布怪色色絶倫予行十日抵興安至今梦魂時時
見之
　　　獨秀山
獨秀山狀如黼冕有王公貴人之象顔延之出守讀書
其中有五咏堂西有雪洞乳石最竒下臨月牙池山翠
盡落今入靖江王邸中飛樓舞閣隱出樹杪金碧華蟲
絢爛極矣對之如一幅小李山水圖麗而不俗
　　　叠彩山(西清寳積山附/)
桂城北重門夾山東曰叠彩西曰西清狀如石城玉壘
山麓曰夀聖寺寺後有穴自然生風丹陛赫而含凍烏
鳶堕而清暑名曰風洞風洞左折曰叠彩洞竒石堆垜
燦若瓊珉其後則堯山蔽天而下前眺灕水鬬雞白雉
巨象槖駝若䭾經聽法之狀其左一峯曰平越右一峰
曰四望浮雲淹日月長江亘終古水落瀟湘寂寥長邁
北人至此多軫鄉情元常侍搆齊雲亭其上志思也予
旅逰寡情鄉思已絶笑讀亭記謂未必爾有頃見獨秀
山金碧輝煌谿徑歴歴憶去年殘臘與喬生宋玉同凭
一几㸔小李將軍畵宛然在目作詩寄之朗吟之間不
覺落淚喟然嘆曰古之人不予欺也於是循嶺而下逰
混沌岩明月已舉見蟬鶴千越諸峰石紋横布純為紫
黛真巨靈之鴻彩也徐歩過華景洞入巖光亭亭後雉
堞四垂磊砢多石篆西清寳積山聞秦城角聲而返時
夜將半
　　　榕樹門
榕樹門古桂州南門唐時所築上有榕樹一枝兩根苞
躔軌礦跨門而生車馬轔轔皆從樹根而出至正間忽
枯平章唐元公祀之復生
　　　桂林三嶠
臺城之嶠在大庾騎田之嶠在桂陽都龎之嶠在九真
萌渚之嶠在臨賀越城之嶠在始安是嶺有五而桂擅
其三矣　按騎田接郴州今名黄岑山或名黄箱山也
其支峯楚粤分界　萌渚即桂嶺在冨春北與楚江華
為界水南北分流其山産錫又名錫方在城中者乃西
清寳積山也志載誤　越城在湘灕二源間今名分水
嶺
　　　華巖洞
蕐巖洞在靈川西南二十里高數仞顯敞寡儔香泉縈
繞世傳常有桃花片濶寸許從洞中流出壁上仙人詩
云巖前流水無人渡洞口碧桃花正開東望蓬莱三萬
里等閒歸去等閒來
　　　屛風山
雙巖劃天拔地峭竪外無襍樹彌望皆長松巖中十餘
丈隆起如層臺側有緑石髙二丈形如覆鐘水滴乳鳴
嘡嗒不絶躡石磴五十盤出通明門山川城郭歴歴如
指掌其下為壺天觀
　　　秦城
秦始皇發卒戍五嶺地為秦城城北二十里有嚴關鳥
道不可方軌秦取桂林象郡兵勒湘南握其咽喉臨瀜
灕二水間去桂城八十里
　　　寳圭洞
寳圭洞即勾漏正洞石室中玉宸道君及葛真人石像
五季時迎至南海者寳圭在室東秉燭而入見丹灶床
几盤甕碾臼詭形怪狀神摹鬼刻約半里至水涯循梯
而下棹小舠以行波光澄明蒸藹温燠四時無冬春舉
首見金光如長虹亘天表迺石罅透日影而下捨舟躡
梯扳援直上曲登飛棧如瑤階玉埒小石細碎羅列如
盃如斚又如楊梅荔枝充滿垜叠莫可名狀轉仄僅容
跬歩直穿太隂洞後出山腹則寳圭之東洞中室曰蟠
桃廣三四百歩仰視高處不見其頂西小室洞門外瞩
自然石榻平鋪叠架可眠可踞與東洞對正如兩掖
　　　水月洞
水月東距勾漏三十里骨脉嶔崎至水月則石體愈瘦
峯􁛻愈峭西北清澗瀠逥曲折跨野橋渡澗入洞虛眀
爽塏可坐數百人乳溜凝懸清湍互激若海若獻珍眀
珠巨貝錯出於驚濤怒浪中右折秉炬入洞水石益怪
削為芙蓉伸為仙掌渦為盤立為柱爰有神鉦懸如滿
月擊其兩面作雌雄聲石坎通澗以火燭之羣魚皆舞
扳巖鑿空出西南左折一峯峭竪洞在其腹是名天馬
馬蹄踏石入寸許不計其數天馬西行度兩峯抵鈎天
洞洞出山半石㢘利不堪正歩手援足徙至一小潭越
潭至洞洞枕潭水有石如頺雲垂垂下叩之若考鐘又
有懸磬戞之如哀玉洞下有洞叩之鏜鞳有聲復陟上
洞軒豁敞朗天光入焉其廣可列數筵令人下洞伐皷
鐘聲滿天地仙仙乎如坐九霄聆鈞天之奏
　　　七星棲霞洞
洞口懸空如碧玉壺匪員匪方如日落波心動盪成質
從洞口入石索懸錦鯉魚掛于雲半左有石樓唐祀𤣥
元于此乾寧中臨賀令鄭冠卿來遊遇二客飲酒奏樂
與之笛不能聲臨别謂冠卿曰方今四海鬬争羣雄角
立重斂贍兵蓋亦天數王喬許遜之徒皆臨官即升道
果子其勉之出晤負芻曰碧空之樂汝知之乎乃曰華
月華君也跬歩失所在後門為元風洞洞内一灣流水
莫知去來上跨石橋中有石蓮鬚瓣畢具齅之微香半
開半落于其中過此非炬不瞩次龍潭次仙人卷衣次
鳴球次鳯翔次石田墩塍歴歴廣二畝許其康莊坦途
者約六七里其險仄不能通人者竅洞庭通九疑靈怪
不可致詰
　　　元巖
南溪之隂枕新泉連幽野田園雞犬疑非人世中有大
石屋俯臨清漪仰㺯白日眞竒觀也其中一洞九室西
南曰白龍西北曰元巖夕陽千峯桂水一碧元巖之上
曰丹室白龍之右曰夕室龍洞仙窟仙室又北曰石室
九洞谽砑乳脂凝注一俯一仰如傘如輦如欒櫨支撑
如蓮幕藻井左顧右盼似簾似幃似偃松敧竹似海盪
雲驚中有玉池𤣥井唐李渤玉池若無水𤣥井昏不測
山之陽曰劉仙巖
　　　翫珠洞
伏波山東枕灕水盤盂鑽注驪龍穴焉洞名翫珠高數
百丈如層城複道其最竒者有石懸空而下狀若浮柱
去地一線不合聞昔有神人名揭諦者試劍于此下産
玉樹似珊瑚枝而白慶元中朱晞顔獲一小枝價值千
金刻石識之其上有米元章書高宗贊
　　　劉仙巖
巖下有大道觀草穢不治多怪狐門枕松衢謖謖作波
濤聲觀後上巖飛磴嶕嶢苔滑如脂猱歩猿扳􁕉岸岸
上書太空子隱居處宋李師中筆也中多真人口訣飛
湍界絶斑剥如赤文綠字險不可讀左折有巖曰穿雲
由穿雲入劉仙巖幽石玲瓏螭連蜃結耳目一開夫枕
清漪翫芳芷花猶地植鳥似家禽則劉仙不如九洞横
目四視一一平若水千峯刺天如笋出地又九洞之所
無也傍曰通眀閣懸巖架楹險竪毛髮見一道者隅目
髬髵與之語瞪而顧唉而欷憧憧如鹿麋弗接也袖中
見其指爪鋒攢似来攖人予少避之即凌崖而飛若彈
丸之驚栖鶻耳嘻豈若士汗漫之流與
　　　雉山巖
雉巖枕灕水石磴盤虛上梯禪室右折重巖襲石空翠
濕人而花凌屐中有石穴扄錮不開一云白雉聞經化
人仙去遺蜕在焉中搆小亭顔曰雉巖字形拗拙劉晞
之筆也亭左入右紆逥窄額至青蘿閣環忩竒石簇簇
逼人上浮雙石如大鳥翼若摶扶搖而上者乃所謂雉
巖也
　　　灕山
陽江西注東滙灕水南臯一山形如巨象中流屓贔力
抵狂瀾有北招伏波南引鬬雞白雉索䭾并力行江之
勢鼻中巨孔白如截肪日月東西跳丸其上名曰水月
洞
　　　虞山帝祠
虞山秦松夾道有駕蒼虬翼紫鳯乗龍南廵之勢其制
度外朝内寢配以二妃其儀物圭鬯冠衣劍佩三十有
九助贊幘衣一十有六籩豆簠簋彛鬲洗罇鼎盉爵卣
幡皷絙瑟七十有七廟後有洞曰韶音洞見招隱山魚
泛烏瀾若握鏡之望方壺也外有巨石西臨黄潭宋之
問詩在焉祠左有南薫亭灕江諸勝目可覽結庾闡温
子升張子夀之文李陽氷之篆趙觀文之𨽻藻飾帝猷
為諸山之(闕/)
　　　龍隱山
龍隱七星去彈丸一水有神龍劈空而去躨□夭矯裂
石百尋縁洞入巖如排高闕題曰龍騰有滴玉泉聽之
琮琤神魂俱爽有巖日月牙濯魄漣漪皦如朗月上有
環翠亭驂鸞閣雨花(闕/)靈怪去而遊觀盛舟車凑而雕
鏤繁宋世衣冠填委極矣
　　　堯山
堯山積土礱石高數百里為桂之冠天將雨白雲先兆
昔舜南巡祀堯於此土人因而立祠極其昭格爰有天
田以昭祀典爰有靈鳥應樂則鳴其上為白鹿洞漢書
始安侯國其下東有駮樂山遼山遼即堯駮樂即白鹿
　　　辰山
辰山一名虎山重巖叠起頗類中隱下巖初入昏黒十
餘武見大光明城闕歴歴巖左飛磴百盤乃至中巖乳
石詭怪駭嘆錯愕重經石閣乃至上巖巖上有亭遊目
八表若夾日月而行令人有箕山之志忽見苔蘚中數
行滅沒乃知有宋髙士劉晞家焉與桂帥李大異為布
衣交表其巖曰蟄龍云
　　　清秀山
從西清下濠入夾口里許有塘清巖出其上桂山皆孤
峭此獨連湊水上雙巖東西對闢北郭諸山近在塘腋
陽江一水清透巖隙批巖越壑其流汩濦過此水漸緩
山漸深
　　　中隱山
中隱山巖一名仸子巖小溪隔絶如蓬萊清淺渉衣而
渡下巖䆸䆸如巨室中巖束削獨瑩潔無纎埃上巖横
絶霄半白日可中㸔同返照東林磬聲㣲妙聞外國聖
僧禪定於此
　　　穿山
鬬雞水口即禪丸入灕水處山形如槖駝竦身昻首與
雉山西對首上有穴南北横自鐫曰空明山宋人胡摫
題日月巖
　　　琴潭山
琴潭山在西郊關外下有空洞洞皆流水觸石成聲如
聞雅奏旁有荔枝巖窅然深秀多竒石宋之問詩荔浦
蘅臯蓋謂此也
　　　遊桂林招隱山小記
自西湖至招隱山二里山光水碧石門劍立矍然若神
物持之西折北牖洞綺忩串玉下則巖水潑墨巨魚金
鬛朱鬐北壁有穴如門出門為金龜潭潭盡芰荷外為
濛溪横五里逕二百歩今皆灌為田矣東南轉嶺石林
夾聲至朝陽洞洞口直下二十歩有水傍清潭側南望
玉乳如飛燕擁雪南陟飛梯四十級有雙碧玉盤二乳
滴下聲如清漏又九級有白玉盤自然出水可飲十人
予寫張衡四愁其上還自石盤東北上十二級得石堂
乳穗並垂戞之錚錚哀玉自堂北出西入小峽得内洞
東有石室如畵頂上方井華䖝綺藻自洞南下仰瞩洞
崕小樓雙石人如舞閣妖姬搴楯窺客自樓閣斗下次
蛟渠渠跨石梁長三百歩非列炬弗進南抵絶壁飛梯
九盤及水是為𤣥潭下有石閣綴以危檻景落潛囦羣
龍誩吸自石閣還上絶壁四十歩得小洞僂行三十歩
左右鍾乳朗然映入有穴通嘉蓮洞從洞出六十歩有
石室多白蝙蝠又北上得外洞壁下有石其面砥平有
白石琴薦可撫清絃東有便房節梲桁櫨凹樽曲几鬼
工之追琢也北七歩臨西(闕/)門至夕陽洞深九丈許崖
北有道可以耑車崖南有(闕/)可以鏡魚自南北崖下眺
南潛北潛二洞有連理松連理橘偃蓋栢玲瓏鐡榦連
卷怪石香臺梵刹皆從枝葉間出自西洞口去一矢得
南華洞西有石可容數榻東有清泉一矢得白雀洞洞
口隘狹摩臍擦耳側身通人北上山頂盤曲五百歩硉
兀竒聳靈石峙于南東松蘿萃于西北(闕/)　其水自嘉
蓮經白雀歴朝陽傍侵北牖(闕/)　南華而入于湖又一
派自濛溪源北牖之北出于北山南滙南華而入于湖
其六洞小篆皆唐李渤所書然兹山雖竒著勝在水宋
人灌之為田乾道張徽猷作斗門閘之作復西湖記嘉
靖中復灌為田噫負郭有田而豪傑無奮庸矣
　　水
　　　三江
灕江一名桂江南注平樂出梧州陽朔而下龍門而上
属平樂府者俗名府江
左江發源交趾經麗江朗寧横貴東出潯州右江自牂
柯入粤逕融桞烏泥西來注之又經象武合左江于潯
合灕于梧而東入于海　按地形左宜為右右宜為左
夫粤處南陬之左皆從東(闕/)或下灕水遡流送上從遡
流者分左右不從地形分左右也
又南亦有左右江左出廣流右出峨利㑹于合江鎮入
横州是左江之中又有左右江也重複不易辨予謂出
廣源者古夜郎遯水也古名鬱山右出峨利者古交濛
泓水也古名黔江南寧二江又當從古
　　　牂柯
牂柯繫船杙也頃襄王遣莊蹻伐夜郎至蘭椓船于岸
趨歩滅夜郎名之以著竒勣牂柯戨牁皆同
　　　烏泥
烏泥出盤江多伏流或落漈數百丈飛濤走浪十數里
夾沙土混混如黄河
　　　查浦
晉咸元中有靈查來泊灘上黒如純漆堅如瓊玖非皇
娥所乗即張騫之泛浩刦以前物也上有浮查舘唐宋
詞人多題咏
　　　湘水
湘水之出于陽朔則觴為之舟至洞庭則日月若出入
于其中也
　　　靈渠
靈渠自北而南三十二陡由灕通鏡皷水自東徂西入
永福六陡六陡冬月涸絶不行予過陡時水長月明如
層臺叠壁從天而下
　　　陽塘
漩桂皆山漩桂皆水也灕江陽江彈丸西湖白竹躔城
郭匝日域姑未暇論即城中揭諦梓潼華景西清色色
入品惟陽塘最勝陽塘東西横貫中束以橋東曰杉湖
西曰蓮(闕/)征蠻幕府鎮守舊司南北相望演漾各數百
畝臨水人家粉墻朱榭相錯如繡茂林缺處隱見旌旗
西枕城闉陽水入焉予先一日憶吾家花田遊舸有詩
云芙蓉葉爛不還鄉五月𤣥巖尚怯霜夢見花田㸔越
女手擎丹荔倚斜陽及遊陽塘風開翠扇水泛紅衣杜
若芳洲不減花田珠海紅渠白蕋不減丹荔素馨紈綺
王孫不減三城俠少詞郎佳句不減水部風流金谷佳
人不減濵海素女至如玉山紫黛金削芙蓉倒蘸氷壺
天光上下則吾家之所無也昔人謂楚南山川造化以
慰夫賢而辱于此者予雖非其人而所慰倍多于人觀
其所慰而天地之情見矣
　　井泉
　　　犀泉
犀泉出富川縣坎深丈許長四丈横可八尺緑蘿紫藤
䝉結坎上觀者呼之應聲即出須臾盈科
　　　婆娑泉
婆娑泉出思恩縣形如玉臼潔似清水飲者呼之渴消
則止一人千人亦復如是
　　　潄玉泉
潄玉泉出白石洞天每鐘皷動則踴躍而來聲歇随縮
山泉靈異可與夀州出泉茅山喜客泉撫掌泉無為州
笑泉並入靈品
　　　緑珠井
緑珠井在白州雙角山下有七孔是多刺孔吸此井者
誕女必麗今以巨石塞其一孔女絶麗損一竅緑珠梁
姓石崇為交趾採訪使以珍珠三斛致之善吹笛傳其
弟子宋褘後入宋明帝宫梁氏為白州望族立祠春秋
祭之笛譜猶存予謁祠得借抄覽予説諸父老曰緑珠
不負季倫公等立祠表彰高節宜開復舊井㓜女何罪
毋自苦父老然之即日徙石後之佳人倘有識於予言
　　　楊妃井
楊妃井最冷冽飲之美姿容下多香草在容州雲凌里
妃名玉奴别字玉環號太真母葉氏孕十三月而生都
督歩署楊康求為女才貌雙絶楊元琰為長史以勢求
之攜至京師選入夀邸時年十四明皇召見賜西王母
服色入宫杜詩西望瑤池降王母蓋諷之云
　
　
　
　
　赤雅卷二
欽定四庫全書
　赤雅卷三　　　　　　　　明　鄺露　撰
　　鳥獸蟲魚
　　　邕州鳯
南漢時邕州有六鳯凰高五尺金冠五彩飛入城中衆
鳥朝之文若布錦其鳴節節足足許善心文足足懐仁
般般擾義般般麒麟足狀二語之竒亦文筆之鳴鳯也
　　　白州鳯
宋景德白州有三鳯南來飛入城中羣鳥隨之身長九
尺高五尺備五彩冠金盃至萬夀寺栖于百尺木龍樹
上自歌自舞音中笙簧
　　　緑含鳯
博白逺村號緑含高山大樹人跡罕至斗米一二錢其
山多鳯有高三尺者冠彩與白州同其止其飛衆鳥皆
隨常栖高樹之巔晴明則雙飛而出又有大如鵞者五
色金冠尾甚長羽聲􁊻􁊻響若轉輪諸鳥見之斂翼俛
首伏不敢鳴俗名大頸鳯間為猺獞所射獻其肉備衆
美緝毛成裘湼而不滓紫鳯之庖不必皆沃民之國也
　　　宜州鳯
至正間宜州述昆鄉鳯鳥見羣鳥蔽天其一飛去為獞
人射殺嗚呼阨麟有西狩之獲元緒有枯桒之嗟白龍
有魚服之感物益靈而數益竒矣可奈何
　　　兩江鳴鳯
鳴鳯如孔雀紺碧頭上彩毫光逾掣電冠上垂二弱骨
長一尺五寸鳴聲清越如簫笙能變曲妙合宫商間出
兩江溪洞中予謂緑含即紫鳯鳴鳯即青鳥也鳯凰出
于丹穴豈不信然
　　　孝鷯
唐武德宣撫使得秦吉鷯能歌舞者上之歳餘不語上
怪而問之荅曰身居南土生長禽中父母殊方有懐緜
黙上憐之賜金環令使者送還比歸舊鳥已死鷯以所
賜殉鄉人感焉為之立冢冢在藤縣
　　　鴆
邕州朝天舗及山深處有之其種有二一大如鴉黒身
赤目一大如鴞毛紫緑色頸長七八寸雄曰連(闕/)雌曰
隂諧聲如羯皷遇毒蛇則鳴聲邦邦蛇石穴禹歩作法
石裂蛇出秋冬間解羽蟄穴薰之出走應弦而斃以犀
甲取膽著銀缾否則指斷鴆矢著人立死鴆羽櫟酒犀
角立解鴆穴多犀天地所以制殺機也
　　　鶬鸆
鶬鸆不祥鳥也似鵩而散尾聲最哀帝嚳書曰逆鶬爾
雅曰鶬縻枯啼苦泣血如杜鶻予在鬼門見之一首九
尾聞之九首者雄鶬猶虺之九首者雄虺也俗名鬼車
予貪㸔此鳥人争危為不祥予謂此鳥不産南中天氣
自北而南諸君所謂不祥者安知非福
　　　王母
王母若練雀青色尾最長有錢如孔雀猺中有王母裘
織成錢文予意以為西王母所服雲嚲娘笑曰君不聞
子規夜啼山竹裂王母晝下雲旗翻耶
　　　天雞
天雞朱冠錦尾其飛也翔㺯晴對舞天雞鳴而潮雞鳴
潮雞鳴而家雞鳴謝康樂天雞㺯和風得之矣
　　　鷫鸘
林邑有鳥其飛肅肅必兆隕霜織而為裘可以禦寒人
多不知其名予謂即古鷫鸘也
　　　北鶴
止不向明巢必拱北其聲圓吭百變不窮吳時越巂獻
背明鳥即此
　　　鈎鵅
鈎鵅不祥鳥也形質短小鳴如冷笑入城城空入宅宅
滅聞之速辟否則死亡
　　　深掘
猫首烏喙似鵂鶹而大放聲而哭哭畢曰深掘深掘意
賈生所謂鵩也
　　　訓胡
訓胡惡鳥也鳴則後竅應之
　　　山都
山都形如崑崙青毛有尾見人輙閉目張口如笑好在
深澗中覔蠏食之
　　　猩猩
人面猿身最機警通八方言學虫鳥語無不曲肖聲如
二八女子啼最清越嗜酒好屣虞人以此誘之予在緑
鴉山見之羣相語曰客必東人也踴躍出視予適有蘓
酒一包寄酒少許召而飲之四者齊下未飲先謝既飲
輙醉知予之無機也予徘徊恐為後人所害忽古木間
一雙飛下翩然相謂曰上客過勞兒當負之而去耳禮
曰猩猩能言不離走獸予終不敢以為信
　　　􁉾􁉾
􁉾􁉾梟獍也見人則握手而笑然後食之人因以竹筒
貫臂姑與之握握則必笑笑則上唇掩目曲臂以鑿綴
其唇於額格而殺之吴都賦云猩猩啼而就擒􁉾􁉾笑
而被格
　　　狒狒
狒狒狀如猴力舉百鈞人言鳥音能知生死笑似􁉾􁉾
上吻覆額血可染緋䯱髵紅髮飲其血能見鬼物
　　　荼□
荼□出羇縻州似鹿兩頭食香草其行如飛鳴曰蔡茂
蔡茂荼□二字音蔡茂也亦有五六頭者是名𤣥仙敬
之終吉射之致亡
　　　子路
熊名子路穴居穴有神人冬蟄春啟非其時則主兵見
穢合穴死食鹽亦食其膽春在首夏在腹秋在左足冬
在右足前曰掌後曰蹯黒而脱喙去穴五百里壘石為
舘名曰熊舘升木引氣名曰熊經獞人呼之子路出即
出子路鬬即鬬聞有綠者猺獞取為駿馬障泥塵不敢
揚威懾虎豹一尺百金其牝曰羆力能拔樹指如鋒攢
披髮人立遇虎豹樵牧皆抗其㗋揑血飲之其胸白脂
名曰羆白味過熊掌
　　　懶婦
懶婦似豪豬而小好食黍黍田畯以機杼織袵懸于田
塍望之而走齒長入海化為巨魚其名奔䱐其狀蛟螭
雙乳垂腹取以煎油其膏百斛澆蠟作燭取以飲酒紫
熖生花令人發興取以讀書昏昧冺墨必至黒暗作詩
自嘲曰丁年(闕/)奔䱐燭雨夜誰傳太史書
　　　糖牛
糖牛與毒蛇同穴嗜鹽土人以蛇浣手褁鹽探之角若
瓊玖用以為甲鴆箭蛇鎗如凉雨之洒荷葉
　　　白貘
貘生銅坑中象鼻犀目牛尾虎足食銅鐡不茹他物衣
其皮殺鬼精鍊糞為兵可以切玉接溺為水可以銷銕
有十頭者謂之白貘蜀都賦㦸食鐡之獸射噬毒之鹿
則指貊也貊似熊與貘不同
　　　肉翅虎
肉翅虎出石抱山晨伏宵出其飛也鬯甞向鬼關食人
為獞人射殺予得見之比虎差小翅如蝙蝠眼閃閃如
隂燐身虎文飾其皮以辟百鬼
　　　禍斗
禍斗似犬而食犬糞噴火作殃不祥之獸
　　　麝
麝食艾草冬至香滿入春則臍急悶跳躍剔出之剔出
之香著百草皆枯佳人採芳拾以相贈馨香盈袖經年
不歇今之為麝者生而割之天香未藴臍穢尚腥調以
酥酪和以百草㣲香差見失其性矣嗚呼生售而失其
性豈獨一麝也哉
　　　彖
彖耳濈濈其大如掌行動皷舞目常帶笑有歡悦發揚
之意狀似犀而角小居草茅而知吉㓙生于西粤東曰
茒犀西曰豬神遇之則吉罔敢有害
　　　馴龍
巖穴之下有馴龍焉靚女欲見之盛飾入巖唱土歌龍
出五色照灼馴習如素望之若山海圖中珥蛇者神也
歌至絶倫龍喜躍盤入懐中遺鱗而去女即珍藏以為
獲神之貺鄰女必賀笙簫雲合予逐隊徃觀鱗大如錢
光具衆色燁燁不定聞稍侮之則雷電掣去輙罹殃咎
越日予自太平至模(闕/)入巖怪石飛泉種種異狀中有
一洞從洞左轉深翠黝蒼持炬而入行二百歩七折有
穴内濶外狹冷氣襲人穴内嘯聲忽發裂如擪笛巖石
振竦又靚女之所未聞也龍雖不見予而遺聲于予是
龍終不忍禍予不然唱浪花而棄予也
　　　鯖魚
藤江鯖魚形象草□色青黒大者百餘斤取用釣筒其
膽治目魚大膽小者上上魚大膽大者上中魚小膽大
者中下漁者得魚詣官親剖官税其膽始敢出市私開
者杖今售者皆以□膽灌黄藤膏偽為之黄藤亦行血
去翳辨之不精必見笑于魚目
　　　白妾魚
白妾魚出大荒山深澗中一名婢妾臉若芙蓉膚如凝脂
有天然肉結嚲若垂雲長四尺五寸臍下有帶白光映
人胡天星邀予作鱠香脆甘美水陸無有方者諸君聞
獲是魚盛禮來賀予瞷其所荅皆不多其油止妬其他
伴禮者熊掌虎皮麝香鴆箭紛如也貴重如此楚辭魚
鱗鱗兮媵予意者指此予賦詩云獨尋芳草過王孫為
愛銀絲水露盆湯煴玉環妃子淚樓殘金谷綠珠魂凌
波豈復觀㣲歩齒劍終然合報恩誰識蒯侯歸思苦不
堪彈鋏向朱門
　　　印魚
印魚方額有文印類竹葉符鳴如鐘鈕長尺有三寸巨
魚將死以印封之予在龍門灘愛其神怪市而放之獻
者弗識也
　　　海蠻師
海蠻師魚身虎頭無鱗甲短(闕/)利爪渾身豹文長八九
尺見人泣數行下蜑人網得輙復放之
　　　潛州留
東粤曰潛牛西曰潛州留楚曰鰅鱅出澗與虎鬬角軟
用水一湛堅則復鬬予在湘中見之桞子厚云桂江秋
水露鰅鱅
　　　鬼魚
鬼魚似鱷用以禱鬼克敵人悮食之立死請巫呪之立
生
　　　忽雷
忽雷鱷魚也居溪渚中以尾鈎人而食之扶南王范尋
有神術常于大雲山鑿池蓄魚决獄有罪者投之無罪
魚弗食也今其枯骨齒㭬復生用作樂器聲極啁啾經
云河有怪魚厥名為鱷其身已朽其齒三作
　　　王虺
王虺江北曰虺江南曰蝮首大如臂背青腹赤有齒極
毒吃人立死大招南有炎火蝮蛇蜒鰅鱅短狐王虺騫
九頭者曰雄虺天問雄虺九首憊忽然在不須吃人見
之立死猶叔敖之兩頭蛇也予謂見者殺之亦成佳事
吴都賦云雖有雄虺之九首將抗足以跐之
　　　短狐
短狐人所生也詩曰蜮書曰射工騷曰短狐斑衣山子
挿青銜弩裸體獸交遺精降于草木嵐蒸嶂結盎然化
生狐長三寸狀若黄熊口衘毒弩巧伺人影胎性使然
予南海有水(闕/)虫四月一日上弩八月一日䣃弩亦然
射人與此不同予遊六磨影落澗水為短狐所射毒中
左手適欲朴殺有大蟾皷腹踴躍搤其㗋而食之未幾
痛入骨髓始如蟻卵乍如蜂房乍如盤渦乍如蛇菌一
日一夜其變百出其大二寸聞過三寸則死毒大如狐
則死對時則死遍走羣醫命在呼吸蘧然省蟾能食之
必能制之適有八字丹蟾跳躍草際取向毒處一吸支
體立運毒口出涎滴石石爛魂魄潮復如坐氷壺其口
兩月方合聞鴛鴦鷲皆能食之腦可止痛使我求之恐
為枯魚所笑
　　　赤蟻
赤蟻大若象渾身帶火力負萬鈞襍食虎豹蛇虫遺卵
如斗山人取為醤是名蚳醢見于周官
　　　蚺蛇
蚺蛇尾有鈎口無齒其聲甚怪似猫非猫似虎非虎擊
之則(闕/)猶龜焉灼之則鳴也九十丈者吞蟻六十丈者
吞象三十丈至九丈者吞豺狼虎豹與鹿豕人吞之法
以尾鈎卷定以氣冲死濡濕乃吞吞畢懸于樹上絞至
糜爛骨角皆從皮出望之若神龍脱骨云
　　　拏龍部署(蛇過三十丈者皆稱龍/)
爰緝婦裙以為旗纛爰斬烏鹽以紏鎗簇爰斮葛藤以
陶纜索金鳴則進旗卷則退口含酒糟服帶毒槊蛇長
一丈旗手一人鎗手十人弩手五人金手二十人金手
藤弩手牌鎗手鹽旗手酒其勝也金振旗開鎗損弩發
金手進藤主束也鎗手進鹽主剥也旗手進酒主勞也
旗手得膽鎗手得皮弩手得眶金手得肉其敗也鎗䕶
旗退牌䕶鎗退藤䕶牌退蛇長十丈其數十之蛇長百
丈其數百之予遊諸山見獵九蛇長九丈者有五長八
丈者有三長十有一丈者有一天問一蛇吞象厥大何
如間世而出土人亦不概見况吞蟻者乎若夫三周崑
崙又吞蟻者之海若也
　　　蛇名
蛇一字名者青蛇赤蛇白蛇烏蛇青主神赤主火白主
傷烏主藥其他曰藤曰蚺曰鱗曰蝮曰水曰糓二字名
者曰率然危干水箭烏稍量人黙稱烏肉瞎目雞冠鱉
腦人頭馬鬃笋籜菜花寸白水豹三字名者榦壁虎黄
藤蚺青標竹師箕押金角帶七寸錦過按容凢蛇盤者
皆在壬地
　　　蚺無棄物
蚺蛇三膽一附於肝者止痛一水膽白漿止㵼一膽隨
月擊其處則隨至名䕶身(闕/)最佳眶辟邪殺鬼佩之吉
祥肉辟風寒皮過三十丈者曰龍皮一端千金波斯市
之為皷聲震百里
　　　蝍蛆
蝍蛆一名蜈蚣狀若水蝦小至一寸大至一丈其尾閃
閃有光山中修蛇無故而死者彼斃也蛇腐化為蝍蛆
猶螟蛉之呪子也儒書藤蛇遊霧而死於蝍蛆
　
　
　
　
　
　
　
　
　赤雅卷三
