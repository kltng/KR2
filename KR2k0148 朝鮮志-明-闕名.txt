#+TITLE: 朝鮮志-明-闕名
#+DATE: 2016-06-11 12:22:16
#+SOURCE: github.com/kanripo/KR2k0148 master bd1024f2                
欽定四庫全書　　　　　史部十一
　朝鮮志　　　　　　　　地理類十(外紀之屬/)
　　提要
　　　　(臣/)等謹案朝鮮志二卷不著撰人名氏書中
　　　　稱大明一統志則成於明代也卷首略叙疆
　　　　域沿革而不標其目以下分六大綱為經曰
　　　　京都曰風俗曰古都曰古迹曰山川曰樓臺
　　　　以所屬八道為緯中曰京畿西南曰忠清東
　　　　南曰慶尚南曰全羅西曰黄海東曰江源西
　　　　北曰平安東北曰咸鏡皆略如中國地志惟
　　　　京都但載宫殿曹署而不及城市風俗多載
　　　　其國典制與故事混而為一又諸道皆無四
　　　　至八到古迹多雜以神怪頗同小説於體例
　　　　皆為未協然遺聞瑣事為中國史書所未詳
　　　　者徃徃而在頗足以資考證其叙𫐠亦皆雅
　　　　潔較諸州郡輿圖冗漫無緒者轉為勝之宋
　　　　王雲嘗撰雞林志其書不傳徐兢髙麗國經
　　　　於山川古迹亦略此書出其國人所述當不
　　　　失真我
　　　國家
　　威徳覃敷八紘砥屬朝鮮一國道里既近歸化尤
　　　　先雖號藩封實同郡縣其山川疆域皆宜𨽻
　　　　籍於職方錄而存之亦足備輿記之一種也
　　　　乾隆四十六年十一月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　朝鮮志卷上
檀君肇國箕子受封皆都平壤漢置四郡二府自是三
韓𤓰分馬韓統五十四國辰卞韓各統十二國厥後新
羅高勾麗百濟三國鼎峙新羅之地東南至海西至智
異山北至漢水髙勾麗東至海南至漢西北踰遼河百
濟西南至海東至智異山北至漢新羅滅髙勾麗百濟
及其衰也弓裔據鐵原稱後髙勾麗甄萱據完山稱後
百濟髙麗始祖統合三韓西北以鴨緑為限東北以先
春嶺為界至我康獻王建都漢陽定為八道中曰京畿
西南曰忠清其西抵大海皆古馬韓之域髙勾麗百濟
分據其地東南曰慶尚其東南抵大海本辰韓之地南
曰全羅其南抵大海本卞韓之地後為百濟所有西曰
黄海其西抵大海古朝鮮馬韓舊地後為髙勾麗所有
唐髙宗滅髙勾麗不能守其地新羅遂并之及季世為
弓裔所據髙麗始祖盡有其地東曰江原其東抵大海
本獩貊之地後為髙勾麗所有西北曰平安西抵鴨緑
江北接□羯本朝鮮故地後為髙勾麗所有新羅文武
王與唐將李勣攻滅之東北曰咸鏡東抵豆滿江北接
□羯本髙勾麗之地八道之中忠清慶尚全羅三道地
廣物衆州郡雄巨最為富庶俗尚詩書人才之出比諸
道倍多平安咸鏡二道境接□羯俗尚弓馬兵卒精彊
　　京都
　　　北鎮華山有龍蟠虎踞之勢南以漢江為襟帶
　　　左控關嶺右環渤海
景福宫(即王宫/)
勤政殿(受朝正殿/)
思政殿(在勤政殿北接引士大夫講論治道之所/)
康寧殿(在思政殿北/)
交泰殿(在康寧殿北/)
含元殿(在康寧殿西北/)
養心堂(在康寧殿西/)
丕顯閣(在思政殿東偏夜引講官論難經史之所/)
麟趾堂(在交泰殿東/)
紫薇堂(在交泰殿東/)
清讌樓(在交泰殿東/)
忠順堂(在後苑王常不忘朝廷揭此名堂以寓敬順之/誠)
隆文樓(在勤政殿東/)
隆武樓(在勤政殿西/)
慶㑹樓(在思政殿西環樓為池池深廣種芙渠中有二/島)
欽敬閣(在康寧殿西鑄銅為山髙七尺許置閣中内設/巧機用玉漏水激之使自輪轉五雲繞日朝夕)
　(出没又設司辰武士玉女及十二神之儀每時至武/士撃鐘玉女奉時牌而出十二神各於方所輙自起)
　(立時盡則玉女還入神亦還伏其運若神莫測其妙/山之四靣陳豳風四時之景以為候象授時敬天勤)
　(民之所/)
報漏閣(在慶㑹樓南設座二層三神在上司時者撞鐘/司更者撃鼓司㸃者扣鉦十二神在下各執辰)
　(牌時至自出時盡還入皆刻木為像激水為機不假/人力隨時自報不差毫釐為術最妙街中鐘鼓晨昏)
　(之節皆以此傳撃/)
簡儀臺(在宫城内西北隅築石為臺繚以石欄置簡儀/其巔臺西植銅表斵青石為圭圭面刻丈尺寸)
　(分乃用影符取日中之影推得二氣盈縮之端又於/昌徳宫西麓起瞻星臺置小簡儀觀天象察氛祲候)
　(雲物通衢之側築臺置仰釡内刻周天度數畵十二/神外列方位設衡南北衡腰穿小竅以測日晷使愚)
　(民知時早晩/)
資善堂(世子引僚屬講讀之所在東宫/)
昌徳宫(在景福宫東王之别宫/)
仁政殿(受朝正殿/)
宣政殿(在仁政殿東亦講論治道之所/)
匪躬堂(在延英門南/)
昌慶宫(在昌徳宫東/)
明政殿(受朝正殿/)
文政殿(在明政殿南/)
仁陽殿(在明政殿西/)
景春殿(在明政殿北/)
通明殿(在景春殿北/)
環翠亭(在通明殿北/)
倫序亭(在後苑常接王親兄弟諸君之所/)
社稷壇(在京城内西/)
先農壇(在東郊/)
先蠶壇(在東郊/)
厲壇(在北郊/)
宗廟(在京城内東/)
文廟(在成均館明倫堂之南/)
慕華舘(在城西郊外館前立迎詔門以寓尊敬朝廷之/意)
　　各司
宗親府(宗室諸君之府/)
議政府(總百官平庶政理隂陽經邦國/)
忠勲府(諸功臣之府/)
儀賓府(尚王女者之府/)
敦寧府(王親外戚之府/)
義禁府(掌奉教推鞫之事/)
吏曹(掌文選勲封考課之政/)
户曹(掌户口貢賦田粮食貨之政/)
禮曹(掌禮樂祭祀宴享朝聘學校科舉之政/)
兵曹(掌武選軍務儀衛郵驛兵甲器仗門户管鑰之政/)
刑曹(掌法律詳讞詞訟奴𨽻之政/)
工曹(掌山澤工匠營繕陶冶之政/)
漢城府(掌京都口帳市㕓家舎田土回山道路橋梁溝/渠逋欠負債鬬毆晝廵檢屍車輛等事)
司憲府(掌論執時政糾察百官正風俗申寃抑禁濫偽/等事)
開城府(掌治舊都/)
忠翊府(原從功臣之府/)
承政院(掌出納王命為任甚重必選堪為宰相者為之/由是而陞為六曹㕘判及二品諸職)
掌𨽻院(掌奴𨽻簿籍及决訟之事/)
司諫院(掌諫諍論駁之事/)
宏文館(掌内府經籍及書筵文翰之任其選最重議政/府館閣吏曹共議掄揀然後方許除授更日値)
　(宿講劘治道分御膳賜宫醖以寵之/)
藝文館(掌制撰辭命/)
成均館(掌儒學教誨作成人才之任/)
尚瑞院(掌印章符牌節鉞/)
春秋館(掌在王左右書言動記特政/)
承文院(掌事大咨表文書/)
通禮院(掌朝儀排班引接/)
奉常寺(掌祭祀議謚等事/)
宗簿寺(糾察宗室愆違之任/)
校書館(掌印頒經籍及香祝印篆之任/)
司饔院(掌供御膳及内府供餉等事/)
内醫院(掌和劑御藥/)
尚衣院(掌供御衣襨及内府財貨等物/)
司僕寺(掌輿馬厩牧之任/)
軍器寺(掌造兵器火炮等事/)
内資寺(掌内供米糆酒醤油蜜/)
内贍寺(掌諸宫殿俱進酒醪/)
司䆃寺(掌御廩米糓/)
禮賓寺(掌賔客宴享宗宰供饋常監視議政府官飯食/進案時親自助舉)
司贍寺(掌造楮貨及貢布等事/)
軍資監(凡四所掌軍需儲積都中有二倉漕運所㑹江/上有二倉)
濟用監(掌進獻紬布人参毛皮及綵染織造等事/)
繕工監(掌土木營繕/)
司宰監(掌魚鹽燒木杻炬/)
掌樂院(掌教閱聲律/)
觀象監(掌天文地理測候刻漏等事/)
典醫監(掌醫藥/)
司譯院(掌譯諸方言語/)
世子侍講院(掌侍講經史規諷道義/)
宗學(掌宗室教誨/)
脩城禁火司(掌宫都城脩築宫殿公廨坊里救火/)
典設司(掌帳幕排設等事/)
豐儲倉(掌米豆草芚紙地等物/)
廣興倉(掌百官禄俸工匠軍兵雜務廩給/)
典艦司(掌京外舟艦/)
典㳙司(掌治宫庭/)
社稷署(掌洒掃壇壝/)
宗廟署(掌守衛寢廟/)
平市署(掌勾檢市㕓平斗斛丈尺低昻物貨/)
司醖署(掌酒醖/)
義盈庫(掌油蜜黄蠟素物/)
長興庫(掌席子油芚紙地/)
氷庫(掌藏氷/)
掌苑署(掌苑囿花果/)
司圃署(掌園圃蔬菜/)
養賢庫(掌成均儒生供餉米豆/)
典牲署(掌養犧供祭祀/)
司畜署(掌飼雜畜供宴享/)
造紙署(掌造表箋咨文紙及諸般紙/)
惠民署(掌醫藥療民庶疾病/)
圖畫署(掌繪畫之事/)
典獄署(掌獄囚/)
活人署(掌救活都城病人凡病人無歸者官給粥料藥/物冬給燎炭夏給氷)
瓦署(掌道瓦磚/)
歸厚署(掌棺槨供卿相禮葬者及士大夫賜與民庶貧/乏者亦給)
中學(掌訓誨小學之士他學同/)
南學
東學
西學
中部(掌管内檢察非法及橋梁道路里門警守家代打/量人屍檢騐等事他部同)
東部
南部
西部
北部
中樞府(凡宰相或因病事故解務者授之以示優待/)
五衛都總府(掌治五衛軍務/)
訓錬院(掌科試武士習讀武經錬閱軍陣/)
世子翊衛司(掌陪衛東宫/)
讀書堂(在東湖幽静處妙遴年少文學有重望者除本/職任仕務輪畨而徃内府書籍隨意探討使之)
　(温習涵養以為後日大用地凡鋪設什器紙硯筆墨/饌飯酒醴燈燭諸具無一不備每遣中使賜御醖珍)
　(膳以示寵異膺此選者時人擬之登蓬瀛/)
　　風俗
崇尚信義篤好儒術禮讓成俗柔謹為風○士大夫䘮
葬祭禮一依朱文公家禮父母之䘮率皆廬墓三年若
有不謹者不齒士列其間或有啜粥終䘮不食塩菜或
手自炊㸑以供奠事○昏娶必通媒納采不娶同姓○
士大夫皆立家廟四時仲朔必享忌日則子孫不食肉
祭其主於寢堂六品以上祭三代七品以下祭二代庶
人只祭考妣若嫡長子無後則衆子衆子無後則妾子
奉祀旁親無後者祔祭嫡妾俱無子者告官立同宗支
子為後○士族婦女夫死則守節終身士大夫妻亡者
三年後改娶若因父母之命或年過四十無子者許期
年後改娶○每歲王祀先農躬耕籍田以供粢盛○王
妃享先蠶養蠶於後苑以率女工○每歲季秋王行養
老宴參宴者皆除一級孝子順孫義夫拜餉之王妃宴
婦人於内殿拜餉節婦皆有賜物年百歲以上者嵗賜
米堂上官以上年滿七十者功臣父母妻堂上官妻並
月致酒饌○二品以上年尊徳卲者春秋賜宴謂之老
英㑹○孝友節義烈女隨其行跡或賞職賞物或旌門
復户清白吏見存者褒奬身殁者子孫亦皆録用戰亡
人子孫亦存恤録用○宗親大臣之卒舉哀輟朝遣官
弔祭官庀䘮事因公在外身死者亦致賻祭宗室雖秩
卑期親以上亦皆弔賻營葬侍講官及臺諫勿論品秩
髙卑一皆賻給遭親䘮者亦如之○設歸厚署備棺槨
以周民間倉卒之需○敗常犯贓者婦人再嫁者書名
三司其子孫不齒士類○五子登科者之親歲賜米殁
則致祭贈爵○中文武科者賜恩榮宴其親存者則令
所在官給酒樂以榮之名曰榮親宴殁則設祭謂之榮
墳中第一名者賜米○凡民因貧乏過期未葬者昏嫁
失時者皆給資財饑寒孤獨者與老而無托者亦給衣
料○宏文館官員更日直宿王日開講筵宰相臺諫亦
令輪參又有夜對以盡羣下之情○官至一品年七十而
係國家輕重者不許致仕賜教書几杖以優之○堂上
官實行二品以上職者視其秩追贈三代○士大夫及
軍卒父母年七十則一子歸養八十則二子歸養九十
則諸子歸養○每歲夏月頒氷於宗親及文武堂上官
堂上官年老在散者活人署病刑獄囚人並給○歴代
及本國忠臣孝子烈女所行卓異者裒撰成書名曰三
綱行實譯以方言廣頒中外使婦人小子無不曉解○
國中設成均館及設養賢庫常養生貟進士五百人景
年居館力學篤行而屢舉不中年滿五十者叙職雖非
生貟進士通小學四書一經者亦升補於館東西四坊
各有學舎教卿大夫子弟及凡民俊秀年八歲以上者
閭巷小童不得肄學者設童䝉教誨○州郡亦設鄉校
皆倣成均四學之制觀察使巡到其邑師長儒生皆試
講製課勤惰以勸懲春秋釋菜觀察使守令親行之又
大饗儒生○成均館儒生每歲春秋議政府六曹諸館
閣堂上官命題製述科次置簿優等者三人直赴文科
覆試○成均館升補儒生及四學諸生每年六月定考
官逐日製述或講論通考優等者五十人許赴生貟進
士覆試諸道亦然○世子逐日問安視膳與師傅賓客
僚屬日三講論凡接師傅時下階迎送每月十五日㑹
講必設大餉一書講畢則大設宴餉又有賜物○新除
授京外堂下官職者參謁於議政府吏曹屬曹毋過十
日○立崇義殿以前朝王氏之後主之給廩禄祭田以
奉其祀○前代新羅百濟髙勾麗王陵官禁田柴○歴
代始祖及有功徳及民者皆立廟降香祝令所在官春
秋致祭○設厲壇於北郊漢城府官每春秋徧祀無主
孤魂州郡亦如之○囚人冬月則給鋪席夏月則凈脩
獄中洗灑枷杻使無寒凍熏蒸之患又定醫官備藥物
救之貧不能養獄者官給廪料○京外置常平倉榖貴
則増價以貿布榖賤則减價以賣布以濟窮民又置别
倉當春貸民以贍耕種秋償其數以備來歲每年以為
常若値水旱凶歉則在在設賑濟場以救之○郡縣每
歲春秋行鄉飲酒禮又京外小民每里立鄉長家出米
布使鄉長掌之春秋設酒共㑹以申其好謂之講信凡
有疾病患難交相救䕶若有死䘮備棺槨葬需以庇之
○曽經三品職及臺諫侍讀官者子孫承䕃每嵗正月
試才補官無䕃者之子孫擇其俊秀許三品以上官保
舉吏曹更試經書隨才補闕若不稱職拜罪舉主○科
舉每於子午卯酉年為之設三場初場試論義二篇中
場賦表二篇終場䇿問㑹試則初場講四書五經能通
者許赴中場試賦表記中二篇終場䇿問通考取之殿
試則䇿時務以第高下若遇大慶及王親幸學宫則有
别舉○王時時親行釋奠或不時幸學與師儒講論或
横經問難或行大射禮或親䇿儒生○凡中科者殿廷
唱榜御前賜酒賜花與葢優人呈戱鼓吹前導三日遊
街以榮之若幸學試取即日唱榜者拜賜鞍馬袍笏尤
以為榮聖節及正至王率世子百官行望闕禮每遣使
上表時王率世子百官行焚香四拜禮王親捧表跪授
使者仍下庭鞠躬具黄屋儀仗以出祗送郊外我國赴
京使臣或賫奉勑書回還之時結彩棚迎郊外一如華
使凡進獻禮物王親自檢視○宗親年滿十五入宗學
受業每日抽籖講習讀以為課勸○禮曹每月考講四
學諸生所讀書○京外儒生逐日所讀及其師職姓名
簿録藏於禮曹每科舉後所訓儒生中及第三人或生
員進士十人以上者加階○祭服朝服公服一依華制
○每四時八節日及季夏土旺日鑚木改火○遺失小
兒漢城府本邑保授願育人官給衣料
　　古都
開城府本高勾麗東北忽髙麗始祖自鐡原徙都廣州
本百濟始祖温祚王右都
　　右今皆屬京畿
稷山(本慰禮城百濟始祖温祚王高勾麗東明王第三/子東明王薨避琉璃王自卒本扶餘南奔開國建)
　(都於此/)
公州(本百濟熊川郡文周王自北漢山城徙都至聖王/移南扶餘)
扶餘縣(本百濟聖王自熊川來都號南扶餘義慈王時/新羅金庾信與唐蘓定方攻滅之唐師既去新)
　(羅盡得其地/)
　　右今皆屬忠清道
全州(甄萱建都於此稱後百濟/)
益山(本馬韓國後朝鮮王箕凖箕子四十一代孫也避/衛滿之亂浮海而南至韓地開國仍號馬韓百濟)
　(始祖温祚王并之/)
濟州(本耽羅國或稱毛羅在全羅南海中/)
　　右今皆屬全羅道
慶州(新羅古都始祖赫居世開國建都/)
髙靈縣(本大伽倻國自始祖伊珍阿豉王至道說智王/凡十六世五百二十年新羅滅之)
金海府(本駕洛國或稱伽倻後改金官國自始祖首露/王至仇亥王凡十世四百九十一年仇亥降於)
　(新羅/)
東萊縣(古萇山國/)
義城縣(古召文國/)
清道郡(本伊西國/)
慶山縣(本□梁國/)
尚州(本沙伐國/)
開寜縣(本甘文國/)
咸昌縣(本古寜伽倻國/)
咸安縣(本阿尸良國/)
固城縣(本伽倻國并為新羅所取/)
　　右今皆屬慶尚道
江陵府(本獩國漢武帝元封二年遣將討之定為臨屯/郡)
三陟府(本女直國降於新羅/)
春川府(本貊國/)
鐡原府(本髙勾麗鐡圓郡弓裔起兵取之自松岳郡來/都國號泰封)
　　右今皆屬江原道
平壤府(本三朝鮮髙勾麗之故都唐堯戊辰歲有神人/降太伯山檀木下國人立為君都平壤號檀君)
　(是為前朝鮮周武王克商封箕子於此是為後朝鮮/傳至四十一代孫凖燕人衛滿奪其地都王險城即)
　(平壤是為衛滿朝鮮其孫右渠時漢武帝遣将討之以/王險為樂浪郡)
龍岡縣(本古黄龍國為髙勾麗所并/)
成川府(本沸流王松讓故都髙勾麗始祖東明王自北/扶餘來都卒本川松讓以其國降)
　　右今皆屬平安道
　　古跡
面嶽(在京都中髙麗肅宗六年命崔思諏尹瓘等相南/京之地思諏還言臣等就盧原驛海村龍山等處)
　(審視山水不合建都惟三角山面岳之南山形水勢/符合古文請于主幹中心壬坐丙向隨形建都從形)
　(勢東至大峰南至沙里西至岐峰北至面嶽為界面/岳即白岳)
馬岩影殿(在開城府成均館前髙麗恭愍王為魯公主/大營影殿于此窮極奢麗今有遺址)
九齋學堂(古基在府北松岳山紫霞洞髙麗顯宗以後/干戈纔息未遑文教文憲公崔冲収召後進)
　(教誨不倦學徒坌集遂分九齋曰樂聖大中誠明敬/業造道率性進徳大和待聘謂之侍中崔公徒凡應)
　(舉者必詣徒中學焉及冲殁後凡赴舉者亦皆𨽻名/九齋籍中謂之文憲公徒東方學校之興盖由冲始)
滿月臺(在松岳山下髙麗延慶宫正殿前階也遺基尚/存)
延福亭(古基在府東大門外山臺岩下髙麗毅宗聞城/東沙川龍淵寺南有石壁數仭削立臨川曰虎)
　(岩流水渟滀樹木蓊蔚命内侍李唐柱等構亭其側/名曰延福竒花異草列植四隅以水淺不可舟築堤)
　(為湖日泛舟酣晏徹夜不止羣臣皆大醉挿花倒載/而還或沈醉忘歸衛士甚怨率致難)
歸法寺(古基在府炭峴門外崔冲每歳暑月借此寺之/僧房為夏課擇徒中及第學優未官者為教𨗳)
　(授以九經三史間或先進來過刻燭賦詩牓其次第/唱名以入設小酌童冠列左右奉樽俎進退有儀長)
　(㓜有序相與酬唱及日暮皆作洛生詠以罷觀者莫/不嘉歎)
　　右畿内
弓樹(在光州南門外枝幹輪囷大數十圍髙七十餘尺/邑人以發葉早晩占年之豐歉今枯)
崔氏園(在靈岩郡西諺傳新羅人崔氏園中有𤓰長尺/餘一家頗異之崔氏女潜摘食之歆然有娠彌)
　(月生子其父母惡其無人道而生置之竹林居數十/日女往視之鳩鷲來覆翼之還告于父母父母往見)
　(異之取而養之及長祝髮為僧名道詵入唐傳一行/禪師地理之法而還踏山觀水多有神驗後名其地)
　(曰鳩林/)
毛興穴(在濟州南二里髙麗史古記云厥初無人物三/神人從地湧出長曰良乙那次曰髙乙那三曰)
　(夫乙那三人游獵荒僻皮衣肉食一日見紫泥封木/函浮至東海濱就而開之内有青衣處女三及諸駒)
　(犢五穀種三人以歳次分娶之始播五穀且牧駒犢/子孫蕃盛今州鎮山北麓有穴是其地也)
　　右全羅道
泡母臺(在忠州風流山髙數十丈諺傳昔有仙女名薔/薇自號泡母常遊其上香滿一洞唐明皇聞之)
　(遣道士迎入宫號真完夫人/)
天政臺(在扶餘縣北十里許江北絶巘有岩如臺下臨/江水諺云百濟時欲拜宰相則書當選者名函)
　(封置岩上須臾取看名上有印跡者為相故名或稱/政事岩)
釣龍臺(縣北扶蘇山下有一怪石跨于江渚石上有龍/攫之跡諺傳蘇定方伐百濟臨江欲渡忽風雨)
　(大作以白馬為餌而釣得一龍須臾開霽遂渡師伐/之故江曰白馬岩曰釣龍臺)
落花巖(釣龍臺西有巨岩諺傳百濟義慈王為唐兵所/敗宫女奔迸登是岩自墮于江故名)
蘇定方碑(在縣西二里唐髙宗遣定方與新羅金庾信/伐百濟滅之立石紀功)
　　右忠清道
始林(在慶州府南新羅脱解王夜聞始林樹間有鷄鳴/聲遣人視之有金色小櫝掛樹枝白鷄鳴于其下)
　(王取櫝開之有小男兒在王喜曰此豈非天遺我令/𦙍乎乃収養之名曰閼智以其出于金櫝故姓金氏)
　(因名其林曰鷄林因以為國號/)
琴松臺(在府金鰲山頂新羅人王寶髙遊樂之處寶髙/入智異山學琴五十年自製新調三十四曲彈)
　(之有𤣥鶴來舞遂名𤣥鶴琴又云𤣥琴世傳寶髙得/仙道)
鮑石亭(在金鰲山西麓鍊石作鮑魚形故名焉流觴曲/水遺跡宛然後百濟甄萱攻燒髙欝府逼至郊)
　(畿時新羅景哀王與妃嬪宗戚出遊鮑石亭置酒娛/樂忽聞兵至倉卒不知所為王與夫人走匿城南離)
　(宫從臣伶官宫女皆被陷沒萱縱兵大掠入處王宫/令左右索王逼令自盡强辱王妃縱其下亂其嬪妾)
　(立王表弟金傳為王/)
瞻星臺(在府東南新羅善徳王時鍊石築臺上方下圓/髙十九尺通其中人由中而上下以候天文)
月明巷(在府金城南新羅憲康王遊隺城至開雲浦忽/有一人竒形詭服詣王前歌舞讃徳從王入京)
　(自號處容每月夜歌舞於市竟不知所在時以為神/其歌舞處後人名為月明巷因作處容歌處容舞假)
　(面以戲/)
萬波息笛(新羅神文王時東海中有小山浮來隨波往/來王異之泛海入其山上有一竿竹命作笛)
　(吹此笛則兵退病愈旱雨雨晴風定波平號萬波息/笛厯代傳寶之至孝昭王加號萬萬波波息笛今亡)
玉笛(長尺有九寸其聲清亮俗云東海龍所獻厯代寶/之傳至於今)
玉帶(新羅真平王元年有神人降於殿庭謂王曰上帝/命我傳賜玉帶王跪受几郊廟大祀皆服之)
井田(在府地新羅時遺基尚存/)
上書莊(在金鰲山北髙麗始祖之興新羅崔致逺知必/受命上書有鷄林黄葉鵠嶺青松之語羅王聞)
　(而惡之致逺即帶家隱居伽倻山海印寺終焉其鑑/識之明羅人服之乃以其所居名上書莊)
皇龍寺(在府月城東新羅真平王命所司築新宫於月/城東黄龍現其地王疑之改為佛寺號曰黄龍)
　(有率居者于寺壁畫老松根幹鱗皴枝葉盤屈鳥雀/往往望之飛入及到蹭蹬而落歳久色暗寺僧以丹)
　(青補之鳥雀不復至/)
題詩石(在陜川郡海印寺洞俗云紅流洞洞口有武陸/橋渡橋向寺而行五六里許有崔致逺題詩石)
　(其詩曰狂噴疊石吼重巒人語難分咫尺間常恐是/非聲到耳故教流水盡籠山後人因名其石曰致逺)
　(堂/)
讀書堂(在郡伽倻山世傳崔致逺隠伽倻山一朝早起/出石遺冠屨於林間莫知所歸海印寺僧以其)
　(日薦冥禧寫真留讀書堂堂之遺址在寺西/)
𤓰亭(在東萊縣南髙麗鄭叙被譛歸田里乃築亭種𤓰/撫琴作歌以寓戀君之意詞極悽惋自號𤓰亭其)
　(歌詞至今傳於樂譜/)
　　右慶尚道
棘城(在黄州南二十五里髙麗人防紅巾於此盡為賊/所殱累經兵燹白骨暴野天隂雨濕鬼物煩寃薰)
　(為厲氣轉相侵染民多夭札國家春秋降香祝致祭/其患遂絶)
亐多窟(在海州東三十里其窟圓往二丈餘穴暗人持/火乃入至五里許其穴屈曲幽深且有水不得)
　(窮源諺傳亐多將軍入此穴達於九月山頂之穴相/距百餘里窟内燃火至十餘日則燃氣出於九月山)
　(穴/)
　　右黄海道
石竈
石池
石井(俱在江陵寒松亭傍四仙游憩之時茶具也/)
酒泉石(在原州酒泉縣南道旁有石狀如半破酒槽者/世傳石槽舊在西川邊就而飲者無不足焉邑)
　(吏憚於往來欲轉置於縣衆共移之忽大雷震石碎/為三一沈於淵一不知所在一即此石也)
　　右江原道
麒麟窟(在平壤府浮碧樓下東明王養麒麟馬於此後/人立石誌之世傳王乗麒麟馬入此窟從地中)
　(出朝天石升天其馬跡至今在石上/)
井田(在府外城内箕子區畫井田遺跡宛然/)
青雲橋
白雲橋(俱在府九梯宫基内束明王時梯也/)
　　右平安道
　
　
　
　
　
　
　
　
　
　朝鮮志卷上
欽定四庫全書
　朝鮮志卷下
　　山川
三角山(在京畿楊州之境一名華山一名負兒岳自江/原道平康縣之分水嶺連峰疊嶂起伏迤邐西)
　(至揚州西南為道峯山又為三角山實京城之鎮山/也)
白岳(在京都宫城北/)
仁王山(在白岳西/)
白雲洞(在仁王山麓/)
木覓山(即都城南山一名引慶山唐修撰臯易覓以蜜/)
蠶頭峰(又名龍頭峰大明一統志稱龍山在楊花渡東/岸即此孤立不甚髙然入江心斗㫁四望曠闊)
　(無礙為勝最絶故著稱焉/)
漢江(在木覓山南古稱漢山河新羅時為北瀆載中祀/髙麗穪沙平渡其源出江陵五臺山至忠州西北)
　(與逹川合至原州西與安昌水合至楊根西與龍津/合至廣州界為渡迷津為廣津為三田津為豆毛浦)
　(至京城南為漢江渡自此而西流為露梁為龍山江/又西為西江至衿川北為楊花渡陽川北為孔巖津)
　(至交河西與臨津合至通津北為祖江入於海/)
龍山江(在都城西南十里慶尚江原忠清京畿上流漕/轉皆集於此商船賈舶往來不絶)
西江(在都城西十五里黄海全羅忠清京畿下流漕轉/所集之地)
楊花渡(即西江下流/)
楮子島(在三田渡西江水岐為二派環島洄伏而出島/上松林䓗鬰其中寛平可居石泉湧出最為幽)
　(絶/)
栗島(在麻酒南蒔藥種栗/)
箭郊(在都城東七八里許三面圍山一面帶水平蕪極/目水草肥饒官馬放牧之地有亭曰華陽取歸馬)
　(華山之義/)
　　右都城近處
冠嶽山(在果川西五里鎮山/)
青溪山(在廣州西五十里/)
松岳山(開城府鎮山又稱鵠嶺在府北五里/)
紫霞洞(在松岳山下洞府幽阻漢水清漣殊為蕭洒/)
進鳳山(在府東南内外杜鵑花盛開世稱進鳳山躑躅/)
天磨山(在府北諸峰崷崪挿天望之凝翠謂之天磨/)
聖居山(在府西北黄海道牛峯縣境與天磨山相連一/名九龍山又名平那山上有五峯其峯各有小)
　(菴稱五聖昔聖骨將軍居扶蘇山右谷一日與同里/九人捕鷹㑹日暮就宿岩竇有虎當竇口大吼十人)
　(相謂曰虎欲啗我輩試投冠使見攬者當之遂投之/虎攬聖骨冠聖骨出欲與虎鬭虎忽不見而竇崩九)
　(人皆不得出聖骨還報平那郡郡人來葬九人先祀/山神其神見曰予以寡婦主此山幸遇聖骨將軍欲)
　(與為夫婦共理神政請封為此山大王言訖與聖骨/俱隱不現郡人因封聖骨為大王立祠祭之以九人)
　(同亡改山名曰九龍聖骨之孫寶育出家入智異山/修道還居此山之北岬)
大興洞(在天磨聖居兩山之間樹木蓊鬰泉石光潔夏/則緑隂蓋地木蓮花開清香滿洞秋則赤楓黄)
　(葉倒映水底真佳境也/)
朴淵(在天磨聖居兩山之間狀若石瓮窺之正黒有盤/石湧出中心曰島巖水赴絶壁怒瀑下垂可十餘)
　(丈宛如白虹映空飛雪洒矼霆奔電激聲震天地諺/傳昔有朴進士者吹笛淵上龍女感之引以為夫故)
　(名朴淵其母來哭墜死下潭遂名姑姆潭淵上有神/祠遇旱禱雨輒應髙麗文宗嘗遊此登島嵓上忽風)
　(雨暴作石震動文宗驚怖時李靈幹扈從作書數龍/之罪投於淵龍即出其脊乃杖之淵水為之盡赤)
五鳳峰(在開城府峯下有寺名曰甘露髙麗李子淵入/元朝登潤州甘露寺愛湖山勝致謂從行三老)
　(約曰肅宜審視形勢載胸臆間及還與三老約曰天/地間凡有形者無不相似况我國山川清秀其形勢)
　(豈無與京口相近者乎汝宜以扁舟短棹無逺不尋/當以十年為期三老曰唯凡六涉寒暑始得之於府)
　(城西湖潤州甘露寺雖美但營構繪飾之工特勝耳/至于天作地生自然之勢殆未及此凡樓閣池臺之)
　(制度一倣潤州/)
禮成江(在府西三十里髙麗朝宋皆於此發船故謂之/禮成)
碧瀾渡(在府西三十六里宋史自急水門又三日抵岸/有館曰碧瀾亭由此登陸﨑嶇四十餘里乃其)
　(國都者是也今稱息波亭/)
天寳山(在楊州東二十五里山有檜若寺髙麗時西域/僧指至到此云山水之形宛同天竺阿蘭陁之)
　(寺後僧懶翁始建寺末畢而死其徒覺田等訖工為/屋凡二百六十二間棟宇像設宏狀美麗甲於東方)
驪江(即漢江上流在驪州客館北臨江有樓曰清心沿/江有長林曰八大藪周十餘里登樓望之如在畫)
　(圖中/)
龍門山(在楊根郡東三十三里一名彌智山/)
月溪遷(在郡西三十里縈紆山腹下臨江水俗稱棧道/為遷)
五冠山(在長湍府西三十里山頂有五峰團圓如冠故/名髙麗人事母至孝居山下去京三十里為養)
　(禄仕朝出暮返告面定省不少衰歎其母老作木鷄/歌名曰五冠山曲傳于樂譜山下有靈通寺洞府深)
　(邃山勢周遭流水漫廻樹木蓊鬱其西樓勝㮣為松/都第一)
遮日巖(在五冠山下綿紬洞口有巖石平廣可坐鑿石/為窠􁀋人言古人張幕立柱處或云仙人所遊)
　(或云君王所幸有泉盤回其駛如箭其下為泓泓底/皆石羣魚潑刺厯厯可數)
花巖(在五冠山下靈通洞口一名花潭左有翠壁峭立/如展畫屏岩隙有躑躅當春亂發紅映水底潭右)
　(有小嵓四面如削其上四隅亦有張幕窠臼/)
湧巖山(在五冠山東北山與天磨聖居諸山相連絶壁/峭立三面如削岩㟼之間有寺名曰洛山惟南)
　(面獨開恍如天造寺東有一獨峰髙挿霄漢上戴盤/石曰正瓶臺寺南又有一峯曰香爐峰成化乙酉春)
　(夜有聲如雷寺僧皆震怖明日視之則寺後石岡自/折移立東門外屹然與兩峰鼎峙)
寶鳳山(在府西二十里檜嶺東山勢如鳳鶱舞故名/)
石壁(府東三十里有長湍渡一名頭耆津即臨津上流/兩㟁青石壁立周遭十里清江瀉其中瑩徹可鑑)
　(春花秋楓紅緑倒影乗舟望之宛如仙境/)
臨津渡(在府南三十七里其源出咸鏡道安邊府界/)
扶蘇山(在豐徳郡十五里山有敬天寺有石塔十三層/刻十二㑹相人物聳動形容森爽其制作精巧)
　(天下無雙諺傳元脱脱丞相以為願刹晉寧君姜融/募元朝工匠造此塔至今有脫脫姜融畫像又寺之)
　(東岡産怪石俗謂之沈香石/)
孔巖津(一名北浦在陽川有巖立水中有竇因以為名/髙麗恭愍王時有民兄弟偕行弟得黄金二錠)
　(以其一與兄至津同舟而濟弟忽投金于水兄怪而/問之荅曰吾平日愛兄篤今而分金忽萌忌兄之心)
　(此乃不祥之物不若投諸水而忘之兄曰汝之言誠/是矣亦投金於水)
　　右京畿
屏風山(在清風郡北一里蒼壁削立如屏周遭五六里/大川縈迴其下山腰有風穴)
城山(在永春縣南三里山下有石窟髙丈餘廣可十餘/尺許深入無際涯有水混混而出深可沒膝清冷)
　(如氷邑人持炬十柄而入穴猶未竟炬盡而返/)
椒水(在清州東其味如椒而冷似氷浴則已疾/)
俗離山(在報思縣東九峰突起亦名九峰山新羅時稱/俗離岳躋中祀山頂有文藏臺疊石天成贔屭)
　(聳空其髙不知其幾丈其廣可坐三千人臺上有坎/如鑊其中有水混混旱不縮雨不肥分為三派流泝)
　(半空一派東流為洛東江一派南流為錦江一派西/流而北為逹川入于金遷山下有八橋九遙之號山)
　(之南岸紆餘開豁自此至彼望之遙遙疑其地盡而/至則又望遙遙如此九轉而乃抵于法住寺故名九)
　(遙九遙之中一水回環曲轉每曲有橋總八故名八/橋第一橋曰水精橋橋上有飛閣人從閣中行)
黄山(一云天䕶在連山縣東新羅金庾信將兵與唐蘇/定方攻百濟百濟將軍階伯禦羅兵于黄山之野)
　(設三營四戰皆勝兵寡力屈而死甄萱從髙麗太祖/討其子神劒神劒兵敗而降萱憂懣發疽數日卒于)
　(黄山佛舍/)
白馬江(在扶餘縣西良丹浦及金剡川與公州之錦江/合流為此江入林川郡界為古多津)
藏軍洞(在石城縣北洞門曲狹行人見之疑若無洞罙/入其内極廣濶可藏萬餘兵世傳唐將蘇定方)
　(伐百濟時藏兵于此故因以為號/)
元帥山(在燕岐縣南髙麗忠烈王十七年哈丹侵軼王/請兵于元世祖遣平章薛□干領兵來助王以)
　(韓希愈金忻等將三軍偕元兵與丹戰于縣北清州/之界正左山下大捷追至公州熊津伏尸三十餘里)
　(斬獲不可勝計俗至今呼駐軍之地為元帥山/)
温泉(在温陽郡西水熱如沸湯療病有效/)
　　右忠清道
開雲浦(在蔚山郡南新羅憲康王遊崔城至海浦忽雲/霧晦冥迷失道禱于海神開霽因名焉)
七㸃山(在三乂水之間山有七峰如㸃故名世傳駕洛/時旵始仙人所遊之地)
金井山(在東萊縣北山頂有石髙可三丈上有井圓十/餘尺深七寸許有水常滿旱不竭色如黄金世)
　(傳有一金色魚乗五色雲從天而下游泳其中以此/名其山)
温井(在縣北其熱可熟鷄子帶病者飲之輒愈新羅時/王屢幸于此甃石四隅立銅柱其穴猶存)
内迎山(在清河縣北山有大中小三石鼎列于岩上人/稱三動石以手指觸之則微動兩手據撼則不)
　(動新羅真平王避甄萱亂于此山/)
龍頭山(在寧海府西二十里其頂有井水旱無增減俗/傳初山頂有一葦長至天乃鑿井其地水甚清)
　(澈邪人照之則變為泥也/)
氷山(在義城縣東南四十里大巖下有石穴穴口髙三/尺廣四尺八寸横入五尺一寸是為風穴又有穴)
　(在岩底直下廣一尺深可量處方一尺其下回曲深/淺難量立夏後氷始凝極熱則氷堅霪雨則氷釋春)
　(秋不寒不熱冬則温氣如春是為氷穴/)
鼇山(在清道郡南二里鎮山東有一谷名曰髙沙洞天/將風雨先期而鳴噴出雲氣雲入洞内則雨雲出)
　(洞外則風大鳴則即日有騐小鳴則二三日乃驗/)
華山(在義興縣東三十里山麓有風穴廣三尺二寸長/二尺八寸風自穴出甚寒夏初必氷)
洛東江(在尚州東三十六里聞慶龍淵及軍威并川諸/水至州之東北合于龍宫河豊津南流為洛東)
　(江入善山府界自此至入海雖隨地異名而總稱洛/東江又稱伽倻津)
恭儉池(在州北二十七里髙麗時司録崔正份因舊址/築之堤長八百六十步周一萬六千六百四十)
　(七尺民賴灌溉之利池中蓮花盛開香風聞數里菱/芡被洲渚縣之士人環池岸置亭榭以遊焉)
鯉埋淵(在善山府東十二里東岸有竒岩岩下有龍穴/天旱先燔柴于冷山之頂繼沈虎頭于此或祭)
　(龍以禱輒應/)
鳥嶺(在聞慶縣西二十七里俗號草岾與豐基竹嶺俱/為南道雄關)
龍湫(在鳥嶺下桐華院西北一里有瀑布四面及底皆/石其深不可測俗傳龍騰處)
曦陽山(在縣南十五里有古城三面皆石壁古有軍倉/洞府深邃泉石絶勝)
串岬遷(在縣南二十二里即龍淵之東崖一名兔遷鑿/石為棧道縈紆屈曲幾六七里俗傳髙麗始祖)
　(南征至此不得路有兔縁崖而走遂開路以行因稱/兔遷其北㫁峰有石城遺址古之防戍處)
伽倻山(一名牛頭山在陜川郡北髙麗始祖將興崔致/逺上書有鷄林黄葉鵠嶺青松之語新羅王惡)
　(之致逺即帶家隱于伽倻山之海印寺/)
吟風瀨
泚筆巖(俱在海印寺洞是地攅峰四峙怒浪噴風聲如/陣馬巨石臨溪苔蘚不蝕滑如磨礱可施鉛毫)
　(故名皆致逺所遊處致逺即入唐為髙駢幕下作檄/黄巢書者也)
水落巖(在龍川縣東十三里栗川峴山南溪水流入山/腰岩石間作瀑布數十丈分三派直下垂土人)
　(以為全羅道將旱則西派竭慶尚道將旱則東派竭/忠清道将旱則中派絶流以此占來歲水旱)
　　右慶尚道
萬景臺(在全州府東南十里髙徳山北麓有石峯竒秀/狀如層雲其上可坐數十人四面林木森鬱石)
　(壁如畫西望郡山島北通箕凖城東南負太山氣象/千萬)
羣山島(在萬頃縣西海中周六十里迴迂可以藏船凡/漕運往來者皆候風于此島中有大塚如君王)
　(陵者大明一統志十二峯連絡如城舊有客館曰郡/山亭及五龍山廟)
邊山(在扶安縣西二十五里一名瀛洲山峰巒盤回百/餘里重叠髙峻岩谷深邃宫室丹鉛之材自髙麗)
　(皆取于此俗傳虎豹見人即避夜行無阻/)
無等山(在光州東十五里鎮海一云武珍岳一云瑞石/山穹窿髙大雄盤五十餘里濟州漢拏山慶尚)
　(道南海巨濟等島皆在眼底山西陽崖有石條數十/櫛立髙可百尺山名瑞石以是也天旱欲雨與久雨)
　(欲晴山輒鳴聲聞數十里/)
月出山(在靈巖郡南五里諺稱小金剛山/)
九井峰(月出山最髙頂有岩屹立髙可二丈旁有一穴/僅容一人從其穴而上其巔可坐二十人其平)
　(處有凹而貯水如盆者九號九井峯雖旱不竭諺傳/九龍所在)
動石(九井峯下有三石特立層岩之上髙可丈餘周可/十圍西負山巔東臨絶壁其重雖用千百人不能)
　(動搖而一人搖之則欲墜而不墜故亦稱靈石郡之/得名以此)
漢拏山(在濟州南二十里鎮山其曰漢拏者以雲漢可/拏引也其巔有大池人喧則雲霧咫尺不辨五)
　(月雪猶在八月乃襲裘/)
明月浦(在州西六十里海口可泊舟/)
財巖(在明月浦西五里其形如屋穹窿其上鋪白沙其/下有大穴人以炬入其中寛廣可八十歩許産石)
　(鐘乳其西北有二岩名小夾財俱産石鍾乳其中寛/廣亦五十步許)
智異山(在南原府東六十里山勢髙大雄據數千里女/真白頭山之脈連延至此故又名頭流一名方)
　(丈杜詩方丈三韓外註及通鑑輯覽皆云方丈在帶/方郡即南原之南者是也新羅為南岳躋中祀環山)
　(而居者凡數十州其北則咸陽其東南則晉州其西/則南原竒峰峭壁不可勝筭天王峯般若峰最髙山)
　(腰或有雲雨雷電其上則晴朗諺傳太乙居其上羣/仙之所㑹龍象之所居也東南之山智異金剛最雄)
　(大山東有㫁俗寺崔致逺讀書處/)
青鶴洞(在智異山中路甚隘狹纔通一線人乃曲躬而/行經數里許乃得虚曠之境四隅皆良田沃壤)
　(宜播植唯青鶴棲息其中故以名焉盖古之遁世者/所居頹垣壊塹猶在諺傳崔致逺所遊處)
馬耳山(在鎮安縣南七里有一石山雙峰聳立名曰湧/出峰東曰父西曰母相對如削成髙可千仭其)
　(頂樹木森鬱四面峻絶人不能升惟母峰北崖可升/諺傳東峰上有小池西峰頂平濶有泉可避冦天旱)
　(禱雨有應新羅稱西多山載小祀我恭定王南幸次/山下遣官致祭以形似賜名馬耳山)
　　右全羅道
急水門(在黄州西三十里海口州及龍岡安岳之水相/激處)
葱秀山(在平山府北三十里董侍講越奉使到此作記/立碑以刻)
慈悲嶺(在瑞興府西六十里一名岊嶺自平壤通京都/舊路也多虎害路遂廢今由棘城路以行)
吾助川(在牛峰縣興義驛南源出聖居山源入楮灘岸/上有石迤邐如屏髙十丈餘甚竒偉)
龍渾(在遂安郡有巖如口噴出清泉淙淙而流淵淪成/深淵冬不氷旱不竭雨亦不溢崖石髙起可坐五)
　(六人毫髮皆鑑穴轉而阨狀若咽喉莫敢窺其源/)
九月山(在文化縣西十里即阿斯逹山一名弓忽一名/甑山一名三危世傳檀君初都平壤又移白岳)
　(即此山也至周武王封箕子于朝鮮檀君乃移于唐/藏京後還隱此山化為神)
白沙汀(在長淵縣西五十八里長七八里廣三四里南/有蓮池北有勝仙峰峰頭有莎草三面濱海白)
　(沙平鋪隨風流轉堆積成岸地産海棠紅翠相映遊/賞者相属)
　　右黄海道
五臺山(在江陵府西一百四十里東滿月南麒麟西長/嶺北象王中智爐五峰環列大小均敵故名之)
于筒水(在五臺山西臺之下有泉湧出即漢水之源/)
仙遊潭(在杵城郡南十一里許山麓周遭成谷谷中有/潭曰仙遊有小峰斗起半入湖心上有長松數)
　(株舊有亭今廢春則躑躅夾巖亂發夏則蓴菜滿潭/)
永郎湖(在郡南五十五里周三十餘里汀回渚曲巖石/竒怪湖東小峰半入湖心有古亭基是永郎仙)
　(徒遊賞之地/)
烈山湖(在郡烈山縣東二里有大湖周數十里包跨陵/谷比諸湖最大諺傳昔大水包烈山之谷新羅)
　(構山麓而舊縣沈在水底天晴波静則牆壁依然可/見)
鳴沙(在郡南十八里沿海沙平皓若雪色人馬行則觸/之有聲錚錚如金磬響大抵嶺東皆然而杵城高)
　(城之間最多海棠間發紅白相映/)
浦口山(在髙城郡東九里髙城浦有岩斗起層叠如階/其上可坐百餘人岩北又有一峯皆石東望海)
　(中五里許有石拳如列屏峯下有石龍拏虎攫竒怪/異常又有二石相對如人偶語石皆白色輝映碧海)
　(望之如畫/)
三日浦(在郡北七八里外有重峰叠嶂合包而内有三/十六峰洞壑清淵松石竒古水中有小島蒼石)
　(盤陁其上虬松鋪隂梨花亂開湖水明瑩可鑑非烟/火食者所堪至昔四仙遊此而三日不返故得是名)
　(水南又有小峯峯有石龕峯之北崖石面有丹書六/字曰永郎徒南石行書畫入石風磨雨洗宛然如新)
　(世傳永郎仙徒所書/)
昭陽江(在春川府北六里源出麒麟之瑞和縣與府之/麒麟縣水合流至楊口縣南為草沙里灘又至)
　(府東北為青淵為丹淵為狄岩灘為昭陽江/)
寒溪山(在麒麟縣東五十里山下有城有川自城中流/出即成瀑布而下懸流數百尺望之如白虹垂)
　(天自圓通驛而東左右皆大山洞府深邃溪水縱横/而渡者三十六樹木如簣上竦雲霄旁無横枝松栢)
　(尤髙不見其巔又其南峰作絶壁其髙千仞竒怪莫/狀禽鳥不能飛度其下清泉觸巖成潭盤石平向可)
　(坐又東數里洞口甚狹細徑縁崖窾穴唅呀峰巒峭/拔如龍拏虎攫如累層臺者無數其形勝甲於嶺西)
金剛山(在淮陽府東一百六十七里山名有五一曰金/剛二曰皆骨三曰浧搫四曰楓岳五曰怾怛白)
　(頭山南條也自㑹寧府之亐羅漢峴至甲山東為頭/里山永興西北為劍山府之西南為分水嶺西北為)
　(鐵嶺通川西南為楸池嶺至長楊之東髙城之西為/此山自分水嶺至此凡八百三十餘里山凡一萬二)
　(千峰巖㟼骨立東臨滄海杉檜參天望如畫圖有日/出月出二峯可見日月之出内外山共有百八寺表)
　(訓正陽長安摩訶衍普徳窟榆岾最為名刹云/)
萬瀑洞(在金剛山中百道流泉湧出谷中其狀非一故/名谷口有峰曰玉人峯人言青鶴棲其隈有一)
　(泓曰觀音潭潭畔石崖蒼苔滑足人皆捉藤蔓乃得/過其名曰手巾崖石心有凹如杵􁀋諺傳觀音浣帨)
　(處至普徳窟前飛湍縈石來觸崖窾飛雪噴激晴晝/欲暝石底水蔚如翠藍尺數步怒瀑飛珠散雪噴薄)
　(而下其大者凡十二層其小者不可勝計故曰萬瀑/洞其下曰珠淵又有一石形如龜伏潭中曰龜潭又)
　(有一潭深不可測曰火龍潭其上有峰曰獅子岩洞/有普徳窟鑿絶壁架枝立銅柱于外以構小屋三楹)
　(于其上名曰觀音門拘以鐵鎖釘于巖石浮在空中/人登則搖中置佛函飾以珠玉外施鐵網以防手摸)
　　右江原道
龍興江(在永興府東北二里古名横江其源有四一出沸/流水一出馬踰嶺一出艾田峴一出陽徳縣境)
　(居次嶺至庫岩與松魚灘合名横川過龍神堂至鎮/静寺西絶壁下名鶬鶊淵下有廣灘中有白石形如)
　(白馬以石隱見知水深淺經邑城東北為此江南流/入海)
國島(在安邊府東六十里島去岸十里許入自西南隅/水際白沙如練其下平地五六畆形若半壁中有)
　(屋基人言浮圖者所居也其上山圍若映勢不甚髙/蔓草覆之又無樹木視之一土坡也舟而少西崖岸)
　(稍異其崖石則皆方直櫛比而壁立其岸石則皆平/圓排列一面可坐一人然不整齊也行數百步其屋)
　(髙可數百尺其石白滑方直長短若一皆井井離立/每一條其頂各戴一小石若華表柱頭者仰面而視)
　(可竦可愕有一小窟撑舟而入漸窄不能容舟視其/窟深不可測其左右竦立之石如外面更整齊其上)
　(石脚下垂者皆平正如覆棋局若一一鉅而㫁之又/有一面如圍屏者石與窟無異而崖不甚髙其下稍)
　(平易其圓石排列者可坐千人遊觀者必憩息于此/東南又行數百步崖石稍異作方鐵網盛水磨小圓)
　(石長五六十尺人謂鐵網石造物竒怪難以言殫/)
磨雲嶺
磨天嶺(俱在端川郡以其髙峻勢入雲天故名東北雄/關)
白山(在鏡城府西一百十里山勢甚峻至五月雪始消/七月復有雪山頂樹木矮小土人亦謂之長白)
白頭山(在㑹寧府西七八日程山几三層髙二百里横/亘千里其巔有潭周八百里南流為鴨緑江北)
　(流為松花江為混同江東北流為蘇下江為速平江/東流為豆滿江大明一統志東流為阿也若河疑指)
　(速平江也/)
　　右咸鏡道
錦繡山(在平壤府五里鎮山山下有髙麗長樂宫基/)
牡丹峰(在錦繡山/)
徳巖(在大同門外屹然能捍水故府人徳之而名/)
酒巖(在府東北十里諺傳酒流出巖間遺痕尚在因而/得名)
大同江(在府東一里一名浿江又名玉城江其源有二/一出寧逺郡加幕洞南流至孟山縣北又折而)
　(西流至徳川郡界與三灘合而南流至价川郡界為順/川江至順川郡界為城岩津至慈山郡界為禹家淵)
　(自北而東流至江東郡界為雜派灘一出陽徳縣北/文音山西南流至城川府界為沸流江又折而南流)
　(至江東縣界與雜派灘合流為西津江至府城東北/為馬灘至府城東為銀灘又為大同江自此而西流)
　(為九津溺水下與平壤江合流至中和縣西為梨津/江至龍岡縣東出急水門入海)
白銀灘(在府東北四里/)
綾羅島(周十二里在白銀灘北/)
鳳徳山(在安州東二十里山頂有九層鐵浮屠/)
清川江(一名薩水源出妙香山經安州北城下西流三/十里與傳川江入海隋宇文述等伐髙勾麗師)
　(渡薩水去平壤城三十里因山為營因乙支文徳詐/降還軍至清川江軍半渡文徳追擊其後軍殺右屯)
　(衛將軍辛世雄隋軍俱潰所謂隋兵百萬化為魚者/此也)
堂於嶺(在定州西十五里郭山郡界/)
西門嶺(在嘉山郡西二里俗名石門嶺/)
鳳頭山(在郡北一里鎮山/)
白馬山(在義州南三十里諺傳白龍馬出遊故名/)
鴨緑江(在州西北一名馬訾一云清河一曰龍灣西去/遼東都司五百六十里其源出於長白山流至)
　(州北於赤島東分三派一南流滙為九龍淵名曰鴨/緑江水色似鴨頭故名之一西流為西江一從中流)
　(名曰小西江至黔同島復合為一至水青梁又分二/派一西流與狄江合一南流為大江繞威化島至暗)
　(林串西流至彌勒堂復與伏江合為大摠江入于西/海朱子曰女真起處有鴨緑江傳云天下有三處大)
　(水曰黄河長江鴨緑是也髙皇帝詩鴨緑江清界古/封强鋤詐息樂時雍逋逃不納千年祚禮義咸修百)
　(世功漢代可稽明載冊遼征須考照遺蹤情懐造到/天心處水勢無波戍不攻)
龍骨山(一名龍虎山在平安道龍川郡東八里鎮山西/臨大海北望鴨緑江江外松骨諸山如在几案)
　(之下最為絶勝/)
龍岩(在龍川郡西四十五里潮水往來岩上有龍爪痕/)
劍山在(宣川郡西二十里峰巒嵳峩如劍䤥故名/)
凌漢山(在郭山郡東北七里鎮山大明一統志作熊花/山)
妙香山(在寧邊府東一百三十里一名太伯山山之大/莫之與比地多貞木冬青仙人舊跡存焉)
博川江(古稱太寧江大明一統志作大定江在博川郡/西十五里源出昌城府浮雲山過泰川縣合于)
　(安州之老江入于海/)
劍鶴山(在成川府東八里鎮山左右絶壁如劍如鶴故/名)
檜山(在成川北七十里石壁周三十里中有赤墳平衍/巨川横流其下諺稱天作之城可容千兵)
絶骨山(在府西北二里有攅峰十二世謂之巫山十二/峰)
沸流江(即卒本川俗稱遊車衣津在成川客館西三十/步其源二一出陽徳縣吳江山一出孟山縣大)
　(母院洞至府北三十里合流厯絶骨山下山底有四/石穴水入穴中通流沸騰西出故名沸流江又與慈)
　(山郡禹家淵合入于大同江/)
狄踰嶺(在江界府南二百六十九里熙川郡界即咸鏡/道鏡城府白山西麓西北雄關)
　　右平安道
　　樓臺
濟川亭(在都城南十里許前臨漢江後據木覓南對青/溪冠岳諸山)
望逺亭(在楊花渡北岸每歳省農及觀水戰處/)
樂天亭(在都城東十餘里乃春秋省農閱武之所/)
七徳亭(在漢江西白沙汀春秋講武處/)
狎鷗亭(在豆毛浦南岸上黨府院居韓明澮别墅明澮/嘗奉使入中朝請名於翰林學士倪謙謙扁以)
　(狎鷗而為之記後復奉使入中朝求詩于縉紳武靖/侯趙輔等數十人亭名遂聞于中朝)
淡淡亭(在麻布東岸安平君别墅今廢/)
　　右都城近處
雲錦樓(在水原郡客館東樓前有池深廣夏月芙蕖盛/開故名)
清心樓(在驪州客館北俯臨驪江北有八丈藪西有笠/岩髙可二十餘丈上有松亭樓之東北五里許)
　(有神勤寺晨昏鐘磬常開于樓中/)
迎賓館(在驪州客館東岸髙爽開豁與清心樓相對俱/為絶勝)
臨津亭(在坡州臨津南岸/)
　　右京畿
雲錦樓(在江寧府客館北巋然傑特制度竒偉樓南有/池深廣蒔以芙蕖池中有島島上種竹)
勵節堂(在府館西北府使趙云仡有惠政邑人立祠祭/之俗呼生祠堂)
寒松亭(在府東十五里東臨大海蒼松鬱然亭畔有荼/泉石竈石臼即述郎仙徒所遊處)
鏡浦臺(在府東北十五里浦之周二十餘里水净如鏡/不淺不深纔没人肩四涯中央如一西岸有峯)
　(峯上有臺臺畔有煉藥石􁀋浦之東口有板橋曰江/門橋橋外有竹島島北有白沙河周五六里許河外)
　(蒼海萬里直望日出最為竒勝亦曰鏡湖/)
海雲亭(在府鏡湖之南東臨蒼海/)
竹西樓(在三陟府客館西絶壁千仭竒岩叢列其上架/樓曰竹西下臨五十川川滙為潭水清徹底日)
　(光下透遊魚厯厯可數為嶺東絶景/)
凌波臺(在府東十里海崖上有石數條立水中髙可八/九丈其上可坐數十人)
召公臺(在府瓦峴山上觀察使黄喜值歳荒專心賑活/民無捐瘠既還京民慕其徳而相與就所憩之)
　(地累石為臺以寓甘棠之思故名/)
秘仙臺(在襄陽府北雙成湖東有峰峭拔上有虬松數/株望之如畫上可坐數十人傍有細徑如線)
祥雲亭(在府南傍海有長松連十里蒼翠成隂仰不見/白日松間無雜卉惟躑躅盛開爛如紅錦)
月松亭(在平海郡東蒼松萬株白沙如雪松間禽鳥不/棲諺傳新羅仙人述郎等遊憩于此)
望洋亭(在郡北東臨大海/)
萬景樓(在杵城郡清澗驛東有石峰突起其髙數十仭/上有虬松數株東構小樓臺下亂石巉岩水清)
　(徹底風至驚濤濺石/)
茂松臺(在郡明波驛南有峰聳立海澨松林蔽日望之/鬱然昔有茂松府院君尹子雲奉使來遊因名)
　(焉/)
四仙亭(在高城郡北三日浦諺傳四仙來遊故名/)
䕺石亭(在通州郡北有數十石柱髙可八九丈離立海/中石皆六稜如削玉方直平正如中繩墨者凡)
　(四處亭在海岸臨䕺石故名諺傳新羅述郎南郎永/郎安詳遊賞于此號稱四仙)
凌虚樓(在蔚珍縣館東/)
七寶臺(在歙谷北有脩岡迤邐東蟠三面皆大湖湖水/瀰漫外有大海小島森列海中者七故名)
孤石亭(在淮陽府岩石竦立東臨淵水新羅真平王髙/麗忠肅王嘗遊此亭)
錦江亭(在寕越郡錦障江岸繞壁之上東臨錦江南望/金鳯淵虹之外有尚徳村茅屋疎籬隱映桑柘)
　(間南有密積浦樹木葱鬱村烟水氣掩靄霏微望若/圖畫)
倚風亭(在旌善郡風穴之旁穴在大隂山岩石間寒氣/颼飀其下置氷則經夏不消)
二樂樓(在春川府招陽江岸景致清絶/)
清虚樓(在府西石壁削立下有澄潭/)
　　右江原道
倚風樓(在慶州府西壯麗軒豁/)
燕子樓(在金海府客館東北跨虎溪結構宏麗南有七/㸃山三乂河一望可了)
涵虚亭(在燕子樓北引虎溪為蓮池亭在池中極其清/洒)
將星樓(在原昌府兵馬節度使之營/)
撫夷樓(在巨濟縣左絶島中樓在縣西三十里許海岸/上)
萬景樓
海晏亭(皆在縣西南水軍節度使之營後據峻嶺前臨/大海)
風詠樓(在尚州客館東北壯麗開豁/)
大和樓(在蔚山郡西數里有大川南流東折而入海到/樓前水尤廣濶翠岩陡㫁岩隙有冬柏樹横生)
　(側垂花間爛然東望海口雲水接天森茫無際/)
掣鼇亭(在郡東南水軍節度使營俯臨大海/)
雙碧亭(在梁山郡西城上城下有水水西有竹林水竹/交映故名中朝人張清有詩)
澄心亭(在雙碧樓之北下鑑湖水神爽氣清故名/)
明逺樓(在永州郡客館東南三面敞豁下有大川南流/樓東西皆有堂東曰清涼西曰雙清)
東水樓(在郡西清通驛東南石崖上一水合流于其南/境最清幽)
海雲臺(在東萊縣東有山陡入海中若蠶頭夾路數里/有冬柏杜椿松杉葱蘢蒼翠四時如一春冬之)
　(交冬柏花落深沒馬蹄東南臨大海新羅崔致逺嘗/築臺遊賞遺跡尚存)
暎潮樓(在安東府南五里江岸上髙麗恭愍王南幸至/府登此樓遂乗舟上下仍書額賜之額至今猶)
　(在樓上/)
觀魚臺(在寧海府東海岸上俯臨大海極目無際風定/波恬臺下遊魚厯厯可數故名)
嶺南樓(在密陽府館東山腰倚郭而構三面敞豁登覽/曠然下有長江江外有大野野有栗林蒼翠極)
　(目江流屈曲蜿蜒而走隱見長林間虹明繡錯殆非/人境其勝覽為嶺南第一故名樓東有望湖堂西有)
　(臨鏡軒皆極洒落/)
秋月軒(在昌寧縣館西地勢髙爽三面敞豁軒北有池/池中有島)
矗石樓(在晉州客館二里許宏敞軒豁長江在其下衆/峰攅于外翠壁邐迤長洲聨亘江之南涯有巨)
　(竹千挺形勝景致與密之嶺南相甲乙樓東西皆有之東/堂東曰凌虚西曰臨鏡臨鏡之西又有雙清堂凌虚)
　(又有清心軒皆極清洒/)
學士樓(在咸陽郡客館西偏新羅崔致逺為太守時所/建故名)
觀水樓(在三嘉縣客館南十餘步許樓前有水樓之西/偏有净襟堂)
光風樓(在安隂縣客館北樓前有江江外有林藪西偏/有霽月堂連構景最清絶)
換鵝亭(在山隂縣客館西俯瞰江流連構道士觀縣名/山隂故取王右軍事名之)
新安樓(在丹成縣東五里東臨大江江之東偏石崖如/懸巉巉可觀)
　　右慶尚道
快心亭(在全州府城東南數里許沿流而上山㫁水洄/築石為基作亭其上)
民樂亭(在右阜郡客館西峰上大野微茫一望無際西/有海口潮水往來)
培風軒(在興徳縣客館西峯上西臨海口東望大野形/勝與民樂亭相埓)
憑虚亭(在羅州東峯上倚郭而構眺望曠逺南望月出/東望無等西有錦城山又大江横帶於前)
右犀亭(在光州城南二里許二川合流盛夏霖雨恒有/水患故用李氷守蜀時故事作石犀以鎮之二)
　(水之旁有山稍髙如蠶頭構亭其上以石犀名之亭/頗髙爽開豁)
冬栢亭(在茂長縣北三十里有山陡入海中三面皆水/其上冬柏樹葱蘢連五六里為湖南勝地)
碧波亭(在珍島郡東三十里郡在海島中亭當渡口俯/臨大洋)
聴潮樓(在康津縣客館南南臨大海潮聲常在樓中故/名)
廣寒樓(在南原府城南二里許地勢髙平敞豁樓前有/長川景致清絶)
龍潭臺(在平昌縣南二里許山麓有竒岩髙可百尺南/望無等下壓澄潭號曰龍潭臺旁有僧舍)
　　右全羅道
慶迎樓(在忠州客館東樓下有池深廣夏月芙蕖盛開/)
寒碧樓(在清風郡客館東俯臨大江山水之勝最為清/絶東有明月亭)
聚逺樓(在公州客館東樓西有池周五六畆種以美蕖/池心有島島上有茅亭)
錦江樓(在州北五里錦江南岸當南北往來渡口景致/清爽)
宣化樓(在天安郡客館東地勢穹窿眺望曠闊中朝浙/東人李明昇有詩)
馭風亭(在保寧縣客館北北據髙山南控大野登者如/馭冷風故名)
　　右忠清道
芙蓉堂(在海州客館西有大池芙蕖盛開堂在池中極/有清致)
聚逺樓(在延安府客館東據飛鳳山俯卧龍池青草湖/金蓮浦在其左右樹林隱暎雲烟變態最為勝)
　(處/)
廣逺樓(在黄州客館東詔使閏有記前後詔使皆有詩/)
　　右黄海道
七寶亭(在咸興府東軒南池中景致蕭洒/)
浩浩亭(在利城縣客館東東望大海前臨平野/)
　　右咸鏡道
乙密臺(在平壤府錦繡山頂平坦敞豁號乙密臺又稱/四虚亭)
浮碧樓(在乙密臺永明寺東中朝人張溥諸公皆有詩/)
風月樓(在府城中樓下有池深廣種美蕖董侍講越有/記)
望逺樓(在大同江東岸/)
詠歸樓(在南浦距府城十里夾途左右垂楊拂地/)
練光亭(在府東城徳岩上唐内翰臯有記/)
快哉亭(在大同館北/)
百祥樓(在安州北城内/)
迎薰樓(在定州客館南舊名定逺董侍講越改以迎薰/)
納清亭(在州東四十里唐内翰臯名之史給事道記之/)
敵愾亭(在嘉山郡大寧江上/)
觀徳亭(在龍川郡東二里/)
運籌樓(在寧邊府城内/)
决勝亭(在府夫伊塔津上/)
偃武亭(在獐頂津上/)
降仙樓(在成川府客館西俯臨沸流江江之西岸有十/二竒峯削立如屏人謂之巫山十二峯景致清)
　(絶/)
仁風樓(在江界府城西/)
　　右平安道
　
　
　
　
　
　
　
　朝鮮志卷下
