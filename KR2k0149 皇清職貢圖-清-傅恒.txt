#+TITLE: 皇清職貢圖-清-傅恒
#+DATE: 2016-06-11 12:22:16
#+SOURCE: github.com/kanripo/KR2k0149 master 55ebc3c6                
　　乾隆十六年六月初一日大學士忠勇公(臣/)傅恒
　　奉
上諭我朝統一區宇内外苗夷輸誠向化其衣冠狀貌
　各有不同著沿邉各督撫於所屬苗猺黎獞以及外
　夷畨衆仿其服飾繪圖送軍機處彚齊呈覽以昭王
　㑹之盛各該督撫於接壤處俟公務徃來乗便圖冩
　不必特派専員可於奏事之便傳諭知之欽此
御製題皇清職貢圖詩
累洽重熙四海春
皇清職貢萬方均書文車軌誰能外方趾圓顱莫不親
那許防風仍後至早聞干吕已咸賔塗山玉帛千秋述
商室共球百禄臻詎是索疆恢此日亦惟
謨烈賴
前人唐家右相堪依例畫院名流命寫真西鰈東鶼覲
王㑹南蠻北狄秉元辰丹青非為誇聲教保泰承庥慎
拊循
　乾隆辛巳秋日
　　　恭和詩
　　　　　　　　　　　　　　　(臣/)劉統勲恭和
　　　梯航環望
　帝京春翊戴遥歡
　聖澤均端為
　王猷昭赫濯盡教海宇識
　尊親充庭玉帛三重陛殊製冠裳九列賔揚
烈覲
光功徳溥逺來近悦後先臻竒厖共訝新增部安樂渾
　　　忘異地人名未耳聞身已到形因目睹繪偏真
　　　江河别派歸溟渤星宿周天共北辰職貢圖成
　奎藻詠萬斯年永典章循
　　　　　　　　　　　　　　　(臣/)梁詩正恭和
　　　覃敷
　帝澤煦如春按牒欣看列貢均豈有昄章分内外早
　　　知拜舞並尊親飛車久已通重譯覘律咸來備
　　　九賔鞮寄東西殊俗紀共球大小萬邦臻階前
　　　干羽恢
先烈域外梯航奉
　聖人掌隸職方疆索廓編成王㑹畫圖真恰同盖地
　　　陳西母合並周天拱北辰指㸃
　皇風遐鬯處千秋綏逺識遵循
　　　　　　　　　　　　　　　　(臣/)劉綸恭和
　　　一家中外奉
　王春舊隸新藩式
　化均貢道夏書規自狹職方周制屬尤親冠裳異用
　　　俾從朔臣僕同稱敢備賔九埜昧荒伊古限
　萬年清晏我
　朝臻名簽别部通臚句字譯旁行彚舌人物土陳風
　　　資考
　治披圖系説取存真寅承
開國徠庭日快覩
　恢疆輯瑞辰賡
　詠恰宜隨
　凱奏星軺里鼓記堪循
　　　　　　　　　　　　　　　(臣/)金徳瑛恭和
　　　藻采新橅萬彚春披來
　聖澤邇遐均明堂日月
　恩威溥屬國梯航翼戴親犬馬有情知戀
　主雁鴻依候似來賔
　皇風景應蕃釐集王㑹歡從
　夀域臻敢附凌烟聨劍珮欣隨舞獸覲
　天人書中舊闕傳聞異班外新增面目真比物鑄形
　　　存鼎鼐
　膺圖作繪麗星辰永蔵冊府超前古覆載無私
　帝率循
　　　　　　　　　　　　　　　(臣/)薫邦達恭和
　　　無邊大地沐陽春厎貢
　彤庭辨土均八表車書同暨訖萬方玉帛共尊親明
　　　駝毳帳開蔥嶺細馬金韉織罽賔折箠自看咸
　　　率俾浮航寜敢憚遄臻虞階干羽承
前烈禹甸璆琳致逺人玉府駢羅琛賮盛緹囊省識畫
　　　圖真雨風和㑹凝
　皇極星宿周環拱
　北辰斧藻丹黄宣立本圖披王㑹更重循
　　　　　　　　　　　　　　　(臣/)裘曰修恭和
　　　職貢圖開六合春東西南朔服維均淘金撈玉
　　　方輿異海誌山經覩記親心似露葵知所向身
　　　隨陽鴈逺來賔唐虞以上初無紀秦漢而還未
　　　克臻地或不毛咸我土類雖非種亦吾人寜妨
　　　舊俗衣冠陋但被仁風面目真貳負詎能殊甲
　　　子支祈早已付庚辰丹青册府垂彪炳世世䝉
　庥永率循
　　　　　　　　　　　　　　　(臣/)于敏中恭和
　　　王㑹圖登四表春獻琛奉朔凛惟均
　定功誕播同風盛歸極羣懐就
　日親奚啻旅獒西厎貢還看候鴈北來賔漠裘䝉帕
　　　心咸讋闐玉宛駒跡並臻卭筰翾依
　干羽陛溟瀛鱗集卉皮人博陵漫詡塲能擅司馬應
　　　慙傳失真輿地志兼踰戊巳勲臣
　贊共紀庚辰
　天章式示
詒謀逺文軌從今奕葉循
　　　　　　　　　　　　　　　　(臣/)介福恭和
　　鴻圖式廓一家春亥步遥瞻道里均露犬紈牛歸
　　　職貢雕題漆齒識
　尊親漢庭漫説通烏弋唐室徒誇服罽賔寳玉河干
　　　乗月現名駒海外籋雲臻虬鬚酷肖
　咨名手
　鳯藻髙翔仰
　至人歸極永傳
　　今有赫鑿空始信古非真三階景運
三朝慶萬國歡心
萬夀辰武偃文修彰格被漸摩
　聖化日循循
　　　　　　　　　　　　　　　　(臣/)觀保恭和
　帝澤能回絶漠春歸仁欣𨽻職方均共球大小懐柔
　　　逺
　雲日光華覆被親寳獻玉河咸輯瑞
　威宣月竁悉來賔占風測水何堪擬航海梯山莫不
　　　臻五服葵傾遵土訓四門鱗集
　詔行人載稽烏譯狼歌廣爰寫文衣革履真繪事傳
　　　神輝
　　册府版章式廓辨星辰自兹絡繹趨王㑹按籍憑
　　　將粉本循
　　　　　　　　　　　　　　　(臣/)王際華恭和
　　　六幕羣霑我澤春丹青寰宇邇遐均瞻雲豈憚
　　　重研㑹縮地從教萬里親籍按皇輿恢亥步圖
　　　開昧谷接寅賔南夷象賂頻求獻青海龍媒况
　　　畢臻寜為旅獒登異物偶縁孔鳥紀方人明堂
　　　作繪還依古花面添毫却肖真彌望風邱都入
　　　畫未分星夜共朝辰充庭寫像邀
　鴻藻格被
勲髙仰
　舜循
　　　　　　　　　　　　　　　(臣/)錢汝誠恭和
　紹庥
聖緒澤如春規外飱
　恩效貢均鱗集氊茸元日㑹象來琛賮百蠻親典儀
　　　菉幣臚方物畫史圖形備逺賔寳玉名駒魚貫
　　　列雕題緩耳鴈行臻凥連欵塞編都䕶體薦迎
　　　門委舌人盤礴丹青毛髪動經營縑素服裳真
　　　拓疆方喜逾西極受吏同趨拱北辰直軼周書
　　　唐粉本永垂
　隆軌萬年循
　　　　　　　　　　　　　　　(臣/)錢維誠恭和
　　　風調六幕徧生春屬國來同道里均如日方中
　　　咸覆冒光天之下共尊親黄支烏弋通千候丹
　　　穴空桐列九賔
累葉重熙增式廓諸蕃徯應恰駢臻分明繁露爻閭㑹
　　　指㸃雕題闟耳人僕鑒衣冠描欲肖兜離言語
　　　譯偏真朝宗直擬川歸海環向遥同星拱辰拓
　　　土况今踰二萬
　威行捐毒與休循
　　　　　　　　　　　　　　　(臣/)竇光鼐恭和
　　　我
　皇厎治澤如春綿宇
　聲名職貢均
謨烈自承
三聖逺車書共識一家親為依故事圖王㑹正喜新疆
　　　徠國賔置尉列郵皆綺錯制駝駕象盡雲臻扶
　　　桑東影無分土弱水西流有度人海色嶽形全
　　　欲似雕題深目各成真珍同盖地輝元圃象法
　　　周天拱北辰保業底須君奭訓
　敷言作極萬年循
　　　　　　　　　　　　　　　　(臣/)蔣檙恭和
　　　騐風入貢世如春四海梯航
　帝澤均
　徳播外方皆面内
　威加疏屬亦來親千屯麥熟輸都䕶九府流泉逮罽
　　　賔自
昔幅員原式廓於
　今琛賮更咸臻明都聲暨寒門域日際光臨月竁人
　　　吚嗢展時聴稍辨䫜顤列處寫全真豈誇右相
　　　昌唐蹟直邁成周㑹洛辰永共球圖昭世寳
　宸章炳煥億年循
欽定四庫全書　　　　史部十一
皇清職貢圖　　　　　　地理類三(都㑹郡縣之屬/)
　　提要
　　　　(臣/)等謹案
　　皇清職貢圖九卷乾隆十六年奉
　　勅撰以朝鮮以下諸外藩為首其餘諸藩諸蠻各
　　　　以所𨽻之省為次㑹
　　聖武逺揚勘定西域拓地二萬餘里河源月􁢹之
　　　　外梯航鱗集琛賮旅来乃増繪伊犁哈薩克
　　　　布魯特烏什巴達克山安集延諸部兵為三
　　　　百餘種分圖系説共為七卷告成于乾隆二
　　　　十二年迨乾隆二十八年以後愛烏罕霍罕
　　　　啟齊玉蘇烏爾根齊諸部咸奉表入覲土爾
　　　　扈特全部自俄羅斯来歸雲南整欠景海諸
　　　　土目又相繼内附乃廣為續圖一卷每圖各
　　　　繪其男女之狀及其諸部長屬衆衣冠之别
　　　　凡性情習俗服食好尚㒺不具載考南史載
　　　　梁武帝使裴子野撰方國使圖廣述懐来之
　　　　盛自荒服至海表凡二十國張彦逺厯代名
　　　　畫記載梁元帝有職貢圖史繩祖學齋佔畢
　　　　引李公麟云元帝鎮荆州作職貢圖狀其形
　　　　而識其土俗凡三十餘國其為數較今所繪
　　　　不及十分之一至山海經所載諸國多出虚
　　　　撰槩不足憑漢書西域傳以下史家所述多
　　　　出傳聞核以道里山川亦往往失實又不及
　　　　今之所繪或奉贄貢篚親覩其人或仗鉞乗
　　　　軺實經其地允攝提合雒以来所未覩之隆
　　　　軌然伏讀
　　御題長律方以
　　保泰承庥殷殷咨儆此
　景命所以重申
　　天聲所以益播也自今以往占風騐海而至者當
　　　　又不知其凡㡬珥筆之臣且翹佇新圖之更
　　　　續矣乾隆四十三年八月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
皇清職貢圖卷一
　　朝鮮國夷官
　　朝鮮國官婦
　　朝鮮國民人
　　朝鮮國民婦
　　琉球國夷官
　　琉球國官婦
　　琉球國夷人
　　琉球國夷婦
　　安南國夷官
　　安南國官婦
　　安南國夷人
　　安南國夷婦
　　安南國􁑰􁰌
　　安南國􁑰􁰌婦
　　暹羅國夷官
　　暹羅國官婦
　　暹羅國夷人
　　暹羅國夷婦
　　蘇禄國夷人
　　蘇禄國夷婦
　　南掌國夷官
　　南掌國官婦
　　南掌國老撾
　　南掌國老撾婦
　　緬甸國夷人
　　緬甸國夷婦
　　大西洋國夷人
　　大西洋國夷婦
　　大西洋合勒未祭亞省夷人
　　大西洋合勒未祭亞省夷婦
　　大西洋翁加里亞國夷人
　　大西洋翁加里亞國夷婦
　　大西洋波羅泥亞國夷人
　　大西洋波羅泥亞國夷婦
　　大西洋國黑鬼奴
　　大西洋國黑鬼奴婦
　　大西洋國夷僧
　　大西洋國女尼
　　小西洋國夷人
　　小西洋國夷婦
　　英吉利國夷人
　　英吉利國夷婦
　　法蘭西國夷人
　　法蘭西國夷婦
　　􁬎國夷人
　　􁬎國夷人
　　日本國夷人
　　日本國夷婦
　　馬辰國夷人
　　馬辰國夷婦
　　汶菜國夷人
　　汶菜國夷婦
　　柔佛國夷人
　　柔佛國夷婦
　　荷蘭國夷人
　　荷蘭國夷婦
　　俄羅斯國夷官
　　俄羅斯國官婦
　　俄羅斯國夷人
　　俄羅斯國夷婦
　　宋腒朥國夷人
　　宋腒朥國夷婦
　　東埔寨國夷人
　　東埔寨國夷婦
　　吕宋國夷人
　　吕宋國夷婦
　　咖喇吧國夷人
　　咖喇吧國夷婦
　　嘛六甲國夷人
　　嘛六甲國夷婦
　　蘇喇國夷人
　　蘇喇國夷婦
　　亞利晩國夷人
　　亞利晩國夷婦

　　　朝鮮古營州外域周封箕子於此漢末扶餘人
　　　髙姓據其地改國號髙句驪亦稱髙麗唐李勣
　　　征之髙氏遂滅至五代時有王建者自稱髙麗
　　　王歴唐至元屢服屢叛明洪武中李成桂自立
　　　為王遣使請改國號為朝鮮
　　本朝崇徳元年
太宗文皇帝親征克之其國王李倧出降封為朝鮮國
　　　王賜龜紐金印自是朝鮮遂服慶賀大典俱行
　　　貢獻禮其國分八道四十一郡三十三府三十
　　　八州七十縣王及官屬俱仍唐人冠服俗知文
　　　字喜讀書飲食以籩豆官吏嫻威儀婦人裙襦
　　　加襈公會衣服皆錦繡金銀為飾

　　　朝鮮國民人俗呼為髙麗棒子戴黑白氊帽衣
　　　袴則皆以白布為之民婦辮髪盤頂衣用青藍
　　　色外繫長裙布襪花履崇釋信鬼勤於力作

　　　琉球居東南大海中明初其國有三王曰中山
　　　曰山南曰山北皆以尚為姓而中山最強洪武
　　　間三王俱入貢至宣徳時山南山北為中山所
　　　併
　　本朝定鼎其王航海輸誠遣使
冊封屢賜
御書匾額常遣陪臣子弟入監讀書其國有三十六島
　　　氣候常温俗尚文雅鮮盜賊王與臣民分土為
　　　禄地産五榖蔬果之屬夷官品級以金銀簪為
　　　差等用黄綾絹摺圏為冠寛衣大袖繫大帶官
　　　婦髻插金簪不施粉黛衣以錦繡其長覆足

　　　琉球國人多深目長鼻男服耕作營海利土人
　　　結髻於右漢種結髻於中布衣草履出入常攜
　　　雨葢婦椎髻以墨黥手為花草鳥獸形短衣長
　　　裙以幅巾披肩背間見人則升以蔽面常負物
　　　入市交易亦工紡績

　　　安南古交趾地唐以前皆隸中國五代時始為
　　　土人竊據宋時丁氏黎氏皆三傳李氏八傳無
　　　子傳壻陳氏明永樂間討黎季犛簒陳氏之罪
　　　因郡縣其地後黎利構亂因而撫之嘉靖中莫
　　　登庸簒黎氏旋為黎惟潭恢復
　　本朝康熙五年黎惟禧欵附因封為國王嗣後五
　　　年一貢其地有東西二都十三道土地膏腴氣
　　　候炎熱一嵗二稔其夷目冠帶朝服多仍唐制
　　　皂革為靴惟武官平頂紗帽靴尖雙出以為别
　　　貴家婦人披髪不笄耳帶金環以大小分等級
　　　内服繡襦外披氅衣履如芒屩

　　　安南國夷人性狡詐好浴信鬼神重喪祭附山
　　　耕稼樹桑濵海捕魚煮鹽男子戴大白草帽形
　　　如覆鑊長領大衣手持蕉扇曳履而行貧者則
　　　短衣赤足勤於耕作婦女以帕䝉首長衣長裾
　　　納履露踵相見以㯽榔為禮善紡績烹飪之事

　　　􁑰􁰌交州苖裔在安南境内先隸交酋管轄因
　　　與滇省接壤
　　國初置開化府多居府屬逢春里之極邊性頑悍
　　　嗜酒善用火器凡交地守關守厰以為兵卒其
　　　僻處山箐者黑面環眼短衣短袴或捕蛇鼠則
　　　生啖之婦人短衣長裙善弩亦能射獵雍正八
　　　年以邊地四十里隸安南俾就近管領約束

　　　暹羅國在占城西南即隋唐赤土國後分羅斛
　　　暹二國暹復為羅斛所并眀洪武時封為暹羅
　　　國王入
　　國朝尤恭順國貢惟謹其地方千里有大庫司九
　　　府十四縣七十二官制九等其四等以上戴鋭
　　　頂金帽嵌以珠寳五等以下則以絨緞為之衣
　　　錦繡及織金或花布短衣繫錦帶婦人以金銀
　　　為簪釧約指上衣披五色花縵下衣五綵織金
　　　花幔拖地長二三寸足履紅革靸鞋其選舉皆
　　　引至王前咨以民事應對得當即授官服候用
　　　文字横書有事則具書文朗誦呈之

　　　暹羅地卑濕民皆樓居坐卧即以樓板上籍以
　　　氊席其風俗勁悍習於水戰好崇佛齋僧飼象
　　　取牙以奉夷目男白布纒頭衣短衣曳革履常
　　　佩刀劍婦女椎髻上衣披青藍布縵下衣五色
　　　布短裙性喜逰冶亦工紡績俗重女輕男家事
　　　皆取決於婦

　　　蘇禄在東南海中明永樂間其國有東西兩王
　　　又有峒王俱來朝貢後不復至
　　本朝雍正四年遣使入貢因定期五年一來其地
　　　氣候常熱人情強悍以取蚌珠為業山田瘠寡
　　　粟麥民率食魚蝦煮海為鹽釀蔗為酒不食豕
　　　肉剪髪裹頭去鬚留髯衣袴俱短絳帛繫腰露
　　　脛而著履女椎髻跣足短衣長裙以幅錦披肩
　　　能織竹為布

　　　南掌古越裳氏地自周以來不通中國明永樂
　　　初部長刀線歹入貢始置軍民宣慰使萬厯中
　　　猶奉貢後不復至
　　本朝雍正八年其部長素馬喇薩遣其頭目叭猛
　　　花等奉金表稱南掌國王貢牝牡二象乾隆八
　　　年定為十年一貢其部長居髙樓見者以貴賤
　　　為限貴者披髪覆肩紅巾紅衣婦人則挽髪束
　　　以紅帛短衣長裙體皆刺花性多獷悍

　　　老撾俗呼為撾家即南掌夷民也男子披髪帶
　　　黑漆帽著青衣以疋布繞下體婦女挽髻以白
　　　布抹額白衣紅領繫花布桶裙俱跣足喜啖生
　　　肉知耕種勤紡織其近在普洱府東界外者常
　　　入内地貿易

　　　緬甸古朱波地在永昌府騰越州天馬虎踞諸
　　　關外其酋居阿瓦城元及明初雖示羈縻時多
　　　反覆嘉靖後莽瑞體父子雄長諸部自稱緬甸
　　　國王不通職貢
　　本朝順治十八年呉三桂領兵至阿瓦城東傳諭
　　　緬王傾心向化乾隆十五年其王莽達喇製金
　　　銀二鈚篆刻表文並貢塗金寳塔馴象緬布等
　　　物嗣為木梳酋長甕藉牙所簒子懵惱懵駁相
　　　繼佔踞其夷官夷民服飾與南掌相似婦人束
　　　髪穿耳短衣圍以錦幅長裙性愛花卉其文字
　　　呈尊者用金葉書之次用紙次用㯽榔葉謂之
　　　緬書

　　　大西洋明永樂間有古里瑣里忽魯謨斯凡數
　　　十國來朝貢後多不復至萬厯中西洋人利瑪
　　　竇航海來中國自稱意大里亞國人
　　本朝康熙六年通朝貢雍正三年意大里亞教化
　　　王來貢五年博爾都噶爾亞國來貢乾隆十八
　　　年復來其人奉天主教善行賈多富厚肌膚白
　　　晳鼻昂而目深碧不畜鬚髪别編義髪䝉首以
　　　黒氊折三角為帽短衣革履袴襪束迫如行縢
　　　婦螺髪為髻領懸金珠寳石上衣下裳用錦帕
　　　覆背謂之巾縵俗重女輕男相恱為婚有僑居
　　　香山縣之澳門者統以夷目嵗輸地租

　　　合勒未祭亞省屬熱爾瑪尼亞國中其人軀體
　　　壯濶極忠義受徳必報鄉内公設學塾習武備
　　　者約居大半嘗有逰往他國彼君上必用為侍
　　　衛之屬其地多山冬月甚冷善造室婦人貞静
　　　質直工作精巧能徒手交錯金絨不用機杼布
　　　最輕細土生黄金掘井恒得金塊河底常有豆
　　　粒金珠山産獐鹿兔豹家畜大牛以供珍饈

　　　翁加里亞國在波斯泥亞國南其人彷彿䝉古
　　　衣服甚短束縛袴襪有如行縢極穎悟尚禮貌
　　　幼習馳馬短頸善奔常帶彎刀長四尺每在馬
　　　上舞試婦人能通文字刺繡工巧出門必設紗
　　　綾蔽面物産極豐牛羊可供他州之用金銀銅
　　　鐵等物取之不竭

　　　波羅泥亞國在熱爾瑪尼亞國東其人彷彿䝉
　　　古有髭無鬚去髪存頂編垂首後其地寒冷初
　　　秋至初夏皆衣皮裘如狐貉貂鼠之裘長蔽足
　　　首用皮冠好擊劒家豢熊羆以供戲玩婦人才
　　　能專持家務内外井井土産蜂林琥珀牛羊等
　　　物

　　　夷人所役黑國奴即唐時所謂崑崙奴明史亦
　　　載荷蘭所役名烏鬼生海外諸島初至與之火
　　　食累日洞泄謂之換腸或病死若不死即可久
　　　畜通體黝黑如漆惟唇紅齒白戴紅絨帽衣雜
　　　色粗絨短衫常握木棒婦項繫彩色布袒胷露
　　　背短裙無袴手足帶釧男女俱結黑革條為履
　　　以便奔走夷人雜坐以黑奴進食食餘傾之一
　　　器如馬槽黑奴男女以手摶食夷屋多層樓處
　　　黑奴於下若主人惡之錮其終身不使匹配示
　　　不蕃其類也

　　　大西洋有教化治世二王貿易者皆治世類夷
　　　僧則教化類也奉天主耶穌像夷人敬信之有
　　　大事疑獄不能决必請命焉其法王削髪留鬚
　　　帶青斗帽衣緇衣出入張葢樹旛幢僧雛衛之
　　　男女見之輒跪捧足俟過乃起凡通曉天官家
　　　言曽逰京師者皆留髭鬚解華語能制儀器
　　　大西洋國女尼以白布纏領及胸緇縵緇衣革
　　　帯革履夷人敬奉尤甚於僧一女為尼一家皆
　　　為佛眷人罹重辟得尼片紙立宥之然其始必
　　　捐千金歸公既入寺則終身不出其在澳門者
　　　僧居三巴寺龍鬆廟等處尼亦别立寺廟戒律
　　　頗嚴

　　　小西洋去中土萬里屬於大西洋遣夷目守之
　　　衣冠狀貌與大西洋畧同常披氅衣藏兵器夷
　　　婦青帕䝉頭著長衣圍錦幅於前摺袖革履喜
　　　執繡譜以習針黹

　　　英吉利亦荷蘭屬國夷人服飾相似國頗富男
　　　子多著哆囉絨喜飲酒婦人未嫁時束腰欲其
　　　纎細披髪垂肩短衣重裙出行則加大衣以金
　　　縷合貯鼻烟自隨

　　　法蘭西一曰弗郎西即明之佛郎機也自古不
　　　通中國正徳中遣使請封貢不果後遂闌入香
　　　山之澳門其人強横精兵械屢破吕宋滿剌加
　　　與紅毛中分美洛居盡擅閩粤海上之利初奉
　　　佛教後奉天主教故澳門市易為大西洋所據
　　　其酋居吕宋者近與紅毛之英吉利爭雄長而
　　　法蘭西亦稍弱焉夷人冠白巾加黑氊帽亦以
　　　脫帽為禮其服飾與大小西洋吕宋畧同夷婦
　　　粧束亦頗與荷蘭諸國相類

　　　􁬎亦荷蘭屬國貿易於粤其脫帽為禮與荷蘭
　　　相類短衣革履常執䕨鞭衛身夷婦方領露胸
　　　衣外束裙摺袖舒袂以革為履底綴方木似屐
　　　喜以金縷合貯鼻烟時時吸之

　　　日本古倭奴國唐改日本以近東海日出而名
　　　也地環海有五畿七道三島宋以前皆通中國
　　　明洪武初常表貢方物而夷性狡黠時剽掠沿
　　　海州縣叛服無常俗崇釋信巫嗜酒輕生亦習
　　　中國文字讀以土音立法頗嚴鮮爭訟竊盜居
　　　處飲食有古法其器用製造精巧物産亦饒男
　　　髠頂跣足方領衣束以布帶出入佩刀劍婦挽
　　　髻插簪寛衣長裙朱履能織絹布

　　　馬辰國即文郎馬神在東南海中相傳漢馬援
　　　南征士卒之裔其地多水惟夷目得陸居夷人
　　　則架筏水上覆以板屋俗尚釋教而性強悍男
　　　女無敢私合以採藤拾椒為業男剪髪勒以紅
　　　帛腰圍花罽出入必佩刀劍常負竹筐以盛椒
　　　女袒身跣足繫布裙過膝間披幅帛於胸背汲
　　　水則戴瓦瓶於首

　　　汶菜國即唐時婆羅國東洋盡處西洋所自起
　　　也明永樂間常入貢相傳夷目係閩人隨鄭和
　　　往因據其地負山面海崇釋教惡殺喜施禁食
　　　豕犯者至死以伐木採藤為業男剪髪裹絳帛
　　　去鬚留髯與蘇禄相似女散髪垂肩結巾於項
　　　著衣裙而跣足

　　　柔佛國在西南海中其地有東西竺山覆茅為
　　　屋列木為城地不産糓常易於隣壤尚釋教持
　　　齋累月見星方食以刀刺茭葦葉為文字婚姻
　　　亦論門閥男剪髪跣足帽如覆椀銅絲為胎羃以
　　　白布衣袴俱短圍花巾於腰身不離刄婦垂髻
　　　跣足短衣長裙披錦繒於肩與蘇禄相似善織
　　　席

　　　荷蘭又名紅毛番地近佛郎機明萬厯間常駕
　　　大艦泊香山澳求貢市不果已而入閩據彭湖
　　　侵臺灣地
　　國朝順治十年始由粤通貢康熙初助大兵征臺
　　　有功嗣後貢市不絶其貢道改由福建夷人黑
　　　氊為帽遇人則免冠挾之以為禮著錦繡絨衣
　　　握鞭佩劍夷婦青帕䝉頭領圍珠石肩披巾縵
　　　敞衣露胸繫長裙以朱革為履其地有咖喇吧
　　　為南洋之會又析其名曰􁬎曰英吉利

　　　俄羅斯地在極北漢時之堅昆丁令唐時之黠
　　　戛斯骨利幹元時之阿羅思吉利吉斯等部皆
　　　其地也有明三百年未通中國
　　本朝康熙十五年入貢二十八年遣内大臣索額
　　　圖等與其使臣費耀多囉等定以格爾必齊河
　　　為界自後朝貢貿易每間嵗一至其夷官披髪
　　　戴三角黑氊帽穿窄袖短衣履革靴出必佩劍
　　　官婦則戴紅頂三角帽繫五色長􁥴裙披織錦
　　　無袖短衣或以貂皮為裏俗以去髪為姣好以
　　　免冠為恭敬

　　　俄羅斯地有八道稱為斯科每一斯科又各分
　　　小斯科俱設官管轄其民聚處城堡居止有廬
　　　舍水陸有舟車服氊罽喜飲酒屑麥為餅不飯
　　　食性矜夸貪得尚浮屠自國王至庶民有四季
　　　大齋數十日

　　　宋腒朥乃暹羅屬國其人多以耕漁為業性情
　　　褊急其齋僧飼象與暹羅相類男蓄髪去其髯
　　　首插雉尾腰束疋帛短衣而窄袴無履襪常佩
　　　刀劍女椎髻跣足短衣長裙披帛於肩頗能知
　　　紡績

　　　東埔寨即真臘國介安南暹羅間隋唐及宋皆
　　　朝貢明初亦嘗至初稱甘孛智萬厯中改今名
　　　人情柔弱善飼象其演之為陣用以禦敵常帶
　　　劍入山取犀角獻於夷目男剪髪裹頭身衣僅
　　　蔽下體女挽髻露肘臂惟蔽其乳圍裙跣足能
　　　採桑飼蠶亦能織席

　　　吕宋居南海中去閩之漳州甚近明初朝貢萬
　　　厯中為佛郎機所并而仍其國名佛郎機在占
　　　城西南先是滅滿剌加又與紅毛中分美洛居
　　　至是破吕宋益富強多僑居香山澳門貿易夷
　　　人居吕宋者長身髙鼻猫睛鷹嘴服飾與大小
　　　西洋略同婦盤髻施簪珥方領露胸短衣長裙
　　　裙裏襯藤圏二三層常執帕以葢髻

　　　咖喇吧本𤓰哇故地為荷蘭兼併華人之貿易
　　　者多流聚於此性工巧饒謀慮室宇壯麗器具
　　　精緻夷人花帛纒頭短衣束腰繞布幅為裙跣
　　　足手持木棒有爵者鐫字於上以為别夷婦垂
　　　髻施簪珥以花布纒上體短衣長裙露胸跣足
　　　善裁製縫紉性嗜啖果

　　　嘛六甲即滿剌加在占城南明初服屬暹羅水
　　　樂中其酋遣使入貢封為國王並勒碑文於其
　　　國之鎮山後為佛郎機所侵奪嘉靖時勅還其
　　　地迄無應者今則為荷蘭所屬其性情機巧器
　　　用精緻亞於咖喇吧男以色布纒頭長衣短袴
　　　露脛曳履女椎髻跣足垂珠於項短衣長裙頗
　　　工縫紉

　　　蘇喇國即囘囘國在西南或云本蘇門答剌為
　　　漢條支唐波斯大食二國地天時温暖無麥有
　　　禾一嵗二稔多産寳石香藥俗頗淳厚性亦柔
　　　善男白布纒頭蓄鬚髪著素衣肩披花帛束腰
　　　佩劍婦披髪不笄頷下胸前多飾金珠家居常
　　　喜現體跣足出行仍以大布䝉首至踵

　　　亞利晩國在西洋與囘囘國相近天氣温和風
　　　俗淳厚夷人戴八角帽著長衣采色相間文如
　　　栁條窄袖束腰躡革履夷婦披髪不笄以青帕
　　　䝉首及背領飾金銀著長衣常持盥器善事女
　　　工
　
　
　
　
　
　
　
　
　
　
皇清職貢圖卷一
欽定四庫全書
皇清職貢圖巻二
　　西藏所屬衛藏阿爾喀木諸番民
　　西藏所屬衛藏阿爾喀木諸畨婦
　　西藏所屬布嚕克巴畨人
　　西藏所屬布嚕克巴畨婦
　　西藏所屬穆安巴番人
　　西藏所屬穆安巴番婦
　　西藏巴哷喀木等處番人
　　西藏巴哷喀木等處番婦
　　西藏密尼雅克番人
　　西藏密尼雅克番婦
　　魯康布札番人
　　魯康布札番婦
　　伊犂等處台吉
　　伊犂等處台吉婦
　　伊犂等處宰桑
　　伊犂等處宰桑婦
　　伊犂等處民人
　　伊犂等處民人婦
　　伊犂塔勒奇察罕烏蘇等處囘人
　　伊犂塔勒奇察罕烏蘇等處囘人婦
　　哈薩克頭目
　　哈薩克頭目婦
　　哈薩克民人
　　哈薩克民人婦
　　布嚕特頭目
　　布嚕特頭目婦
　　布嚕特民人
　　布嚕特民人婦
　　烏什庫車阿克蘇等城囘目
　　烏什庫車阿克蘇等城囘目婦
　　烏什庫車阿克蘇等處囘人
　　烏什庫車阿克蘇等處囘人婦
　　拔達克山囘目
　　拔達克山囘目婦
　　拔達克山囘民
　　拔達克山囘民婦
　　安集延囘目
　　安集延囘目婦
　　安集延囘民
　　安集延囘民婦
　　安西㕔哈密囘民
　　安西㕔哈密囘民婦
　　肅州金塔寺魯克察克等族囘民
　　肅州金塔寺魯克察克等族囘婦

　　　西藏古西南徼外諸羌戎地唐宋為吐蕃部落
　　　今皆皈依達賴喇嘛我
　　朝命大臣駐守之其地有四曰衛曰藏曰阿爾曰
　　　喀木共轄城六十餘番民男戴髙頂紅纓氊帽
　　　穿長領褐衣項掛素珠女披髪垂肩亦有辮髪
　　　者或時戴紅氊凉帽富家則多綴珠璣以相炫
　　　耀衣外短内長以五色褐布為之能織畨錦毛
　　　罽足皆履革鞮其賦税俱進之達賴喇嘛

　　　布嚕克巴部落在藏地之西南本西梵國所屬
　　　西藏郡王頗羅鼐始招服之今每嵗遣人赴藏
　　　恭請
聖安其男子披髪裹以白布如巾幘然著長領褐衣肩
　　　披白單手持素珠婦女盤髪後垂加以素冠著
　　　紅衣外繫花褐長裙肩披青單項垂珠石纓絡
　　　圍繞至背其俗知崇佛唪經然皆紅教也

　　　穆安巴部落本亦西梵國所屬因與布嚕克巴
　　　番人接壤常赴藏地其男子披髪頂覆紅牛毛
　　　毶毶四垂褐衣革鞮肩披黄單女披髪約以金
　　　篐綴珠鈿褐衣跣足亦有著革鞮者

　　　巴哷喀木部落在藏地之東所屬有裏塘巴塘
　　　查穆鐸等處其男子戴白氊鋭頂帽上插鳥羽
　　　三枝著紅褐長領衣皂襪朱履胸佩䕶心小鏡
　　　時負番錦等物赴蔵貿易婦女盤髻戴紅緑布
　　　冠額綴珠鈿領圍繡巾肩披紅單衣用各色褐
　　　布外繫縁邊褐裙束以錦帶跣足不履亦有著
　　　革鞮者多皈依紅教

　　　密尼雅克番人在打箭爐口外居蔵地之東亦
　　　多皈依紅教男戴圓頂氊盔著窄袖綿甲背負
　　　鐵板脛裹行縢赤足不履出入必佩利刃彎弓
　　　挾矢以射獵為事婦女披髪後垂䝉以青帛綴
　　　珠為飾耳戴大環繫青絲三綹著三截縁邊褐
　　　衣五色花袖而肩背間交縈青紅帛布亦雜綴
　　　以珠石蓋川省苖蠻種類也

　　　魯康布札部落在藏地之西南數千里荒野蠢
　　　頑不知佛教男婦冬衣獸皮夏衣樹葉時捕諸
　　　毒蟲以充食其人亦無赴藏者

　　　伊犂即古屈里地也舊為厄魯特部落所屬有
　　　二十一處乾隆二十年
　　我師平定遂隸版圖其人専事逰牧冬就燠夏就
　　　涼居無定處山多積雪得雨消融足資灌溉或
　　　招囘人耕種有黍麥榖數種産𤓰與葡萄而桃
　　　李梨杏亦皆有之其頭目謂之台吉戴紅纓髙
　　　頂平邊氊帽左耳飾以珠環錦衣錦帶腰插小
　　　刀佩椀巾穿紅牛革鞮其婦辮髪雙垂約以紅
　　　帛綴珠兩耳珠環衣以錦繡其冠履俱與台吉
　　　同

　　　伊犂等處台吉之下各置宰桑以轄民人部落
　　　職有大小以所轄之逺近為差男戴紅纓髙頂
　　　捲邊皮帽左耳亦飾珠環衣長領衣或以錦繡
　　　或以紵絲氆氌腰插小刀佩椀巾穿紅牛革鞮
　　　其婦人服飾亦俱與台吉之婦相似蓋亦無甚
　　　區别也

　　　伊犂民人以逰牧為事耕鑿咸仰食於囘人男
　　　帶黄頂白羊皮帽左耳飾以銅環著無面羊皮
　　　衣腰繫布帶穿黄黑革鞮婦辮髪雙垂兩耳俱
　　　貫銅環其冠服革鞮亦與男子同

　　　伊犂貿易囘人族姓不一住伊犂之塔勒竒察罕
　　　烏蘇等處與諸厄魯特貿易又有阿克素庫車
　　　葉爾竒木喀什噶爾呼騰等五種囘人各居城
　　　堡以耕牧為生乾隆二十年平定伊犂其囘人
　　　阿迪斯伯克烏素卜等輸誠向化赴
　　熱河朝覲
　賜賚遣歸男戴紅頂貂帽著金絲織錦衣束錦帶穿
　　　嵌花革鞮囘婦辮髪雙垂約以紅帛綴珠為飾
　　　其冠服則與男子相同能織番錦俗稱囘子錦
　　　毎錦一端可易馬十餘匹或羊數十隻


　　　哈薩克在準噶爾西北即漢大宛也有東西二
　　　部自古未通中國乾隆二十二年東哈薩克之
　　　阿布賴阿布爾班必特西哈薩克之阿必里斯
　　　等先後率衆歸誠各遣其子姪赴京瞻仰並進
　　　獻馬匹遂隸版圖其俗以逰牧為生亦知耕種
　　　頭目等戴紅白方髙頂皮邊帽衣長袖錦衣絲
　　　縧革鞮婦人辮髪雙垂耳貫珠環錦鑲長袖衣
　　　冠履與男子同其民人男婦則多氊帽褐衣而
　　　已


　　　布嚕特在準噶爾西南亦囘種也有左右二部
　　　乾隆二十三年左布嚕特之嗎母特庫里右布
　　　嚕特之哈拉博托等率其部落先後歸誠各遣
　　　使進京瞻仰遂隸版圖其俗以耕牧為生男戴
　　　長頂髙沿帽約以白縧四道衣長領錦衣腰繫
　　　紅帶足履紅革鞮婦人辮髪雙垂耳貫珠環衣
　　　鑲邊長袖錦衣冠履亦同男子


　　　烏什庫車阿克蘇等城囘人西域囘部也又有
　　　互闐五城即古于闐國其囘目謂之和卓木各
　　　城有伯克以轄之乾隆二十三年烏什城霍集
　　　斯伯克遣子莫雜帕爾來京瞻仰頭裹錦巾頂
　　　插金條如花葉狀行則瑲然有聲錦衣錦帶履
　　　花革鞮蓋囘俗貴者之服飾也婦人辮髪雙垂
　　　耳貫珠環錦鑲衣花革鞮至囘民男婦則小白
　　　帽褐衣大約與吐魯番相似地有城郭村落室
　　　廬土産五榖𤓰菓男勤耕作女知織紝牲畜駝
　　　馬牛羊皆有之


　　　拔達克山在喀什噶爾之西二千餘里蓋西域囘
　　　部之稍大者乾隆二十四年秋大兵追擒逆囘
　　　兩和卓木至其地其酋素爾坦沙協力堵截執
　　　殺兩和卓木獻馘軍門輸誠内屬遣使赴京瞻
　　　仰貢獻狗馬槍械等物其附近之坡羅爾等城
　　　囘人亦俱聞風向化男女服食大約與喀什噶
　　　爾等城囘俗相同其言語謂之帕爾西話


　　　安集延城在喀什噶爾西北千餘里其地與布
　　　嚕特接壤各部囘人多有往彼貿易者乾隆二
　　　十四年秋大兵平定喀什噶爾其目厄爾得尼
　　　伯克遂納欵歸誠其人以貿易耕種為業言語
　　　服食大概亦與喀什噶爾等城囘俗相同

　　　哈密囘民即唐時囘紇苗裔明置哈密衛嗣服
　　　屬於準噶爾
　　本朝定鼎囘長奉貢襲封至康熙年間西路用兵
　　　為設駐防武臣屹為重鎮其人男戴紅頂黑簷
　　　帽衣長領齊袖衣婦人披髪四垂戴𤓰皮小帽
　　　衣用各色褐布飲食風俗俱同内地囘民嵗貢
　　　哈密𤓰等物其𤓰州五堡囘民則係雍正年間
　　　投誠安插者服飾與哈密同

　　　魯克察克皮禪二族囘民俱吐魯番部落亦唐時
　　　囘紇苗裔也
　　本朝雍正四年投誠内附安插於肅州之金塔寺
　　　威魯堡給田耕種以資生計男子戴緑頂皮帽
　　　衣褐布長領衣婦人髪垂兩綹戴紅帽斜插沙
　　　雞翎衣用紅緑等色布足靴以布帶縱横繫之
　　　其飲食風俗亦同内地囘民
　
　
　
　
　
　
　
　
皇清職貢圖卷二
欽定四庫全書
皇清職貢圖卷三
　　鄂倫綽(以下/關東)
　　鄂倫綽婦
　　奇楞
　　奇楞婦
　　庫野
　　庫野婦
　　費雅喀
　　費雅喀婦
　　恰喀拉
　　恰喀拉婦
　　七姓
　　七姓婦
　　赫哲
　　赫哲婦
　　羅源縣畬民(以下福/建省)
　　羅源縣畬民婦
　　古田縣畬民
　　古田縣畬民婦
　　臺灣縣大傑嶺等社熟番
　　臺灣縣大傑嶺等社熟番婦
　　鳳山縣放䌇等社熟番
　　鳳山縣放䌇等社熟番婦
　　諸羅縣諸羅等社熟番
　　諸羅縣諸羅等社熟番婦
　　諸羅縣簫壠等社熟番
　　諸羅縣簫壠等社熟番婦
　　彰化縣大肚等社熟番
　　彰化縣大肚等社熟番婦
　　彰化縣西螺等社熟番
　　彰化縣西螺等社熟番婦
　　淡水㕔徳化等社熟番
　　淡水㕔徳化等社熟番婦
　　淡水㕔竹塹等社熟畨
　　淡水㕔竹塹等社熟畨婦
　　鳳山縣山猪毛等社歸化生番
　　鳳山縣山猪毛等社歸化生番婦
　　諸羅縣内山阿里等社歸化生番
　　諸羅縣内山阿里等社歸化生番婦
　　彰化縣水沙連等社歸化生番
　　彰化縣水沙連等社歸化生番婦
　　彰化縣内山生番
　　彰化縣内山生番婦
　　淡水右武乃等社生畨
　　淡水右武乃等社生畨婦
　　永綏乾州等處紅苗(以下湖/南省)
　　永綏乾州等處紅苗婦
　　靖州通道等處青苗
　　靖州通道等處青苗婦
　　安化寜鄉等處猺人
　　安化寜鄉等處猺婦
　　寜逺等處箭桿猺人
　　寜逺等處箭桿猺婦
　　道州永明等處頂板猺人
　　道州永明等處頂板猺婦
　　永順保靖等處土人
　　永順保靖等處土婦

　　　寜古塔之東北海島一帶唐書所云少海之北
　　　三面阻海人依嶼散居有魚鹽之利者入有數
　　　種鄂倫綽其一也在近海之多羅河強黔山㳺
　　　牧男女皆披髪跣足以養角鹿捕魚為生所居
　　　以魚皮為帳性懦弱嵗進貂皮

　　　奇楞在寜古塔東北二千餘里亨滚河等處性
　　　強悍以捕魚打牲為業男女衣服皆鹿皮魚皮
　　　為之無書契其土語謂之奇楞話嵗進貂皮

　　　庫野居東海島之雅丹達里堪等處男則薙頂
　　　心以前之髪而蓄其後長至肩即截去草笠布
　　　衣綴紅布卍字於肩臂間亦有衣魚皮者性好
　　　鬬出必懐利刄婦女幼時即以針刺唇用烟煤
　　　塗之土語謂之庫野話嵗進貂皮

　　　費雅喀在松花江極東沿海島散處以漁獵為
　　　生男女俱衣犬皮夏日則用魚皮為之性悍好
　　　鬬出入常持兵刄嵗進貂皮

　　　恰喀拉散處於渾春沿東海及富沁岳色等河
　　　男女俱於鼻旁穿環綴寸許銀銅人為飾男以
　　　鹿皮為冠布衣跣足婦女則披髪不笄而襟衽
　　　間多刺繡紋其屋廬舟船俱用樺皮俗不知網
　　　罟以义魚射獵為生性㳺惰無蓄積土語謂之
　　　恰喀拉話嵗進貂皮

　　　七姓在三姓之西二百餘里之烏扎拉洪科等
　　　處性多淳樸地産荍麥雖知耕種而專以漁獵
　　　為生遇冬月氷堅則足踏木板溜氷而射其婦
　　　女亦善伏弩捕貂衣帽多以貂為之土語謂之
　　　烏迪勒話嵗進貂皮

　　　赫哲所居與七姓地方之烏扎拉洪科相接性
　　　強悍信鬼怪男以樺皮為帽冬則貂帽狐裘婦
　　　女帽如兜鍪衣服多用魚皮而縁以色布邊綴
　　　銅鈴亦與鎧甲相似以捕魚射獵為生夏航大
　　　舟冬月氷堅則乗氷牀用犬挽之其土語謂之
　　　赫哲話嵗進貂皮

　　　福州府屬羅源等縣畬民即粤之猺人福建通
　　　志云汀猺人與䖍漳潮潯接壤以槃藍雷為姓
　　　又連江志畬民五溪槃瓠之後也桂海虞衡志
　　　謂之猺今居羅源者祗藍雷二姓相為婚姻或
　　　云海南民藍奇雷聲隨王審知入閩因居羅源
　　　村中然不可考其習俗誠樸與土著無異無酋
　　　長統轄多在荒僻山巔結茅為屋男女相助力
　　　作采薪捕魚以供食用男椎髻短衣荷笠攜鋤
　　　婦挽髻䝉以花布間有戴小冠者貫緑石如數
　　　珠垂兩鬢間圍裙著履其服多以青藍布

　　　古田畬民即羅源一種散處縣之上洋等村以
　　　耕漁為業竹笠草履勤於負擔婦以藍布裹髪
　　　或戴冠狀如狗頭短衣布帶裙不蔽膝常荷鋤
　　　跣足而行以助力作

　　　臺灣自古不通中國
　　本朝始入版圖番民有生熟二種聚居各社如内
　　　地之村落不設土司衆推一人約束其大傑嶺
　　　等社熟番編竹木為牆屋蓋以茅茨土基甚髙
　　　入室必以梯男剪髪束以紅帛衣用布二幅聨
　　　如半臂垂尺許于肩肘腰圍花布寒衣曰縵披
　　　其長覆足婦衣亦然俱以銅鐵環束兩腕或叠
　　　至數十各縣社番多有之嚼米為酒恒攜黄棃
　　　以佐食男女相恱即野合府志稱各社終身依
　　　婦以處贅壻即為子孫嵗輸丁賦七十餘兩其
　　　新港卓猴二社舊屬諸羅今改隸臺灣縣治

　　　放䌇等社熟番相傳為紅毛種類康熙三十五
　　　年歸化其人善耕種地産香米男以鹿皮蔽體
　　　或披氊敞衣女著衣裙喜懸螺貝于項間腕束
　　　銅環而跣足捕鹿必聽鳥音以占得失婚娶名
　　　曰牽手女及笄搆屋獨居番童以口琴挑之喜
　　　則相就遇吉慶輒艷服簪野花連臂踏歌名曰
　　　番戲疾病不事醫藥用冷水浴之茄藤力力等
　　　社皆然嵗輸丁賦三百四十九兩零

　　　諸羅山社相傳亦紅毛種類風俗物産與鳳山
　　　放䌇等社相似男番首插雉尾以樹皮績為長
　　　衫夏常裸體女盤髪綴小珠覆以布帕項圍白
　　　螺珊瑚為飾又男番喜穿耳納竹圈於中漸易
　　　大者久之將垂及肩乃實以圓木或嵌螺錢各
　　　縣社番多有之諸羅社在縣西其打猫社他里
　　　霧社柴裏社俱在縣北

　　　諸羅縣南曰簫壠社曰加溜灣社曰麻豆社曰
　　　哆咯嘓社服飾大略與諸羅等社同男以竹片
　　　束腰曰篐肚欲其漸細能截竹為簫長二三尺
　　　以鼻吹之嵗時婦女多以糍餌相餽餉又按府
　　　志哆囉嘓社男女成婚後俱折去上齒各二彼
　　　此謹藏蓋亦終身不改之意云凡諸羅縣各社
　　　嵗輸丁賦一百八十餘兩

　　　彰化縣屬土番濵海倚山種類蕃雜共五十社
　　　其大肚等社番皆以漁獵為業善鏢箭竹弓竹
　　　矢傅以鐵鏃亦勤耕作番婦則攜飲食餉之暇
　　　日或至縣貿易

　　　西螺等社熟番居處服飾與大肚等社相似其
　　　人趫捷束腹奔走接逓文移官給以餼番婦常
　　　挈子女赴縣用榖帛相貿易凡彰化縣各社嵗
　　　計輸丁賦四百六十三兩零

　　　淡水㕔以臺防同知駐劄故名徳化蓬山吞霄
　　　中港四社在同知所駐竹塹城之北其地濵洋
　　　下濕結茅成屋或以板為之飯以黍米滷浸魚
　　　蝦供饌男婦皆短衣腰圍幅布并力耕作亦事
　　　漁獵暇則吹竹笛彈竹琴以為樂

　　　竹塹城為臺防同知駐劄之地竹塹社在城北
　　　五里其南坎社淡水内外社俱在城南甚逺風
　　　俗與徳化等社相似男剪髪齊額或戴竹節帽
　　　素衣繡縁如半臂下體圍花布婦盤髻約以朱
　　　繩衣亦如男常攜葫蘆汲水蒸黍凡淡水各社
　　　熟番俱與通事貿易嵗輸丁賦二百六十餘兩
　　　皮稅一兩餘

　　　生番在山谷中深林密箐不知種類鳳山等縣
　　　皆有之山猪毛等社於康熙五十五年雍正二
　　　年先後歸化共七十四社自立土目約束其居
　　　擇險隘處叠石片為屋無異穴處男女披髪裸
　　　身或以鹿皮蔽體富者偶用番錦嗶吱之屬能
　　　績樹為布亦知耕種黍稷喜啖薯蕷見親朋以
　　　鼻相就為敬㛰姻則歌唱相合而成時挾弓矢
　　　鏢槍捕獐鹿以其肉向民人易鹽布釡甑嵗輸
　　　皮稅二十餘兩

　　　内山阿里等社自康熙二十二年歸化擇其語
　　　音頗正者為通事番人皆依山穴土以居飲食
　　　衣服與山猪毛等社相似不諳耕作惟植薯蕷
　　　於石罅挾弓矢獵獐鹿以佐食足趾若雞爪履
　　　險如平地嵗輸丁賦三十餘兩

　　　水沙連及巴老逺沙里興等三十六社俱於康
　　　熙雍正年間先後歸化其地有大湖湖中一山
　　　聳峙番人居其上石屋相連能勤稼穡多麥豆
　　　蓋藏饒裕身披鹿皮績樹皮横聯之間有著布
　　　衫者番婦掛圓石珠於項自織布為衣善織罽
　　　染五色狗毛雜樹皮陸離如錦㛰娶以刀斧釡
　　　鐺之屬為聘雖通舟楫不至城市或赴竹脚寮
　　　社貿易嵗輸榖十五石三斗皮稅四兩三錢

　　　内山生番居深山窮谷人跡罕到巢居穴處茹
　　　毛飲血裸體不知寒暑登峰越箐捷若猿猱善
　　　鏢箭發無不中秋深水涸之候常至近界鏢射
　　　鹿麞遇内地人輒加戕害番婦針刺兩頥如網
　　　巾紋亦能績樹皮為罽

　　　淡水同知屬内山右武乃等社生番倚山而居
　　　男女俱裸或聨鹿皮緝木葉為衣食生物性剛
　　　很以殺為事隆冬草枯水涸追射麞鹿攀援樹
　　　木趫捷如飛其竹塹東南内山生番俗亦相等

　　　按文獻通考苗古三苗之裔又杜氏通典長沙
　　　黔中五溪蠻皆盤瓠種今苗類不一然考三苗
　　　自舜時已徙之三危而苗人至今多祀盤瓠為
　　　祖永綏等處之紅苗歴代不通聲教雍正八年
　　　六里紅苗歸誠特分設永綏同知以理之苗居
　　　多依山嶺刀耕火種男蓄髪去鬚衣綴錫片領
　　　帶俱尚紅故名紅苗出入佩刀婦髻插銀梳衣
　　　短衫繫繡裙俗尚鬼每亥子兩月殺牛祭神婚
　　　姻以唱歌相恱而成嫁時母送女往索銀始歸
　　　謂之娘錢賦稅有秋糧雜糧按户均輸

　　　青苗靖州通道綏寜城步各屬皆有之習俗與
　　　紅苗略同而性情較淳以服色俱尚青黑故名
　　　青苗男子勤力作時荷擔趂墟婦髻插木梳不
　　　著裙袴能繡蠻錦花巾所居多在深山密箐中
　　　間有與居民雜處者

　　　猺人裔出於苗因其不事徭役故别稱曰猺亦
　　　名獏猺其在湖南者聚處安化寧鄉武岡溆浦
　　　山谷間環紆千餘里與苗分類歴代反覆無常
　　本朝以來咸知向化有平地髙山二種平地猺雜
　　　居州邑耕讀與民無異髙山猺阻山憑險所種
　　　多黍菽或伐竹樹易榖而食男女俱以花帛抺
　　　額繫錦兜於胸前每稼穡登場後治酒延賔擊
　　　長鼓吹蘆笙男女跳舞而歌名曰跳歌其賦稅
　　　與齊民一體輸納

　　　箭桿猺乃猺人中之一種因其用竹箭為簪長
　　　尺餘或七枝五枝三枝不等插於髻故以為名
　　　男女喜著青藍短衣縁以深色其居處風俗悉
　　　與猺人同

　　　頂板猺道州永明江華等處皆有此種男椎髻
　　　長簪女盤髻向後横頂木板一片兩端綴珠繫
　　　以紅繩結之頷下故名之曰頂板猺其居處風
　　　俗俱與苗猺相似

　　　土人先本苗裔自唐以蠻中大姓彭氏冉氏分
　　　土管轄始有土人之名歴代反覆不常時勤勦
　　　撫明時始授永保等土司為宣慰使
　　國初一如明制嗣因土官貪暴雍正二年改土歸
　　　流添設永順府治土人咸登袵席矣其地山多
　　　田少刀耕火種男花布裹頭足著草履女椎髻
　　　向後衣裙俱短婚禮以一牛餽女之外家謂之
　　　骨種錢婦勤於紡織土綾土布民間亦多資之
　　　賦稅各邑折徴秋糧自數十兩至數百兩不等
　
　
　
　
　
　
皇清職貢圖卷三
欽定四庫全書
皇清職貢圖卷四
　　新寜縣猺人(以下廣/東省)
　　新寧縣猺婦
　　増城縣猺人
　　増城縣猺婦
　　曲江縣猺人
　　曲江縣猺婦
　　樂昌縣猺人
　　樂昌縣猺婦
　　乳源縣猺人
　　乳源縣猺婦
　　東安縣猺人
　　東安縣猺婦
　　連州猺人
　　連州猺婦
　　靈山縣獞人
　　靈山縣獞婦
　　合浦縣山民
　　合浦縣山婦
　　瓊州府黎人
　　瓊州府黎婦
　　臨桂縣大良猺人(以下廣/西省)
　　臨桂縣大良猺婦
　　永寜州梳猺人
　　永寜州梳猺婦
　　興安縣平地猺人
　　興安縣平地猺婦
　　灌陽縣竹箭猺人
　　灌陽縣竹箭猺婦
　　羅城縣盤猺人
　　羅城縣盤猺婦
　　修仁縣頂板猺人
　　修仁縣頂板猺婦
　　慶逺府過山猺人
　　慶逺府過山猺婦
　　陸川縣山子猺人
　　陸川縣山子猺婦
　　興安縣獞人
　　興安縣獞婦
　　賀縣獞人
　　賀縣獞婦
　　融縣獞人
　　融縣獞婦
　　龍勝苗人
　　龍勝苗婦
　　羅城縣苗人
　　羅城縣苗婦
　　懐逺縣苗人
　　懐逺縣苗婦
　　岑溪縣狼人
　　岑溪縣狼婦
　　貴縣狼人
　　貴縣狼婦
　　懐逺縣狑人
　　懐逺縣狑婦
　　馬平縣犽人
　　馬平縣犽婦
　　思恩府屬儂人
　　思恩府屬儂婦
　　西林縣皿人
　　西林縣皿婦
　　西林縣㹧人
　　西林縣㹧婦
　　太平府屬土人
　　太平府屬土婦
　　西隆州土人
　　西隆州土婦

　　　猺本槃瓠之種由楚省蔓延粤東之新寧増城
　　　曲江樂昌乳源東安連州等七州縣時洪武永
　　　樂時猺首槃貴等相繼來朝始立土司正統以
　　　後屢次作亂
　　本朝初年復肆行刼掠先後討平至康熙四十二
　　　年招撫歸順分隸各州縣其在新寜者居縣屬
　　　之大隆峝言語服飾漸與内地習染同齊民一
　　　體編户輸糧婦人髻環衣飾亦與民無異戴笠
　　　跣足能助耕作及紡織刺繡之事

　　　猺之在増城者居縣屬邊境山巖間刀耕火種
　　　善用弩箭射獸其服飾與齊民相似猺婦總髪
　　　為髻繫以紅繩衣衫裙袴亦彷彿民間常跣足
　　　入山樵採或攜瓠貯茶以售于市

　　　曲江縣猺人居縣屬之西山距城百二十里男
　　　子椎髻環耳領縁尚繡膝以下束布至脛常用
　　　甕囊攜物出山貿易猺婦髻貫竹箭覆以花帕
　　　重裙無袴跣足而行能作竹木器舁負趂墟以
　　　易鹽米因婦人髻貫竹箭故概名曰箭猺

　　　樂昌縣猺人居縣屬之大嶺及龍嶺脚二處距
　　　城五六十里其服飾與曲江箭猺彷彿或時用
　　　花帕纒頭猺婦亦盤髻貫箭短衣短裙能跣足
　　　登山亦常負物入市

　　　乳源縣猺人居深山中耕山為業距城百五十
　　　里有生熟二種生猺不與華通熟猺常出貿易
　　　頭纒花帕耳帶大環猺婦恒簪小竹桿二三枝
　　　復纒以髪用帕䝉之身衣短衫裙不蔽膝時有
　　　往来城鄉與民人市易鹽米者

　　　東安縣猺人居縣屬之雲㢘雲容二峒距城百
　　　五十里其服食耕種大概與齊民無異惟椎髻
　　　用花帕纒頭是其俗習而言語侏離殊不可通
　　　猺婦亦用花帕纒頭短裙跣足能耕耘紡織

　　　連州猺人畜髪為髻紅布纒頭喜插雞翎性兇
　　　悍不馴亦間有識字者或時以山果入市猺婦
　　　衣尚刺繡皆自為之青帕䝉頭飾以簪珥常著
　　　芒鞋登山樵採婚姻以唱歌相諧所居距州城
　　　四十里

　　　靈山縣獞人本廣西狼兵明天順時奉調征𠞰
　　　遂就此生聚散處縣屬之十萬山中性質粗悍
　　　又謂之山人戴笠跣足衣飾亦與齊民相彷掬
　　　水而飲摶飯而食茅茨衡板上棲下牧男女婚
　　　姻不以禮善藥弩以捕獵為生獞婦用花帛兜
　　　肚袴僅蔽膝往來墟市必持雨傘而行

　　　合浦縣山民一名獏猺自荆南五溪而來本猺
　　　獞之類而不屬於峒長故名獏猺隨溪谷羣處
　　　斫山為業有採捕而無賦役服飾略同齊民惟
　　　以青布纒頭所居在大山中聞人民語輒趨避
　　　畏入城市俗呼山仔老其山婦俗呼山仔婆喜
　　　以繡帛束胸短裙跣足常負藤囊至墟貿易

　　　按黎人後漢謂之俚人俗呼山嶺為黎而俚居
　　　其間於是訛俚為黎散處於瓊屬五指山各峒
　　　中性兇横時相讐殺自唐至
　　本朝叛服不常康熙三十八年總兵唐光堯率兵
　　　𠞰撫始獲綏靖雍正七年各峒生黎咸願入版
　　　圖悉為良民男椎髻在前首纒紅布耳垂銅環
　　　短衣至膝下體則以布兩幅掩其前後而已射
　　　獵耕樵為生黎婦椎髻在後首䝉青帕嫁時以
　　　針刺面為蟲蛾花卉狀服繡吉貝繫花結􁥴􁥴
　　　似裙而四圍合縫長僅過膝其俗親死不哭唯
　　　啖生肉即以為哀慟切至

　　　臨桂縣大良猺多居深谷間以逺近為伍木葉
　　　覆屋椎髻跣足短衣縁繡以錦綴膝出必攜雨
　　　蓋猺婦以銀簪遍插髻間耳綴大銀環以蠻錦
　　　刺繡為衣時攜竹籃趂墟陳隋間時嘯聚為居
　　　民患唐貞觀中守臣諭以禍福悉出迎降至元
　　　明時常附獞刼掠
　　本朝定鼎以來懐徳畏威耕鑿相安納正供與良
　　　民等矣

　　　永寜梳猺居山谷最僻處男婦以耕織為生無
　　　賦稅明景泰時始出與州民貿易人至其家即
　　　非素識必具牲醴相欵洽男不留髭鬚椎髻纒
　　　花巾領袖縁以花布女布衣花帶不事裝飾以
　　　髻中綰木梳故槩名梳猺

　　　興安縣平地猺傍石林結茒屋佃田輸租不事
　　　剽竊俗醇似平民因名平地猺男花帛裹頭帶
　　　銀手釧衣袴俱錦縁時以布囊負物女錦纒頭
　　　綴以珠玉項飾銀圈花布巾束腰偶詣親串家
　　　晴雨必以油蓋自隨每嵗首祀槃瓠雜置魚肉
　　　酒飯於木槽叩槽羣號以為禮

　　　竹箭猺類湖南之箭桿猺散處灌陽縣之歸化
　　　上下二里耕山種畬有田輸賦者甚少性樸易
　　　馴土民常募使佃作男女俱挽髻簪竹簪三枝
　　　有似於箭男衣縁邊短衣女花領繡裙時入林
　　　採茶

　　　羅城縣猺人居縣屬之通道鎮嵗時祭賽盤古
　　　廟因名盤猺又名自在猺伐山火食俗尚踏歌
　　　濃粧綺服一唱百和謂之㑹閬元夕中秋為盛
　　　餘節亦間舉男五色布裹頭領縁花絨帶綴制
　　　錢女以竹片綴珠覆首布衣花袖帶亦綴錢復
　　　結制錢為佩繫之當胸行步則瑲然有聲

　　　頂板猺居修仁縣之山麓間以所耕磽瘠免賦
　　　稅頗安業不為非男女短衣花領皆以黄蠟膠
　　　紅板於首女則綴以琉璃珠纍纍若瓔珞然與
　　　湖南之頂板猺同但以繩結頷下者略異其俗
　　　女稼時攜汲桶至夫家夫擊女背者三婦乃以
　　　桶出汲

　　　慶逺府屬猺人向隸土司雍正七年改土歸流
　　　遂入版籍供賦役其過山猺僻處山巔以焚山
　　　種植為業地力漸薄輒他徙故以過山為名不
　　　知紡織布帛皆市之獞人性善走生子始能行
　　　燒銕石烙其足底使痛癢皆無所知故履險如
　　　平地男女俱插長簪短衣繡領結絲網為袋以
　　　負物各以繩繫額而行

　　　山子猺居深山中耕山為業遷徙無常類過山
　　　猺故别其名曰山子性敦樸人或以物寄藏雖
　　　久弗失時採山果哆囉宻等物鬻於墟男椎髻
　　　纒頭著短袖衣女則以繡縁領每出行男女皆
　　　攜葫蘆為飲器

　　　獞亦盤瓠遺種元時自楚黔至粤蔓衍桂平梧
　　　各郡山谷間與猺雜居而性尤獷悍喜攻擊撞
　　　突故曰獞其在興安之富江諸處者被化最早
　　　習俗較醇以耕種負販為生席地而炊摶飯而
　　　食男藍布裹頭婦椎髻銀簪懸以花勝抺額悉
　　　綴以珠衣裳俱縁以錦繡宴客人置一器食餘則
　　　各攜去

　　　賀縣獞人始來自楚居縣屬南鄉有生熟二種
　　　熟者入籍輸稅生者居深山中性剽悍明隆慶
　　　時其酋楊公滿等作亂都御史殷正茂等討平
　　　之
　　本朝以來獞人安耕織慕文物男花巾纒頭項飾
　　　銀圏青衣繡縁女環髻遍插銀簪衣錦邊短衫
　　　繫純錦裙華飾自喜能織獞錦及巾帕其男子
　　　所攜必家自織者

　　　融縣之水冷峒左右藤蒼樹古多猿猱獞人視
　　　若儕伍結廬其中號蔴欄男女羣處子娶婦始
　　　别欄焉性雖悍頗知奉法有田者必爭先輸課
　　　善雞卜執雄雞禱畢殺之拔兩股骨視骨側細
　　　竅遍插竹筳斜正偏直任其自然以定吉凶男
　　　花布纒頭女項飾銀圏衣縁以錦花褶繡履時
　　　攜所織獞錦出售必帶竹笠而行

　　　龍勝界連黔粤多層巖疊嶂苗人架竹木為樓
　　　居相率種植射獵性獷悍賤老貴少不留髭鬚
　　　謂之羅漢喜結交與親暱者至以身殉之若其
　　　人欲他往遂殺而食其肉裹骨以錦置家祠奉
　　　之誌不㤀焉歴代梗化屢討屢叛自乾隆五年
　　　𠞰撫以來相戒守分悉除從前惡習計田輸稅
　　　男纒頭插雉尾耳環項圏青衣紫袖女挽髻遍
　　　插銀簪復以長簪綴紅絨短衣縁錦花兜錦裙
　　　常手攜檳榔盒男女皆跣足而行

　　　苗之在羅城者與猺雜居而性頗不類好吹笙
　　　男子髻插三雉尾耳環手鐲短衣繡縁苗婦椎
　　　髻長簪著鑲錦敞衣胸露花兜裳則純錦以示
　　　靚麗能織番錦又善音操楚歌挂釵留客能為
　　　鸜鵒舞娶婦生女則送歸母家謂之一女來一
　　　女往食則以手摶飯和以魚鮓為上食交易以
　　　木刻記之宋時始置縣治猶頑梗今則奉法與
　　　齊民同村落亦有塾舍書聲

　　　懐逺縣之武洛猛團等處苗人寨焉山産桐茶
　　　樹收其子為油以資生計貧者或以採薪為業婦
　　　人勤於紡織俗貴鹽非賔至不輕用有曲直不
　　　相服者聚衆辨論謂之欵坪不直者罰酒肉餉
　　　衆以蘆管為笙每立春前一日入城吹之先官
　　　署次紳士家且歌且舞其辭皆時和年豐官清
　　　民樂之意男女服飾均與龍勝苗人相同

　　　狼人亦槃瓠遺種散處粤西山谷間明𢎞治間
　　　時奉調遣謂之狼兵岑溪縣之北科峒土地肥
　　　美宜五榖萬厯時狼目韋月率兵屯種韋衰徐
　　　勝繼之遂屬徐勝子孫管領
　　國朝順治初亦調狼兵二十名戍其地今為例男
　　　椎髻績麻為衣以耕漁為生婦垂髻耳環與民
　　　人相同喜以茜草染齒使紅以示麗貧者時戴
　　　笠攜筐挑野蔬以佐食善雞卜與獞差異視骨
　　　理之明暗以定吉凶

　　　明正徳時粤西流賊四起貴縣民多逃亾田地
　　　荒蕪因狼人兵征賊有功使耕其地遂居縣屬
　　　五山九懐之中長子孫焉世以耕獵為生亦有
　　　粗知漢字者男戴笠著履時攜巾扇閒逰女青
　　　衣繡裳繫紅緑彩色帶喜簪花亦喜以茜草染
　　　齒婚聘以饋肉為禮男女迎送則歌聲互答以
　　　相歡恱

　　　狑者另也諸蠻之外另為一種與猺獞又别故
　　　曰狑人其貴少賤老不留髭鬚亦似苗但不若
　　　苗之頑悍懐逺之永吉三峒等村多幽崖奥谷
　　　狑人依焉不室而處採橡薯為糧或射狐掘鼠
　　　及捕蟲蠆以充食婦女亦間採山菓以佐之不
　　　識紡織以卉為衣鴃舌鳥言須重譯乃通

　　　犽人亦槃瓠種居馬平縣之山谷間以耕獵為
　　　業明代屢次作亂都督韓觀等先後𠞰撫百年
　　　以來奉法與齊民等男黑布裹頭黑衣花帶婦
　　　短衫縁錦袖連彩帛三四重裙則純錦常刺額
　　　為花草蛾蝶狀所謂雕題漆齒也有生熟二種
　　　在深谷者為生丁亦名黑丁雜民居者為熟丁
　　　亦名白丁

　　　儂人自稱曰儂散居思恩及田州等處思恩古
　　　雕題地田州則越裳故處也明時屢肆猖獗經
　　　王守仁殷正茂等先後𠞰撫設那馬興隆安定
　　　各土司分治之
　　本朝雍正年間改土歸流儂人悉隸版籍所居在
　　　山頂無族姓可考尚鬼重財不好田作採薪易
　　　榖家無宿舂男三十以上乃婚婦首綰雙髻短
　　　衣布裙亦佐夫樵薪為業

　　　皿人即西林土人散處山谷明時置上林長官
　　　司轄之
　　本朝康熙五年始設西林縣治男錦巾裹頭著紅
　　　緑衣每逢佳節好吹笛逰玩女挽雙髻覆以繡
　　　帕著花領衣繫緑裙素淡食嗜酸味所種山田
　　　必待雨而耕旱則竹筧引泉以溉嵗輸正供少
　　　逋負者

　　　㹧人家無蓄積以多牛為富居處飲食與皿人
　　　相類而服飾稍别男花布裹頭喜著半背攜自
　　　織錦帕婦以綵帛約髪髻插鳳釵項飾銀圏下
　　　垂小珠瓔珞紅衣廣袖外繫緑裙俗信鬼疾病
　　　以巫禱為事其族類不可考

　　　太平駱越地也無猺獞雜居編户皆土人其承
　　　襲土司世職悉前代征蠻將士之後蓋當時以
　　　邊功受賞邑使役屬其土著者土人多以尺布
　　　裹頭不留髭鬚足著革履出必以油蓋自隨時
　　　負絲網袋趂墟負物而歸婦人手帶銀釧多者
　　　或至三四短衣長裙行則衱於帶間恒攜竹藍
　　　挑野蔬以佐食婚姻以㯽榔為禮自改流以來
　　　土人子弟有讀書應試為諸生者

　　　西隆州本日南地唐宋屬田州明永樂時置安
　　　隆長官司
　　本朝康熙初始設西隆州雍正五年以泗城土府
　　　改設流官遂分隸焉土人村舍多在山脊鋤畬
　　　種粟家無積糧男以藍布纒頭藍衣花帶手銀
　　　鐲足鷂鞋時肩絲網袋以藏什物土婦首裹布
　　　幘髻插花簪緑衣紅領花袖外繫細摺長裙束
　　　以飄帶能織花布巾每嵗首酋長率所部百餘
　　　人以雉兔等物獻之官府俯伏跪拜惟謹犒以
　　　酒食各袖所餘而去就田輸稅不異齊民
　
　
　
　
　
皇清職貢圖卷四
欽定四庫全書
皇清職貢圖卷五
　　河州土千户韓玉麟等所轄撒喇族土民(以下甘/肅省)
　　河州土千户韓玉麟等所轄撒喇族土婦
　　河州土指揮韓雯所轄珍珠族番民
　　河州土指揮韓雯所轄珍珠族番民婦
　　河州土百户王車位所轄癿藏族番民
　　河州土百户王車位所轄癿藏族番民
　　河州土指揮同知何福慧所轄土番
　　河州土指揮同知何福慧所轄土番婦
　　狄道州土指揮趙恒所轄參咂等族番民
　　狄道州土指揮趙恒所轄參咂等族番婦
　　洮州土指揮楊聲所轄卓泥多等族番民
　　洮州土指揮楊聲所轄卓泥多等族番婦
　　洮州土指揮楊聲所轄的吉巴等族番民
　　洮州土指揮揚聲所轄的吉巴等族番婦
　　洮州土指揮昝景瑜所轄左喇等族番民
　　洮州土指揮昝景瑜所轄左喇等族番婦
　　洮州土千户楊紹先所轄著遜等族番民
　　洮州土千户楊紹先所轄著遜等族番婦
　　洮州理番同知所轄口外陸哨蟲庫兒畨民
　　洮州理番同知所轄口外陸哨蟲庫兒番婦
　　岷州土百户馬繡所轄瓦舍坪等族番民
　　岷州土百户馬繡所轄瓦舍坪等族番婦
　　岷州土百户后發葵所轄牟家山堡等土人
　　岷州土百户后發葵所轄牟家山堡等土婦
　　岷州土百户趙名俊所轄徐兒莊等堡土人
　　岷州土百户趙名俊所轄徐兒莊等堡土婦
　　岷州土百户后汝元等所轄馬連川等族番民
　　岷州土百户后汝元等所轄馬連川等族番婦
　　莊浪土指揮魯鳳翥所轄上寫爾素等族番民
　　莊浪土指揮魯鳳翥所轄上寫爾素等族番婦
　　莊浪土僉事魯萬䇿所轄毛他喇族土民
　　莊浪土僉事魯萬䇿所轄毛他喇族土婦
　　莊浪土千户王國相等所轄華藏上札爾的等族
　　　番民
　　莊浪土千户王國相等所轄華藏上札爾的等族
　　　番婦
　　武威土千户富順所轄西脱巴等族番民
　　武威土千户富順所轄西脱巴等族番婦
　　古浪縣土千户管卜他所轄阿落等族番民
　　古浪縣土千户管卜他所轄阿落等族番婦
　　永昌縣土千户地木切令所轄元旦等族畨民
　　永昌縣土千户地木切令所轄元旦等族畨婦
　　西寧縣土指揮祁憲邦等所轄東溝等族畨民
　　西寜縣土指揮祁憲邦等所轄東溝等族畨婦
　　西寜縣纒頭民
　　西寜縣纒頭婦
　　西寜縣哆吧畨民
　　西寜縣哆吧畨婦
　　西寜縣土指揮僉事汪于昆所轄土民
　　西寜縣土指揮僉事汪于昆所轄土婦
　　碾伯縣土指揮同知李國棟所轄東溝等族土民
　　碾伯縣土指揮同知李國棟所轄東溝等族土婦
　　碾伯縣土指揮同知祁在璣所轄達子灣等族畨
　　　民
　　碾伯縣土指揮同知祁在璣所轄達子灣等族畨
　　　婦
　　碾伯縣南北兩山畨民
　　碾伯縣南北兩山畨婦
　　擺羊戎通判所轄畨民
　　擺羊戎通判所轄畨婦
　　大通衛土千户納花布藏所轄興馬等族番民
　　大通衛土千户納花布藏所轄興馬等族番婦
　　歸徳所番民
　　歸徳所番婦
　　肅州番目温布所轄黑番
　　肅州番目温布所轄黑番婦
　　髙臺縣番目扎勢敦等所轄黄番
　　髙臺縣番目扎勢敦等所轄黄番婦
　　髙臺縣番目撒爾巴所轄黑番
　　髙臺縣番目撒爾巴所轄黑番婦
　　文縣番民
　　文縣番婦

　　　按明史西羌族類最多其散處河湟洮岷間者
　　　為中國患尤劇元於河州設土番宣慰司統治
　　　番衆明設西寜等四衛土官與漢官參治俾其
　　　世守
　　本朝雍正年間以河州土百户韓玉麟韓旭從征
　　　卓子山有功並授為千户分轄撒喇土族其民
　　　所居距州治二百餘里男子冠履與内地民人
　　　無異著大領無􁜖衣女繫裙裹足亦同民婦飲
　　　食風俗俱沿囘習每户嵗輸青稞糧一斗由河
　　　州同知徴收

　　　河州土指揮韓雯所管番民亦吐蕃部落自其
　　　始祖韓端月堅藏於明時率衆歸誠初授安撫
　　　司後以指揮世襲
　　本朝定鼎初授以外委指揮管轄珍珠族番民男
　　　子兩耳垂環皮帽褐衣女披髪於背裹以綵帛
　　　綴大小石珠長衣大袖或加半臂以紅帕束之
　　　婚葬與内地相仿惟不祭祀所居距城五十餘
　　　里

　　　河州癿藏族番民亦吐番部落明嘉靖時以百
　　　户王官卜領之
　　本朝康熙年間以王氏之裔王鎮海世襲如故番
　　　民所居距州六十餘里男女衣服類珍珠族番
　　　民風俗亦與相似嵗輸青稞由同知徴收其民
　　　地麥糧則由河州知州交納

　　　河州土指揮同知何福慧元河州宣慰使鎖普
　　　南之裔也明洪武三年鎖普南率衆歸附賜姓
　　　何氏授河州衛世襲土指揮同知管其所部番
　　　民
　　本朝因之其番民居河州城東男女衣服類撒喇
　　　土族而飲食風俗俱與本城居民相同嵗納麥
　　　糧由河州知州徴解

　　　狄道本西番地參咂髙山二族番民世居州治
　　　之西南鄉趙恒之始祖趙安於明永樂時招撫
　　　畨衆遂授世襲土指揮管轄參咂髙山二族
　　本朝康熙十四年其曽祖趙樞贊隨征有功仍令
　　　世襲管事番民氊帽褐衣女藍布或皂帕䝉頭
　　　足履􁊣鞮間有裹足者飲食風俗俱與州民相
　　　同勤於農桑計田輸賦

　　　洮州卓泥多等四百七十五番族向為西域生
　　　番楊聲之始祖些的于明永樂初率衆投誠授
　　　為指揮僉事令世其職統轄番族
　　本朝因之康熙十四年土司楊朝梁以恢復洮岷
　　　功授騎都尉任洮岷副將其子楊威承襲土職
　　　三𫝊至聲番族散處洮州沿邊内外種青稞牧
　　　牛羊以為生計居多土屋衣服與河州之珍珠
　　　族番民相仿婦人或以色布抹額雜綴銀飾其
　　　邊外番婦則多有粗服跣足者婚姻以牛馬為
　　　禮喪事誦經火葬惟近州諸族稍沿民間風俗

　　　洮州的吉巴等三十七番族係口外黑番向未
　　　設有土司
　　本朝康熙年間招撫投誠遂歸併楊氏管轄所居
　　　橽板為屋男子褐衣長領齊袖婦人多披髪於
　　　背衣用紅緑褐亦有繫裙者飲食風俗俱與卓
　　　泥多等番族相似

　　　洮州左喇等五十九番族本口外土畨部落明
　　　洪武三年番目南秀節率衆内向授指揮僉事
　　　令住牧於洮州之西鄉防守邊塞
　　本朝順治初土司昝凝和歸誠仍襲原職景瑜其
　　　五世孫也番民冠綴紅纓衣亦長領齊袖婦人
　　　辮髪以布抺額雜綴瑪瑙硨磲為飾衣内長而
　　　外短飲食風俗俱與洮州諸番族同

　　　洮州著遜等十一畨族皆古陸鋪番目楊丁哥
　　　部内土番也明洪武初丁哥率衆内附嘉靖時
　　　其子楊素防𠞰有功授世襲副千户職
　　本朝因之男女服飾大概與洮州諸番族相似居
　　　處飲食風俗亦同

　　　陸哨蟲庫兒係口外生番部落向未設立土司
　　本朝雍正二年歸順隸於洮州理番同知有商阿
　　　利俄谷等七十餘寨嵗納稞糧由同知徴收番
　　　民冠綴紅纓衣俱長領齊袖婦人披髪於背衣
　　　用紅緑布及五色花褐其長至足亦間有效民
　　　婦短衫長裙者其居處飲食風俗與洮州諸番
　　　族相似

　　　岷州土百户馬繡乃後漢馬援之裔元至正時
　　　有馬紀者為指揮使防守哈達川遂家焉明洪
　　　武初以紀子珍𠞰撫番族授為百户世轄其衆
　　本朝因之康熙年間土司馬國棟馬天驥屢立戰
　　　功繡即驥子也所轄瓦舍坪等四十五畨族皆
　　　馬氏先後所𠞰撫歸順者男氊帽插鳥羽婦披
　　　髪額抺紅藍褐布雜綴銀花玉石耳垂大環短
　　　衣褐裙亦有長衣無裙者婚姻生子後始納聘
　　　禮嵗徵稞糧在岷倉交納

　　　岷州牟家山堡等土人凡四十餘堡向為土番
　　　部落明洪武初番目節木束率衆投誠授世襲
　　　百户遂為后姓
　　本朝因之康熙十四年以后之清從征有功加授
　　　千總嗣仍原職其土人氊帽褐衣婦人綰髻布
　　　衣布裙大槩與民間婦女相似飲食風俗亦同
　　　内地應輸土賦嵗由岷倉交納

　　　岷州徐兒莊等十一堡土人其先亦係土番部
　　　落明洪武初番目趙黨只官卜征生番有功授
　　　為百户世轄其衆
　　本朝因之其土人氊帽褐衣婦女披髪以布約之
　　　綴銀花硨磲為飾衣青褐左袵縁以五色腰繫
　　　青紅褐雜綴珠石為佩亦間有著裙者飲食風
　　　俗與諸番族略同糧賦由岷倉收納

　　　岷州馬連川等十一族番民亦土番苗裔明洪
　　　武初以番目祥巴古子追殺逆番有功授以百
　　　户世轄其衆後遂為后氏
　　本朝因之其番民男婦服飾均與各番相似亦有
　　　如内地民人者飲食風俗亦同嵗輸番糧由岷
　　　倉徵納

　　　莊浪土指揮魯鳳翥係元平章政事托歡之後
　　　自托歡歸附於明授為世襲指揮
　　本朝定鼎以土司魯印昌拒賊殉國特加褒奬仍令
　　　子孫世襲原職所管上寫爾素等八族番民歴
　　　係青海分管雍正二年專交土司管轄給以田
　　　地令習耕種額報番兵二百名聽候調遣所居
　　　皆帳房男子皮帽褐衣女披髪約帛綴硨磲銀
　　　花為飾衣以五色褐布緣之燦如錦繡男女皆
　　　赤足間有曳履者

　　　莊浪土僉事魯萬䇿亦元平章政事托歡之後
　　　明時别授為指揮僉事
　　本朝順治初土司魯典征𠞰逆囘有功仍襲原職
　　　所管毛他喇族土民男皆衣褐女椎髻以皂帛
　　　抺額繫裙裹足與内地民婦相似飲食風俗亦
　　　同授田耕種嵗輸軍糧津貼土軍

　　　莊浪土千户所轄華藏上札爾的等二十族番
　　　民向於青海嵗納銀畜名曰西番實亦其部落
　　　也雍正二年𠞰撫歸順給地安置令習耕種嵗
　　　輸額糧由莊浪同知徵收以為喇嘛衣單口糧
　　　之需至乾隆二年始設土千户王國相以資約束其
　　　番民氊帽紅纓衣長領褐衣女盤髻戴紅氊尖
　　　頂帽綴以硨磲後插金銀鳳釵衣裙類民婦而
　　　足履革靴亦有披髪長衣者風俗讐盜重情認
　　　罰即釋婚嫁以牲畜為聘其色異等七族則仍
　　　住牧草地嵗貢馬匹折價以補營額

　　　武威土千户所轄西脫巴等三族畨民向亦屬
　　　於青海雍正二年撫治歸順給地習耕應輸糧
　　　米草束由武威縣徵收其不能耕者嵗納馬十
　　　七匹乾隆二年始設土千户富順專司約束其
　　　男子衣服與畨族相類婦人披髪約以紅褐衣
　　　縁邊褐衣居處飲食風俗均與王國相所轄各
　　　番族同

　　　阿落等八族番民在古浪縣原係青海西番部
　　　落雍正二年分畀編户各耕其地嵗貢馬十一
　　　匹乾隆二年設土千户管卜他以資約束男氊
　　　帽褐衣婦披髪結而垂之飾以硨磲衣多縁邊
　　　足履革靴亦有跣行者

　　　元旦等五族番民統名西番凡五十户舊於永
　　　昌縣南之横樑山遊牧雍正二年歸順嵗納馬
　　　六匹乾隆二年始設土千户轄之男婦俱氊帽
　　　衣長領褐衣足履􁊣鞮婦人或披髪約以紅褐
　　　五族互為婚姻野合育子後始納幣迎娶

　　　東溝等八族番民亦西羌苗裔所居距西寜縣
　　　七十餘里元時有祁貢哥星吉者任甘肅理問
　　　所官明初來歸授為指揮使世領番衆
　　本朝因之番民男戴白羊皮帽著長領褐衣婦女
　　　以紅布為額篐上嵌硨磲後插銀銅鳳釵數枝
　　　雜垂珠石衣裙俱用紅緑布而裙與衣齊裹足
　　　著履多類民婦性淳朴勤於耕作其土指揮同
　　　知李承唐僉事納彩吉應魁所管癿迭等十二
　　　族番民服飾與此相同

　　　纒頭本西域人明洪武初至西寜貿易遂家焉
　　　居縣屬新増堡距城四十里男子戴青縀小帽
　　　纒以白布故名纒頭衣綾絹山繭長領齊袖衣
　　　靴用香牛皮婦人披髪戴紅緞銳頂帽綴以珊
　　　瑚瑪瑙衣長襖外披紅敞衣所居皆瓦屋飲食
　　　與西畨同以販賣珠寳藏香氆氌等物為生

　　　西寜縣哆吧番民即繫西藏之人男子戴黄邊
　　　紅纓帽衣十字花氆氌長領衣常持數珠誦佛
　　　號婦人披髪約以青褐分垂之綴水石鏡為飾
　　　衣藏布盤襖足履革靴夏月亦或跣行俗尚佛
　　　生子多有為喇嘛者

　　　西寜縣土指揮僉事汪于昆所管土民亦西番
　　　苗裔明洪武初番目南木哥率衆歸附授以土
　　　職世管其衆
　　本朝因之土民所居距城五十里男氊帽布衣婦
　　　盤髪戴紅布篐垂繻覆額中貫銅簪繫以珊瑚
　　　水珠衣裙間亦多以玉石硨磲綴之裹足著履
　　　與東溝等族番婦相似風俗質樸勤於耕稼

　　　碾伯縣土指揮同知李國棟唐沙陀李克用之
　　　後有李南哥者元時授為西寜州同知世守西
　　　土明初率衆歸附授指揮同知
　　本朝定鼎以招撫番族土民有功仍襲原職所管
　　　東溝大莊及土百户李國鼎所管之虎喇等族
　　　土人皆原管部落男子衣帽與民人同婦人綰
　　　髪裹足簪珥衣裙亦均類民婦性淳樸勤耕作
　　　間有讀書識字者其土指揮同知阿珍趙維宋
　　　僉事冶俊祥甘靈芝朱孫林千户刺俊英百户
　　　辛必正等所轄魯爾加等族土民風俗服飾大
　　　略相同

　　　土指揮同知祁在璣本䝉古苗裔元時其始祖
　　　多爾濟實結為甘肅右丞明初率領各番部落
　　　歸順通貢授指揮同知世守西土
　　本朝順治年間土司祁國屏屢立戰功仍襲原職
　　　所管達子灣等二十族番民皆原管部落居處
　　　飲食風俗俱與近邊齊民無異其婚葬亦與民
　　　相同間有仍沿番俗者

　　　碾伯縣南山番民係瞿曇寺所管部落按明史
　　　洪武初番僧薩喇招降罕東諸部建佛刹於碾
　　　伯南川以居其衆賜額瞿曇是也
　　本朝順治初歸順雍正元年𠞰撫之後將各番民
　　　歸併内地耕種田地輸納番糧男女服飾與西
　　　陲各番族相類其北山番民亦青海所屬同時
　　　歸併内地者服飾同南山飲食風俗並沿番習

　　　西寜府擺羊戎地方番民亦屬青海
　　本朝雍正元年剿撫之後分隸西碾二縣種地輸
　　　糧乾隆十年設理畨通判專司管轄所居多廬
　　　舍男女俱纓帽褐衣飲食風俗與諸番相同

　　　興馬等六族番民向屬青海各扎薩克名為黑
　　　番
　　本朝雍正元年歸服安插於大通衛之河燕麥川
　　　二處乾隆元年設土千户一貟轄之番民以㳺
　　　牧為生男皮帽褐衣婦人披髪衣紅緑布長領
　　　衣以五色布及金線縁之亦有戴帽繫裙者飲
　　　食風俗與諸番同

　　　歸徳所番民凡二十五族古西羌苗裔也向為
　　　青海所屬
　　本朝雍正元年𠞰撫之後投誠内附嵗輸番糧一
　　　百六十餘石即於各族中選置百户一人以資
　　　約束男纓帽褐衣婦披髪戴帽仍另以皮絲約
　　　髪綴珊瑚瑪瑙銀銅等飾左右雙垂而中綹則
　　　長拖至足衣色褐長衣所居皆黑毛帳間有居
　　　土屋者夏秋耕作冬春則以打牲為事

　　　黑番係西藏喇嘛所屬俗稱黑人是也世居肅
　　　州南山仍赴西藏進貢
　　本朝雍正二年在肅州報墾納糧遂停其入藏男
　　　子戴紅纓皮帽著長領褐衣婦人披髪戴帽耳
　　　垂大環綴以寳石項戴素珠著長領布衣飲食
　　　風俗並同邊民

　　　髙臺縣黄番二族番目扎勢敦索南什殿分領
　　　之向為青海部落
　　本朝康熙三十五年歸順每年貢馬二十三匹男
　　　女服飾均與諸畨無異居處飲食風俗亦大略
　　　相同

　　　髙臺縣黑番亦係西藏喇嘛所屬之人
　　本朝雍正二年歸順住牧于縣屬之沿邊一帶每
　　　年貢馬二匹男女服飾亦與諸番相類其飲食
　　　風俗並同各族

　　　文縣地聯秦蜀所屬番民蓋亦苗蠻之一種與
　　　西陲諸番不同居縣屬之下舍書英坡山等處
　　　明時設王馬二百户分領之至
　　本朝雍正八年改土歸流按地輸糧由縣徵解男
　　　帽插雞翎每農事畢常挾弓矢以射獵為事番
　　　婦以布抹額雜綴珠石衣五色褐布緣邊衣近
　　　亦多有效民間服飾者性蠢愚頗勤耕織
　
　
　
　
　
　
　
　
皇清職貢圖卷五
欽定四庫全書
皇清職貢圖卷六
　　松潘鎮中營轄西壩包子寺等處畨民(以下四/川省)
　　松潘鎮中營轄西壩包子寺等處畨婦
　　松潘鎮中營轄七步峩睂喜畨民
　　松潘鎮中營轄七步峩睂喜畨婦
　　松潘鎮左營轄東壩阿思洞畨民
　　松潘鎮左營轄東壩阿思洞畨婦
　　松潘鎮右營轄北壩元壩泥巴等寨番民
　　松潘鎮右營轄北壩元壩泥巴等寨番婦
　　威茂協轄瓦寺宣慰司番民
　　威茂協轄瓦寺宣慰司番婦
　　威茂協轄雜谷各寨畨民
　　威茂協轄雜谷各寨番婦
　　兒那達番民
　　兒那達番婦
　　威茂協轄沃日各寨番民
　　威茂協轄沃日各寨番婦
　　威茂協轄小金川番民
　　威茂協轄小金川番婦
　　威茂協轄金川番民
　　威茂協轄金川番婦
　　威茂協轄岳希長寜等處番民
　　威茂協轄岳希長寜等處番婦
　　松潘鎮屬龍安營轄象鼻髙山等處番民
　　松潘鎮屬龍安營轄象鼻髙山等處番婦
　　龍安營轄白馬路番民
　　龍安營轄白馬路番婦
　　石泉縣青片白草番民
　　石泉縣青片白草番婦
　　松潘鎮屬漳臘營轄寒盼祈命等處番民
　　松潘鎮屬漳臘營轄寒盼祈命等處番婦
　　漳臘營轄口外甲凹鵲個等處番民
　　漳臘營轄口外甲凹鵲個等處番婦
　　漳臘營轄口外三郭羅克番民
　　漳臘營轄口外三郭羅克畨婦
　　漳臘營轄口外三阿樹畨民
　　漳臘營轄口外三阿樹畨婦
　　松潘鎮屬疊溪營轄大小姓黑水松坪番民
　　松潘鎮屬疊溪營轄大小姓黑水松坪番婦
　　松潘鎮屬平番營轄上九關番民
　　松潘鎮屬平番營轄上九關番婦
　　平番營轄下六關番民
　　平番營轄下六關番婦
　　松潘鎮屬南坪營轄羊峝各寨番民
　　松潘鎮屬南坪營轄羊峝各寨番婦
　　建昌中營轄阿都沙馬猓玀
　　建昌中營轄阿都沙馬猓玀婦
　　建昌中左營轄祭祀田等處猓玀
　　建昌中左營轄祭祀田等處猓玀婦
　　建昌中右營轄阿史審札等處猓玀
　　建昌中右營轄阿史審札等處猓玀婦
　　建昌鎮屬會川永寜營轄披沙等處苗人
　　建昌鎮屬會川永寜營轄披沙等處苗婦
　　建昌右營轄蘇州白露等處西番
　　建昌右營轄蘇州白露等處番婦
　　建昌鎮屬越巂等營轄九枝門呆結惟土番
　　建昌鎮屬越巂等營轄九枝門呆結惟土番婦
　　越巂等營轄邛部暖帶等處西番猓玀
　　越巂等營轄邛部暖帶等處西番猓玀婦
　　建昌鎮屬會鹽等營轄𤓰别馬喇等處麽些
　　建昌鎮屬會鹽等營轄𤓰别馬喇等處麽些婦
　　會鹽營轄右所土千户猓玀
　　會鹽營轄右所土千户猓玀婦
　　建昌鎮屬懐逺營轄虚朗等處猓玀
　　建昌鎮屬懐逺營轄虚朗等處猓玀婦
　　會鹽營轄中所土千户狢􁧐夷人
　　會鹽營轄中所土千户狢􁧐夷婦
　　會川營轄通安等處擺夷
　　會川營轄通安等處擺夷婦
　　會川營轄黎溪等處僰人
　　會川營轄黎溪等處僰人婦
　　會川營轄迷易普隆寺等處擺夷
　　會川營轄迷易普隆寺等處擺夷婦
　　永寜協右營屬九姓苗民
　　永寜協右營屬九姓苗婦
　　普安等營轄雷波黄螂夷人
　　普安等營轄雷波黄螂夷婦
　　馬邊營轄蠻夷長官司夷人
　　馬邊營轄蠻夷長官司夷婦
　　泰寧協左營轄沈邊番民
　　泰寜協左營轄沈邊番婦
　　泰寧協左營轄冷邊番民
　　泰寜協左營轄冷邊番婦
　　泰寜協右營轄大田西番民
　　泰寜協右營轄大田西番婦
　　泰寜協右營轄大田猓玀
　　泰寜協右營轄大田猓玀婦
　　泰寜協標右營松坪夷人
　　泰寜協標右營松坪夷人婦
　　泰寜協屬黎雅營轄木坪番民
　　泰寜協屬黎雅營轄木坪番婦
　　泰寜協屬阜和營轄明正番民
　　泰寜協屬阜和營轄明正番婦
　　阜和營轄徳爾格特番民
　　阜和營轄徳爾格特番婦
　　泰寜協屬裏塘番民
　　泰寜協屬裏塘番婦
　　泰寜協屬巴塘番民
　　泰寜協屬巴塘番婦
　　阜和營轄革布什咱番民
　　阜和營轄革布什咱番婦
　　阜和營轄綽思甲布番民
　　阜和營轄綽思甲布番婦
　　阜和營轄霍耳章谷等處番民
　　阜和營轄霍耳章谷等處番婦
　　阜和營轄納滚番民
　　阜和營轄納滚番婦
　　阜和營轄春科番民
　　阜和營轄春科番婦
　　阜和營轄納奪番民
　　阜和營轄納奪番婦
　　阜和營轄上下瞻對番民
　　阜和營轄上下瞻對番婦
　　阜和營轄瓦述餘科等處番民
　　阜和營轄瓦述餘科等處番婦
　　阜和營轄咱里番民
　　阜和營轄咱里番婦

　　　松潘古氐羌地唐置松州後為吐蕃所有宋時
　　　蕃將潘羅支領之名潘州明置松潘等衛安撫
　　　司其包子寺拈佑喀亞寨熱霧作埧寨於
　　本朝康熙四十一年歸化毛草阿按寨麥雜蛇灣
　　　寨於雍正二年歸化各設土千户百户管轄給
　　　以號紙俾其承襲居多山谷畨民薙髪留辮戴
　　　白氊纓帽衣用羊皮以布緣之畨婦髪垂兩辮
　　　束以紅帛綴螺蚌為飾衣布褐縁邊衣常以木
　　　桶負水頗習耕織輸粮賦

　　　峩睂喜大小十五寨七步徐之河大小十一寨
　　　皆番猓種也康熙四十二年歸化以土千户領
　　　之其居碉房地種青稞麻麥俗狡而貪畨民椎
　　　髻耳垂大環長領短衣披羊皮畨婦披髪結辮
　　　短衣布裙俱跣足性亦強悍頗習耕織其輸納
　　　青稞充兵米則自乾隆十七年始

　　　東壩阿思洞大小十一寨亦西畨種
　　本朝順治十五年歸化領以土千户畨民居處土
　　　室狐帽氊衣罽帶草履常以牛角盛烟草吸之
　　　畨婦辮髪分垂續以牛毛細繩如荷蓑狀胸掛
　　　素珠著縁邊長衣花布半臂頗知耕織納青稞
　　　充兵米

　　　北壩元壩下泥巴大小七寨西畨
　　本朝康熙元年歸化以土百户領之番民居處半
　　　山土房便於耕牧俗尚儉樸習勞苦皮帽長衣
　　　畨婦服飾與東壩畧同勤於耕織輸青稞以充
　　　兵米

　　　古冉䮾國漢為汶山郡唐改茂州明洪武中平
　　　蜀置威茂道開府其地其瓦寺畨居大江西南
　　　之山谿中號西溝生番正統時滋擾内地有桑
　　　納思霸者平之授為宣慰使
　　本朝順治七年歸化仍令承襲在汶川等縣輸賦
　　　俗勇悍屢奉征調崇尚喇嘛病則誦經畨民衣
　　　服與内地相似婦女挽髻裹花布巾長衣摺裙
　　　勤於耕作秋成後夫婦相攜赴内地傭工名為
　　　下壩春月始歸播種嵗以為常

　　　雜谷本唐時吐蕃部落
　　本朝康熙二十三年土目桑吉朋投誠授安撫司
　　　土同知其後蒼旺者於乾隆十四年以効力金
　　　川授宣慰使十七年謀逆伏誅改土歸流設理
　　　畨同知管轄居處碉房飲酥油熬茶食青稞麥
　　　麵男女相恱攜手歌舞名曰鍋樁俗尚喇嘛重
　　　女輕男畨民戴巾帽耳綴銅環衣褐佩刀畨婦
　　　辮髪接紅牛毛盤之以珊瑚松石為飾短衣長
　　　裙習織毛褐又松岡寨向隸雜谷今以蒼旺弟
　　　根濯斯甲為長官司領之

　　　兒那達地約百里天氣常寒居處飲食與雜谷
　　　相同畨民披髪耳綴銅環著絨布短衣婦女披
　　　髪額綴花鈿衣無䄂短衣以五色布裂片圍腰
　　　亦間有繫裙者

　　　沃日土司兒達那之始祖喇嘛巴必泰於
　　本朝順治十五年歸化封沃日灌頂浄慈妙智國
　　　師頒給印信承襲性強勇善弓矢以耕種為生
　　　崇尚佛教畨民戴皮帽著短衣披偏單於背佩
　　　刀履革婦女辮髪絨帽短衣長裙繫皮褐大帶
　　　亦知力作習紡織

　　　小金川即金川寺其酋堅參利卜於康熙五年
　　　歸化頒給演化禪師印其弟吉爾卜細承襲所
　　　屬有美諾章固各寨性強勇好仇殺以耕牧為
　　　生崇信喇嘛畨民椎髻毡帽綴以豹尾短衣摺
　　　裙身佩雙刀畨婦以黄牛毛續髪作辮盤之珊
　　　瑚為簪短衣革帶長裙跣足往來負戴亦知紡
　　　織又有遜克爾宗石南壩等處男女身纒幅布蔽
　　　以羊皮婚配後始著衣裙俗愈朴陋

　　　金川即金川寺種類堅參利卜異母弟罕旺八
　　　澤之子莎羅奔於雍正八年授安撫司職銜乾
　　　隆七年身故弟莎羅奔細承襲負險恃強侵凌
　　　諸部自乾隆十三年平定之後懐徳畏威恪守
　　　蠻服畨民椎髻帽用羊皮染黄色以紅帛緣之
　　　耳綴銅環布褐短衣麻布裙出入必佩兵械崇
　　　佛教知耕作婦女結辮於首綴以珊瑚耳綴大
　　　環短衣長裙知紡織其居處土物與雜谷等處
　　　略同

　　　岳希長官司管黑虎寨七族長寜安撫司管二
　　　十七寨靜州長官司管十二寨隴木長官司管
　　　赤土關諸族拗盤諸寨其酋長皆自唐宋以來
　　　承襲
　　本朝因之皆輸賦於茂州畨民居土室戴羊皮帽
　　　布褐長衣以耕種為生亦有貿易者婦女盤髪
　　　纓帽耳綴大銅環長衣革履頗勤耕織婚禮用
　　　豕肪為餽佐以銀布俗習狡悍又有水草坪竹
　　　木坎諸土司亦略相同

　　　象鼻髙山黄羊關等寨本吐蕃裔與松潘平畨族同
　　　類宋進士薛嚴守龍州有功世襲土知州安撫
　　　等官
　　本朝順治六年歸化授其後人以土知事其地皆
　　　髙山積雪不消疊石為重屋覆以柴薪上居人
　　　而下飼畜畨民戴毡笠插雉羽著縁邊布褐衣
　　　褐帶革履以耕稼採藥為生性淳好佛畨婦辮
　　　髪挽髻裹以繡巾項垂珠絡著緣邊長衣或五
　　　色相間多跣足頗勤紡績雖行路亦手撚毛線
　　　所食荍子青稞之屬無貢稅

　　　白馬路十八寨亦吐蕃裔與陜西洮文畨族同
　　　類宋進士王斯儉為龍州判官有功世襲明改
　　　土歸流授王氏以土通判長官司等官
　　本朝順治六年歸化仍襲前職其地常寒俗好鬬
　　　傷人則以刀布牛羊償或爭訟理曲者亦以物
　　　請和解婚娶女父母同來壻家飲仍攜女歸踰
　　　年復同來始成禮焉生子教以射獵獵犬直三
　　　牛亦種青稞荍麥之屬無賦稅畨民戴草帽著
　　　羊裘常負木柴入内地市易畨婦辮髪垂兩肩
　　　束以布或綴珠石著緣邊長衣花布半臂頗知
　　　耕織

　　　青片白草四十二寨其先本氐羌明歸白馬生
　　　畨屬長官司
　　本朝康熙中改土歸流舊隸龍安營嗣改隸石泉
　　　縣多居山麓以土為屋俗淳朴以耕稼畜牧為
　　　生嵗輸米十二石九斗為石泉汛兵食畨民服
　　　制與齊民同惟常著麻衣插雉羽於草笠畨婦
　　　薙頂髪留四周結辮為髻裹繡布巾短衣長裙
　　　以繡緣之習紡織亦有跣足耕作者

　　　寒盼祈命商巴三寨皆氐羌裔明置長官司
　　本朝康熙中歸化各設土千户隸漳臘營散居山
　　　中以板為屋性淳良勤耕作畨民毡帽褐衣常
　　　負茶出口易牛馬售於内地畨婦辮髪續以氂
　　　尾其長至膝著五色布衣綴瑪瑙硨磲為飾頗
　　　奉佛好施亦知耕織

　　　口外甲凹鵲個郎惰阿壩十二部落氐羌之裔
　　　前代為生番
　　本朝雍正元年𠞰撫歸化分設土千户百户以統
　　　之地皆沙漠饒水草以畜牧為生寢處布幕飲
　　　食喜乳湩畨民薙髪不留辮衣裘褐畨婦披髪
　　　不櫛雜繫珠石於髪上跣足耕種亦能織毛褐
　　　以青稞為賦及折繳馬價有差

　　　口外三郭羅克氐羌之裔
　　本朝康熙六十年剿撫歸化設土千户百户統之
　　　半居山嶺半處平原叠石為碉房力耕者少惟
　　　獵野獸以佐食俗狡悍貪利常出刼奪名曰放
　　　夾壩畨民戴狐帽著褐衣以虎豹皮緣之革帶
　　　革履畨婦辮髪後垂約以布囊雜綴珠石為飾
　　　衣服與男子略同嵗輸馬價一百餘兩

　　　口外三阿樹即郭羅克種類統於土千户畨民
　　　戴狐帽衣裘褐著革履畨婦垂髪於兩肩著縁
　　　邊長衣其俗勇悍馳馬射獵亦習耕織

　　　疊溪眀初置長官司所轄河東熟畨八寨皆大
　　　姓及馬路小關七族其土舍轄河西小姓六寨
　　　而黒水松坪皆屬焉其酋郁氏為多
　　本朝康熙間先後歸化仍各授土千百户其居多
　　　山岡累土為屋畨民戴纓笠著布衣畨婦挽髻
　　　裹花布巾綴大耳環著細摺長衣革履勤耕作
　　　習紡織大姓小姓松坪各輸青稞糧石折支疊
　　　溪營兵食惟黑水於乾隆元年豁免

　　　上九關雲昌寺丢谷寨畨西畨之裔
　　本朝康熙中歸化隸平畨營設土千户以統之居
　　　處碉房以耕種為生常入山樵薪負至城市番
　　　民帶草帽著羊裘以布緣之或衣自織褐毯畨
　　　婦辮髪分垂於肩綴以瑪瑙車渠著細摺緣邊
　　　長衣花褐半臂項綴素珠嵗輸青稞十石折徵
　　　貝母銀四十兩

　　　下六關呷竹寺等寨畨民其種類與上九關同
　　　亦同時歸化風俗相似畨民皮帽褐衣革帶布
　　　履畨婦挽髻裹以花巾耳綴銅環繫小珠一串
　　　亦習耕作紡織嵗輸青稞二十石折徵貝母銀
　　　三十餘兩皆充平畨兵丁月米

　　　羊峝本生番有中下筒共三十四寨
　　本朝雍正三年𠞰撫歸化隸南坪營每寨設牌長
　　　以領之畨民多依山而居以耕牧為業性愚頑
　　　好仇殺首戴皮帽插雉尾著縁邊褐衣束帶佩
　　　刀畨婦垂髪於肩綴以珠石長衫束帶跣足不
　　　履項掛素珠富者輒三四串頗知紝績其户口
　　　六百餘户輸青稞一斗充兵米

　　　建昌本邛都地漢越巂郡唐没於吐畨元置建
　　　昌路眀為建昌衛阿都長官司
　　本朝康熙中歸化雍正七年添設副長官司又沙
　　　馬宣撫司安民亦與阿都同歸化隸建昌中營
　　　皆猓玀種也居深山中擇溪澗架木為屋種荍
　　　為食頗事畜牧男挽髻垢面衣布褐短衣披毡
　　　於背夜即為衾左手常帶丹漆皮筒所以防格
　　　鬬也婦辮髪裹青布帕以金珠綴抹額為飾著
　　　長衫加緣領半臂喜繫五色細摺裙恒攜毡笠
　　　以行嵗以馬匹為貢賦

　　　西昌縣祭祀田土百户徳昌所昌州長官司俱
　　　於康熙中歸化又有會理州苦竹壩土目皆猓
　　　玀種類性貪狡多疑以耕種為生常赴内地貿
　　　易男挽髻著短衣束長帶跣足佩刀左手亦常
　　　帶丹漆皮筒出必荷笠以防雨雪婦挽髪裹青
　　　帕結五色線垂於耳後著長衣細褶裙跣足亦
　　　知紡織􁆥納粮貢馬亦有服食言語與内地民
　　　人無異且能讀書識字者

　　　阿史安撫司膩乃土千户於
　　本朝康熙中歸化雍正六年裁歸沙馬宣撫司管
　　　轄審扎土千户等處亦同歸化雍正六年改歸
　　　流官嵗輸雜糧其人皆猓玀種類男子椎髻裹
　　　青布帕耳綴銅環短衣草履背披黑毡常繫布
　　　囊於腰性悍好鬬出必佩刀弩婦女以青布裹
　　　頭布衣褐裙亦披黑毡於背跣足不履頗習耕
　　　織

　　　會理州披沙外委土千户禄民者保土目禄氏
　　　會理村土目沙氏皆猓玀種而所管苗人則來
　　　自滇黔為土目佃户者耕漁為生善用弓弩性
　　　疑而多畏信鬼神占卜服制與内地略同惟椎
　　　髻裹以布帕苗婦梳髙髻以紅緑布裹頭著長
　　　領衣花褐縁邊裙勤於力作

　　　虚朗土百户
　　本朝康熙中歸化於雍正六年改土歸流冕寧縣
　　　之蘇州土千户白露仍設土目約束之越嶲衛
　　　之松林白石野猪塘等土千百户亦同時歸化
　　　皆西畨種也在冕寧者風俗服食與内地無異
　　　務農力作按畝輸賦在越嶲者男青布裹頭帶
　　　耳環著褐衣外披青毡織草為履出必佩刀性
　　　朴實勤耕作婦挽髻束以紅布又别綴幅布於
　　　髻上飾以珠石短衣麻襦肩帔用五色帛布緣
　　　之亦能紡織每嵗輸雜糧於寜越營

　　　越嶲衛九枝門呆結惟各土番其先𫝊為江南
　　　人明洪武間以罪安置其地者依山而居以竹
　　　木為屋頗事耕牧性悍多疑男椎髻插銅簪衣
　　　短褐披黑毡束帶佩刀婦挽髻裹青帕飾以珠
　　　石耳環下結線穗垂之衣裙多與沿邊民婦相
　　　似其牛馬羊豕有稅俱於越嶲衛輸納

　　　邛部本漢邛部地元置安撫司明洪武中嶺真
　　　伯來歸授指揮使
　　本朝康熙年間嶺氏歸化授宣撫司世襲又煖戴
　　　土千户煖帶密土千户皆嶺氏後同時歸化者
　　　所管西番猓玀二種男子椎髻裹青布帕短褐
　　　氊衫佩刀執梃婦人以青布作大帽覆髻垂幅
　　　向後束紅帛於額間長衫短裙皆跣足耕作暇
　　　則績毛線以織褐邛部煖帶密向無貢賦惟煖
　　　帶於寧越營折輸貢馬銀八兩

　　　鹽源縣𤓰别安撫司馬喇長官司及兒斯瓦尾
　　　等十三土司所管麽些本滇夷種多處山澗以
　　　板為屋男子以帕裹首耳綴大環短衣披羊裘
　　　以褐纒脛繫牛革於足底婦女首裹藍帕長衫
　　　布裙知耕作績牛羊毛以織褐嵗輸荍麥於會
　　　鹽營

　　　鹽源縣右所土千户居喜得寨所管猓玀椎髻
　　　短衣佩刀跣足常繫竹筒於腰婦女挽髻束布
　　　帕衣裙亦同近邊民婦性頑黠頗知耕牧織作
　　　嵗輸荍麥為賦

　　　冕寧縣虚朗白露土司多西畨種亦有猓玀服
　　　食與右所等處略同性頑狡喜鬬出必操弓弩
　　　頗以耕種為業婦女多不事紡織常沿河捕魚
　　　以食

　　　鹽源縣中所土千户所管蓽芝蘆三處狢􁧐夷
　　　人
　　本朝康熙中歸化性頑劣善用弩以射獵為食亦
　　　知耕作男子椎髻著麻布短半臂婦挽髻於頂
　　　餘垂兩耳著麻布衣短裙披羊皮常持刀入山
　　　刈薪嵗輸荍麥於會鹽營

　　　擺夷即白夷本滇中種通安者保披沙各土司
　　　俱有之性柔畏寒嗜酒出必佩刀荷笠男子以
　　　布裹頭短衣跣足婦女挽髻以皁帕抹額綴以
　　　珠石仍常戴竹笠短衣長裙跣足嗜吸煙草以
　　　六月二十四日為大節羣飲必醉疾病惟卜禳
　　　頗勤耕織嵗赴會理州納屯糧以供兵食

　　　會理州黎溪土千户普隆紅卜苴各土百户俱
　　本朝康熙中歸化多猓玀種類其僰人則滇種也
　　　勤於紡織居處山岡土沃民勤男子以青布裹
　　　頭衣服與内地同婦女亦然常攜麻線至内地
　　　貿易其山田按畝起糧赴會理州輸納

　　　迷易所土千户安氏本滇之景東府擺夷種也
　　　康熙中歸化居多茅屋以耕種為業與民人村
　　　落相聯屬男女服食亦相似性馴而多疑風俗
　　　淳樸嵗輸糧賦

　　　瀘州九姓長官司任氏自明洪武時内附授職
　　　世襲
　　本朝順治初歸化設學校師儒風俗淳樸苗民椎
　　　髻裹青布帕著花布衣披椶櫚皮跣足勤於耕
　　　常吹竹筒笙為樂苗婦挽髻以青布作帽束以
　　　花巾著大袖花布短衣縁邊花裙恒持傘以行
　　　其編户五百餘輸賦三百餘兩每三年供馬二
　　　匹

　　　雷波衛本阿照部落明洪武初内附賜姓楊氏
　　　黄螂所本噶哈部落亦明初承襲俱於
　　本朝康熙中歸化雍正六年改設衛所惟雷波長
　　　官司妻河氏授土千總職管谷堆等處生番仍
　　　令世襲其地多猓玀男椎髻去鬚僅留頦下髭
　　　氊笠布衣以朱漆塗革帶佩刀裹囊婦挽髻裹
　　　青帕耳綴銅環著長衣細摺裙行必荷笠頗勤
　　　耕作按編户輸糧

　　　屏山縣蠻夷長官司亦猓玀種類明洪武初授
　　　以土職
　　本朝順治九年歸化三年貢馬一匹以銀代之亦
　　　輸糧於官其人多居峻嶺巖阿上下便捷男椎
　　　髻裹青布帕短衣披氊衫勤於耕作婦挽髻以
　　　青布作平頂帽交纒藍布長帶飾以珠石項掛
　　　素珠衣裙俱緣邊跣足不履頗習紡織

　　　沈邊長官司余氏本江西人明初隨征有功授
　　　百户
　　本朝康熙中歸化授長官司世襲番民多以板為
　　　屋男婦多以花褐為衣性淳良勤耕織地當西
　　　藏打箭爐之衝往來背負茶包獲傭直以資衣
　　　食嵗輸稅銀五十兩

　　　冷邊長官司其先惡地者本西番瓦部明初授
　　　都綱後改長官司
　　本朝順治中歸化番民附居内地風俗服食大略
　　　相同男子花布裹頭綴環於耳婦女常以手帕
　　　圍項長衣摺裙腰帶間繫色布一幅拖之頗勤
　　　耕作

　　　大田土司所轄有西番本後漢馬岱之裔世為
　　　宣慰司明末力拒張獻忠
　　本朝順治九年歸化後因馬氏無繼嗣改歸清溪
　　　縣管轄而夷衆構釁復選土百户以統束之畨
　　　民首裹白布帕著麻布短衣披氊衫以白布纒
　　　腰番婦挽髻垂辮著青布短衣白布繫腰常以
　　　酒自隨勤於耕作嵗輸地丁於清溪縣

　　　大田猓玀亦後漢馬岱之裔世與西番同為大
　　　田宣慰司所轄其沿革亦同男挽髻裹青帕布
　　　衣披氊衫女著長衣半臂繫五色褐裙束織花
　　　褐帶勤於耕織亦於清溪縣嵗輸地丁銀兩

　　　松坪在明初為黎州安撫馬氏土舍所轄皆猓
　　　玀種類
　　本朝康熙中歸化授土千户嵗輸地丁銀兩夷人
　　　椎髻裹青帕或編竹為帽盡去髭鬚披氊衫繫
　　　革帶夷婦辮髪挽雙髻以青布為髙冠復以色
　　　帛交束之衣裙類民婦其俗習強悍能自造牛
　　　皮甲胄木弓竹箭

　　　木坪土司明為董卜韓胡宣慰司
　　本朝順治九年歸化番民居處多壘石為碉房男
　　　薙髪留辮戴圓頂毡笠著長衣披紅偏衫番婦
　　　盤髻垂雙辮於額前交挽之著大領短衣細摺
　　　長裙拖繡帶勤於耕織崇釋信鬼俗尚儉樸嵗
　　　貢馬四匹豆五十石俱折色交納

　　　明正土司其先本打箭爐番目明永樂間授宣
　　　慰司
　　本朝康熙中歸化轄土千户四十九員番民奉佛
　　　以耕牧為業居碉房戴狐皮帽耳綴大環長衣
　　　皮靴常以銅合貯小佛像及經呪繫肘腋間番
　　　婦挽髻束以絳帛雜綴珠石仍戴狐皮纓帽著
　　　大領短衣細摺長裙腰拖繡帶足履繡鞵頗知
　　　紡織嵗輸稅銀一百五十餘兩

　　　徳爾格特本西海番部土目
　　本朝平定西藏時歸化授安撫司尋加授宣慰司
　　　畨民性勇悍善騎射饒畜牧戴狐皮帽著布褐
　　　長衣佩刀番婦辮髪以絳帕抺額雜綴珠石短
　　　衣長裙前繫緣邊色帛一幅能織褐嵗輸稅銀
　　　二百八十兩冬春間常以牛馬皮革赴打箭爐
　　　易茶

　　　裏塘宣撫司
　　本朝康熙中歸化雍正七年設宣撫司一員副土
　　　司一員其更替於頭人内拔補所居多碉房番
　　　民皮帽毛褐長衣佩刀番婦辮髪續以牛毛綴
　　　珠石為飾著大領長衣五色布裙其地寒不宜
　　　耕種皆以畜牧為生計性頗質樸

　　　巴塘宣撫司一員副土司一員俱於雍正七年
　　　授職遇事故則選擇頭人充補番民衣飾與裏
　　　塘相似逢嵗時佳節具酒肉跳盪歌舞以娯賔
　　　客其地較裏塘温暖人亦多務農桑

　　　革布什咱安撫司
　　本朝康熙中歸化番民依山建碉以居戴羊皮帽
　　　短衣短裙外披毛褐出入必佩刀執械番婦髪
　　　綰雙髻插鐵簪長尺許短衣長裙頗習耕織遇
　　　大計之嵗於泰寧協折納馬價銀八兩又有巴
　　　底巴旺安撫司居處服食相似亦同時歸化者

　　　綽思甲布安撫司
　　本朝康熙中歸化番民居碉房皮帽褐衣短裙大
　　　帶番婦披髪垢面耳綴大環短衣長裙足著革
　　　履性詭譎嗜酒貪利出必佩刀械遇大計折納
　　　馬價與革布什咱同

　　　霍耳章谷孔撒等九土司俱於
　　本朝平定西藏時歸化各授安撫長官等職番民
　　　多居山巔碉房戴狐帽著毛褐長衣亦有衣帛
　　　者革帶皮靴馳馬射獵番婦披髪繫松石為飾
　　　短衣長裙前繫幅布能織褐

　　　納滚安撫司
　　本朝康熙中歸化番民居碉房戴狐皮帽耳綴大
　　　環著毛褐長衣佩刀畨婦披髪抹以紅帛結珠
　　　石為瓔絡垂之著大領褐衣繫五色褐裙習俗
　　　強悍以耕牧為生冬春間多取野獸皮革赴裏
　　　塘打箭爐市易無貢稅

　　　春科安撫司一員副土司一員髙日長官司一
　　　員俱於
　　本朝雍正六年歸化其地與霍耳等處諸番接壤
　　　居處服食亦相似惟衣裘多有用虎皮者嵗輸
　　　稅銀有差副土司無稅

　　　納奪安撫司
　　本朝雍正六年歸化番民薙髪留辮戴深簷纓帽
　　　染黄羊皮或虎皮鑲之衣毛褐及無面羊裘束
　　　帶佩刀以耕牧為生番婦披髪以松石為飾耳
　　　綴大環著短衣繫五色細摺裙能織褐嵗輸稅
　　　銀十餘兩

　　　上瞻對長官司下瞻對安撫司俱
　　本朝雍正六年歸化地多髙山峭壁番民居碉房
　　　椎髻戴黄羊皮帽著毛褐長衣佩刀性貪而狡
　　　每以打牲為名掠奪近界畨婦蓬首不櫛惟剪
　　　額髪露面亦綴珠石為飾短衣長裙能織毛褐

　　　瓦述餘科等七土司俱雍正六年歸化各授安
　　　撫長官等職番民居處帳房就水草畜牧戴皮
　　　帽綴耳環褐衣佩刀貪利好殺每以打牲為名
　　　攘竊裏塘等處番婦服飾與裏塘相同能牧牛
　　　羊織毛褐嵗輸稅銀有差

　　　咱里土千户其先阿交者於明洪武初授土司
　　　職
　　本朝康熙中進𠞰西爐以粮運功仍授土千户畨
　　　民耳綴大環褐衣革履多以負運茶包為生番
　　　婦盤髻著大領長衣束帶前繫花布一幅性嗜
　　　酒勤耕作嵗輸稅銀九兩零
　
　
　
　
　
　
　
　
　
皇清職貢圖卷六
欽定四庫全書
皇清職貢圖卷七
　　雲南等府黑玀玀(以下雲/南省)
　　雲南等府黑玀玀婦
　　雲南等府白玀玀
　　雲南等府白玀玀婦
　　雲南等府乾玀玀
　　雲南等府乾玀玀婦
　　廣南等府妙玀玀
　　廣南等府妙玀玀婦
　　曲靖等府僰夷
　　曲靖等府僰夷婦
　　景東等府白人
　　景東等府白人婦
　　曲靖等府狆人
　　曲靖等府狆人婦
　　廣南等府沙人
　　廣南等府沙人婦
　　廣南等府儂人
　　廣南等府儂人婦
　　順寧等府蒲人
　　順寧等府蒲人婦
　　麗江等府怒人
　　麗江等府怒人婦
　　鶴慶等府􁯯人
　　鶴慶等府􁯯人婦
　　武定等府羅婺蠻
　　武定等府羅婺蠻婦
　　臨安等府土獠
　　臨安等府土獠婦
　　元江等府窩泥蠻
　　元江等府窩泥蠻婦
　　臨安等府苦葱蠻
　　臨安等府苦葱蠻婦
　　臨安等府撲喇蠻
　　臨安等府撲喇蠻婦
　　雲南等府撒彌蠻
　　雲南等府撒彌蠻婦
　　曲靖等府苗人
　　曲靖等府苗人婦
　　普洱等府莽人
　　普洱等府莽人婦
　　姚安等府□□蠻
　　姚安等府□□蠻婦
　　武定等府摩察蠻
　　武定等府摩察蠻婦
　　楚雄等府扯蘇蠻
　　楚雄等府扯蘇蠻婦
　　臨江等府牳雞蠻
　　臨江等府牳雞蠻婦
　　麗江等府麽些蠻
　　麗江等府麽些蠻婦
　　鶴慶等府古猔番
　　鶴慶等府古猔番婦
　　永北等府西番
　　永北等府西番婦
　　大理等府峩昌蠻
　　大理等府峩昌蠻婦
　　曲靖府海猓玀
　　曲靖府海猓玀婦
　　廣西府阿者玀玀
　　廣西府阿者玀玀婦
　　曲靖府魯屋玀玀
　　曲靖府魯屋玀玀婦
　　武定府麥岔蠻
　　武定府麥岔蠻婦
　　姚安府嫚且蠻
　　姚安府嫚且蠻婦
　　順寧府利米蠻
　　順寧府利米蠻婦
　　開化府普岔蠻
　　開化府普岔蠻婦
　　永昌府西南界縹人
　　永昌府西南界縹人婦

　　　黑玀玀為滇夷貴種凡土官營長皆其族類散
　　　居雲南曲靖臨安澂江武定廣西東川昭通楚
　　　雄順寧䝉化等府在鶴慶者又號海西子自唐
　　　時隸東西兩爨部落元收其地為郡縣分處各
　　　屬其居處斲木代瓦名曰苫片男子青布纒頭
　　　或戴箬帽布衣氊衫婦亦以青布䝉首布衣披
　　　羊皮纒足著履言語飲食頗類齊民性樸魯好
　　　射獵嵗時用雞酒揺木鐸以祝
　　國祈年土宜稻黍輸稅惟謹

　　　白玀玀於夷種為賤雲南等府及開化景東皆
　　　有之一名撒馬都又稱為洒摩其部落貢稅與
　　　黑玀玀同居處依山箐或居村落男子以布䝉
　　　首衣短衣胸掛繡囊著革履婦女椎髻䝉以青
　　　藍布綴海巴錫鈴為飾纒足著履勤於耕作婚
　　　姻以牛馬納聘祭用丑月插山榛三百枝於門
　　　誦經羅拜有占卜則投麥於水騐其浮沈其言
　　　語飲食輸賦稅均類齊民

　　　乾玀玀唐時隸東爨部落今與黑白二種散處
　　　雲南曲靖東川三郡無專設土司居尚樓屋食
　　　貴鹽蒜人貌皆黑男子束髪纒頭耳綴圏環衣
　　　花布短衣披羊皮用麻布裹脛著草履婦女以
　　　白麻分辮束髪頂綴海巴其婚嫁以奢侈相誇
　　　每食插箸飯中擎拳黙祝以為報本性勇好鬬
　　　不通華言頗勤耕織樵採嵗輸賦稅

　　　妙玀玀皆土蠻官舍之裔或稱虎頭營長或稱
　　　官娜與黑白諸種異廣南元江開化鎮沅大理
　　　楚雄永昌永北麗江姚安十府皆有之無部落
　　　隨各屬土流兼轄貌獰性悍善用􁖭弩耕種山
　　　地冬月圍爐中堂舉家卧其側男子椎髻短衣
　　　婦女青布纒頭以幅布披右肩綰於左腋短衣
　　　短裙跣足無袴婚姻聽女擇配其輸租稅與各
　　　種同

　　　僰夷一名擺夷漢為叵簉甸唐為步雄嶍峨二
　　　部元初内附其部落接壤緬甸車里今雲南曲
　　　靖臨安武定廣南元江開化鎮沅普洱大理楚
　　　雄姚安永北麗江景東十五府皆有之隨各屬
　　　土流兼轄與齊民雜處男子青布裹頭簪花飾
　　　以五色線編竹絲為帽青藍布衣白布纒脛恒
　　　持巾帨婦盤髪於首裹以色帛繫綵線分垂之
　　　耳綴銀環著紅緑衣裙以小合包二三枚各貯
　　　白金於内時時攜之地産五榖宜荍麥輸納糧
　　　稅常入市貿易

　　　白人其先居大理白崖川即金齒白蠻部皆僰
　　　種後居景東府地而雲南臨安曲靖開化大理
　　　楚雄姚安永昌永北麗江等府俱有之隨各屬
　　　土流兼轄其居處與民相雜風俗衣食悉倣齊
　　　民有讀書應試者亦有纒頭跣足衣短衣披羊
　　　皮者又稱民家子嵗輸賦稅

　　　狆人與黔省狆家苗同一族類曲靖昭通與黔
　　　接壤故所屬皆有之在曲靖者宋時隸摩彌部
　　　在昭通者唐以後均隸烏䝉部
　　本朝改設流官管轄其人好樓居男子纒頭短衣
　　　跣足婦女以青布為額篐如僧帽然飾以海巴
　　　耳綴大環衣花布緣邊衣裙富者或以珠綴之
　　　白布束脛纒足著履男女皆勤耕作輸賦稅嗜
　　　食犬鼠風俗樸陋

　　　沙人安南土酋沙氏之裔明初隸廣南廣西府
　　　屢不靖沐氏討平之後土官沙定洲據會城為
　　　李定國所擒
　　本朝順治十五年平滇與迤東各郡同時歸順嵗
　　　輸糧賦散處廣南廣西曲靖臨安開化等五府
　　　其居多在髙山深箐名曰掌房寢無衾枕坐牛
　　　皮中擁火達旦以耕漁射獵為生出入帶刀弩
　　　性狡而悍男女衣飾頗類齊民其風俗多同儂
　　　人而慓勁過之

　　　儂人其土酋儂姓相傳為儂智髙之裔宋時地
　　　曰特磨道明改廣南府
　　本朝平滇設流官仍授儂氏後為土同知今廣南
　　　廣西臨安開化等府有此種喜樓居脫履而登
　　　坐卧無牀榻男子以青藍布纒頭衣短衣白布
　　　纒脛婦束髪裹頭短衣密鈕繫細摺桶裙著繡花
　　　履性悍好鬬出則攜􁖭弩其類與沙人相似嵗
　　　納糧賦

　　　蒲人即蒲蠻相傳為百濮苗裔宋以前不通中
　　　國元泰定間始内附以土酋猛氏為知府明初
　　　因之宣徳中改土歸流今順寧澂江鎮沅普洱
　　　楚雄永昌景東等七府有此種居多傍水不畏
　　　深淵寢無衾榻食惟荍稗男子青布裹頭著青
　　　藍布衣披氊褐佩刀跣足婦青布裹頭著花布
　　　短衣長裙跣足常負米入市供賦稅

　　　怒人以怒江甸得名明永樂間改為潞江長官
　　　司其部落在維西邊外過怒江十餘日環江而
　　　居
　　本朝雍正八年歸附流入麗江鶴慶境内隨二府
　　　土流兼轄性猛悍能以弓矢射獵男子編紅藤
　　　勒首披髪麻布短衣紅帛為袴而跣足婦亦如
　　　之常負筐持囊劚黄連亦知耕種以虎皮麻布
　　　黄蠟等物由維西通判充貢

　　　􁯯人居瀾滄江大雪山外係鶴慶麗江西域外
　　　野夷其居處結草為廬或以樹皮覆之男子披
　　　髪著麻布短衣袴跣足婦耳綴大銅環衣亦麻
　　　布種黍稷劚黄連為生性柔懦不通内地語言
　　　無貢稅更有居山巖中者衣木葉茹毛飲血宛
　　　然太古之民􁯯人與怒人接壤畏之不敢越界

　　　羅婺自宋時大理段氏立羅武部長至元明俱
　　　轄於土司嘉靖中改歸流官其部落流入雲南
　　　大理楚雄姚安永昌景東等七府居多在山林
　　　髙阜藉地寢處男子挽髪戴笠短衣披氊衫佩
　　　刀跣足耕種輸稅婦辮髪垂肩飾以珠石短衣
　　　長裙皆染皁色其地産火草繢而為布理粗質
　　　堅衣服之餘或貿於市

　　　土獠一名土老亦名山子相傳為鳩獠種亦滇
　　　中烏蠻之一從蜀黔粤西之交流入滇境散居
　　　臨安澂江廣西廣南開化昭通等府與齊民雜
　　　居男子首裹青帨著麻布衣常負竹籠盛酒食
　　　入市貿易婦女髙髻紅巾縫花布方幅於短褐
　　　其治生最勤生子置水中浮則養之沈則棄之
　　　今俗亦漸革矣鼓噪而祭謂之迓福其土宜雜
　　　糧輸租賦

　　　窩泥本和泥蠻之裔南詔䝉氏置威逺睒稱和
　　　泥為因逺部明置元江府東至元江南至車里
　　　西至威逺北至思陀皆和泥種今雲南臨安景
　　　東鎮沅元江五府皆有之其人居深山中性樸
　　　魯面黧黑編麥稭為帽以火草布及麻布為衣
　　　男女皆短衫長袴耕山牧豕納糧賦常入市貿
　　　易亦有與齊民雜處村寨者其俗女適人以藤
　　　束膝下為别娶婦數年無子則逐之祭祀宴會
　　　擊鉦鼓吹蘆笙為樂

　　　苦葱爨蠻之别種自元時歸附今臨安元江鎮
　　　沅普洱四府有此種居傍山谷男子椎結以藍
　　　布裹頭著麻布短衣跣足挾刀弩獵禽獸為食
　　　婦女短衣長裙常負竹籠入山采藥土宜禾稻
　　　嵗輸糧賦其在三猛者以六月廿四日為年十
　　　二月廿四日為嵗首至期烹羊豕祀先醉飽歌
　　　舞

　　　撲喇一名撲腊古蒲那九隆之苗裔南詔䝉氏
　　　為尋甸部至元初内附今臨安廣西廣南元江
　　　四府俱有此種多居髙山峻嶺男子束髪裹頭
　　　插雞羽著青布衣披羊皮跣足耕山種木棉取
　　　禽鳥為生婦青布裹頭青布長衣常負𤓰蔬入
　　　市貿易其在王弄山者又名馬喇即其種類

　　　撒彌或作洒美其種類不蕃惟雲南曲靖二府
　　　有之居處與齊民相雜其人面目多黑男子椎
　　　結青布裹頭衣褐披氊白布束脛著草履腰短
　　　刃俗嗜酒以角為杯頗勤耕種輸賦稅間有知
　　　書者婦女青布裹頭縫合兩鬢間如帽著緑衣
　　　披青布单繫白布短裙著履能織布及毛褐

　　　苗人相傳為槃瓠之種楚粤黔皆有之其在滇
　　　省者惟曲靖東川昭通等府花苗隨各屬土流
　　　兼轄其人喜居水濵耐寒暑男子青布裹頭短
　　　衣跣足性狡而懦勤耕作婦女束髪戴五色花
　　　冠耳綴銀環著紫布短衣繫繡花布裙跣足能
　　　織苗錦常攜竹筐入市貿易遇節序則擊銅鼔
　　　吹角賽神土宜雜糧輸稅惟謹

　　　莽人其先隸緬甸部落夷人稱其長曰莽紀遂
　　　以為姓明嘉靖初與孟養木邦相仇殺為其所
　　　破由此内附今普洱永昌二府有此種與齊民
　　　雜處亦有木邦阿瓦種類其人體肥力健男子
　　　束髪戴黑漆帽裹幅布於身跣足婦人挽髻窄
　　　袖短衣緣邊桶裙編竹絲為器盛食物狀如葫
　　　蘆俗勤耕織嵗輸糧賦

　　　□□相傳楚莊蹻開滇時便有此種無部落散
　　　居姚安麗江大理永昌四府其居六庫山谷者
　　　在諸夷中為最悍其居赤石崖金江邊地與永
　　　江連界者依樹木巖穴遷徙無常男子裹頭衣
　　　麻布披氊衫佩短刀善用弩發無虚矢婦女短
　　　衣長裙跣足負竹筐出入種荍稗隨地輸賦

　　　摩察本黑玀玀苗裔而種類各别自元張立道
　　　為大理勸農使諸蠻相率來降收為郡縣今武
　　　定大理䝉化三府皆有之居處與黑玀玀同男
　　　子束髪裹頭耳綴大環短衣披氊衫佩短刀以
　　　木弓藥矢射鳥獸為食婦女皁布裹頭飾以硨
　　　磲短衣長裙跣足亦習射獵其有田地者種稻
　　　納糧

　　　扯蘇爨蠻部落之别種樸陋似黑玀玀而性較
　　　強悍其歸順亦與黑玀玀同今楚雄普洱二府
　　　有此種其居處多結板屋於山巔巖石間男子
　　　束髪裹頭著短衣披羊皮耕山輸稅婦女短衣
　　　長裙跣足頗知紡績俗以牛毛占晴雨

　　　牳雞其先隸東爨部落元時隨諸蠻歸順臨安
　　　開化二府皆有此種在寧州王弄山者形貌獰
　　　惡在䝉自者侏離卉服皆轄於流官居多負險
　　　以竹為屋遷徙無常男子椎髻插雞羽短衣跣
　　　足婦女項垂纓絡短衣長裙緣以錦繡俗好鬬
　　　性愚而詐佩刀負弩捕生物即食有占卜用雞
　　　骨耕山種荍輸稅

　　　麽些蠻宋時其長䝉醋據麗江元初平之置茶
　　　罕章宣慰司明以木氏為土知府今麗江鶴慶
　　　二府皆有之居處與齊民相雜性淳樸語多鴂
　　　舌男子薙髪戴毡帽著大領布衣披羊皮其讀
　　　書入學者衣冠悉同士子婦女髙髻戴漆帽耳
　　　綴大環短衣長裙力作勤苦俗以正月五日登
　　　山祭神土宜荍稗嵗輸糧賦

　　　古猔乃西番别種先為吐蕃部落與滇西北接
　　　壤流入鶴慶麗江景東三府土流兼轄與民雜
　　　居男子戴紅纓黄皮帽耳綴銀環衣花褐佩刀
　　　繫囊著皮靴婦人辮髪以珊瑚銀豆為飾著五
　　　色布衣裙披花褐於背足履革靴種青稞牧牛
　　　馬為生頗知禮法輸賦惟謹

　　　西番本滇西北徼外夷又名巴苴流入永北麗
　　　江二府居深山聚族而處男子辮髪戴黑皮帽
　　　麻布短衣外披氊單以藤纒左肘跣足佩刀伐
　　　竹為業不通漢語婦女辮髪綴以瑪瑙硨磲亦
　　　衣麻披氊繫過膝桶裙跣足地種荍稗納糧

　　　峩昌以喇為姓大理永昌二府有此種無部落
　　　雜處山谷間性畏暑濕男子束髪裹頭衣青藍
　　　短衣披布單婦女裹頭長衣無襦脛繫花褶而
　　　跣足刀耕火種畜牧紡織為生食用儉陋得禽
　　　蟲則生噉之婚聘用牛馬祭以犬占用竹三十
　　　枝如蓍莖然地産麻葛輸稅

　　　海猓玀惟曲靖府有之一名壩玀玀居平川種
　　　水田土人以田畝廣延者為海或呼為壩故得
　　　名或云即白玀玀也與齊民雜處其服食語言
　　　俱相似惟與同類語則有别勤於耕作急公輸
　　　稅間有讀書者

　　　阿者玀玀東僰烏蠻之苗裔唐南詔䝉氏為師
　　　宗彌勒維摩三部元初歸附設廣西路明改為
　　　府
　　本朝因之轄於流官性愚而勤男女皆短衣袴耳
　　　綴大環男跣足婦著履婚禮以牛為聘婿親負
　　　女而歸嵗種雜糧計田輸稅

　　　魯屋玀玀居處飲食類黑玀玀而别為一種元
　　　初歸附今惟曲靖府有之與齊民雜居男子束
　　　髪裹頭著青藍布短衣袴踏木履婦女戴青抹
　　　額耳綴大環短衣長裙跣足俗勤耕種亦能射
　　　獵土宜黍稗荍有甘苦二種

　　　麥岔蠻惟武定府屬有之武定在漢為越嶲郡
　　　僰􁧐諸蠻所居麥岔亦其别種人宋時段氏使
　　　烏蠻阿歴治其地名羅婺部今與羅婺别為二
　　　其居處雜於齊民男挽髪短衣跣足時負米糧
　　　入市勤於治生輸賦惟謹婦人裝束與男略同
　　　娶婦以牝牛為聘吹笙飲酒地産火草可織為
　　　布

　　　嫚且蠻居姚安府姚安古百濮地漢為弄楝蜻
　　　蛉二縣梁末没於羣蠻至元始内附蠻人居處
　　　與民相雜男婦皆纒頭衣麻布衣袴披羊皮跣
　　　足喜歌嗜飲男吹竹笙女彈篾琴諧婉可聽時
　　　攜酒入山竟日㤀返近亦頗知治生耕山種荍
　　　納稅惟謹

　　　利米蠻狀貌黝黑頗類蒲蠻宋以前不通中國
　　　元泰定間始内附聚處順寧山箐中男子戴竹
　　　絲帽著麻布短衣腰繫繡囊善踏弩每射生得
　　　之即啖性愚樸不嫺拜跪禮婦女青布裹頭短
　　　衣跣足時出樵採負薪而歸刀耕火種土宜荍
　　　稗

　　　普岔隸開化府東安里極邊與安南接壤蓋交
　　　州之苗裔也漢為句町國唐屬南詔明設教化
　　　王弄安南三部長官司
　　本朝康熙六年置開化府十九年平滇以土人周
　　　應龍世襲土經歴俾領其衆男女皆著青白長
　　　領短衣披幅布緣邊如火焰以耕漁為業土宜
　　　榖麥其有田者皆按畝輸稅

　　　縹人即驃人在永昌府西南徼外古朱波之裔
　　　其先為金齒驃國南詔常制之元初内附置宣
　　　撫使洪武中置府又置金齒衛保山縣今縣境
　　　有蒲縹寨因蒲人縹人流入得名其地青甓為
　　　圜城四隅作浮圖民居中鉛錫為瓦荔枝為材
　　　男子束髪衣青藍布短衣袴披氊片婦人當頂
　　　作髙髻裹以白布衣短衫繫長裙其裙以莎羅
　　　布為之縁錦綴珠為飾俗奉佛勤耕織每織一
　　　梭輒誦佛號時負竹筐入市貿易重約信有賖
　　　貸未嘗逋負
　
　
　
　
　
皇清職貢圖卷七
欽定四庫全書
皇清職貢圖卷八
　　貴陽大定等處花苗(以下貴/州省)
　　貴陽大定等處花苗婦
　　銅仁府屬紅苗
　　銅仁府屬紅苗婦
　　黎平古州等處黑苗
　　黎平古州等處黑苗婦
　　貴定龍里等處白苗
　　貴定龍里等處白苗婦
　　修文鎮寧等處青苗
　　修文鎮寧等處青苗婦
　　貴筑龍里等處東苗
　　貴筑龍里等處東苗婦
　　平越清平等處西苗
　　平越清平等處西苗婦
　　永豐州等處儂苗
　　永豐州等處儂苗婦
　　平越黄平等處夭苗
　　平越黄平等處夭苗婦
　　貴筑修文等處蔡家苗
　　貴筑修文等處蔡家苗婦
　　貴陽府屬宋家苗
　　貴陽府屬宋家苗婦
　　清平縣九股苗
　　清平縣九股苗婦
　　廣順大定等處龍家苗
　　廣順大定等處龍家苗婦
　　普定永寧等處馬鐙龍家苗
　　普定永寧等處馬鐙龍家苗婦
　　貴定縣平伐苗
　　貴定縣平伐苗婦
　　貴陽安順等處補籠苗
　　貴陽安順等處補籠苗婦
　　貴陽安順等處狆家苗
　　貴陽安順等處狆家苗婦
　　定番州谷藺苗
　　定番州谷藺苗婦
　　黎平府羅漢苗
　　黎平府羅漢苗婦
　　都匀平越等處紫薑苗
　　都匀平越等處紫薑苗婦
　　遵義龍泉等處楊保苗
　　遵義龍泉等處楊保苗婦
　　都匀黎平等處𦍕獷苗
　　都匀黎平等處𦍕獷苗婦
　　廣順州克孟牯羊苗
　　廣順州克孟牯羊苗婦
　　大定府威寧州猓玀
　　大定府威寧州猓玀婦
　　大定府威寧州黑猓玀
　　大定府威寧州黑猓玀婦
　　大定安順等處白猓玀
　　大定安順等處白猓玀婦
　　貴州等處犵狫
　　貴州等處犵狫婦
　　餘慶施秉等處水犵狫
　　餘慶施秉等處水犵狫婦
　　貴定縣剪髪犵狫
　　貴定縣剪髪犵狫婦
　　平越黔西等處打牙犵狫
　　平越黔西等處打牙犵狫婦
　　平逺州披袍犵狫
　　平逺州披袍犵狫婦
　　平逺州鍋圏犵狫
　　平逺州鍋圏犵狫婦
　　鎮逺施秉等處犵兜
　　鎮逺施秉等處犵兜婦
　　貴定黔西等處木狫
　　貴定黔西等處木狫婦
　　荔波縣􁭐𦍕狑狪猺獞
　　荔波縣􁭐𦍕狑狪猺獞婦
　　定番州八番
　　定番州八番婦
　　大定府屬六額子
　　大定府屬六額子婦
　　普安州屬僰人
　　普安州屬僰人婦
　　下游各屬峒人
　　下游各屬峒人婦
　　貴定縣猺人
　　貴定縣猺人婦
　　廣順貴筑等處土人
　　廣順貴筑等處土人婦
　　貴定都匀等處蠻人
　　貴定都匀等處蠻人婦

　　　花苗本西南夷亦苗之一種向無土司自明時
　　　隸之貴陽大定遵義等府民苗雜居與編户一
　　　體輸糧有大頭小花之稱衣以蠟繪花於布而
　　　染之既染去蠟則花紋似錦衣無襟袵挈領自
　　　首以貫於身男以青布裹頭女以馬尾雜髪編
　　　髻大如斗攏以木梳俗以六月為嵗首每嵗孟
　　　春擇平地為月塲男吹蘆笙女揺鈴盤旋歌舞
　　　謂之跳月相恱則共處生子乃歸夫家其性戅
　　　而畏法

　　　銅仁府屬紅苗元及明初分置長官司以領之
　　　萬厯間銅仁大萬二土司改土歸流設銅仁縣
　　　治
　　本朝雍正八年平松桃紅苗復移駐同知以資彈
　　　壓仍領省溪等八土司嵗徵苗糧八十餘石其
　　　在坡東坡西者地連黔楚蜀三省山深箐密俱
　　　係生苗向頗刼掠為患自𠞰撫後亦俱斂戢矣
　　　苗有石麻田龍等姓衣用自織斑絲男椎髻約
　　　以紅帛女戴紫笠短衣絳裙縁以錦垂帶如佩
　　　其俗五月寅日夫婦各宿鍵户禁語以避虎倀
　　　性悍好鬬婦勸乃解

　　　黎平等處黑苗宋時設古州八萬軍民總管府
　　　以鎮撫之明洪武初諸洞來朝分置十四長官
　　　司後於其地設黎平府治而古州八寨丹江一
　　　帶向居化外
　　本朝雍正七八年間開闢苗疆仍留古州等土司
　　　化誨管轄認納苗賦至十三年豁免其人衣短
　　　尚黑女綰長簪垂大環衣裙縁以色錦皆跣足
　　　陟巉巖捷如猿猱頗勤耕織寒無重衣夜無卧
　　　具食惟糯稻炊熟以手摶食藏肉甕中以腐臭
　　　為佳女嫁三日仍還母家向壻索頭錢不與則
　　　另嫁以臘月辰日為嵗首每週一紀以牡牛祭
　　　神謂之喫牯臟

　　　白苗亦西南夷之一種其族類不可考歴代並
　　　無土司管轄明時始列版圖貴定龍里黔西等
　　　縣皆有之民苗雜居一體輸賦男科頭赤足婦
　　　盤髻長簪衣尚白短僅及膝嵗以牯牛祀祖惟
　　　主祭者衣青先期擇牡者與各寨牛合鬬勝即
　　　為吉跳月之習與花苗同性戅厲轉徙不恒

　　　青苗亦西南夷之一種向無土司管轄修文鎮
　　　寜黔西等縣皆有之明代始列版籍與民人雜
　　　居一體計田輸稅其人衣尚青出入必佩刀攜
　　　弩婦人以青布䝉首綴以珠石短衣短裙性雖
　　　悍而知畏法不敢為盜在平逺者名箐苗不善
　　　治田惟種荍麥稊稗衣蔴衣皆自織男未婚者
　　　剪腦後髪娶乃蓄之

　　　貴筑龍里等處東苗元時設貴筑等長官司轄
　　　之明初改土歸流置貴筑清平等縣
　　本朝康熙年間復設龍里縣仍領羊腸大小谷龍
　　　三土司其人有族無姓以花巾束髪衣衫短不
　　　及膝婦人多服花布帔肩繫細褶短裙中秋日
　　　以牡牛祀祖集親屬延巫師循序而呼鬼之名
　　　竟晝夜乃已春獵獲禽必以祭跳月與花苗同
　　　畏見官長事有不平聽鄉老決之急公服役比
　　　於良民

　　　西苗之名所以别乎東苗也在平越清平等處
　　　唐時為金筑安撫司所屬明洪武時改為揚義
　　　長官司有謝馬何羅雷盧等姓衣尚青性質實
　　　畏法少爭訟俗以十月收穫後每寨出牡牛三
　　　五隻延善歌祝者著氊衣大帽履革靴前導男
　　　婦悉青衣綵帶吹笙蹈舞隨之歴三晝夜乃殺
　　　牛以祀名曰祭白號除夕置酒呼老幼姓名謂
　　　之叫魂

　　　儂苗本廣西泗城土府所屬
　　本朝雍正五年改土歸流以其地設永豐州分隸
　　　黔省蓋即廣西西隆州土人之類也其男子俱
　　　薙髪衣服與漢人同婦人短衣長裙首䝉青花
　　　巾勤於耕織嵗輸苗賦頗遵禮法

　　　夭苗多姬姓相傳為周後向無土司管轄明時
　　　隸平越黄平等府州民苗雜居一體計田輸賦
　　　衣尚青左衽女工紡織善染以十一月為嵗首
　　　其性柔順勤儉安貧近亦讀書應試其居陳䝉
　　　爛土夭壩者緝木葉為衣繫以短裙婚姻以野
　　　合而成尚沿陋習

　　　蔡家苗本春秋蔡人之裔蔡為楚子蠶食俘其
　　　民而放之南徼遂流為夷向無土司管轄明時
　　　隸貴筑修文清平清鎮威寜大定平逺等州縣
　　　民苗雜居一體計田輸賦男子以氊為衣婦人
　　　髻髙尺許用長簪挽之短衣長裙翁婦不通言
　　　頗異苗俗

　　　宋家苗本春秋宋人之裔其先亦為楚子所俘
　　　流為南夷向無土司管轄明時隸貴陽府民苗
　　　雜居一體計田輸賦男子帽而長襟婦人笄而
　　　短襟女嫁時夫家遣人往迎母家率衆箠楚之
　　　謂之奪袍頗通漢語勤耕織知禮法有讀書入
　　　泮者

　　　清平縣屬凱里地方之九股苗本南夷種後漢
　　　諸葛亮南征悉𠞰除之僅存九人其後蔓延遂
　　　名九股先屬播州之安寜安撫司
　　本朝康熙四十一年改土歸流隸清平縣男女習
　　　俗服食與黑苗同而性尤剽悍以鎧甲為常服
　　　自膝以下用鐵片纒裹左執木牌右持標桿口
　　　銜利刃捷走如飛又善造強弩能貫重鎧雍正
　　　十年出肆刼掠經官兵𠞰撫遂捜繳兵甲建城
　　　安汛同於内地

　　　龍家苗宋時為烏撒部在廣順者明初設安撫
　　　司以轄之後於其地置廣順州在大定平逺者
　　　元明俱授其酋為宣慰使
　　本朝康熙三年改土歸流置大定平逺二府州民
　　　苗一體計田輸賦男束髪不冠女螺髻上指若
　　　狗耳狀故亦有狗耳之名衣綴五色藥珠貧則
　　　以薏苡代之春日立竿於野男女遶竿擇配謂
　　　之跳鬼竿女得所恱則奔之其親黨以牛馬贖
　　　囘始通媒妁善入水捕魚如獺然

　　　馬鐙龍家苗在普定永寧等處元明時屬西堡
　　　等六長官司管轄置普定衛永寧州領之
　　本朝改衛為縣革西堡寧谷二土司餘仍分領如
　　　故其人多張劉趙姓衣尚白男子束髪婦人以
　　　緇布製冠若馬鐙然故以為名性淳樸勤耕作
　　　急公輸稅與良民埒

　　　平伐苖在貴定縣明初置新添衛領平伐等六
　　　長官司後又設貴定縣
　　本朝康熙雍正年間裁衛併縣革去丹平把平二
　　　土司仍留平伐等四土司男子披草衣女繫長
　　　裙婚姻及享賔皆屠狗性喜鬬出入必持鎗棒
　　　近皆馴服力田輸稅與齊民一體

　　　補籠苗五代時楚王馬殷率邕管栁州兵討雨
　　　江溪口至黔留戍其後遂流為夷散處於貴陽安
　　　順南籠平越都匀等處宋時為普里于矢等部
　　　元明以後各置土司分轄先後設貴陽等府治
　　本朝雍正年間改土歸流以南籠㕔為南籠府井
　　　仍領各土司苗人衣尚青以帕束首女青布䝉
　　　髻長裙細摺多至二十餘幅嵗首男女相聚撃
　　　銅鼓吹蘆笙唱歌為樂畜蟲名金蠶以毒藥染
　　　箭鏃出入恒持強弩利刄睚眦必報近皆寧戢
　　　與齊民一體輸賦其子弟有讀書識字者

　　　狆家苗亦五代戍兵之後貴陽安順南籠平越
　　　都匀等五郡皆有之其部落沿革均與補籠苗
　　　同蓋别以氏族稱之者服飾亦俱相似每嵗孟
　　　春編五色布為小毬男女跳舞視所歡擲之奔
　　　者不禁聘用牛視妍醜為多寡有至三五十頭
　　　者祭尚枯魚嵗時擊銅鼓或掘地得之即以為
　　　諸葛所遺富者重價以購其輸賦亦與齊民一
　　　體

　　　谷藺苗在定番州明時始設州治以程番等十
　　　七長官司屬之
　　本朝康熙雍正年間先後革去太華等三長官司
　　　改土歸流仍領程番等十四長官司男女皆
　　　短衣男性剽悍善擊刺出入必持鎗弩諸苗皆
　　　畏之近頗寧戢婦以青布䝉髻勤織紡其布最
　　　為細密有谷藺布之名人多爭購每嵗認納苗
　　　賦三十餘兩

　　　羅漢苗在黎平府屬其部落沿革俱與黑苗相
　　　同苗有不留髭鬚而謂之羅漢者故即以此為
　　　名蓋同類而異稱也衣尚黑男未室則插羽於
　　　首逺者為生苗短衣挾弓弩性悍喜鬬婦人散
　　　髪綰插木梳數日必以水沃之以金銀作連環
　　　飾耳衣以雙帶結背長裩短裙或止繫長裙垂
　　　繡帶一幅曰衣尾能養蠶織錦嵗輸苗賦一百
　　　餘兩

　　　紫薑苗都匀平越黄平清平丹江皆有之在都
　　　匀平越黄平清平者舊設丹平等長官司
　　本朝康熙雍正年間先後改土歸流仍領邦水等
　　　土司在丹江者明以前係化外生苗雍正八年
　　　新闢苗疆置丹江通判駐之其人衣尚黑色男
　　　女俱椎髻纒以黑布男子肩披鐵鎧佩刀負鎗
　　　輕生好鬬得仇人輒生啖其肉以十一月為嵗
　　　首至期閉户持忌七日而後啟惟平越黄平諸
　　　苗近頗向化能通漢語亦有讀書應試者田賦
　　　亦與民一體輸納

　　　楊保苗係播州楊氏之裔在遵義者元時為播
　　　州安撫司明初授為宣慰司尋改遵義府治本
　　　隸四川
　　本朝雍正五年始改隸黔省在龍泉者元時屬思
　　　州安撫司明永樂間分置龍泉坪長官司後改
　　　為縣仍設土縣丞等官
　　本朝康熙初改土歸流其人衣尚青以青布䝉首婦
　　　綰髻向前衣短衣繫細摺長裙縁以錦繡與民
　　　雜處婚姻葬祭頗同漢人惟性怯而狡官追攝多
　　　不肯即出田賦亦與民一體輸納

　　　𦍕獷苗都匀黎平黄平龍泉龍里石阡施秉餘
　　　慶等處皆有之元明時與補籠羅漢紫薑楊保
　　　等苗同一土司管轄其部落沿革亦同蓋亦諸
　　　苗中之同類而異名者其苗種最繁衣尚青婦
　　　椎髻以藍布纒之繫絲錦細摺裙其俗荆壁不
　　　塗桑户不扃出入以泥封之男子訃口而耕女
　　　子度身而織暇則以漁獵為事婚葬與漢人同
　　　在黎平者認納田賦餘亦與民一體計田輸稅

　　　克孟牯羊苗蓋亦苗之一種在廣順州深山中
　　　明時與龍家等苗同屬金筑安撫司後改建州
　　　治遂隸版圖苗人懸崖鑿竅而居構竹梯上下
　　　髙者百仭男青衣椎髻女盤髻短裙耕不挽犁
　　　以錢鏄發土耰而不耘婚以躧笙而偶生子至
　　　免乳始納聘財應輸田糧與民一體完納

　　　猓玀在威寧州之水西蜀漢時有濟火者從諸
　　　葛亮破孟獲有功封羅甸國王其後為安氏元
　　　明内附授宣慰使
　　本朝康熙初改土歸流置咸寧州治領偏橋正副
　　　二長官司仍以安氏世襲其正妻曰耐徳嗣子
　　　如幼不能主事耐徳即為女官男青布纒頭短
　　　衣大袖女辮髪亦纒以青布銀花貼額耳垂大
　　　環拽長裙三十餘幅性悍喜鬬俗尚鬼又名羅
　　　鬼有黑白二種别有文字曰鬼字夷民一體輸
　　　稅土産馬

　　　黑猓玀在威寜州水西等處即係猓玀同類宋
　　　時為烏撒部元明屬水西宣慰使其人深目黝
　　　鼻長軀黑面薙髭而留髯以青布纒頭衣尚黑
　　　短衫大袖女繫細摺長裙其性愚而重信喜畜
　　　馬好馳騁習鎗弩以射獵為事歸流以來夷民
　　　一體計田輸賦

　　　白猓玀與黑猓玀同類又名白蠻惟黑為大姓
　　　白為下姓不與通婚大定安順永寜普定等處
　　　皆有之在大定者宋時與黑猓玀並為烏撒部
　　　其沿革亦同在安順者宋時為普里部明初始
　　　置安順府治在永寜普定者明時各設長官司
　　本朝康熙初改土歸流仍以土司轄之男女衣尚
　　　白纒頭亦俱以白布飲食無盤盂置物三足釡
　　　中男女聚而啖之居普定者為阿和以販茶為業
　　　應輸糧賦悉按期完納

　　　犵狫係西南夷黔中所在多有之向無土司明
　　　始歸流分隸各州縣其種類亦不一男女以幅
　　　布圍腰旁無襞積謂之桶裙花布曰花犵狫紅
　　　布曰紅犵狫各為一族不通婚姻屋宇去地數
　　　尺架以巨木上覆杉葉如羊柵謂之羊樓與民
　　　雜處一體計田輸賦

　　　水犵狫亦係西南夷在餘慶施秉鎮逺等處元
　　　及明初分設各土司管轄後改土歸流増置郡
　　　縣仍領土司其人善捕魚雖隆冬亦能入淵故
　　　以為名性淳謹勤耕作風俗與民間相似男子
　　　衣服亦與民無異惟婦人喜服細摺錦邊裙猶
　　　沿苗俗民夷雜處一體計田輸賦

　　　剪髪犵狫亦苗人中之一種在貴定縣明時與
　　　平伐諸苗同領於土司
　　本朝雍正五年亦同時改土歸流男女挽髻於頂
　　　蓄髪寸許四垂長則剪之故名剪髪犵狫習俗
　　　鄙儉勤于耕織輸賦同齊民

　　　打牙犵狫在平越黔西等處元明時並屬於土
　　　司
　　本朝康熙初改土歸流男藍布纒頭披牛毛氅衣
　　　女織青羊皮為長桶裙緣以層錦將嫁必先折
　　　其二齒恐妨夫家所謂鑿齒之民也又剪前髪
　　　而披後髪取齊睂之意習俗鄙儉力田輸稅頗
　　　知畏法

　　　披袍犵狫亦苗夷之一類宋時並為烏撒蠻部
　　　元明亦俱領於土司
　　本朝康熙初置平逺州流官遂隸版圖俗衣短衣
　　　外披無袖袍前短後長故謂之披袍犵狫女衣
　　　領間綴海巴纍纍以為飾裙以五色羊皮織成
　　　性淳謹勤耕作時操爐具鑄犁鋤以為生

　　　鍋圏犵狫亦在平逺州與披袍犵狫同類而異
　　　名俗嗜酒惰於耕作男以葛織斜文為衣婦以
　　　青布束髪如鍋圏状短衣長裙病則延鬼師用
　　　虎頭一具縈以色絲置箕内禱之

　　　犵兜亦犵狫之一類鎮逺施秉黄平等處皆有
　　　之與𦍕獷諸苗雜處其部落沿革亦同好居髙
　　　坡不為藩籬性嗜酒時佩刀弩入山以捕獵為
　　　事計田輸稅同於齊民

　　　木狫與剪髪犵狫同領於平伐等土司其部落
　　　沿革並同於平伐諸苗蓋以族類而異其稱者
　　　男以青布纒首女偏髻短衣裙僅覆膝娶婦異
　　　寢生子後乃同室孟冬縛草龍插五色紙旗以
　　　祀鬼其在都匀清平者風俗服食俱類漢人有
　　　讀書為諸生者

　　　荔波縣夷人有􁭐𦍕狑狪猺獞六種雜居並為
　　　一體元時同屬南丹安撫司明初改土歸流置
　　　荔波縣隸廣西省
　　本朝雍正十年改隸黔省其衣服言語嗜好相同
　　　嵗時祀槃瓠雜魚肉酒飯男女連袂而舞相恱
　　　者負之而去遂婚媾焉

　　　八番者以元時有程番龍番方番金石番盧番
　　　羅番韋番洪番等八長官司故以為名散處於
　　　定番州地方其部落沿革與定番州之谷藺苗
　　　同男女衣服類漢人女勞男逸日出而耕暮歸
　　　而織刳木作臼曰碓塘臨炊始取稻舂之以寅
　　　午日為市以十月望日為嵗首宴會擊長腰鼓
　　　為樂與編民一體輸賦

　　　六額子在大定府屬宋時與龍家苗及猓玀同
　　　為烏撒部歴代沿革亦同風俗與龍家苗相似
　　　其人有黑白二種則又類於猓玀男子首綰尖
　　　髻婦人衣至足自歸流以來耕田輸賦與齊民
　　　無異

　　　僰人在唐為于矢部元屬普安安撫司明置普
　　　安州仍以土州同領之
　　本朝康熙四十一年改土歸流男女皆披氊衣垢
　　　不沐浴以六月二十四日為嵗首朔望日不乞
　　　火性淳好佛持誦梵呪凡猓玀犵狫狆家苗言
　　　語有不通者常以僰人傳之

　　　峒人亦西南夷之一種散處下游各屬山谷中
　　　向未設有土司明時始隸郡縣冬採茅花裝衣
　　　以禦寒飲食避鹽醬性多忌夫婦出入必偶能
　　　織峒錦

　　　猺人其種類與楚粤諸猺同雍正二年自粤西
　　　遷至歸貴定縣之平伐土司管轄居無常所多
　　　擇溪水邊男女衣尚青長不過膝嵗時祀槃瓠
　　　為祖勤耕種頗知醫暇則入山採藥有書名榜
　　　簿皆圓印篆文其義不可解珍為秘寳

　　　廣順貴筑貴定等處東西龍家平伐補籠狆家
　　　諸苗以類聚處土人蓋亦苗之一類也男子以
　　　貿易為生婦人則勤於耕作每種植時田歌互
　　　答清越可聽嵗首迎山魈以一人戎服假面衆
　　　吹笙擊鼓以導之蓋亦古大儺之意其起居服
　　　食俱有華風計畝而稅同於編户

　　　蠻人為西南蠻夷之裔舊亦與諸苗同隸於平
　　　伐等土司歸流以來嵗輸正供齊於編氓男子
　　　披蓑衣婦人繫花裙俗以十月朔為大節必殺
　　　牛祭鬼性喜漁獵恒佩刀弩貴定都匀等處皆
　　　有之又石阡有冉家蠻者俗類相同
　
　
　
　
　
　
　
　
　
　
皇清職貢圖卷八
欽定四庫全書
皇清職貢圖卷九
　　愛烏罕囘人
　　愛烏罕囘婦
　　霍罕囘人
　　霍罕囘婦
　　啟齊玉蘇部努喇麗所屬囘人
　　啟齊玉蘇部努喇麗所屬囘婦
　　啟齊玉蘇部巴圖爾所屬囘人
　　啟齊玉蘇部巴圖爾所屬囘婦
　　烏爾根齊部哈雅布所屬囘人
　　烏爾根齊部哈雅布所屬囘婦
　　土爾扈特台吉
　　土爾扈特台吉婦
　　土爾扈特宰桑
　　土爾扈特宰桑婦
　　土爾扈特民人
　　土爾扈特民人婦
　　整欠頭目先邁岩第
　　景海頭目先綱洪
乾隆二十八年癸未愛烏罕汗遣使奉表入貢其霍罕
及西哈薩克啟齊玉蘇烏爾根齊諸部皆伻來牽駒以
獻考愛烏罕距拔達克山尚三月餘程重四譯始達餘
亦去伊犁葉爾羌諸城數千里纒頭旃罽之飾為前圖
所未備因敕補繢幀末以誌逺服昭來許御識

　　　愛烏罕極西囘部也自拔達克山西南行須三
　　　月程可到其地有哈布爾嗎沙特愷達哈爾三
　　　大城其汗愛哈莫特沙居愷達哈爾城四面環
　　　山中皆沃土俗以耕種為業屬人築室散居不
　　　計户籍丁口戰用鳥鎗刀槊不習弓矢在囘部
　　　中故稱強盛近復兼并鄰部温都斯坦部落益
　　　大乾隆二十七年十二月愛哈莫特沙欽仰
　威徳遣使和卓密爾漢馬恭進金紙表文重四譯方
　　　至其人狀貌脩偉用花帛纒頭褐衣長領外曳
　　　錦緣敞衣部内婦人亦花帛纒頭飾以珠翹耳
　　　環綴珠纍纍覆肩衣縁邊錦衣勤於織袵地産
　　　良馬其所貢馬四匹皆髙七尺長八尺

　　　霍罕在拔達克山東北三千里常至葉爾羌喀
　　　什噶爾以羊馬貿易乾隆二十四年大兵抵拔
　　　達克山其頭目額爾得尼伯克遣使赴軍營恭
　　　請
　聖安三十七年遣使入貢男子褐衣皮帽婦人用花
　　　布纒頭飾以珠翹花褐長衣束以錦帨其地有
　　　城郭屋宇亦以逰牧為業

　　　啟齊玉蘇部努喇麗為西哈薩克别部在伊犁
　　　之西北二千餘里以㳺牧為業因大兵平定囘
　　　部後時以羊馬至伊犁貿易乾隆二十七年其
　　　頭目努喇麗遣使入貢男子褐衣皮帽婦人花
　　　帛纒頭亦有戴小白帽者風俗與東哈薩克同

　　　啟齊玉蘇部巴圖爾亦西哈薩克别部均以游
　　　牧貿易為業頭目巴圖爾於乾隆二十七年遣
　　　使入貢風俗服飾亦與東哈薩克同

　　　烏爾根齊部哈雅布亦西哈薩克别部其㳺牧
　　　與啟齊玉蘇相近距伊犁亦約二千餘里時與
　　　鄰部囘人同至伊犁等處貿易乾隆二十七年
　　　其頭目哈雅布遣使入貢風俗服飾悉與啟齊
　　　玉蘇同

土爾扈特台吉渥巴錫與䇿伯克多爾濟舍楞等聚謀
棄其舊居俄羅斯之額濟勒㳺牧率屬歸順既允所請
命掄其長朝謁至伊綿峪入覲各賜冠服鞍馬俾隨圍
仍攜之山莊宴賚封爵有差自此四衛拉特無不隸我
臣僕而其舊俗繒罽衣冠與凖噶爾他部不類並敕増
繪以廣前圖所未及乾隆辛夘季秋月御識

　　　土爾扈特舊為凖噶爾四衛拉特之一其先世
　　　和鄂爾勒克汗與綽羅斯巴圖魯渾台吉不睦
　　　遂徙入俄羅斯額濟勒地五傳而至敦嚕布喇
　　　什汗乾隆二十一年曽遣使入貢三十六年其
　　　子渥巴錫與合族台吉謀挈全部十萬餘衆歸
　　　順既入覲
　封賞有差於伊犁附近擇地分居其俗重黄教事㳺
　　　牧台吉紅纓平頂深簷冠衣長袖錦衣絲縧革
　　　鞮婦人辮髪雙垂耳貫珠環冠紅纓髙頂衣鞮
　　　與男子同其宰桑紅纓髙頂帽衣錦衣束帶人
　　　民則素帽褐衣而已

雲南邊外整欠土目召教景海土目刁别於乾隆三十
四年抒誠内附請修職貢念其地在僻逺命六年一貢
用示優恤今年冬其頭目賫象牙犀角來獻令預朝正
班末因繪其服飾附於圖後乾隆乙未嘉平月御識
　
　
　
　
　
　
　
　
　　　整欠居九龍江邊外距普洱府約千餘里産象
　　　牙犀角所屬大猛養等十數寨統大頭目十六
　　　先邁岩第其一也被紅褐錦衣革鞮不冠以紅
　　　帕抺首婦女衣飾與□夷相仿
　
　
　
　
　
　
　
　
　　　景海亦居九龍江邊外距整欠又數百里所統
　　　大小頭目二十餘先綱洪其頭目之大者物産
　　　服飾與整欠同
　
　
　
　
皇清職貢圖卷九
　皇清膺
大寳命拓迹垂統四裔逖聽冠帶偕來
　皇上纉
武䇿勲西陲大功載蕆垓埏所極莫不尊親用弼億萬
　　　禩丕丕基訖乎無外三古之隆方斯蔑矣先是
　　　乾隆嵗戊辰
　　王師平定金川
　皇上念
列朝服屬外臣式増式擴爰
　敕所司繪職貢圖以詔方來而資治鏡不數年間舉
　　　濛瀛二萬餘里悉就戎索
鴻貺響臻有若為兹圖集大成者臣等伏思自有志乘
　　　以來爻閭所處王會所登鋪陳景鑠率體専乎
　　　史厥後以圖著例如梁蕭緯所繪三十餘圖既
　　　地限偏隅無可稱引惟唐閻立本應詔作圖其
　　　事為後賢津逮顧尚論者猶以一代時勢轉移
　　　於突厥囘鶻不免委蛇求濟或結為兄弟或重
　　　以和親且不足以語羈縻又何懐徳畏威之有
　　　若我
　　國家久道化成中外禔福
　皇上以怙冒法
天而
天庥滋至以覲揚法
祖而
祖烈益光披兹圖也大之可以徴分野規方之略精之
　　　可以體服食好尚之情然非我監臣所手量我
　　　將帥所目擊我驛使所口陳者不以登槧削焉
　　　統計以部曲區名者凡三百數以男女别幅者
　　　凡六百數猗歟韙哉蓋
　　册府傳信之鉅觀於是乎在而
　皇上睿題往復惟
　保泰拊循為兢兢則信乎運世有本(臣/)等雒誦之下
　　　尤願拜手稽首而申重之且自慶其遭逢之盛
　　　也大學士公(臣/)傅恒大學士(臣/)來保(臣/)劉統勲
　　　協辦大學士尚書公(臣/)兆惠尚書公(臣/)阿里衮
　　　尚書侯(臣/)富徳尚書(臣/)劉綸都統侍郎(臣/)納延
　　　泰侍郎(臣/)于敏中恭跋
