#+TITLE: 作邑自箴-宋-
#+DATE: 2016-06-11 12:22:18
#+SOURCE: github.com/kanripo/KR2l0019 master 5ee89efe                
作邑自箴序
甞謂子男之任實難其人漢之郎官出宰百里
聖朝鼎新法度以逹官稱薦者録之予濫綰銅章
才微識隘何以承流宣化民社之重可不勉焉剽
聞郷老先生論爲政之要僅得一百三十餘說從
而著成規矩述以勸戒又幾百有餘事釐爲十卷
目之曰作邑自箴置之几案可以矜式政和丁酉
秋七月李元弼持國待次廣陵書
作邑自箴卷第一
　　　　正已
先生曰凢欲治人先湏正已孔子曰其身正不令
而行其身不正雖令不從
臨事當無心無心則公有心則偏傳曰公生明偏
生闇古語云長民有三莫一曰無事莫㝷二曰有
罪莫放三曰事多莫怕
爲政之要當湏逺嫌疑罷張設廣聞見杜䜛佞審
情僞察弊病示信令省追呼戢人吏抑豪強拯孤
危獎孝友
罪疑惟輕功疑惟重千古之明戒可不佩服才者
處已必有餘𥙿清而通乃可以有容肅而和可以
盡人之情也
謙和廉謹勤然不出此五字推而廣之則逹矣冩
下定狀則難乎先衆人之心以逆之也
或者曰公事如家事官物如已物豈有不集不惜
者耶
乗酒方怒皆不冝書斷并決栲罪人
上官誤有沮駮公事不可謂理勝在我輙於應荅
之間失上下之分必曰任氣苞容然後謂之剛柔
此則未敢聞也
筵㑹戒深夜仍不可併作
民間田圃切忌獨游寺觀非有公幹或請謁無侣
勿往
簽書筆墨縁私幹紙札㕔上燈燭悉湏自備待賔
茶湯仍湏炭火之類多給
時新饋獻之物雖曰厚荅之亦不可受至如同官
惠口味之屬醫人供納圎散豈可徑轉歸家其有
包苴者皆飭㕔吏視過
筵㑹使妓弟湏整肅罷即公人押歸其家稍晚即
給燭仍防不測
　　　　治家
虧物價不如多與錢多與錢不如少買物買於他
州縣尤妙燈心皂角湏月置茸線染色計兩數収
買不惟事簡兼更見用
勿放尼婦出入収生之婦事畢亦然
賣買出入錢物置都暦拘轄免渉瓜履
市買文暦湏置兩本以防去失日責㕔吏覆筭於
繫頭後繫書委的依得見賣實直上色價例方可
簽押暦紙三十幅一給仍以私記印其縫
作木牌方尺餘冩告示或刻或金􁇀付市買隨身
以示行衆(文在後)
節級杖直㨂搯㕔子之類令買已物及借與人幹
置其意安在不可不可
隨行衣籠中物置暦交付主管人遇有添减結轉
過押
隨行差市買一名准備緩急買飲食之類亦置収
支錢暦緩急買物不必湏㝷行人但就近多支錢
収買無害此語題于暦首
同官骨肉過從多招謗議苟或沾親則無如之何
然亦不冝數耳
香礬鹽酒之類自有行人者不必於官務収買其
間有不得巳於本務沽買者丁寕專匠於監官當
靣兩平稱量押單子前來當㕔再隔手稱量訖責
專匠領錢及無大帶過官物結罪文状
外事不冝對家人輩論持恐生悔吝
常用斗秤丈尺之屬先依公較定封號責付庫子
収掌應買物並委庫子當㕔兩平稱量(斛斗委/斗子)仍
告示供知委狀
　　　　處事
境内事皆欲預知子細湏知冊子最爲先務
才禮上便出牓十數要閙處井鎭市曉諭無親戚
門客秀才醫術道僧人力之類隨行仍牒管下官
監埸務照㑹(牓檢在後)
舉人係與在縣公人親者難爲接見預戒㕔吏取
知委狀(謂不曽預薦者)
獄具并大小杖稱量如法用火印仍令秤子自書
姓名於其上以金􁇀􁇀定不能書則吏代之止令
花押(火印用訖封鎻庫中)
截自到任日應管錢物都數勒逐案開排結罪供
申開庫逐一合暦尾所管數目具狀自収
禁囚并知在門留人數及未結絶事逐案亦開項
供析巳上井押録繫書
勒郷司供出村分地形髙平低下仍畫圖子三本
㕔所燕息之處各張一本内一本連所供文狀入
架閣庫圗子以色牌子別之(謂髙以朱平以肉紅/低以青平以黄下以)
(碧仍各郷計逐/色數目掛之)以防水旱易於檢視　檢旱以低
爲先澇以髙爲先
官物當精視小人冝善待此言雖淺其旨頗深
人吏自以欺罔爲心何甞顧瑕玷官貟十分關防
不免作過况寛假之耶稍見罪犯盡理施行文移
不可失錯雖無情弊三犯者勘責自置手簿籍記
公人小可罪愆累犯酌情行遣遍諭前日過失其
有以功𥙷過者分明說諭
公人帶酒容最爲不佳冝嚴戒之
通知條法大字楷書牓要閙處曉告民庶郷村粉
壁如法謄冩
難結轉簿書往往因循拖下湏逐案置版子具簿
暦名件開說日結旬結月結季結半年結之類請
押字以金􁇀􁇀過毎日簽押先置書案上押訖勾
點了即洗去勾點墨　自然不敢拖空
年季月旬申之類冩圖二本張裏外坐隅應管錢
物亦然遇収文則掲貼
應簿書湏用一様好紙擇能書人真楷題靣常切
愛䕶㓗淨
公宇門䆫什物花木之屬悉書于牓仍著籍同官
通簽押遇有倒損増添即時書鑿什物之屬仍題
號於其上可刻者刻之
置入門到廊暦應係赴縣送納錢物畫時抄上呈
押内入門暦門子抄轉収掌逐庫自來各有庫子
處各自置暦其入門暦止用一道
所在官紙多不置櫃對鎻牛馬皮角之類或只廊
上頓放深屬不便
去失架閣文字刑名不輕益當在意也
公事文移差失不許首改者若旋折換便是私罪
第一不可
同官失和多因小人間諜此冝察也可詢即詢之
切無置疑非意相干可以理遺古老云時下靣赤
過後得力眞藥石言也
親故若非土居者不冝使之外住及縱令出入不
若以理遣之旣去便湏取索公人寺觀形勢戸有
無乞托借徣錢物之類
作邑自箴卷第一
作邑自箴卷第二
　　　　處事
聖節道埸多不精專甚非臣子欽奉之道當責行
首預先保明合用僧徒前期三日戒㓗候道埸畢
方得出院若犯葷酒及六時行道㸔轉之類稍渉
懈怠許人陳告仍不輟躬親點檢出牓寺門戒群
小喧雜
傳舍亭館湏當嚴㓗橋梁道路尤冝修治卑下之
地其有不可塡疊者常令除去積水
空閑官屋舊有官貟秀才居占切無起遣其間或
有孤遺無所歸者若於　條制有礙更湏詳度
渡船并買撲稅埸多邀難過往至於官貟秀才或
𬒳輕侮湏嚴出牓示戒約内渡船只可載六七分
巳下(火印水則)
塞空窰踈墓林警㓂之一端也
他州縣差人前來追贓㑹問之類不冝住滯枉費
盤纒便生惡語
非緊切事差人下郷奈搔擾何
差占白直人過數罪名頗重切經慮也(縣門子之/類湏白直)
(數内人/充乃當)凢驅使置暦勞逸得均自然畏服
諸色公人日逐衙喏所在皆置暦自書姓名不能
則吏代之官貟坐㕔首先呈押不到者申糾謂之
夘暦此不可闕者
州府官貟到縣日一見之凌晨遣人吏往彼唱喏
非惟人情周至亦所以奉州郡之禮也
架閣文字若自來不至齊整作知縣牒縣重行編
排日輪手分貼司二名入庫置暦限與號數逐晚
結押
諸案架閣文字外封上題冩架閣人吏姓名花字
押應點數(上/聲)勑書逐一以案卷勘對遂無漏落
上司帖牒逐司置一牌長尺許前刻曰某司帖牒
後貼紙一幅逐一自書了即勾押當掛目前
諸牓示責主管人領狀連入案(不用者勾収毁抹/訖朱批元領狀後)
(官/押)逐案置發引帖簿抄上所給日限令承差人批
領去日時
捉事人多不置簿拘轄只慿公案往往重疊支了
賞錢
大率詞訟湏是當㕔果決靣諭罪名不爾即生枝
蔓其情輕法重於理可恕欲從輕科者便令當㕔
勘狀若稍稽緩吏人受賂遂成枉法贓二十貫文
官貟例當衝替
凢罪人兇狡難恕當行勘斷者盡勘岀難容情理
穿入案欵
婚田曖昧者只勾近鄰近親人照證
買賣有契要而輙相昏頼者不必勾人稍行根治
便見本情
差雇人馬船車作匠之類置簿輪轉逐名後多空
素紙批鑿差雇月日仍各給手把暦子對鑿(醫人/伴婆)
(之類/亦同)
日逐廊下小可罪人造立匣拘其手男女異處自
不喧閙
弓手手力置牌書單名親自輪撥批注優重緩急
合選擇驅使者曉諭合當人知仍置差使暦
差役合告示户頭便於引内分明冩定某人今差
充某投庻免動揺人戸仍出牓縣門空處
縣事多處詞狀限辰時前着到限巳時前繳跋再
限之類限午時前仍置四大箱箱額釘牌子曰詞
狀曰着到曰繳跋曰再限過時収之如此則無積
下公事緊切者不在此限
形勢公事入禁畫時出牓立賞錢嚴責承勘司獄
不得出外仍告示門子知委獄中不可置圊厠止
用木桶早晚打併多是於出糞所在走失罪人
囚食湏加意點檢不令减尅其見在獄糧等三數
日一點㸔米豆切不冝出剰
釘重囚枷四道葉(二熟鐵二生厚牛皮湏/帶潤使之各長闊三指)輕囚兩
道鐵葉各更用軟麻繩於前後枷􁁧裏緊拘縳封
號
重囚以鐵索長八尺於一頭安麄鐵鋜如大拇指
大用砧槌欵曲鋜其一足以軟帛厚褁勿令磨攃
候出禁以二小鏵車拽開其鋜湏精熟好鐵庻屈
伸不折
長枷於左閃末鑿竅可客三指每夜禁囚上匣了
通以長鐵索貫之多以響鈴繫索上
禁囚枷杻釘葉􁁧索之類不輟躬親點檢
罪輕之人先令本案申舉未肯通吐實情判押訖
方可枷禁若行栲訊亦先立判
牢獄墻壁門䆫常切周視務要牢壯
獄吏不期一呵酒暑月不設蚊幬
定牢用一牌具見禁人姓名書貼晚即呈覆如何
綳匣
禁囚令冬暖夏凉時與洗浴自少疾病冬月臨上
匣時人與熱熟水一盃夏月旋汲水與喫
凢酒醉人當官無禮髙聲未得枷吊打栲且押下
申報差人㸔管候酒醒依法行遣
逐日輪貼書一名於案側執筆抄節所判出狀詞
其判語則全録
稅物見得色額湏逐戸給單子紐定折納數目印
押訖責付甲頭賫俵免得更來計㑹仍責郷司委
無大計及漏落結罪文狀漏落者自甘陪塡
境内無主丘菆常湏檢察苟有隳損地主修飾在
官地内者責幹當人寺院寄菆見有子孫在他州
縣者行牒催令遷葬
交易牙人多是脫漏客旅湏召壯保三兩名及遞
相結保籍定姓名各給木牌子隨身別之年七十
巳上者不得充仍出牓曉示客旅知委(牓文在後)
折變稅賦要知折物貴賤無令貧下戸却折納貴
物
夏秋稅差科纔下便牓逐村大字楷書告示人戸
除差甲頭外更不剗刷重疊差人下郷切慮搔擾
才入中限即逐村簡徑出牓五七道指定日限勾
人戸勘決(牓檢在後)
作邑自箴卷第二
作邑自箴卷第三
　　　　處事
耆鎭判狀事巳了畢限十日繳連赴縣先取知委
告示應在縣公人并耆鎭等凢判狀帖引之類有
朱印火急字者違限一日急字者違限兩日其餘
違五日並勘決仍出牓發放司前(二急字印子置/書案上印訖旋)
(押花字/於其下)
凢判索錢物狀量多寡寛與日限却湏逐限要還
及分數於狀上用印子(文在後)
告示冩狀鈔書鋪戸毎名召土着人三名保識自
來有行止不曽犯徒刑即不是吏人勒停配軍㨂
放老疾不任科決及有䕃贖之人與本縣典史不
是親戚勘㑹得實置薄井保人姓名籍定各用木
牌書狀式并約束事件掛門首(狀式約束/等在後)仍給小
木印印於所冩狀鈔諸般文字年月前(文曰某坊/巷或郷村)
(居住冩狀鈔/人某人官押)如違縣司約束指揮斷訖毀劈木牌
印子更不得開張書鋪内有改業者仰賫木牌印
子赴官送納亦行毁棄他人不得冒名行使身死
者妻男限十日送納
應鎭耆莊宅牙人根括置籍各給手把暦遇有典
賣田産即時抄上立契月日錢數逐旬具典賣數
申縣乞催印契其暦半月一次赴縣過押
狡猾人戸多將田産冩立白契私約年限質當錢
物及至過限錢主將契投稅勘㑹之時業主却稱
係准折債負此等不用深治但責限三五日還錢
或過限還錢不足情願印契不爾無以杜絶情倖
凢闘訟乞勾所爭人父母妻女之類照證意在搔
擾切冝詳度不可一例追呼
公事已施行者不可却憑兩爭人情願不爭文狀
踈放
凢告人罪犯事狀未明各湏収禁雖得實情亦且
本家知在候斷訖逐便
買賣牛馬之類所在郷儀過却定錢便付買主牛
畜口約試水草三兩日方立契劵若有疾病已過
所約日限賣主不伏却煩官方與奪人有巳交價
錢未立契劵巳立契劵未還價錢蓋不知律有正
條(條在雜/律内)湏録全條曉示牛馬牙人并諸郷村知
委免興詞訟
一家田土典賣與數家爲主者𥘉出帳目之時務
要速售大冩頃畒疆界買主爲見價賤更不較計
經隔年月互論侵占及至打量例各不足除契中
立定硬界自合止依硬界外其界至不明先依年
深契内頃畒摽撥各於契背分明批鑿印押給付
以絶後訟
和賃民間動用帳設之類應副過往分明置暦収
管候還日令供領狀并請賃錢(出帳設人户亦湏/均勻置暦輪當)
酒務沽賣不行乆例動樂招邀若撲牌子之類便
有賭愽之弊非所冝也
諸色公人各子細供家狀一本置簿抄上(狀式/在後)貼
司召主戸三人保有行止立籍
錢榖簿暦十日一次差郷書手磨筭朱書保明於
計頭後仍別供結罪狀入案逐司諸般錢物湏置
都暦一處拘轄以防散失
凢弓手銀楪子逐箇子細秤盤仍印押
帖引在外多不繳納村落所謂出燒帖錢者是無
拘係也
典賣田産不畫時推収稅租經隔年月猝難理㑹
郷司重疊刷出拖欠人戸爲撓不細
以好紙作一簿子應係上州等處送納錢物畫時抄
上常置几案限日繳納朱鈔并呈回文親自勾銷
㕔上置一櫃凢巳絶公事未暇封題入架閣庫者
鎻於其中以防去失
勘問罪人未可便行栲掠先安排下小杖子喝下
所栲數目欲行栲打却且權住更且子細閃問待
其欲說不說持疑之際乗勢栲問若未盡本情又
且略住杖子再三盤詰甞留杖子數目未要打盡
自然畏懾不敢抵諱
罪人犯狀明白倚頼兇頑累經綳栲未肯招承者
但晝夜不得令睡立在㕔前不過三兩日便通本
情然湏擇有心力獄子三五名專一㸔守不得稍
渉懈怠仍差節級不輟髙聲提舉以防踈失
凢勘罪人切不可非理拗　綳吊但吊起一足直
身令立巳自難受
収禁罪人湏逐牢差定獄子分明交與人數及縁
身有無疾病痕傷責狀入案押獄節級狀後繫書
公事伺候勾干照人罪輕不當収禁者不必責付
鎭耆知在但只出帖云押去勾某人限幾日同出
頭
手分各置逐日工課暦子分受公事了即勾銷日
下實不能了者批鑿行遣因依呈押
取責逐耆長所管郷分圖子闊狹地里村分四至
開說某村有某寺觀廟宇古迹亭館酒坊河渡廵
鋪屋舍客店等若干及耆長壯丁居止各要至縣
的確地里委無漏落詣實結罪狀連申置簿抄上
内寺觀廟亭館倒塌酒坊客店開閉仰即時申舉
以慿於簿内批鑿寺廟等依舊興修坊店復有人
開賃亦仰申報
作邑自箴卷第三
作邑自箴卷第四
　　　　處事
　判狀　執狀　詞狀　白紙
　　不押狀　申盗賊　檢屍　落丁
　　僧道判慿　投契　析戸　報牛馬死
　　佃産　案後　贓罰　寄杖
　　収禁　知在　納錢　勘罪再限
　　申橋道亭館損壞　雜事
巳上據多寡分闊狹雕印板如一幅紙大均爲四
幅或所在更有可添門類臨時裁入用薄板二片
如其紙大逐日早貼所印紙在板兩靣逐幅末後
旋落日押字置書案上一一親自冩號件數内判
狀詞狀指擿上簿閑慢者略去餘合上簿者上訖
對勾謂之公事單子逐日晚掲下連粘押縫以青
夾紬袋子封収入宅次日取出相換粘綴不可散
失十日一次封起(事少/半月)以千字文爲號家中以櫃
封鎻事未了者檢舉行遣其紙以俸錢買任滿納
與交代
詞狀入沓鋪在案上或上或下取㸔以防計㑹有
首罪狀要在先也
㨂搯經手官錢各認一色様錢以彩色染攃穿一
文於瓣頭爲號仍供稱說某人認某年代錢以某
色染攃用紙封題使姓名印子以防欠陌
官貟秀才家書並湏置暦二道拘収發送(拘収者/注入遞)
(月日附某事牒至某處/發送者取幹當人収)
罪人遮眼用熟青絹一方疊作四指闊連耳遮繫
切不得以紙籠子罩蓋頭靣(耳中先塞以潤/紙切不可過濕)
付鎭耆定奪婚田事於帖後連素紙十幅(小事/五幅)印
縫仰兩爭并鄰保人冩於其上以防拆換
手分貼司之類所在優重不均蓋有說也但將諸
案或輪出外鎭場務去處令衆曹行叅議立定優
重分數却將逐名行過案分具出優重比折輪差
自無偏曲
凢綳吊罪人直上大繩謂之定命繩罪人取力全
在此繩湏是多用好麻打造稍磨攃動即易去
出外㸔謁先點獄中防守人封鎻獄外門仍別差
節級監守令時復隔門提舉
刷湯枷杻置暦輪差節級監管務要㓗淨
獄中常要㓗淨薦蓆之類一一整齊匣前置小牀
子搘起罪人脚跟令通氣脉遂無瘡腫
保牌多以爲末事盗發火起所係不輕冝一新之
陳狀索錢除明有保人委的賣過物色違約不償
自合嚴限催還於法不合監禁其餘假作賣物或
稱借錢無利不必究見本情但只寛與日限若不
押狀送糹貧民緩急借貸
受納不阻滯人戸爲上所納之物不必過當退換
紬絹上分明用㨂子姓名印子打鈔用木牌子文
曰得牌與鈔得鈔還牌
造五等簿將郷書手耆戸長隔在三處不得相見
各給印由子逐戸開坐家業却一處比照如有大
叚不同便是情弊仍湏一年前出牓約束人戸各
推令名下稅數着脚次年正月巳後更不得旋來
推割
俵和預買紬絹錢多是詭名冒請以此出限不納
有費行遣但於初俵錢時加意關防前期五七日
告示耆戸長各正身至日出頭逐一識認請人是
與不是戸頭仍賫戸帖表照如無戸帖要去年納
鈔呈驗若係剏初立戸郷司保明雖有文帖鈔仍
於甲帖後耆戸長委保(雕一支某年分和買錢訖/印子長尺餘置案上親自)
(印於戸帖或去年納/鈔後免重疊請去)逐甲支錢合除官錢若干令
甲頭自數在堦上庫子交數其逐貫細分庫子亦
不得犯手令甲頭自俵
坊埸課利冩圖常掛坐側
坊埸錢若見今開沽只令本處耆長催納不必差
人如或容縱拖墜先決耆長自然得足若係舊欠
當㕔令認每十日或半月一次納若干湏管依限
賫納赴縣或就州納訖呈驗朱鈔亦不必差人監
催待其一次違限不納便嚴監督頑猾者勘決錮
身(𥘉認納時便丁寕說諭如法次第)
差役不可倉猝先將等第簿今逐郷抄出用朱書
某年曽充某役曽不曽爲事故未滿抵替今空閑
實及幾年然後更將物力并稅簿點對子細方可
依條定或同官可委即委之
起催稅賦和買諸般合納錢物等逐色置簿開逐
管户長催數并郷司各置収分鈔暦子更抄都暦
毎埸發到朱鈔先當㕔點筭都數抄上都暦訖方
分上逐郷暦子即時朱鑿逐色簿紐計數呈押然
後勒郷司就㕔前銷入文簿次日早同官聚㕔便
要銷押朱脚
才欲起催稅賦先抄出一縣共若干戸長毎一名
戸長管催若干戸都若干貫石匹兩又逐一戸長
各具所管戸口及都催稅賦數湏先開戸頭所納
大數(謂三十戸/爲/計者)後通結計一都數以一冊子冩録
每一限只令筭結催到見欠數親將比磨若催及
都數則是正數巳足其餘殘零可緩緩催之蓋無
縁逐戸戸盡數得足其郷書手惟要關留戸長磨
稅及要戸戸盡足其弊不可舉也
　木牌雜記事以備遺忘常置目前
　　亭館馬鋪船　開坐毉人坐　住上姓名雇
人馬船車則例其床榻倚卓薦蓆之類尤湏留意
仍別釘小版牌咨白過往官貟秀才(文在後)
凢遭旱蝗水溢湏早出牓示并狀式不可直候逼
限出牓有悞逺郷披訴旣預有四色牌子圖豈敢
妄來陳狀
廊下枷吊罪人用東西廊牌子施冩罪人姓名付
逐廊獄子專切㸔守人數多即添差弓手仍責定
節級或杖直不住點檢提舉
差夫役惣計家業錢均定遂無偏曲
夫隊未起前勾集隊頭遂人當靣給畫一戒約指
作邑自箴卷第五
　　　　規矩
前正已治家處事三說可以書紳廣其餘意立作
規矩使人吏遵而行之以警不逮
知縣專行戒約如左
　一早晨諸案簿書於兩廊各於箱内排備逐案
　　　　依資次轉上㕔押司録事過押
　一簿書日結旬結之類並不得拖空仍同官簽
　　　　押令圎備
　一簿書不得交互案分及地上頓放揉摺點涴
　一簿書有差誤處先具狀申陳方得揩改畫時
　　　用朱印(續添紙者畫時/印縫亦用申狀)其狀印司連粘
　　　准備緩急取索照使
　一簿書遇非次取索點檢凢失脚拾件不曽銷
　　　　押及一事以上失行罪逐案緫三十押
　　　或五事以上押録同科
　一簿書逐旬輪官點檢置暦一道具有無失錯
　　　　批上點官押訖次日同官聚㕔典押執
　　　　暦呈覆通簽
　一行遣并巳絶各限當日銷鑿簿書内巳絶者
　　　　即時封印付架閣司入暦収係類聚呈
　　　　覆入庫
　一申狀井錢糓文字並不得揩改
　一公事文牒本案行訖更合關過別案者限畫
　　　時
　一諸處取索急速文字當行典押等關留在縣
　　　　連夜供報
　一合要勑條并架閣文字照使並先具狀經官
　　　　貟判押付主管人上簿訖方得借出依
　　　　限催納入庫不得衷私借出
　一續降并衝改條貫限畫時簽貼用印不得揩
　　　　改其合出牓曉示者限當日
　一應行文字簽押用印圎備方得發出
　一司房中見行文字常切籖號齊整准備官貟
　　　　不測親到司房點檢如有毀棄無用故
　　　紙亦湏成卷収頓不得將出及不得與
　　　要用文字交雜
　一提轉并應係到縣官貟有告示先到或探聞
　　　將欲前來仰典押畫時冩用呈押遍指
　　　揮合點去處取知委狀仍關報前程及
　　　鄰近縣鎭
　一押録巳下各置對讀印子(文曰對讀訖/姓名押字)分明
　　　印於文牒年月前申狀止印案檢其申
　　　狀年月前用眞楷書到發日時内申狀
　　　　　押録同對讀於狀檢上用印子
　　一未絶事常切檢舉行遣不得無故稽遲押録
　　　　　不住點檢如違押録同罪
　　一領詞狀着到及勘斷公事㕔子典押等非呼
　　　　喚不得上㕔
　　一吏人不得輙出縣衙門如有事故請暫假不
　　　　　經宿者取覆請牌子具事目執付門子
　　　　　放出仰門子即時前來報覆如判得假
　　　　　狀即執付主假故簿人吏書在假日時
　　　　　官貟押訖方得前去至叅假日亦湏書
　　　　　鑿日時官押以慿乆逺照㑹該與不該
　　　　　行遣公事(有主管公人并獄子准此)
　　一非吏人不得輙入司房雖是吏人無事不得
　　　　　交互案分
　　一諸色公人男女家人之類不得入縣衙門若
　　　　　送飲食之類許暫到司房便出
　　一於官貟秀才處整㑹事理不得亂入名邈言
　　　　　詞仍先呈草檢
　　一官貟整㑹事並湏行牒不得以引帖告示
　　　　　非官貟申者止行引告示幹當人
　　一別州縣鎭追㑹公事之類一如本縣事施
　　一倉庫牢獄主典不輟照管稍有損動火急
　　　　　乞修整毎有雨雪取覆開倉庫恐有踈
　　　　　漏
　　一典賣田産據推収狀郷司畫時當㕔鑿簿呈
　　　　押
　　一人戸諸雜拖欠課利等官貟指揮令出引催
　　　　　促者於引帖内分明聲說只交付朱鈔
　　　　　前來對簿勾銷不得亂勾人赴縣(臨時/指揮)
(勾欠人不/在此限)朱鈔銷訖却賫付本人取交
　　　　　領狀連入案
　　一催到諸般錢物計㑹門子上門暦訖仰直㕔
　　　　獄子將到頭先令主典抄上簿暦候公
　　　　　事稀少與文帖一處呈押
　　　一諸案未了事件不得重疊出引帖發出除條
　　　　　限舉催外餘並半月一次剗刷發引簿
　　　　　具出引帖名件勾元受引帖人出頭取
　　　　　指揮
　　　一押録分定帳狀之類舉催
　　　一諸案着到公事依先後取狀内急切者臨時
　　　　　取指揮
　　　一公事八縣門門子不得阻節或有酒醉并心
　　　　　恙之人及持棒杖之類投衙即不得放
　　　　　入先來報覆不得縛打
　一諸案并郷司有未了公事文書等或程限巳
　　　逼各不得請假其日生公事無故不了
　　　科怠慢之罪勒上宿結絶
　一應係官文書不得將歸私家
　一諸處帖牒並當㕔呈覆開拆
　一上司判狀帖牒等鑿頭付逐案分受訖除元
　　　有日限外並於前靣粘白紙一小片節
　　　略朱書事目呈覆請限行遣(自鑿頭至/呈覆不得)
(過一/時辰)火急字限半日急字限一日湏管
　　　報應結絶如合出追㑹者臨時別乞限
　一錢庫常切排垜齊整與暦尾庫經相照仍常
　　　　冩空頭門牌以備官貟不期到來點檢
　一罪人有案後監納贓賞錢之類並先附文簿
　　　　簽押訖方得領過斷遣
　一應諸處申解捉到公事本案當㕔取狀係甚
　　　　人下手捕獲簽押入案
　一知縣上州或出外回縣諸案曽承受過條貫
　　　　并諸處文牒及已斷未了公事逐一具
　　　　節目呈覆押録點檢繫書
　一應係錢榖鈔合用縣印者鋪在書案上當官
　　　　貟靣前使印
　一禁囚先責毉人狀具有無瘡病當㕔着枷
　一罪人未吐實情先湏立判同官通簽訖方行
　　　栲訊(司獄不對官貟擅自栲訊者/許諸色人陳告當行勘決)
　一禁囚瘡病當手毉人置暦注疾狀逐日具増
　　　减分數呈押不管失所
　一逐案承勘罪人并取狀之類並立於行廊堦
　　　下不得入司房中(暑熱雨雪聽/於廊上立)
　一禁囚枷上姓名大字眞書三五日一易務要
　　　分明
　一應禁勘罪人仰本案取覆立賞出牓
　一獄中上牓條貫仰主典常切讀示令獄子知
　　　委
　一獄中禁繫數多或有徒巳上囚其獄子不得
　　　　請假有急切事故者典押節級保明
　一獄中早晨報平安訖仰主典將獄外門即時
　　　　下鎻有合牽拽出罪人旋行取覆(白日/廊下)
(綳吊罪人遇官貟下㕔或出外㸔謁/仰㸔守獄子等取覆却押入牢内)
　一在禁公事勾追干照人未到稍違引内日限
　　　　仰主典禀覆
　一合解州罪人別無追㑹仰主典請限結解
　一見禁未斷公事并差役未定如有人撰造語
　　　　言起動人戸者許諸色人陳告
　一在禁罪人并勾到在縣人雖些小疾患或故
　　　　疾發動仰監管人即時申報委毉人㸔
　　　　理(禁囚夜間不安亦畫時轉報)
　　一送罪人飲食仰門子畫時轉與當㕔獄子立
　　　　便點檢呈覆方得給付不得用磁器銅
　　　　鐵家事及不得用筯止得用木匙
　　一不係獄中防守人不得輙入獄中
　　一遇収禁重囚仰押獄節級取覆添人防守
　　一棒杖尖物刄器磁器金銀錢酒不得將帶入
　　　　獄中
　　一禁囚家屬送到衣𬒳等物置暦抄上仰門子
　　　　　先押來當㕔上暦呈押訖方得轉入獄
　　　　　中其給出者責領狀附案仍批銷文暦
(其暦押獄節級專掌)
　　一未用杻枷繩棒之類不得安頓在有罪人牢
　　　　　房中
　　一上宿手分毉人等並湏未上燈齊足
　　一典押諸色公人等𬒳差或隨官貟出外歸縣
　　　　　並須畫時公叅不得托故因循在外
　　一年終帳狀限次年正月二十日半年帳狀限
　　　　　次半年孟月十五日毎季帳狀限次季
　　　　　孟月𥘉十日月帳狀限次月𥘉五日旬
　　　　申帳狀限次旬二日夏秋稅管額帳當
　　　　年五月一日納畢單狀稅滿限四十日
　　　　並要申發訖呈檢
　　一承受引帖人凢勾追兩人巳上湏約定時日
　　　　齊集出頭即不得先後勾呼却於所在
　　　　關留枉費盤纏及妨營運(文引上印火/急字及引内)
(指定今逐旋勾追赴縣者即不/湏候齊足徑仰先到者出頭)
　　一差人詣鎭耆長等處取責人戸文狀湏是呼
　　　　集鄰保對衆供冩或不能書字湏令代
　　　　　冩人對衆讀示親押花字其代冩人及
　　　　　鄰保亦湏繫書以爲照證
　　一退狀置暦拘収委直日手分封題別置櫃封鎻
　一諸色公人見寄居或過往官貟秀才不得慢
　　　　易無禮
　　一諸色公人敢帶酒容及將酒入縣衙門並當
　　　　從重科斷
　　一刷湯枷杻置暦輪差節級監管湏要絜淨
　　一不得將罪人擅便拗　苦虐綳吊
　　一罪人疾患畫時牒官取責口詞便輪毉人守
　　　　宿日申加减狀仍置暦遍押同官
　　一應係獄中守宿人係是罪人親戚仰畫時自
　　　　陳權行抵替
作邑自箴卷第五
作邑自箴卷第六
　　　　勸諭民庻牓(鎭市中并外鎭歩逐郷村/店舍多處各張一本更作)
(小字刋板遇有耆宿/到縣給與令廣也)
知縣勸戒民庻如後
　一耆宿常切敎誨卑㓜及誘諭鄰里眷屬等孝
　　　　順父母友愛兄弟和睦親知切勿耽酒
　　　　賭錢非理作事
　一父母敎訓子孫當揀擇業次稍有性格者自
　　　　㓜便令親近好人讀書應舉忽爾及第
　　　　光榮一郷信知詩書之貴也不能讀書
　　　　便學爲農農者質朴悠乆治身之本也
　一農工啇販各務勤儉不得因循破蕩家産上
　　　失父母甘旨下闕妻男衣食一失思慮
　　　猝難拯救
　一少長相逢雖非親識各存禮皃如有後生未
　　　甚歴事或得耆宿苦口相勸乃是至誠
　　　　相愛切湏聽受仍加遜謝不得輙生嫌
　　　恨
　一大凢娶妻要正家道或嫌嫁裝微薄親家不
　　　　和婦人年髙男子年小有亂婚姻之理
　　　　但得夫婦年齒相當不必論縁房之多
　　　少也
　一兇悍之人好習武藝収藏兵器非惟條法不
　　　輕或恃頼些小能解誇逞強梁因而結
　　　集便成殺奪遂置極刑小或流配雖有
　　　至親救汝無計冝三思而戒之
　一頑民處詐不思敗露若於私下欺詐良善事
　　　小不欲理㑹便爲得路到官根究立見
　　　本情汝冝省已以務誠實
　一所在多有無圖之輩并得替公人之類或規
　　　求財物或誇逞兇狡敎唆良民論訴不
　　　　干巳事或借詞冩狀煩亂公私縣司不
　　　住察探追捉到官必無輕恕
　一民間居止只隔籬壁語音相聞不得輙出穢
　　　言以妨鄰舍父子兄弟同坐或來陳訴
　　　必定從重科斷其在街市穢語仰地分
　　　　幹當人指約稍有不伏収領赴官
　一犯放火殺人作賊賭錢侮慢尊長欺壓良善
　　　　斫害人牛馬剮剥人林木恐嚇人財物
　　　等罪不惟條法不輕若到縣司必定嚴
　　　　行禁勘
　一自來景蹟頑惡載在文簿之人如肯改悔不
　　　　作前非却服業次願爲良民者仰經縣
　　　自陳待慿勘㑹所犯後來行止當議除
　　　落頑惡姓名
　一浮浪及行止不明或慿恃頑惡出不遜言語
　　　欺陵街巷非理搔擾乞托爲活等人仰
　　　鄰保衆共起遣出離縣界如不伏起遣
　　　宻來告官當議依法施行
　一民間多作社㑹俗謂之保田蠶人口求福禳
　　　災而巳或更率歛錢物造作器用之類
　　　獻送寺廟動是月十日有妨經營其間
　　　　貧下人戸多是典剥取債方可應副又
　　　　以畏懼神明不敢違衆或是爭氣强湏
　　　　入㑹愚民無知求福者未必得福禳災
　　　　者未必無災汝輩但孝順和睦省事長
　　　　法不作社㑹獻送自然天神祐助家道
　　　　吉昌汝若不孝不睦非理作事雖日日
　　　　求神禱佛亦不免災禍也
　一夏秋稅賦并預買匹帛及合納錢物諸般欠
　　　　負等纔見縣司起催切依牓上日限便
　　　　趂有物之際送納了足不得却將錢與
　　　　戸長甲頭承催之人拖延過時直至勾
　　　　追枉遭刑責其合納錢物終要輸官何
　　　　縁蠲免
　一誤放牛馬之類踐食田苗或蓋屋築墻偶侵
　　　疆界地主未得經官陳訴先且以理咨
　　　　問犯人犯人便湏謝過陪備退還若是
　　　　不伏便仰告官罪必有歸
　一凢有賊發火起仰鄰保立便遞相叫喚急疾
　　　救應不湏等候勾追却致悞事若官司
　　　點檢或保衆首說有不到之人其牌子
　　　　頭并地分幹當人一例勘決
　一鎭市郷村有行止不明無圖運作過之人并
　　　開櫃坊沽賣私酒之家仰地分幹當人
　　　或鄰保宻來告官若或隱情因事彰露
　　　𬒳别保人戸告發其鄰保及幹當人的
　　　　不容恕
　一諸色行鋪不得輙將人戸寄付并修整及染
　　　練物色之類解賣其知情収解承買之
　　　人亦當嚴斷
　一有田園之人切湏時復躬親照管明立界至
　　　耕種及時斷賃如約佃客誠實湏加饒
　　　　潤
　一佃戸勤強便足衣食全藉主家照顧不得偷
　　　瞞地利作事誠信湏曉尊卑莫與主家
　　　爭氣邀勒主人待要移起𬒳人窺見所
　　　爲便是養家之道
　一放債人戸切湏饒潤取債之人輕立利息寛
　　　約日限即不得計套貧民虚裝價錢質
　　　　當田産及強牽牛畜硬奪衣物動用之
　　　類凖折欠錢其欠債人戸亦不得昏頼
　　　　失信湏防後來闕乏全藉債主緩急接
　　　濟
　一凢作營運務要乆長取利豈可便要成立家
　　　資切不可貨賣假僞物色及用私斗秤
　　　　尺大収小出剥刻貧民却將錢財非理
　　　破使惡積禍生汝冝前悔
　一應陳狀理㑹事其見行未絶者縁新官到巳
　　　自剗刷催促外切慮人戸爲見新舊官
　　　交替之際再將巳經縣司理斷事煩紊
　　　官方並仰陳狀人於狀内分明聲說今
　　　來所理㑹事即未曽經本縣理斷如後
　　　　異同甘罪不詞
　一應人戸自執去判狀湏是付耆長正身仍取
　　　批収慿由収掌
　一應冩狀鈔之人縣司巳籍定姓名各給木牌
　　　於門首張掛并有官押印子於鈔上印
　　　號仰人戸子細詢問即不得令無木牌
　　　　印子人書冩狀鈔之類如人戸自能書
　　　冩即於狀鈔上稱說係某親書並湏
　　　楷書冩
　　　　　　狀式
　　　某郷某村耆長某人耆分第幾等人戸
　　　姓某見住處至縣衙幾里(如係客戸即/去係某人客)
(戸)所論人係某郷村居住至縣衙幾里
　　　右某年若干在身有無疾䕃(婦人即云/有無娘孕)
(及有無/疾蔭)今爲某事伏乞縣司施行謹狀
　　　　　　年月　日姓某押狀
　一應籍定冩狀鈔書鋪戸不得爲見縣司指揮
　　　　不係籍人不得書冩狀鈔却致邀難人
　　　　戸多要錢物如察探得知必定開落姓
　　　　名
　一應百姓年七十或篤疾及有孕婦人並不得
　　　　爲狀頭
　一應係州城下居住人戸不得詣縣中陳狀(此/一)
(項唯倚郭/縣可用)
　一應官私債負今並寛給日限還納不得更似
　　　　日前故作拖延
　　　右各知委　年月　日
作邑自箴卷第六
作邑自箴卷第七
　　　　牓耆壯
知縣約束耆壯如後
　一耆長各置承受簿一靣壯丁置脚暦一道凢
　　　　承受諸般判狀帖引等及交付與壯丁
　　　　繳跋文字並將簿暦對行批鑿内有耆
　　　　長親自赴縣繳跋者逐案批収各湏將
　　　　簿暦隨身准備取索點檢
　一本耆差壯丁解送公事於狀内塡實日時其
　　　　狀摺角實封用木齪子發來
　一申解公事只得於狀内略說事情即不得一
　　　靣取責夾細文狀及不得枝蔓亂勾人
　　　戸前來如闘打傷損者各指要切照證
　　　之人仍不得過二人解押赴縣
　一耆長只得管幹闘打賊盗煙火橋道等公事
(臨時更檢條開坐)
　一承受人戸執去判狀給與慿由
　一當切修治道路橋梁及去除積水不得阻滯
　　　人馬往來
　一臨近道路坑壍勒地主塡疊不管損䧟人馬
　一近路井口勒令用塼石砌甃窄小不可下人
　　　土并用塼石砌甃不得者止用麄大枋
　　　木作井口架於其上並各以欄干遮䕶
　一道路有疾病無養之人立便擡舁責付就近
　　　客店店戸毉人如法㸔承用藥治療具
　　　病狀當日申縣候較損日將領赴縣出
　　　頭其店戸毉人當議支與錢物
　一里堠粉壁及牓示常切照管不得稍有損壞
　一空窰常湏塡塞墓林有叢宻者告報墓行剥
　　　令稍踈恐藏賊盗
　一年少無殘疾男子或在郷村求乞者轉押出
　　　縣界
　一稱縣中官貟親識於郷村起動人戸寺觀仰
　　　速來報覆以慿依法施行
　一田野間或有蝗蟲之類損壞苗稼仰畫時申
　　　縣仍一靣呼集保衆打撲
　一受縣帖勾人凢兩名巳上湏約定日時同共
　　　出頭即不得先後勾追於所在關留有
　　　妨晨業
　一取責人戸文狀湏是呼集鄰保對衆供冩或
　　　不能書字令代冩人對衆讀示令親押
　　　花字勒代冩人并鄰保繫書照證
　一帖引上有火急字者違限一日急字者違限
　　　兩日其餘三日事不了勘決若於限内
　　　實不能了者具因依疾速申來當議量
　　　展日限輙敢妄乞展限者罪不輕恕
　一地分無主丘墳常切照管不得令人侵耕損
　　　動
　一店舍内有官貟秀才啇旅宿泊嚴切指揮鄰
　　　保夜間廵喝不管稍有踈虞
　一縣司行去公事湏是用心幹當但如自已緊
　　　　切事幹辦自然速了若或慢易必定勘
　　　　決
　一耆壯解押公事並湏正身
　　右仰知悉　年月　日
　　　牓客店戸
知縣約束客店戸如後
　一逐店常切洒掃頭房三兩處并新淨薦蓆之
　　　　類祗候官貟秀才安下
　一官貟秀才到店安下不得喧閙無禮
　一客旅安泊多日頗渉疑慮及非理使錢不着
　　　　次第或行止不明之人仰宻來告官或
　　　　就近報知捕盗官貟
　一客旅不安不得起遣仰立便告報耆壯喚就
　　　　近毉人㸔理限當日内具病狀申縣照
　　　　㑹如或耆壯於道路間擡舁病人於店
　　　中安泊亦湏如法照顧不管失所候較
　　　損日同耆壯將領赴縣出頭以慿支給
　　　錢物與店戸毉人等
　一客旅出賣物色仰子細說諭止可令係籍有
　　　牌子牙人交易若㦯不曽說諭啇旅只
　　　令不係有牌子牙人交易以致脫漏錢
　　　物及拖延稽滯其店戸當行嚴斷
　一說諭客旅凢出賣係稅行貨仰先赴務印稅
　　　訖方得出賣以防無圖之輩恐嚇錢物
　　　况本務饒潤所納稅錢
　一說諭客旅不得信慿牙人說作髙擡價錢賖
　　　　賣物色前去拖墜不還不若减價見錢
　　　　交易如是乆例賖買者湏立壯保分明
　　　　邀約
　　　右仰知委　年月　日
　　　　纔禮上牓無親戚門客等隨行
知縣事牓
　　勘㑹今月日到任並無親戚并門客秀才及
　　毉術僧道人力之類隨行竊慮有妄作上件
　　名目之人在外作過湏至曉示者
右出牓某處如有妄作上件名目之人起動人戸
并寺觀行鋪公人等仰諸色人収捉赴官以慿盡
理根勘施行各令知委　年月　日
作邑自箴卷第七
作邑自箴卷第八
　　　　冩狀鈔書鋪戸約束
某縣今籍定書鋪戸某人許令書冩狀鈔諸般
　　　　文字具約束下項
　一詞狀前朱書事目
　一狀鈔中緊切處不得揩改
　一據人戸到鋪冩狀先湏子細審問不得添借
　　　　語言多入閑辭及論訴不干已事若實
　　　　有合訴之事湏是分明揩定某人行打
　　　　或某人毁罵之類即不得稱疑及虛立
　　　　證見妄攀人父母妻女赴官意在淩辱
　　　　若勘見本情其冩狀人亦行勾勘
　一不得爲見不係籍人不得書冩狀鈔等便輙
　　　　邀勒人戸多要錢物方肯書冩如縣司
　　　　察探得知必行根治
　一巳有判狀或文帖勾追對㑹事理并已認還
　　　　錢未了再押出頭並不得冩狀却來煩
　　　　紊官方如有詞說但隨着到當官分析
　一百姓年七十或篤疾及有孕婦人並不得爲
　　　　狀頭
　　　　狀式
　某郷某村耆長某人耆分第幾等人戸姓某見
　　　　住處去縣衙幾里　所
　　　　人係某郷村居住至縣衙幾里
　右某年若干在身有無疾䕃(婦人即云有無/孕及有無疾䕃)
　今爲某事伏乞縣司施行謹狀
　　　　　　年月日姓某押狀
　一應係狀鈔之類並要眞揩書冩將給去木齪
　　　　子分明印於年月前其狀内千錢榖數
　　　　目并闘打月日並作大字(謂一作壹之類)
　右給牓付某人切在依禀如違前項指揮必定
　勘決毀劈木齪子更不得書冩文字的不虚示
　　　　　　年月　日
　　　　夏秋稅起催先出此牓(勾耆長當㕔丁寕/指揮給付此牓)
知縣事牓
　　訪聞人戸自來遞相倣俲不依限送納稅賦
　　唯務行用錢物與催稅之人以此因循遂遭
　　刑責以至枷項監催方得了足蓋是愚民全
　　無識慮湏至告示者
右仰諸郷村通曉父老詳認今來告示互相講勸
愚頑之人若將重疊行用與催稅人錢物不如趂
有物之際相添及早納足戸下稅物不唯公私省
力亦免人戸枉遭刑責又縁稅物終湏要納若候
官中勾追巳是過時猝難辦集轉見費力縣司今
來除給帖付戸長外更不别差人下郷催促恐生
搔擾若有妄作縣司催稅之人起動人戸仰収領
赴縣以慿嚴斷其遞年頑猾欠稅人戸已抄出姓
名如入中限輸納未足先次勾決枷項監納的不
虚行曉示　年月日
　　　　稅到中限便出此牓(小作印板印給耆/長毎村三兩道)
知縣事牓
　　勘㑹先行告示更不差人下郷催稅恐生搔
　　擾今來巳及中限全未見大叚納及分數湏
　　至別有告示者
右散行告示郷村人戸仰火急前來了納戸下稅
物縣司巳指定某月某日先勾第一等至第三等
欠戸勘決其第四等第五等欠戸於某月某日勾
追施行的不虚示　年月　日
　　　　牙人付身牌約束
某縣某色牙人某人付身牌開坐縣司約束如後
　一不得將未經印稅物貨交易
　一買賣主當靣自成交易者牙人不得阻障
　一不得髙擡價例賖賣物貨拖延留滯客旅如
　　　　是自來體例賖作限錢者湏分明立約
　　　　多召壯保不管引惹詞訟
右給付某人遇有客旅欲作交易先將此牌讀示
　　　　官　押
　　　　公人家狀式
某人郷貫係第幾等戸
　三代(逐代開說并年甲/母在亦具年甲)
某年幾在身有無疾患別有無藉䕃親戚
　一親兄弟幾人(某作甚業次如一人巳上各開說)
　一妻某氏係某人女
　一男幾人(亦依兄弟開說)
　一女幾人(長嫁某人巳次亦開說)
　一某於某年月日投充某役或投充手分某年
　　　　月日行甚案實及若干月日替罷見行
　　　　甚案
　一有無功過
　一祖父母父母曽未遷葬
右所供並是詣實如後異同甘伏深罪不詞謹狀
　　　　年月　日
　　　　書市買牌
知縣㕔
　本㕔収買諸般物色並是先支上等實直見
　賣價錢者
右仰行人驗認牌上書押先於市買處交取上等
實直見賣價錢方得供物其市買輙敢支中下等
錢及於牌外妄有取索賖荷立便赴本㕔出頭
　　　　驛舎亭舘馬鋪咨白小版牌
某拜聞過往官貟秀才如到此歇泊什物闕少掃
洒不至㓗淨或㸔管人不在本處祗候切望垂示
當依理行遣具位某拜聞
作邑自箴卷第八
作邑自箴卷第九
　　　　判狀印板(其板並於後靣落日押字用訖以/青布袋子封押付直日手分掌)
　　　推稅
本保取承認狀仍勒賫契帖赴縣限　日
　　　析戸
本耆勘㑹有無祖父母父母在堂如祖父母父母
巳死即今孝服滿與未滿及有無諸般違礙如無
祖父母父母及孝服巳滿別無諸般違礙即許均
分各賫分帳赴縣仍取隣保結罪狀申限日
　　　落丁
本保勘㑹的實身死年月日取隣保結罪狀申限日
　　　佃産
本保打量𤱔歩四至勘㑹甚年月日産主身死有
無承分之人即今何人爲主與下狀人同赴縣限日
　　　索錢物小印子(約如手掌大印於年月日前/後空處蓋狀後自有筆判)
今據所索錢物寛給日限湏是依限還納如更拖
延必定勘決
　　　勸諭牓(與戒民庶牓大率相似或不能刻版/止用佳紙精札毎郷井寺觀張一本)
余忝命來長是邑第愧無以及民　朝廷法令明
白頒告郡縣欲納民於厚守今職在宣化今採摭
風俗之疵者直書勸言聞諸郷黨
　一農惰則地利薄而衣食不足旣失思慮致夫
　　　身爲竊盗䧟於罪辱者多矣農者生之
　　　　本也但勤於耕種自然豐足不求於人
　一邑人修學者少蓋有可學之材而棄之不教
　　　也大率愚民以經營財利爲先不知有
　　　詩書之貴冝擇其子弟有性格者使之
　　　就學爾之門第光榮可待
　一父能教子不能擇其業而教之爲啇販者不
　　　　如爲工巧啇販者食其財而財有盡工
　　　　巧者食其藝而藝無窮也教子爲工又
　　　　不如爲農工巧浮僞而農專朴也
　一所在作社㑹祈神禱佛多端率歛或爲竒巧
　　　之物貢獻寺廟動經旬月奔走失業甚
　　　則傷財破産意在求福禳災而巳因㑹
　　　喧競返遭刑貴者往往有之求福未必
　　　得福禳災未必無災神佛正直丗乃欽
　　　重豈利兇惡之徒供獻便増福祥吉人
　　　　不能供獻輙貽災禍此乃愚下之民不
　　　經思慮爲人瞽惑又以衆喜成俗爭氣
　　　相髙以不隨衆爲耻郷風習慣不聞至
　　　言終未開悟爾輩但心行慈孝自然享
　　　福不作非理便是􁏸災
　一先聖有言謹身節用以養父母庶人之孝也
　　　大率愚民不根義理恣縱其性懶墯則
　　　廢業踈散則躭酒貪奪則賭博爭氣則
　　　闘訟恃強則相擊皆不能謹身之過也
　　　身旣不謹則費用無節財産破散日用
　　　　不足由此冐犯鹽酒之禁以至屠牛鑄
　　　錢劫掠爲事一䧟深刑追悔何及汝冝
　　　念父母之恩厚重難報謹身節用自然
　　　家道吉昌
　一兄弟恩義不輕或有父母在堂巳各居止或
　　　　異財本父母旣云則爭分而興怨此乃
　　　　不顧廉耻貪利忘義者也汝冝三省之
　一小人娶妻則論財以至於失懽此無恩義者
　　　　也婦年長而夫㓜弗合婚姻之理而家
　　　　道不正夫婦家道之本不可不正也
　一頑民以欺詐爲心不顧敗露之禍冒耕田土
　　　　侵占地界藏家財以瞞骨肉寄産業以
　　　　避差傜撰造語言扇揺人衆虚裝詞訟
　　　　煩紊官方不唯禍速其身亦爲子孫之
　　　患汝冝省已以務誠實
　一民有兇悍而好習武藝者収藏兵器結集殺
　　　　奪便置極刑小或流配父母妻子相隨
　　　　滿獄救汝不能此常聞也冝鑒戒之
　一豪橫兼并之家放債倍取利息略無猒足又
　　　　於斗秤之間大収小出刻剥貧民取其
　　　　膏血以爲歌舞飲博之用婚姻䘮葬奢
　　　　僣過度惡積貫盈災禍連至汝冝前思
　　　　無致後悔也
　一推兹過惡民庶易習而難改縣今欲教之不
　　　　能家至戸到惟汝衆耆宿委曲諭之於
　　　　鄰里親知使祇縣令之言無忽
　　　　　　月日具位押
　　　　戒約夫隊頭
知縣事今戒約夫隊頭某人如後
　一不得歛掠夫衆錢物
　一點檢合用動使之類各湏如法齊足
　一㨂擇雇召人夫如有疾病老弱之人押出頭
　　　呈驗
　一土􁏤兒靣闊一尺五寸底闊八寸深七寸仍
　　　湏壯實(檐索湏新麻麄打)
　一嚴切指納夫衆不得喫酒賭錢及作非違并
　　　喧閙爭打
　一夫衆雖未到工役處亦湏於寨内止宿
　一夫衆有不安者畫時具姓名申乞毉療
　一常切點檢火長如法做造飯食不得令減刻
　　　米麵之類衷私糶賣
　一部轄人夫不得驀越(謂如第二隊不/得過第一隊)工役處
　　　出寨歸寨亦依次第
　一逢見別縣人夫放今先行不得作閙
　一經過州縣鎮市更湏齊整不得喧閙
　一做罷飯食便令打滅火燭(夜間仍不得留燈)
　一工役處分得地料湏管飽及元抛丈尺
右畫一約束在前仰隊頭某人依應遵守如稍有
違必定依理施行年月日具位　押
作邑自箴卷第九
作邑自箴拾遺第十
　　　　登途湏知
必用之物未行前點
茶藥勿同籠篋
藥氣酷烈無近衣服
硬物置在篋笥者厚
雨具常隨身
籠篋不能禦雨者預　一物
𥚹檐繩攀切湏牢壯
乗驛馬者不可枉路
罕開籠篋旣鎻加封仍　其縫
𥘉程惜人馬力
籠篋夜悉封鎻仍繫定　以防緩急
投宿先顧屋壁欹損并視　後床下及僻處
閉門先周視
停燈冝僻左
岀語避嫌
早行勿慿雞聲
向晚少飲酒
犯寒不冝早洗靣食後
早行擇侣仍居其後
飲食先以銀鋪之類　熏即棄去勿言
所至詢風土飲啖之冝
凢居湫隘出入湏快便
入驛舍有後至官髙或口衆者讓與佳處
寓官私舍屋戒戕賊花木及題毀䆫壁
遭大雹如跨馬則缷鞍韀頂戴而坐庻免損傷
胃熱以冷水洗靣則生瘡瘰
家有孕者所在詢収生之婦
非親非舊特見顧者察之
或有問某人所爲所在雖知勿告慮其罔測
僕使有過黙記之切勿訶責或可遣即遣之
遇貨物不當其價勿買
非相知人書信不可附行
緩急要用之物號記其處
上渡船筏或人多冝作畨次過之
騎馬過水當緩其轡仍不可視水若視水則目眩
　　　　不可坐視馬鬃爲上
河凍湏踏冰過不唯不可乗馬仍自携一五七尺
　　　　以上麄棒未舉歩先叩冰厚薄或誤踏
　　　　冰透急横棒礙之遂免墜下
大小車行帶斧鑿鍫钁以防急用江州車仍帶准
　　　　備耳子更湏附繩檐三五副以備般剥
暑月湏携臘茶大蒜黄臘烏梅白礬川椒荆芥磂
　　　　黄等行至如薄綿衣披亦不可闕葱白
　　　　寸切四時皆可携以備乏水飲也方在後
中暍巳不省人事者與冷水喫即死但且急去衣
　　　　服令仰卧頭髙以日中熱沙土或温温
　　　　爐竈中灰壅之復以稍熱湯蘸手巾熨
　　　　腹脇間良乆甦醒尤不冝便與冷物喫
凍死者以藁薦或氊褥捲定使人衮之時時開㸔
　　　　若漸活即與温粥飲不可與熱飲食至
　　　　如踏雪足凍止以冷水洗濯若用熱湯
　　　　或喫熱物其指徑落矣切戒之
驚怖死者以温酒一兩杯灌之即活
冒熱行常嚼黄蠟一塊如栗子大不住嚥津遂免
　　　　中暑臘茶亦佳
魘不省者移動卧處些子徐徐喚之即省夜間魘
　　　　者元有燈即存燈元無燈切不可燈照
欲騾馬不嘶鳴者以鹽擦口唇或以塼石墜尾
渇無水飲者爛嚼生葱一寸可抵二升水力
奔走極渇咽乾􁫥者呷少麻油即解毎呷止可半
　　　　茶脚許過則爲害矣此爲乏水而設也
纔覺傷暑微煖好酒引三五杯凉處睡便愈
　　　　備急藥方
凢中蠱毒或不能語或頭痛心悲切或嘔血但嚼
　　　　大豆香甜者急刺雄雞冠取血半盞許
　　　　酒調下立解
中百藥毒者取五倍子爛嚼温水下爲末調亦佳
驢涎馬汗入瘡以烏梅白礬各一兩許槌碎以水
　　　　一大椀同煎十數沸淋洗肛道至瘡口
　　　　良乆再洗
又方以頭上垢膩和壁土貼瘡口上
湯火傷以濃酒脚調黄丹塗日三五次
手指誤入門􁘇銊子内取不出以熱醋淋之皮皱
　　　　即出
又方以熱灰汁淋之
塵沙入眼中以尖筆點濃好墨抹睛上下即止
纔覺中暑爛嚼大蒜一兩瓣新水送下
心脾痛以良薑并餅爐中黒煿等分爲細末醋湯
　　　　調下一錢
暴吃逆但閉氣良乆愈
魚骨之類鯁喉中但至心黙念云五順東流三遍
　　　　急呷水或羮湯嚥之立下若爲他人即
　　　　念七遍入水中令呷亦効
　　　　􁤥(去皮)大烏梅　呵子(各一箇)
(一寸)
　　　　　一升同煎半升熱服
　　　　巳成痟渇或暴㵼冝以三寳丹治之
(生)牡礪(炭火燒)生硫黄(以栁木槌研極細)
巳上䓁分爲末用生薑自然汁煑麵糊和元如梧
桐子大空心鹽湯吞下二十元止㵼米飲下
打撲傷折
　　川椒　芍藥　牛膝　自然銅
　　當歸　金毛狗脊　木鱉子(去皮)
巳上七味等分爲末毎一兩白麵一兩拌勻以童
子小便調稀稠得所用軟紙數重攤藥在上褁縛
損處每七日一易覺乾以温小便潤之
蜈蚣蛇蝎等傷以鬼蓋傳之切不可近口(鬼蓋墻/隂菌也)
(又名朝/生暮落)
又方以生鐡於石上磨水取漿塗之
􁇀瘡用桂末以雞子清調以雞翎子掃日三兩次
又方煑菘菜湯洗妙
作邑自箴卷第十
　　　　　　　淳熈巳亥中元
　　　　　　　　浙西提刑司刋
