#+TITLE: 唐會要-宋-王溥
#+DATE: 2016-06-11 12:22:19
#+SOURCE: github.com/kanripo/KR2m0002 master 1259bd8c                
欽定四庫全書　　　　史部十三
　唐會要　　　　　　　　政書類一(通制之屬/)
　　提要
　　　　(臣/)等謹案唐會要一百卷宋王溥撰溥字齊
　　　　物并州祁人漢乾祐中登進士第周廣順初
　　　　拜端明殿學士恭帝嗣位官右僕射入宋仍
　　　　故官進司空同平章事監修國史加太子太
　　　　師封祁國公卒諡康定事迹具宋史本𫝊初
　　　　唐蘇冕嘗次髙祖至徳宗九朝之事為㑹要
　　　　四十卷宣宗大中七年又詔楊紹復等次徳
　　　　宗以來事為續會要四十卷以崔鉉監修段
　　　　公路北户錄所稱會要即冕等之書也惟宣
　　　　宗以後記載尚缺溥因復採宣宗至唐末事
　　　　續之為新編唐㑹要一百卷建隆二年正月
　　　　奏御詔蔵史館書凡分目五百十有四於唐
　　　　代沿革損益之制極其詳核官號内有識量
　　　　忠諫舉賢委任崇奬諸條亦頗載事蹟其細
　　　　項典故不能概以定目者則别為雜録附於
　　　　各條之後又間載蘇冕駁議義例該備有禆
　　　　考證今僅𫝊抄本脱誤頗多八卷題曰郊儀
　　　　而所載乃南唐事九卷題曰雜郊儀而所載
　　　　乃唐初奏疏皆與目録不相應七卷十卷亦
　　　　多錯入他文蓋原書殘缺而後人妄摭竄入
　　　　以盈卷帙又一别本所缺四卷亦同而有補
　　　　亡四卷採摭諸書所載唐事依原目編類雖
　　　　未必合溥之舊本而宏綱細目約畧麤具猶
　　　　可以見其大凡今據以録入仍各註補字於
　　　　標目之下以示區别焉乾隆四十六年十一
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　唐會要卷一
　　　　　　　　　　　　　宋　王溥　撰
　　帝號上
獻祖宣皇帝諱熈(凉武昭王暠曾孫嗣凉王歆/孫𢎞農太守重耳之子也)武德元
年六月二十二日追尊為宣簡公咸亨五年八月十五
日追尊宣皇帝廟號獻祖葬建初陵(在趙州昭慶縣界/儀鳯二年五月一)
(口追封為建昌陵開元二十八/年七月十八日詔改為建初陵)
懿祖光皇帝諱天賜(宣皇帝/長子)武德元年六月二十二日
追尊懿王咸亨五年八月十五日追尊光皇帝廟號懿
祖葬啓運陵(在趙州昭慶縣界儀鳯二年三月一日追/封為延光陵開元二十八年七月十八日)
(詔改為/啓運陵)
太祖景皇帝諱虎(光皇帝/第二子)武德元年六月二十二日追
尊景皇帝廟號太祖葬永康陵(在京兆府/三原縣界)
世祖元皇帝諱昺(景皇帝/第三子)武德元年六月二十二日追
尊元皇帝廟號代祖葬興寧陵(在京兆府/咸陽縣界)
髙祖神堯大聖大光孝皇帝諱淵(元皇帝第四子母曰/元貞皇后獨孤氏)隋
義寧二年五月二十日受禪于太極殿(年五/十三)武德九年
八月八日傳位稱太上皇貞觀九年五月六日崩于大
安宫垂拱前殿(年七/十)其年十月庚寅葬獻陵(在京兆府/三原縣界)
諡曰大武皇帝廟號髙祖哀册文(秘書監虞/世南撰)諡册文(闕/)
諡議(闕/)咸亨五年八月十五日追尊髙祖神堯皇帝天
寳八載六月十五日追尊髙祖神堯大聖皇帝十三載
二月九日追尊髙祖神堯大聖大光孝皇帝年號一(盡武德/九年)
宰相十六人(秦王裴寂劉文静蕭瑀竇抗陳叔達楊仁/恭封德彛裴矩髙士亷齊王元吉宇文士)
(及長孫無忌杜/如晦房𤣥齡)
太宗文武大聖大廣孝皇帝諱世民(髙祖第二子母曰/太穆順聖皇后竇)
(氏/)隋開皇十八年十二月戊午生于武功别館武德元
年六月一日封秦王九年六月七日册為皇太子八月
九日即位于東宫明德殿(年二/十七)貞觀二十三年五月二
十六日崩于翠微宫含風殿(年五/十二)其年八月庚寅葬昭陵(在/京)
(兆府醴/泉縣界)諡曰文皇帝廟號太宗哀册文(中書令褚/遂良撰)諡議(闕/)
咸亨五年八月十五日追尊太宗文武聖皇帝天寳八
載六月十五日追尊太宗文武大聖皇帝十三載二月
九日加尊太宗文武大聖大廣孝皇帝年號一(貞觀二/十三年)
宰相二十五人(裴寂蕭瑀陳叔達李靖封德彛宇文士/及長孫無忌杜如晦房𤣥齡髙士亷温)
(彦博岑文本魏徵侯君集楊師道戴胄劉洎李世/勣張亮馬周褚遂良崔仁師楊𢎞禮王珪杜淹)
髙宗天皇大聖大𢎞孝皇帝諱治(太宗第九子母曰文/德順聖皇后長孫氏)
貞觀二年六月十三日生于東宫麗正殿二月封晉王
十七年四月七日册為皇太子二十三年六月一日即
位(年二/十二)
咸亨五年八月十五日稱天皇𢎞道元年十二月四日
崩于東都貞觀殿(年五/十六)
文明元年八月庚寅葬乾陵(在京兆府/奉天縣界)諡曰天皇大帝
廟號髙宗哀册文(天后武/氏撰)諡册文(闕/)諡議(闕/)
天寳八載六月十五日加尊號髙宗天皇大聖皇帝十
三載二月六日加尊號髙宗天皇大聖大𢎞孝皇帝年
號十五(永徽七年正月七日改為顯慶顯慶六年二月/三十日改為龍朔龍朔四年正月一日改為麟)
(德麟德三年正月五日改為乾封乾封三年二月二十/九日改為總章總章三年三月十八日改為咸亨咸亨)
(五年八月十五日改為上元上元三年十一月三日改/為儀鳯儀鳯三年四月二十二日勅改来年正月一日)
(為通乾元年十二月十日勅停不行至四年六月十五/日改為調露調露元年八月二十三日改為永隆永隆)
(二年十月六日改為開耀開耀二年二月十三日/改為永淳永淳二年十二月四日改為𢎞道元年)
宰相四十七人(長孫無忌褚遂良于志寧張行成髙季/輔李世勣桞奭宇文節韓瑗来濟崔敦)
(禮李義府許敬宗杜正倫辛茂將任雅相盧承慶許圉/師上官儀劉祥道竇德𤣥樂彦暐孫處約姜恪陸敦信)
(戴至德劉仁軌楊武李安期張文瓘趙仁本閻立本李/敬𤣥郝處俊來恒薛元超李義琰髙智周張大安裴炎)
(王德真崔知温郭待舉岑長/倩郭正一魏𤣥同劉齊賢)
中宗孝和大聖大昭孝皇帝諱顯(高宗第七子母曰則/天順聖皇后武氏)
顯慶元年十一月五日生二月二日封周公儀鳯二年
十月三日徙封英王改名哲永隆元年八月二十三日
册為皇太子𢎞道元年十二月六日即位(年二/十八)
嗣聖元年二月六日太后廢帝為廬陵郡王房州安置
(聖厯元年六月遣職方員/外郎徐彦伯迎于房州)
聖厯元年九月十五日册為皇太子依舊名顯二年臘
月二十五日賜姓武氏神龍元年二十四日復位於通
天宫端扆殿(年五十二月五日/國號依舊稱大唐)十一月加尊號應天皇
帝三年八月三日加尊號應天神龍皇帝景龍四年六
月二十二日崩于神龍殿(年五/十五)景雲元年十一月己酉
葬定陵(在京兆府/富平縣界)諡曰孝和皇帝廟號中宗哀册文(工/部)
(侍郎徐/彦伯撰)諡册文(闕/)諡議(闕/)
天寳八載六月追尊號中宗孝和大聖皇帝十三載二
月追尊號中宗孝和大聖大昭孝皇帝年號三(神龍三/年九月)
(改為景龍景龍四年六/月四日改為唐隆元年)
宰相三十八人(安國相王姚元之韋安石唐休璟崔𤣥/暐楊再思張柬之房融韋承慶袁恕已)
(桓彦範敬暉武三思祝欽明魏元忠李懷逺豆盧欽望/韋巨源李嶠于惟謙蘇瓌宗楚客蕭至忠紀處訥張仁)
(亶韋嗣立崔湜趙/彦昭韋溫鄭愔)
睿宗𤣥真大聖大興孝皇帝諱旦(髙宗第八子母曰則/天順聖皇后武氏)
龍朔二年六月一日生于蓬莱宫含凉殿十一月十八
日封殷王乾封元年七月徙封豫王總章二年十一月
十二日徙封冀王改名輪上元三年正月徙封相王永
隆二年又改封豫王仍名旦嗣聖元年二月七日即位
(年二/十二)太后臨朝天授元年九月降為皇嗣改名輪聖厯
二年正月六日立為皇太弟固辭不就二月十四日改
封安國相王唐隆元年六月二十四日即位于承天樓
(年四/十九)
延和元年七月二十五日傳位開元四年五月二十日
崩于百福殿(年五/十五)其年十月庚午葬橋陵(在京兆府/奉先縣界)諡
曰大聖𤣥真皇帝廟號睿宗哀册文(紫微侍郎/蘇頲撰)諡册文(闕/)
諡議(闕/)
天寳八載六月追尊號睿宗𤣥真大聖皇帝十二載二
月加尊號睿宗𤣥真大聖大興孝皇帝年號三(景雲二/年正月)
(十九日改為太極太極元/年五月改為延和元年)
宰相二十五人(平王李嶠蕭至忠張仁亶韋嗣立趙彦/昭韋安石蘇瓌唐休璟裴談張錫岑義)
(崔湜劉幽求鍾紹京李日知薛魏姚元之崔日/用宋璟郭元振張說竇懷正魏知古陸象先)
𤣥宗至道大聖大明孝皇帝諱隆基(睿宗第三子母曰昭/成順聖皇后竇氏)
垂拱元年八月五日生于東都之别殿(以其日為千秋節/後改為長天節)
三年閏正月二日封楚王長壽二年臘月降封為臨淄
郡王唐隆元年六月二十一日進封平王七月二十六
日册為皇太子延和元年七月五日即位(年二/十八)
先天二年十月一日加尊號開元神武聖烈皇帝開元
二十七年二月七日加尊號開元聖文神武皇帝天寳
元載二月十一日加尊號開元天寳聖文神武皇帝七載
五月十三日加尊號開元天寳聖文神武應道皇帝八載
閏六月五日加尊號開元天地大寳聖文神武應道皇
帝十三載二月七日加尊號開元天地大寳聖文神武
證道孝德皇帝至德元年七月二日傳位册為太上皇
帝三年正月五日加號太上至道聖皇帝乾元元年正
月改尊號太上聖皇天帝元年七月五日崩于神龍殿
(年七/十八)
廣德元年辛酉葬泰陵(在京兆府/奉先縣界)諡曰至道大聖大明
孝皇帝廟號𤣥宗哀册文(左散騎常/侍王縉撰)諡册文(闕/)諡議(闕/)年
號三(先天二年十一月一日改為開元開元三十年正月/一日改為天寳天寳十五載七月十五日傳位)
宰相三十四人(劉幽求韋安石魏知古崔湜陸象先竇/懷正岑羲蕭至忠郭元振張說姚元之)
(盧懐慎源乾曜宋璟蘇頲張嘉貞王俊李元紘杜暹蕭/嵩宇文融裴光庭韓休裴耀卿張九齡李林甫牛仙客)
(李適之陳希烈楊國忠/韋見素崔圓房琯崔渙)
使相八人(源乾曜張說王俊張嘉貞/王正杜暹蕭嵩哥舒翰)
肅宗文明武德大聖大宣孝皇帝諱亨(𤣥宗第三子母曰/元獻皇后楊氏)
景雲二年九月三日生于東宫之别殿(以其日為天/平地成節)初
諱嗣昇先天元年九月封陜王開元十三年三月徙封
忠王改諱浚二十六年三月改諱璵六月三日册為皇
太子三十年九月改諱紹天寳二載改諱亨十五載七
月十二日即位于靈武殿(年四/十六)
至德三年正月五日上尊號光天文武大孝感皇帝乾
元元年正月加尊號乾元光天孝感皇帝二年正月一
日加尊號乾元大聖光天文武孝感皇帝上元二年九
月二十一日詔去皇號唯稱皇帝寳應元年四月十八
日崩于長生殿(年五/十二)
寳應二年三月庚午葬于建陵(在京兆府/醴泉縣界)諡文明武德
大聖大宣孝皇帝廟號肅宗哀册文(兵部侍郎/裴士淹撰)諡册文
(闕/)諡議(闕/)年號五(至德三年三月五日改為乾元乾元/閏四月九日改為上元上元二年九)
(月二日改為元年以今年十一月為歳首以斗所建辰/為名建已月改元寳應復以正月為歳首建已月為四)
(月/)
宰相十六人(韋見素崔圓房琯裴冕崔渙李麟苗晉卿/張鎬王嶼吕諲李峴第五琦李揆蕭華裴)
(遵慶/元載)
使相八人(裴冕郭子儀李光弼崔/渙崔圓張鎬王嶼吕諲)
代宗睿文孝皇帝諱豫(肅宗長子母曰/章敬皇后吳氏)
開元十四年十月十三日生于中宫之别殿(以其日為/天興節)
二十年八月二十一日封廣平郡王諱俶至德二年十
二月十五日進封楚王乾元元年三月改封成王五月
十九日册為皇太子十月五日改諱豫寳應元年四月
二十一日即位(年三/十七)二年七月七日加尊號寳應元聖
文武皇帝大厯十四年五月二十日崩于大明殿(年五/十四)
其年十月己酉葬元陵(在京兆府/富平縣界)諡睿文孝武皇帝廟
號代宗哀册文(中書侍郎/崔祐甫撰)諡册文(闕/)諡議(闕/)年號三(寳/應)
(二年七月二十日改為廣德廣德三年正月一/日改為永泰永泰二年十月十二日改為大厯)
宰相六人(雍王适苗晉卿裴遵/慶元載李輔國劉晏)
使相十七人(郭子儀李光弼李峴僕固懐恩李懷来王/縉辛雲京第五琦杜鴻漸崔圓裴冕田承)
(嗣朱泚李正已李寳/臣李忠臣李抱玉)
德宗神武孝文皇帝諱适(代宗長子母曰/睿真皇后沈氏)
天寳元載壬戌歳四月十九日生于長安大内之東宫
(不置/節名)元年建丑月特拜進封奉節郡王寳應元年五月
充天下兵馬元帥進封魯王八月改封雍王十月出鎮
陜州廣德元年拜尚書令元帥如故食實封二千户賜
鐵券圖形凌煙閣三年册為皇太子大厯十四年五月
即位(年三/十八)
建中元年正月加尊號曰聖神文武皇帝貞元二十一
年正月崩于會寧殿(年六/十四)十月葬崇陵(在京兆府/雲陽縣界)諡曰
神武孝文皇帝廟號德宗哀册文(刑部侍郎/許孟容撰)年號三(建/中)
(盡四年興元一年/貞元盡二十一年)
宰相三十人(崔祐甫常衮李勉楊炎盧把馬燧關播/蕭復喬琳劉從一姜公輔盧翰李晟張)
(延賞韓滉崔造桞渾李泌董晉趙憬陸贄賈耽盧/邁崔損趙宗儒鄭餘慶杜佑齊抗高郢鄭珣瑜)
使相二十人(郭子儀朱泚李寳臣李正已李忠臣梁崇/義李希烈李懷光陳少逰李抱真張孝思)
(王武俊劉𤣥佐渾瑊李訥嚴/震田緒劉滋韋臯李思古)
順宗至德𢎞道大聖大安孝皇帝諱誦(德宗長子母曰/昭德皇后王氏)
上元二年辛丑歳正月十二日生于長安之東内(不置/節名)
大厯十四年六月封為宣王建中元年正月册為皇太
子貞元二十一年正月即位(年四/十五)七月以疾未瘳令皇
太子監國八月傳位居興慶宫稱誥元和元年正月上
尊號曰應乾聖壽太上皇其月十九日崩于興慶宫(年/四)
(十/六)七月葬豐陵諡曰至德𢎞道大聖大安孝皇帝廟號
順宗哀册文(吏部侍郎/趙宗儒撰)諡册文(禮部侍郎/崔汾撰)諡議(太常寺/少卿崔)
(樞/撰)
大中三年十二月追崇尊諡曰至德𢎞道大聖大安孝
皇帝諡册文(中書侍郎/馬植撰)諡議(兵部尚書/歸融撰)年號一(永貞/一年)
宰相七人(賈耽杜佑鄭珣瑜高郢/韋執誼杜黄裳袁滋)
使相五人(劉滋韋臯李思古/張茂昭吳少誠)
憲宗昭文章武大聖至仁孝皇帝諱純(順宗長子母曰/莊憲皇后王氏)
大厯三年戊午歳二月十四日生于長安之東内(不置/節名)
貞元四年六月封為廣陵王開府儀同三司名淳二十
一年四月册為皇太子改諱純七月權勾當軍國政事
永貞元年八月即位(年二/十八)
元和三年正月上尊號曰睿聖文武皇帝十四年七月
又上尊號曰元和睿聖文武法天應道皇帝十五年正
月二十七日崩于大明宫之中和殿(年四/十三)五月葬景陵
(在京兆府/奉先縣界)諡曰聖神章武孝皇帝廟號憲宗哀册文(門/下)
(侍郎令/狐楚撰)諡册文(户部侍郎/楊於陵撰)諡議(權知禮部侍/郎李建撰)
大中三年十二月追崇尊諡曰昭文章武大聖至仁孝
皇帝諡册文(左僕射平章/白敏中撰)諡議(兵部尚書太/常卿歸融撰)年號一(元/和)
(盡十/四年)
宰相二十一人(賈耽韋執誼杜佑杜黄裳袁滋鄭餘慶/于頔鄭絪武元衡李吉甫韓𢎞裴垍李)
(藩權德輿李緯張𢎞靖李貫/之裴度李逢吉王涯崔羣)
使相十一人(劉濟李師古張茂昭吳少誠王士真田/季安髙崇文裴均王鍔劉總田𢎞正)
穆宗睿聖文惠孝皇帝諱恒(憲宗第三子母曰/懿安皇后郭氏)
貞元十一年乙亥歳七月六日生于大明殿(不置/節名)二十
一年四月封為延安郡王名宥元和元年八月進封遂王
七年十月册為皇太子改諱恒十五年正月即位(年二/十六)
長慶元年七月上尊號曰文武孝德皇帝四年正月二
十二日崩于寢殿(年三/十)十一月葬光陵(在京兆府/奉先縣界)諡曰
睿聖文惠孝皇帝廟號穆宗哀册文(右僕射平章/李逢吉撰)諡册
文(中書侍郎平章/事牛僧孺撰)諡議(闕/)年號一(長慶/四年)
宰相十四人(韓𢎞裴度李夷簡皇甫鎛令狐楚張𢎞靖/蕭俛段文昌崔恒杜元穎王播元稹李逢)
(吉牛/僧孺)
使相五人(劉總田𢎞正李/光顔李愬劉悟)
敬宗睿武昭愍孝皇帝諱湛(穆宗長子母曰/恭僖皇后王氏)
元和四年己丑歳六月九日生于東宫之别殿(不置/節名)
長壽元年三月封為鄂王尋改為景王二年十二月册
為皇太子四年正月即位(年一/十六)
寳厯元年四月上尊號曰文武大聖廣孝皇帝二年十
二月八日中官蘇明佐等作難帝遇害(年十/八)
太和元年七月葬莊陵(在京兆府/三原縣界)諡曰睿武昭愍孝皇
帝廟號敬宗哀册文(司空平章/事裴度撰)諡册文(右僕射竇/易直撰)諡議
(闕/)年號一(寳厯盡/二年)
宰相七人(杜元穎王播李逢吉牛/僧孺李程裴度竇易直)
使相三人(李光顔劉/浩烏重𦙍)
　
　
　
　
　
　
　
　
　
　
　唐會要卷一
欽定四庫全書
　唐會要卷二
　　　　　　　　　　　　　宋　王溥　撰
　　帝號下
文宗元聖昭獻孝皇帝諱昻(穆宗第二子母曰/貞獻皇后蕭氏)
元和四年己丑歳十月十日生(以其日為/慶成節)
長慶元年二月封為江王名涵寳應二年十二月即位
改名昻(年十/八)
開成五年正月四日崩于大明宫之太和殿(年三/十二)
八月葬章陵(在京兆府/富平縣界)諡曰元聖昭獻孝皇帝廟號文
宗哀册文(中書侍郎平/章事鄭覃撰)諡册文(中書侍郎平/章事李珏撰)諡議(太常/少卿)
(楊敬/之撰)年號二(太和盡九年/開成五年)
宰相二十三人(杜元穎王播李逢吉牛僧孺李程竇易/直裴度韋處厚楊嗣復李珏路隋李宗)
(閔段文昌宋申錫李德裕李固言鄭覃/王涯李訓賈餗舒元輿李石陳夷行)
使相五人(烏重𦙍史憲誠王智/興李載義劉從諫)
武宗至道昭肅孝皇帝諱炎(穆宗第五子母曰/宣懿皇后韋氏)
元和九年甲午歳六月十一日生于東宫(以其日為/慶陽節)
長慶元年三月封潁王名瀍開成五年正月立為皇太
子其年即位(年二/十七)
會昌二年正月上尊號曰仁聖文武至仁大孝皇帝五
年正月又上尊號曰仁聖文武章天成功神德明道至
神太孝皇帝六年三月改名炎其月二十三日崩(年三/十三)
八月葬端陵(在京兆府/三原縣界)諡曰至道昭肅諡議(禮部侍郎/陳商撰)
年號一(㑹昌盡/六年)
宰相十五人(李固言李石楊嗣復李珏崔鄲牛僧孺崔/珙李德裕陳夷行李紳李讓夷崔鉉杜悰)
(李曰/鄭肅)
使相四人(劉從諫王達/王起何𢎞敬)
宣宗聖武獻文孝皇帝諱忱(憲宗第十三子母/曰孝明皇后鄭氏)
元和五年庚寅六月二十三日生于大明宫(以其日為/夀昌節)
長慶元年辛丑封光王名怡會昌六年丙寅三月二十
一日武宗不豫立皇太弟勾當軍國翌日即位改名忱
(年三/十七)
大中二年戊辰正月上尊號曰聖敬文思和武光孝皇
帝大中三年己夘八月七日崩于大明宫(年五/十)
大中十四年二月庚辰葬貞陵(在京兆府/雲陽縣界)諡曰聖武獻
文孝皇帝廟號宣宗哀册文(中書侍郎/蔣伸撰)諡册文(門下侍/郎平章)
(事夏侯/孜撰)諡議(兵部侍郎/鄭穎撰)
咸通十三年壬申追崇尊號曰元聖至明成武獻文睿
智章仁神聰懿道孝皇帝年號一(大中十/三年)
宰相二十三人(李讓夷李紳鄭肅李回白敏中韋琮崔/元式李德裕盧商馬植周墀崔龜從任)
(銘魏扶令狐綯裴休魏謩崔慎/由鄭朗蕭鄴劉瑑夏侯孜蔣伸)
使相十一人(魏謩杜惊崔鄲王元達何𢎞敬王起/張仲武崔慎由盧耽白敏中鄭注)
懿宗昭聖恭惠孝皇帝諱漼(宣宗長子母曰/元昭皇后晁氏)
太和七年癸丑十一月十四日生于藩邸(以其日為/延慶節)
大中元年丙寅封鄆王名温大中十三年己夘八月立
為皇太子監國改名漼翌日宣宗崩即位(年二/十七)
咸通三年壬午正月上尊號曰睿文明聖孝德皇帝咸
通十二年壬午正月上尊號曰睿文英武明德至仁大
聖廣孝皇帝咸通十四年癸巳七月崩于咸寧殿(年四/十一)
乾符元年二月甲午葬簡陵(在京兆府/富平縣界)諡曰睿文昭聖
恭惠孝皇帝廟號懿宗哀册文(中書侍郎平章/事崔彦昭撰)諡册文
(門下侍郎平/章事王鐸撰)諡議(禮部侍郎/崔沆撰)年號一(盡咸通/十四年)
宰相二十一人(令狐綯白敏中蕭鄴夏侯孜蔣伸杜審/權杜悰畢諴楊收曺確髙璩蕭寘徐商)
(路巖于琮韋保衡王鐸劉/瞻劉鄴趙隱蕭倣崔彦昭)
使相十人(盧耽何𢎞敬張允伸何全皥李福/崔慎由崔鉉康承訓曺確韋宙)
僖宗惠聖恭定孝皇帝諱儇(懿宗第五子母曰/惠安皇后王氏)
咸通三年壬午五月八日生于東内(以其日為/應天節)初封晉
王名儼咸通十四年癸巳七月立為皇太子改名儇是
月懿宗崩即位(年二/十)
乾符二年乙未正月上尊號曰聖神聰睿仁哲明孝皇
帝文德元年戊申二月又上尊號曰聖文睿德光武𢎞
孝皇帝三月崩于武德殿(年二/十七)
文德元年十二月葬靖陵(在京兆府/奉天縣界)諡曰惠聖恭定孝
皇帝廟號僖宗哀册文(中書侍郎平/章事孔緯撰)諡册文(門下侍郎/平章事韋)
(昭度/撰)諡議(右丞權知禮部/侍郎桞玭撰)年號五(乾符七年改廣明元/年廣明二年改中和)
(元年中和五年改光啟元/年光啟四年改文德元年)
宰相二十三人(蕭倣崔彦昭鄭畋盧携王鐸李蔚鄭從/讜崔沆豆盧瑑王徽裴澈蕭遘韋昭度)
(鄭昌圖杜讓能孔緯張濬韋保/衡趙隱劉鄴裴坦鄭昭業裴流)
使相六十人(王鐸鄭從讜髙駢李可舉王重榮李克用/陳敬璌朱玫孫惟晟李巨威張均李孝德)
(陳珮鍾傅李鋌李茂貞朱全忠王處存東方達令狐綯/杜悰路巖曹確杜審權趙隱李蔚韋昭度鄭畋李都崔)
(安潛周寳張允伸王銘劉鄴王重盈王行瑜李昌言李/昌仁李昌符齊克儉齊克讓楊師立朱瑄滿存樂彦貞)
(劉臣客李希昌韓君雄韓簡在王思恭朱最安師儒周/□秦宗權楊全正楊守亮楊守忠楊守信崔彦明曹晟)
昭宗聖穆景文孝皇帝諱曄(懿宗第七子母曰/安惠皇后王氏)
咸通八年三月二十三日生于東内(以其日為/嘉會節)
十三年壬辰四月封壽王名傑乾符四年丁酉遥鎮幽
州又名敏
文德元年戊申三月立為皇太弟監國翌日即位并改
名曄(年二/十二)
大順元年庚戌正月上尊號曰聖文睿德光武𢎞孝皇
帝
天祐元年甲子八月梁王密令蔣𤣥暉等弑于東都椒
殿(年三/十八)葬和陵(在河南府/緱縣界)諡曰聖穆景文孝皇帝廟號
昭宗哀册文(中書侍郎平/章事栁璨撰)諡册文(右僕射平章/事裴樞撰)諡議(太/常)
(卿王/溥撰)年號七(龍紀二年改大順大順三年改景福景福/三年改乾寜乾寧五年改光化光化四年)
(改天復天復/四年改天祐)
宰相二十五人(韋昭度孔緯杜譲能張濬劉崇望崔昭/緯徐彦若鄭廷昌王摶崔𦙍李磎陸扆)
(孫偓鄭綮朱樸崔逺裴贄裴樞王溥獨/孤損桞璨陸希聲蘇檢盧光啟韋貽範)
使相三十九人(李鋌張全義孫惟晟王重盈錢鏐羅𢎞/信李罕之雷滿王建趙匡凝成汭孫德)
(昭周承誨李匡威楊守信張鈞陳鳯趙德禋崔安潛董/彦張漢瑜韋昭度王鎔王處直陳敬宣朱瑄時溥王拱)
(杜漢劉崇望朱全忠李思恭王行瑜李/茂貞王正李守亮楊守忠顧彦明曹晟)
哀皇帝諱柷(昭宗第九子母曰/積善太皇后何氏)
景福元年壬子九月三日生于大内(以其日為/乾和節)
乾寜四年丁巳封輝王名祚天復三年癸亥二月拜開
府儀同三司充諸道兵馬元帥天祐元年甲子昭宗崩
翌日蔣𤣥暉矯遺詔以帝即位改今名(年十/三)
天祐四年丁夘三月禪位于梁梁奉帝為濟隂王遷於
曹州明年二月遇害前刺史氐叔琮之第(年十/七)葬濟隂
之定陶鄉諡曰哀皇帝(後唐莊宗初就故陵置園邑有/司請諡曰昭宣光烈孝皇帝廟)
(號景宗中書復奉據少帝行事不合稱宗/存諡而已知禮者亦以昭宣之諡非宜)年號一(盡天祐/四年)
宰相六人(張樞獨孤損崔逺/桞璨張文蔚楊涉)
使相十三人(王師範錢鏐韓建張全義王鎔羅紹威劉/仁恭朱全忠王處直李茂貞趙德諲王建)
(趙匡/凝)
　　雜録
大厯十四年七月禮儀使吏部尚書顔真卿上言髙祖
至肅宗七聖廟號尊號名文字繁多皇帝則悉有大聖
之號皇后則盡有順聖之名使言之者惑於今行之者
異於古請髙祖以下累聖諡號悉取初諡為定謹按舊
制上諡號髙祖為武皇帝太宗為文皇帝髙宗為天皇
大帝中宗為孝和皇帝睿宗為聖真皇帝𤣥宗為孝明
皇帝肅宗為孝宣皇帝其廟號如故仍請凖漢魏及國
朝故事於尚書省議定奏御乃令尚書省議之時以諡
號前後繁多不經儒學之臣思改者久矣會真卿上奏
皆謂必克正焉而兵部侍郎袁傪官以兵達不詳典故
乃上言陵廟中玉册既刋矣不可輕改遂罷之傪曾不
知陵中玉册實紀其初號後雖追尊而册文如故
興元元年正月上在奉天頒罪已之詔讓去徽號其後
雖翦大盜復天步羣臣屢請終不許焉
元和十五年四月禮儀使奏羣臣告天請大行皇帝諡
凖禮及故事合集中書門下御史臺五品以上尚書省
四品以上于南郊告天畢議定然後連署奏聞
太和七年十二月宰臣王涯等四人上表請册徽號不
許至開成二年二月因御紫宸殿宰相鄭覃李固言李
石等以請諸道節度觀察使頻有表章以加徽號為請
上固謙抑不允其月自朔至晦諸道節度觀察使請上
徽號者凡二十餘道或再請三請者皆報不許焉
大中三年十二月二十五日追尊順宗憲宗諡號初羣
臣以河湟既復請加尊號上深執謙讓三表不許曰河
湟已復繼承先志朕欲追尊順宗憲宗諡號以成功烈
其事如何宰臣白敏中等對曰臣等愚昧思慮所不及
故遂行之至册日上御宣政殿百僚拜訖乃降階受玉
册于太尉拜受訖授禮官將奉迎以退上俯僂不瞬目
送使者流涕嗚咽俟太尉奉策出升殿羣臣莫敢動焉
(先是中書門下奏追尊二祖儀注皇帝行事與差官展/禮舊記不同禮許從宜不必法古臣等商量其日皇帝)
(于宣政殿受玉册遣宰相已下持/節奉册赴太廟庶協典禮詔可之)
天祐二年三月起居郎蘇楷議昭宗諡號曰皇帝御宇
宙治亂以審汙隆宗祀配天資諡以定升降故臣下君
上皆不得而私也有司先定尊諡曰聖穆景文孝皇帝
廟號昭宗按後漢和帝安帝順帝縁非功德遂加尊稱
亦允臣下之請今郊禋有日祫祭惟時伏望别議新廟
之稱庶協先朝罪已之德于是太常卿張廷範改諡曰
恭靈莊閔孝皇帝廟號襄宗(楷禮部尚書循之子凡劣/無藝乾寧二年應進士登)
(第物論以為濫昭宗命翰林學士陸扆祕書監馮渥復/試黜落不許再入舉塲楷負愧銜怒至是與起居郎羅)
(扆起居舍人盧鼎連署議楷目不知書其文羅/扆所作盖時政出賊臣哀帝亦不能制之也)
　　追諡皇帝
孝敬皇帝諱𢎞(髙宗第五子永徽六年正月封代王七/年六月六日册為皇太子上元二年四)
(月二十五日薨于合璧宫倚雲/殿正月五日贈諡曰孝敬皇帝)
殤皇帝重茂(中宗第四子聖厯三年臘月封北海郡王/神龍元年二月改封温王景龍四年六月)
(册為皇太子七日即王位二十四日讓位于睿宗降封/温王景雲二年正月改封襄王集州安置開元二年四)
(月薨于房州年十/七追諡殤皇帝)
讓皇帝憲(睿宗長子本名成器文明元年立為皇太子/及睿宗降為皇嗣更改為皇孫後為蔡王又)
(為宋王復為寧王開元二十/九年薨追册讓皇帝葬惠陵)
奉天皇帝琮(𤣥宗長子本名嗣直封剡王改名潭又名/琮天寳十載薨諡靖徳皇太子肅宗元年)
(追册為奉天/皇帝葬齊陵)
承天皇帝倓(肅宗第三子本封建寧郡王薨寳慶初贈/封齊王大厯三年追封承天皇帝葬順陵)
　　雜録
龍朔元年孝敬命太子賔客許敬宗等于文思殿博採
古今集摘其英詞麗句以類相從勒成五百卷名曰瑤
山玉彩表上之賜物三萬段總章元年二月勅征遼軍
逃亡限内不首及更有逃亡者身並處斬家口沒官孝
敬上表切諫請免其配沒從之其月親釋奠司成館因
請贈顔回太子少師曾參太子少保制並從之咸亨二
年駕幸東都太子監國時屬大旱闗中饑乏取廟下兵
馬糧視之見有食榆皮蓬實者乃令衆寺各給米使足
時義陽宣城二公主以母得罪幽于掖庭太子見之驚
惻遽奏請出降又請以同州沙地分借貧人詔並許之
承天皇帝倓既為張良娣所譖肅宗怒而幽死又欲搖
動代宗時代宗收復兩京遣判官李泌入朝獻捷從容
語及倓事泌曰臣幼稚時念得黄臺瓜辭陛下聞其說
乎髙宗天帝有子八天后所生子自為行第故睿宗第
四長曰孝敬皇帝𢎞為太子監國仁明孝悌天后方圖
臨朝乃鴆殺之立雍王賢賢每自憂惕知必不保全與
二子同侍父母之側無由敢諫乃作黄臺瓜辭令樂工
歌之冀天后聞之哀愍辭曰種瓜黄臺下瓜熟子離離
一摘使瓜好再摘令𤓰稀三摘尚自可四摘抱蔓歸太
子賢終為天后所逐死于黔中陛下有今日運祚已一
摘矣慎無再摘上愕然曰卿安得有是言自是奪宗之
計不行
𤣥宗嘗與讓帝憲及岐王範等書曰昔魏文帝詩云西
山一何髙髙髙殊無極上有兩仙童不飲亦不食賜我
一丸藥光輝有五色服藥四五日身體生羽翼朕每思
服藥而生羽翼何如骨肉兄弟非天生之羽翼乎夫陳
思王有超代之才堪任經國之務絶其朝謁卒令憂死
魏祚未終邅司馬宣王之奪豈神丸之効也虞舜之聖
捨傲象之愆以親九族九族既睦平章百姓此為帝王
之軌則于今數千歳天下歸善焉朕未嘗不廢寢忘餐
欽歎也頃因餘暇妙選仙經得此神効方古老云服之
必騐今分此藥願與兄弟同保長齡永無限極時申王
等皆先薨唯憲獨在上尤加恩貸每至憲生日必幸其
宅移時宴樂居常無日不賜憲酒酪及異饌等尚食總
監及四方有所進獻食稍甘即皆分以賜之憲奏請年
終録付史館每年至數百紙
開元二十九年冬十月京城寒甚凝霜封樹學者以為
春秋雨木冰即是亦名樹介言其象介胄也憲見而歎
曰此俗為樹架者也諺曰樹生架達官怕必有大臣當
之我其死矣其年十一月薨上聞之號呼失聲左右莫
不掩淚
　
　
　
　
　
　
　
　
　
　
　
　唐會要卷二
欽定四庫全書
　唐會要卷三
　　　　　　　　　　　　　宋　王溥　撰
　　皇后
宣皇帝皇后張氏諡宣獻咸亨五年八月十五日追諡
光皇帝皇后賈氏諡光懿咸亨五年八月十五日追諡
景皇帝皇后梁氏諡景烈咸亨五年八月十五日追諡
元皇帝皇后獨孤氏諡元貞武德元年六月二十二日
追諡
髙祖皇后竇氏武德元年六月二十二日追諡穆皇后
貞觀九年五月九日追尊太穆神皇后天寳八載六月
十五日追尊太穆順聖皇后
太宗皇后長孫氏武德九年八月二十一日立為皇后
貞觀十年五月二十六日崩于立政殿(年四/十六)諡曰文德
皇后咸亨五年八月追諡文德聖后天寳八載六月加
尊號文德順聖皇后
髙宗皇后王氏永徽元年正月立為皇后六年十月十
三日廢為庶人
天后武氏貞觀十年文德皇后崩太宗聞武士彠女有
才貌召入宫以為才人時上在東宫因入侍悅之太宗
崩隨嬪御之例出家為尼感業寺上因忌日行香見之
武氏泣上亦澘然時蕭良娣有寵王皇后惡之乃召入
宫潛令長髮欲以間良娣之寵既入宫待之踰于良娣立
為昭儀良娣王皇后協心謀之遞相譖毁上終不納俄
誣王皇后與母桞氏求厭勝之術昭儀所生女暴卒又
奏王皇后殺之上遂有廢立之意上從容言后無子以
風長孫無忌無忌竟不順㫖永徽五年中書舍人李義
府上表請廢王皇后立昭儀以厭衆庶之心上悅謂李
勣曰立昭儀之事褚遂良固執不從遂良既是顧命大
臣事不可當止也勣遂密奏曰此事陛下家事何須更
問外人許敬宗又言于朝曰田舍翁積得十斛麥尚欲
換却舊老婦况天子富有四海立一皇后有何不可闗
諸人何事妄生異議上意乃定遂立為皇后顯慶五年
十月已後上苦風眩表奏時令皇后詳決自此參預朝
政幾三十年當時畏威稱為二聖咸亨五年八月十五
日稱天后𢎞道元年十二月髙宗崩十二月皇太子即
位尊為皇太后臨朝攝政載初元年九月九日即位改
國號稱周賜帝姓武氏神龍元年正月二十三日傳位
于中宗二十六日徙居上陽宫二十七日上尊號則天
大聖皇后十二月二十六日崩于洛陽宣居殿(年八/十一)諡
曰大聖則天皇后國子司業崔融為哀册文二年五月
二十八日祔葬乾陵唐隆元年七月七日依舊為皇后
景雲元年十月十八日改為大聖天祐延和元年六月
十七日又改為天后其年八月五日改為聖后開元四
年十二月改為則天后天寳八載六月十五日追尊號
則天順聖皇后年號二十(嗣聖二年二月七日改為文/明文明元年九月五日改為)
(光宅光宅二年正月一日改為垂拱垂拱五年正月一/日改為永昌永昌五年十一月一日改為載初載初元)
(年九月九日稱周改為天授天授三年四月四日改為/如意如意元年九月九日改為長壽長壽三年五月十)
(日改為延載延載二年三月一日改為證聖證聖元年/九月二十九日改為天册萬歳天册萬歳二年臘月改)
(為萬歳登封萬歳登封元年四月一日改為萬歳通天/萬歳通天二年九月九日改為神功神功二年正月一)
(口改為聖厯聖厯三年五月五日改為久視久視二年/正月五日改為大足大足元年十月二十三日改為長)
(安長安五年正月/一日改為神龍)
宰相七十四人(劉仁範薛元超裴炎岑長倩郭待舉魏/𤣥同劉齊賢韋𢎞敏胡元範王德真劉)
(褘之武承嗣騫味道崔察李景諶韋方質沈諒裴居道/韋思謙蘇良嗣韋待價張光輔王本立范履冰邢文偉)
(武攸寧傅逰藝史務滋宗秦客格武樂思誨任知古歐/陽通裴行本狄仁傑楊執柔李逰道袁𢎞智崔神基崔)
(元綜李紹德姚壽李元素王璿婁師德韋巨源陸元方/豆盧欽望蘇味道王孝傑武士方楊再思杜景倫周允)
(元孫元亨李道廣王方慶王及善宗楚客武三思吉頊/李嶠張錫韋安石李懷道顧琮李迥秀朱敬則唐休璟)
(韋嗣立崔𤣥暐張/柬之房融韋承慶)
中宗皇后趙氏天寳八載六月十五日追尊思和皇后
皇后初為英王妃母常樂公主得罪妃坐廢幽死于内
侍省中宗崩將葬于定陵莫知瘞所將行招魂附葬之
禮太常博士彭景曰招魂葬禮非古不可備棺椁置輼
輬宜據漢書郊祀志葬黄帝衣冠于橋山遂以皇后褘
衣于陵寢行宫招魂置衣魂轝以太牢告祭遷衣于𤣥
宫御榻之右覆以夷衾焉
皇后韋氏神龍元年十二月十二日立為皇后十一月
二日尊為順天皇后三年八月十五日加順天翼聖皇
后唐隆元年六月二十日降為庶人初神龍元年十二
月侍中桓彦範上表曰昔孔子論詩闗雎為始言后妃
者人倫之本理亂之端也故皇英降而虞道興任姒歸
而周宗盛桀奔南巢禍階末喜魯桓滅國惑以齊媛伏
見陛下每臨朝聽政皇后必施帷幔坐于殿上得聞政
事愚歴選列辟求詳往代帝王有與婦人謀及政者莫
不破國亡身傾輈繼路且以隂乗陽違天也以婦凌夫
違人也違天不祥違人不義由是古人譬以牝雞司晨
惟家之索易曰无攸遂在中饋言婦人不得親于國政
也伏願鑒古人之言察古人之意上以社稷為重下以
蒼生為念宜令皇后無往正殿干及外朝專在中宫聿
修隂教則坤儀式固鼎命維新
睿宗皇后劉氏唐隆元年六月二十八日贈皇后景雲
二年二月二十三日追諡肅明皇后天寳八載六月十
五日追尊肅明順聖皇后
皇后竇氏唐隆元年贈皇后景雲二年追諡昭成天寳
八載追加昭成順聖皇后贈諡日月並與肅明皇后同
𤣥宗皇后王氏長壽二年納為妃先天元年八月二十
日立為皇后開元十二年七月二十一日廢為庶人
皇后楊氏至德二年六月二十四日追尊皇后諡曰元
獻立廟于太廟之西四時薦享皆凖太廟一室之儀至
寳應二年四月遷神主于太廟祔𤣥宗室
皇后武氏恒安王攸止女攸止卒後后尚幼隨例入宫
及王皇后廢賜號惠妃宫中禮秩一同皇后開元二十
五年十二月七日薨年四十贈皇后諡曰貞順仍立廟
于京師昊天觀之角乾元之後享祀仍停初十四年四
月侍御史潘好禮聞上欲以惠妃為皇后進疏諫曰臣
嘗聞禮記曰父母之讎不共戴天公羊傳曰子不復父
讎不子也昔齊襄公復九世之讎丁蘭報木母之恩春
秋美其義漢史稱其孝陛下既不以齊襄為法丁蘭為
戒豈得欲以武氏為國母當何以見天下之人乎不亦
取笑于天下乎非止虧損禮經實恐汚辱名教又惠妃
再從叔三思從父延秀等並干朝綱亂常遞窺神器豺
狼同穴梟獍同林至如惡木垂隂志士不息盜泉飛波
貞夫莫飲良有㫖哉且匹夫匹婦欲結夫妻者尚相揀
擇况陛下是累聖之貴天子之尊乎伏願陛下詳察古
今鑒戒成敗慎擇華族之女必在禮義之家稱神祇之
心允億兆之望為國大計其在于兹且惠妃本是左右
執巾幗者也不當參立之春秋書宋人夏父之會無以
妾為夫人齊桓公誓命于葵丘亦曰無以妾為妻此則
夫子恐開窺競之端深明嫡庶之别又漢成帝欲立趙
氏為皇后劉輔極言漢桓帝欲立亳氏于中宫李雲切
諫又見人間盛言尚書左丞相張說自被停知政事之
後每諂附惠妃誘蕩上心欲取立后之功更圖入相之
計伏願杜之于將漸不可悔之于已成且太子本非惠
妃所生惠妃復自有子若惠妃一登宸極則儲位實恐
不安皇太子既守器承祧為萬國之主本何可輕易輒
有揺動古人所以見其漸者良以是也昔漢髙祖以戚
夫人之故將易太子之位時有商山四皓雖不食漢庭
之祿尚能輔翼太子况臣愚昧職參憲府慷慨闗心感激
懐憤陛下留神省察
　蘇冕駮曰此表非潘好禮所作且好禮先天元年為
　侍御史開元十二年為温州刺史致仕表是十四年
　獻而云職參憲府若題年恐錯即武惠妃先天元年
　始年十四王皇后有寵未衰張說又未為右丞相竟
　未知此表是誰獻之
肅宗皇后吳氏寳應元年五月十九日追尊皇后諡曰
章敬
皇后張氏至德二年十二月十五日良娣張氏册為淑
妃乾元元年三月六日立為皇后寳應元年有罪幽死
别所
代宗皇后獨孤氏大厯十年追尊曰貞懿皇后十月十
六日忌
皇后沈氏開元末選入宫天寳末以禄山犯闕𤣥宗西
狩棄妃故為賊所得拘于東都之掖庭代宗收東都見
之留宫中及史思明再犯河洛遂失所在十餘年求之
不得至德宗即位建中元年八月追尊為皇太后遂以
睦王述為奉迎皇太后使工部尚書喬琳為副昇平公
主宜備起居候知行在即嚴扈法駕奉迎至二年二月
羣臣以皇太后問至稱賀既而謬焉四方詐稱太后者
數四至永貞元年九月禮儀使奏太皇太后沈氏厭代
登真于今二十有七年大行孝皇帝至孝惟深哀思罔
極建中初已發明詔舟車所至靡不週遍歳月滋深迎
訪理絶謹按晉庾蔚之議云尋求三年之外又俟中壽
而服之今參詳禮經博稽故事伏請以大行皇帝啟攢
宫日皇帝百官舉哀于肅章門内之正殿先令有司造
褘衣一副發哀日令内官以褘衣置于幄坐自後令宫
人朝夕上食先告元陵次告宗廟上太皇太后諡册次
造神主擇日祔代宗廟其褘衣奉法駕奉遷于元陵祠
殿置于代宗皇帝衮衣之右便以今年十一月二日發
哀為忌追册曰睿真皇后從之
德宗皇后王氏貞元二年十一月册為皇后其月二十
一日忌三年正月上尊諡曰昭德皇后其諡册文初令
兵部侍郎李紓撰上以紓謂皇后為大行皇后非也詔
學士吳通𤣥又云咨后王氏亦非也按貞觀中岑文本
撰文德皇后諡册文曰皇后長孫氏斯得之矣其年二
月皇后發引梓宫進辭太廟于永安門升顯輬車于安
福門從隂陽之吉也三月以皇后廟樂章九首付有司
令議廟舞之號禮官請號坤元之舞從之其樂章初令
宰臣張延賞桞渾等撰及進留中不下又命翰林學士
吳通𤣥為之時上務簡約不立廟令于陵所祠殿奉安
神主三年正月十八日太常博士李吉甫奏曰准國朝
故事昭成皇后肅明皇后元獻皇后並置别廟若于大
行皇帝陵所祠殿奉安神主禮經典故檢討無文伏以
元獻皇后廟在太社之西今請修葺以為大行皇后别
廟勅㫖宜依仍付所司至三年二月二十七日翰林待
詔楊季炎等奏奉進止宜于兩儀殿虞祭畢擇日祔廟
准經勘擇用三月十八日一時兩儀靈座便請除之詔
下太常詳求典故太常卿董晉與博士李吉甫張薦等
奏曰伏惟古禮合用今年七月卒哭祔廟國朝故事髙
祖六月而葬睿宗十月而葬並葬訖便卒哭祔廟聖朝
典故伏請遵仍令所司于今月十八日已前擇卒哭位
哭訖以十八日祔廟制曰可
順宗皇后王氏永貞元年八月册為皇后元和元年五
月册為皇太后十一年三月四日忌
憲宗皇后郭氏元和五年閏正月册為皇太后大中二
年五月二十一日忌其年七月上尊諡曰懿安皇太后
皇后鄭氏會昌六年四月上尊號曰皇太后大中元年
上尊號曰孝明皇太后
穆宗皇后王氏長慶四年二月册為皇太后會昌四年
正月十二日忌五年四月上尊諡曰恭懿僖皇太后
皇后蕭氏寳應三年三月册為皇太后大中元年四月
十五日忌其年八月上尊諡曰正獻皇太后武宗母也
敬宗皇后(史闕/)文宗皇后(史闕/)武宗皇后鄭氏
宣宗皇后晁氏大中十三年九月上尊諡曰元昭皇太
后
懿宗皇后王氏咸通十四年八月册為惠安太后文德
元年四月上尊諡曰恭獻皇太后
僖宗皇后(史闕/)
昭宗皇后何氏光化元年四月册為皇后天祐元年册
為皇太后居積善宫天祐二年十二月為梁王密遣人
所害
　　雜録
開元四年正月大理少卿李衢奏奉進止令修皇后譜
牒事伏請降明勅奉勅宜依仍令户部量事供其紙筆
貞元二年十二月有司以皇后在殯請禁公私聲樂詔
曰大行皇后喪民庶之間並以除服縁情制禮須使合
宜其太常權停教習京城及諸府任舉樂音
三年正月詔中書門下兩省及常參官各宜撰大行皇
后挽歌詞三首其月詔内外諸親設祭于大行皇后並
不假飾花果已後公私集會並宜凖此初皇后母郕國
夫人鄭氏等請設祭可之自是宗室諸親及李晟渾瑊
神策六軍大將皆請設祭自啓攢宫後日有數祭至于
將遷座乃止
元和十一年三月順宗皇后王氏崩于南内之咸寧殿
諡曰莊憲初太常少卿韋勲進諡議公卿署定欲告天
地宗廟禮院奏議曰謹按曾子問賤不誄貴幼不誄長
禮也古者天子稱天以誄之皇后之諡則讀于廟江都
集引白虎通曰皇后何以諡之諡之于廟又曰皇后無
外事無為于郊傳曰故雖天子必有尊也凖禮賤不得
誄貴子不得爵父母所以必諡于廟者諡宜受成于宗
廟故天子諡成于郊皇后諡成于廟今請凖禮集百官
連署諡狀訖讀于太廟然後上諡于兩儀殿既符其事
允合禮經從之其年四月西川節度使李儀簡遣使往
南詔告皇太后哀凡天子之喪嗣天子以卿大夫告于
四夷太后皇后之喪則方鎮告之故事也(時以太后崩/不聽政欲凖)
(故事冢宰以總百官宰相禮儀裴度獻議曰冢宰是殷/周六官之首既掌邦禮實統百司故王者諒隂百官權)
(聽之制後代設官既無此號不可虚設且國朝故事或/置或否古今異制不必因循其諸司公事望請中書門)
(下處分/者從之)其年七月禮儀使奏自秦漢以来天子之后稱
皇后母稱皇太后祖母稱太皇太后加太字者所以加
尊稱也國朝典禮皆稱舊制開成六年正月太常奏昭
成皇太后諡號已牒禮部禮部以太字非之太常報曰
入廟稱后義係于天在廟稱太后義係于祖並載在史
策垂之不朽今百司文牒及奏狀參詳典故恐不合除
太字如諡册入陵神主入廟即當去之奏可十五年五
月莊憲皇太后弟故左金吾衞大將軍王用妻胡氏進
狀云請用姑莊憲皇太后䕃補千牛申中書門下稱准格
無條伏見貞元中沈翬用姑睿真皇太后䕃元和中妾
弟二男浩亦用皇太后䕃伏乞天恩允妾所奏可之仍
入格令
天祐元年九月册昭宗皇后何氏為皇太后中書門下
奏請太后宫請以積善為名從之
　　内職
舊制皇后之下有貴妃淑妃德妃賢妃各一人為夫人
正一品昭儀昭容昭媛修儀修容修媛充儀充容充媛
各一人為九嬪正二品婕妤九人正三品美人九人正
四品才人九人正五品寳林二十七人正六品御女二
十七人正七品采女二十七人正八品以備周禮六宫
之數其外又有尚宫尚儀尚服尚食尚寢尚功分掌宫
中服御藥膳之事宫正糾愆失彤史紀功書過龍朔二
年改易官名置贊德二人正一品以代夫人宣儀四人
正二品以代九嬪丞門五人正四品以代美人承㫖五
人正五品以代才人衞仙六人正六品以代寳林供奉
八人正七品以代御女持節二十人正八品以代采女
又置侍中三十人正九品咸亨二年復舊髙祖太宗黜
隋之亂政未下車而大放宫女正位配尊惟其舊髙祖
之職備員而已所謂刑于内以正乎外及髙宗永徽之
後政出宫中公卿大夫罔不憚服其取威也多山陵未
畢而冢嗣再廢遂掘翦王室改立宗社非一朝一夕之
故其所由来漸矣及中宗追王韋氏崇寵三思使以先
(闕/)事尊訪之于是慶雲之瑞宣于朝廷桑女之歌布于
天下防閑之道大壞亂逆之謀預召矣卒以禍敗為後
王誡
懿宗淑妃郭氏(生同昌公主帝在藩邸常經重疾妃侍/醫藥見黄龍出入臥内既間妃以異告)
(帝曰慎勿言之/貴必不相忘)婕妤崔氏王氏
　　雜録
貞觀十三年二月二十五日尚書八座議曰謹按王者
正位作為人極朝有公卿之列室有嬪御之序内政修
而家理外教和而國安爰自周代洎乎漢室名號損益
時或不同然皆寤寐賢才博採淑令非唯德洽宫壼抑
亦慶流邦國近代以降情溺私寵掖庭之選有乖故實
或微賤之族禮訓蔑聞或刑戮之家怨憤充積而濫叨
名級入侍宫闈即事而言竊未為得臣等伏請今日以
後後宫及東宫内職員有闕者皆選有才行充之若内
無其人則旁求于外采擇良家以禮聘納
永徽六年十月武后未立上特號為宸妃侍中韓瑗中
書令来濟奏言帝王嬪妃自有恒數今若别立妃號臣
等竊以為不可乃止
貞元六年七月九日太常卿崔縱奏謹按司封令及六
典王母為太妃髙祖宇文昭儀生韓王元嘉後為韓國
太妃太宗燕妃生越王貞後為越國太妃今諸王母未有封
號請遵典故其月吏部郎中桞冕者狀稱歴代故事及
六典無公主母稱號臣謹約文比義公主母既因公主
而貴伏請降于王母一等命為太儀各以公主本封加
太儀之上㫖依
元和四年德宗皇帝妃韋氏卒廢朝三日妃祖濯尚中
宗女定安公主官至衞尉少卿父會昌中為義王駙馬
妃少入宫性敏順善于承奉德宗重之遂册為妃六宫
服其德崇陵復土畢于園寢終三年之制至是卒寳應
元年四月禮院奏贈梁國夫人
尚宫宋氏葬奉勅令所司供鹵簿凖故事只合給儀仗
詔以鼓吹賜之宋氏姊妹五人皆有文學貞元中澤潞
節度使李抱真貢至闕下德宗召入宫試兼問經史文
義深加賞歎自後皇太子及諸王公主等多從受學姊
妹中尚宫尤通達人事自憲宗穆宗呼為先生其名實
根本具在憲宗實録其年七月勅殿中上奉御郭環曾
祖故陳州刺史崇可封工部尚書曾祖母唐氏贈晉昌
郡夫人祖母李氏可贈隴西郡夫人父右威衞將軍義
可贈禮部尚書以姊妹才人有寵故也未為妃后一旦
褒贈榮及祖禰前例無之
天祐二年九月六日内出宣㫖乳母楊氏可賜號昭儀
乳母王氏可封郡夫人第二乳母先帝已封郡夫人可
凖楊氏例改封中書奏議言乳母古無封夫人賜内職
之例近代因循殊乖典故昔漢順帝以乳母宋氏為山
陽君安帝乳母王聖曰野王君當時朝議猶或非之唯
中宗封乳母于氏為平恩郡夫人尚食髙氏為蓚國夫
人今國祚中興禮儀革舊臣等商量楊氏望賜號安聖
君王氏福聖君第二王氏康聖君從之其年十二月勅
宫嬪女職本備内任近年以来稍失禮儀今後每遇延
英坐朝日只令小黄門祗候引從宫人不得擅出内
　　出宫人
武德九年八月十八日詔王者内職取象天宫上備列
宿之序下供掃除之役肇自古昔具有節文宋代奢淫
搜算無度朕顧省宫掖其數實多憫兹深閉久離親族
一時減去各從娶聘自是中宫前後所出計三千餘人
貞觀二年春三月中書舍人李百藥上封事曰自陛下
受命已来昭示天下薄賦輕徭恤刑慎獄躬行節儉減
損服御雖堯舜德音無以過此然隂氣鬱積亦恐是旱
之咎徴往年雖出宫人未為盡善竊聞大安宫及掖庭
内無用宫人動有數萬衣食之費固自倍多幽閉之寃
足感和氣亢陽為害亦或由兹至七月三日上謂侍臣
曰婦人幽閉深宫情實可愍隋氏末年求采無已此皆
竭人力朕所不取且洒掃之餘更何所用今將出之任
求伉儷非獨以省費息人亦各得遂其性於是命尚書
右丞戴胄給事中杜正倫等于掖庭西門簡出之
開元二年八月十日詔曰古者三夫人九嬪二十七世
婦八十一御女以備内職焉朕恭膺大寳頗修舊號而
六宫曠位未副于周禮八月算人不行于漢法至于姜后
進諫永巷脫簪袁盎有言上林引席此則朕之所慕未
曾忘也頃者人頗喧譁聞于道路以為朕求聲色選備
掖庭豈余志之未孚何斯言之妄作往縁太平公主選
人入宫朕以事雖順從未能拒抑見不賢莫若自省欲
正謗莫若自修改更而張損之可也妃嬪已下朕當揀
擇使還其家宜令所司將車牛今月十二日赴崇明門
待進止
大厯十四年五月出宫人數百人
貞元二十一年三月出後宫人三百人其月又出後宫
及教坊女妓六百人聽其親戚迎于九仙門百姓莫不
叫呼大喜
元和八年六月出宫人二百任其嫁配十年十二月出
宫人七十人
長慶四年二月勅先在掖庭宫人及逆人家口并配内
園者並放出外任其所適其月赦文宫中老年及殘疾
不任使役并有父母者並委所司選擇放出
寳厯二年十二月勅在内宫人宜放三千人願嫁及歸
近親並從所便不須尋問
開成三年二月文宗以旱出宫人劉好奴等五百餘人
送兩街寺觀任歸親戚翌日因對紫宸宰相李珏曰陛
下放宫女數多德邁千古漢制八月算人晉武平吳亦
多採擇仲尼所謂未見好德如好色者宰相鄭覃曰昔
晉武以採擇之失中原由此解體千古可為殷鑒矣
　
　
　
　
　
　
　
　
　
　
　
　
　
　唐會要卷三
欽定四庫全書
　唐會要卷四
　　　　　　　　　　　　　宋　王溥　撰
　　儲君
太子建成髙祖長子武德元年六月七日册為皇太子
九年六月四日見殺追封息王初武德元年六月萬年
縣法曺孫伏伽上疏諫曰臣聞性相近而習相逺以其
所好相染故也皇太子及諸王等左右羣僚不可不擇
而任之但是無德義之人家門不能邕睦及好奢華馳
騁嫚逰聲色不得使親而近之臣歴觀往古下覽近代
至于子孫不孝兄弟離間莫不為左右亂之願陛下選
賢才以為皇太子僚友如此則克崇磐石永固維城矣
中山王承乾太宗長子武德三年六月封恒山郡王五
年八月徙封中山郡王九年十月立為皇太子貞觀十
七年四月六日廢為庶人居黔州十八年十二月二日
薨開元二十四年追封恒山郡王諡曰愍初貞觀十三
年黄門侍郎劉洎上疏曰太子生于深宫之中長于婦
人之手未嘗識憂懼無由曉風俗雖復神機不測天
縱生知而開物成務終由外奬是故周儲上哲思望奭
而加裕漢惠深仁引綺園而昭德原夫太子宗祧是繫
善惡之際興亡斯在茍不勤始將悔于終故晁錯上書
令先通政術賈誼獻策務前知禮教臣今不曲陳故事
請以聖德言之陛下多才多藝允武允文尚且雖休勿
休日慎一日求異聞于振古勞叡思于當年乙夜觀書
事髙漢帝馬上披卷勤過魏后陛下自勵如此而令太
子優游臣所未喻一也加以暫屏機務即寓目雕蟲屈宋不
足以升堂鍾張何階于入室陛下好古如此而令太子
悠然静處不尋篇翰臣所未喻二也備該衆妙獨秀寰
中猶晦天聰俯詢凡識聽朝之隙引見羣臣降以温顔
訪以今古陛下自行如此而令太子久入趨侍不接正
人臣所未喻三也若謂無益則何事勞神若謂有成則
宜申貽厥蔑而不急未見其可上遂勅劉洎令與岑文
本馬周遞日往東宫與太子談論十六年二月諫議大
夫禇遂良諫曰昔聖人制禮尊嫡卑庶謂之儲君道亞
霄極其為崇重用物不計泉貨財帛與王者共之庶子
體卑不得為例所以塞嫌疑之漸除禍亂之源也先王
必本人情然後制法知國家必有嫡庶然後庶子雖愛
不得超越嫡子正禮特須尊崇如當親者疎當尊者卑
則佞巧之奸承機而動私恩害公或至亂國臣伏見東
宫料物歳得四萬段出市貨賣凡直一萬一千貫魏王
年别封及廩物一年凡直一萬六千貫文此便儲君料
物翻少藩王朝野聞見以為非是昔漢明帝披輿地圖
等諸國户口令諸子租歳不過二千萬明德馬后為言
亦不偏得此則防其嗜欲節其驕恣伏願陛下頗擇漢
法𢎞此無偏儲君之用微附古昔則天下幸甚因詔曰
儲貳不會自古常式近代以来多為節限求之故實深
非事宜自今皇太子出用庫物所司勿為限制至其年
八月十四日上謂侍臣曰當今國家何事最急各為我
言之右僕射高士亷曰養百姓最急黄門侍郎劉洎曰
撫四夷最急中書侍郎岑文本曰行禮義最急諫議大
夫褚遂良曰即日四方仰德誰敢為非但太子諸王須
有定分陛下宜為萬代法以遺子孫上曰此言是也朕
年將五十已覺衰怠既以長子守器東宫弟及庶子數
將五十心常憂慮頗在此耳但自古嫡庶無良佐何嘗
不傾敗家國公等為朕搜訪賢德以輔儲君爰及諸王
咸求正士且人事歳久則分義情深非意窺覬多由此
作于是限王府官寮不得過四考十七年三月左屯衞
中郎將季安儼上表言皇太子及諸王陛下處置未為
得所太子國之本也伏願深思逺慮以安天下之情上
曰我識卿意我兒雖患脚猶是長嫡豈可舍嫡立庶乎
燕王忠髙宗長子貞觀二十年八月封陳王永徽三年
七月册為皇太子六年十一月武后既立禮部尚書許
敬宗奏曰臣聞元儲以貴立嫡之義尤彰罔敢同名正
本之文愈顯既而皇后生子合處少陽出自塗山是為
吾君之子夙嫻胎教宜展問豎之心乃復為孽奪宗降
居藩邸臣以愚誠竊所未喻且今之守器素非皇嫡永
徽爰始國本未生權引彗星越升明兩近者元妃載誕
嫡嗣降神重光日融爝火宜息安可以濫兹皇統叨據
大器國有諍臣孰逃其情竊惟息姑克讓可以思齊劉
强守藩宜遵往軌追踪泰伯不亦可乎踵武延陵固當
安矣寧可反植枝幹久易位子天庭倒襲衣裳使違方
于震位蠢爾黎元于誰係心垂裕後昆將何播美且父
子之際人所難言事或犯鱗必嬰嚴憲伏自思忖荷盼
前朝引于陋巷之中申以後車之禮雲臺畫像十有八
人三紀于兹惟臣僅在常思勉力少報鴻恩今兹冢嗣
執珪下枝當璧孟侯淪屈大典未申臣既分職文昌典
司嘉禮位陪宗伯不敢曠官効命之秋宜在兹日及召
見上曰卿朕之伯夷立嫡之義在禮何如對曰正國本
則萬事理皇太子國之本也本猶未正萬國無以係心
東宫者所出本微今知國家已有正嫡必不自安竊位
而懷疑恐非宗廟之福也願陛下熟計之上曰忠已自
讓對曰能為泰伯願速從之顯慶七年正月六日降為
梁王官寮皆懼罪亡匿無敢見者太子右庶子李安仁
獨候忠泣涕拜辭而去時論美之
章懐太子賢髙宗第六子永徽六年正月封潞王龍朔
元年九月二十日改封沛王咸亨二年五月十三日勅
尚書省與奪事及須商量拜奏事等文案並取沛王賢
通判其應補擬官及廢置州縣并兵馬刑法等事不在
判限三年九月改名德徙封雍王上元二年六月三日
改名賢册為皇太子調露二年八月二十日廢為庶人
唐隆元年七月七日追贈太子諡曰章懐賢初封潞王
為幽州都督始出閣容止端雅髙宗深所歎賞謂司空
李勣曰此兒已讀得尚書禮記誦古詩賦復千餘篇暫
經領覽遂即不忘我曾遣誦論語至賢賢易色遂再三
覆誦我問何為如此乃云性愛此言及為皇太子令監
國處分明審為時所稱儀鳯中手勅褒美賢又令右庶
子張大安等注范氏後漢書表上之賜物三萬段仍以
其書付秘閣時正議大夫明崇儼以符劾之術為則天任
使密稱英王狀類太宗又宫人潛議云賢是后姊韓國
夫人所生賢亦自疑懼則天又嘗撰少陽政範及孝子傳以
賜之仍數作書以責讓及崇儼為盜所殺則天疑賢所
為又使人發其隂事詔中書侍郎薛元超黄門侍郎裴
炎御史大夫髙智周與法官推鞫之于東宫馬坊搜得
皂甲數百領乃廢為庶人幽于别所
節愍太子重俊中宗第三子聖厯三年臘月封義興郡
王神龍元年二月十九日徙封衞王二年七月五日册
為皇太子三年七月五日兵敗自殺唐隆元年六月二
十五日贈太子景雲元年七月諡節愍十一月陪葬定
陵
廢太子瑛𤣥宗第二子本名嗣謙景雲元年九月二日
封真定郡王先天元年八月十一日進封郢王開元二
年十二月十七日册為皇太子十三年三月十日改名
鴻二十三年七月改名瑛二十五年四月二十二日廢
為庶人初二十三年將廢太子謀于宰臣張九齡曰太
子天下之本也動之則搖人心且太子之在東宫未聞
大惡臣聞父子之道天性也有過父恕而掩之無宜廢
絶且其狀未著恐外人窺之傷陛下慈父之道寳應元
年五月十九日勅宜復舊封皇太子初瑛母趙麗妃有
才貌善歌舞𤣥宗在潞州甚寵遇及武惠妃寵幸麗妃
恩顧漸薄時鄂王瑶母皇甫德儀光王琚母劉才人皆
𤣥宗在臨淄邸得幸及惠妃承恩鄂光之母亦漸疎薄
于是瑛與鄂光自謂母氏失職常有怨望遂為李林甫
及駙馬楊回所誣𤣥宗震怒並廢為庶人俄又賜死天
下寃之後惠妃屢見三庶人為祟
惠昭太子憲寧宗長子元和元年八月封為郢王四年
閏三月立為皇太子六年十二月薨諡曰昭惠
莊恪太子永文宗長子太和四年四月封魯王七年八
月立為皇太子開成三年十月薨諡曰莊恪
皇太子裕昭宗長子大順三年六月二十八日封德王
乾寧四年二月十一日册為皇太子天祐元年薨
　　雜録
貞觀十六年六月西苑丞穆格農囿不修太宗怒甚命
于朝堂斬之侍臣戰慄莫敢進言太子承乾諫曰人者
有生最靈一死不可復活命即斬之理恐未盡請付法
司推鞫太宗意解即笞而釋之長孫無忌進曰陛下發
天威之怒太子犯顔進諫斯誠四海之福太宗曰自朕
御天下虚心正人即有魏徵朝夕納諫自徵云亡劉洎
繼之太子幼在朕前每見規諫者常心悅之染以成性
故有今日之諫耳
十七年閏六月詔曰皇太子地惟儲副寄深監撫兼統禁
旅是允舊章宜知左右屯營兵馬事大將已下並受處分
十九年髙士亷劉洎等表稱皇太子與百官書疏先無禮
式請詳定其儀詔曰皇太子地在震方禮絶羣后而令書
法式未著彛章近代以来例皆明白謙過逼下書依衆庶
無以别貴賤之差將何顯尊卑之序理非通允宜有更張
凡事處分論事之書皇太子並宜畫令左右庶子以下署
名宣奉行書按畫日其餘與諸親及師傅等書不在此限
二十年太宗于寢殿側置一院令太子居之絶不遣往東
宫門下侍郎兼太子賔客褚遂良上疏諫曰臣聞周家
問安三至必退漢儲視膳五日乃来禮曰男子十年出
就外傅出宿于外學書計然則古之達者豈無私愛欲
使成立凡人尚猶如此况君之世子乎且朋友不可以
深交深交必有怨父子不可以溺愛溺愛或生愆伏願
逺覽殷周近遵漢魏常許旬日半月遣還宫專學藝以
潤身布芳聲于天下則微臣雖死如生之年太宗從之
長安三年太子詹事崔神慶上表曰臣伏思五品以上
所以帶龜者比為别勅徴召恐有詐妄内出龜合然後
應命况太子元良國本萬方所瞻古来徴召皆用玉契
此誠重慎之極防萌之慮臣昨見縁突厥使見太子合
預朝參直有文符下宫曾不降勅處分太子當時又報
臣曰昨日至晩侍奉不見聖人諭及遣来今者直凖臺
符入朝事得妄否臣伏思禮司儀注例皆奏聞臺符所
下必將非妄臣又自到朝堂審知是實所以太子遽往
當今人禀淳化内外同心然古人慮事于未萌之前所
以長無悔吝之咎臣愚見太子既與陛下異宫伏望召
太子先報来日非朔望朝參應須宣喚伏望降墨勅及
玉契以符重慎之道
開元十六年五月勅所選皇太子及諸王等妃既是百
官子女禮合避人今追就府縣及過本司未為得所其
應預妃者宜令所司具名録奏各令女及近親隨使于
命婦朝堂待進止
乾元元年四月代宗自楚王改封成王張皇后有子數
歳隂有奪宗之議宰臣李揆因見對肅宗從容謂曰成
王嫡長有功今當命嗣卿意如何揆拜賀曰陛下言及
于此社稷之福天下幸甚不勝大慶肅宗喜曰朕計決
矣
建中元年二月國子司業歸崇敬上言凖制皇太子時
幸太學行齒胄之禮者伏請每至春秋國學釋奠之時
所司先奏聽進止其釋奠齒胄之禮如開元禮或有未
盡請委禮儀使更以古議詳定聞奏
貞元中裴延齡韋渠牟以姦佞相次選用延齡尤狡險
判度支務尅剥聚斂自以為功天下怨怒陸贄李充以
讒毁受譴陽城等伏闕懇諭幾至得罪順宗在東宫毎
進見輒言延齡輩不可用而諫臣可奬德宗卒不相渠
牟延齡而宥城等者東宫之力也德宗嘗泛舟魚藻宫
水嬉命皇太子升舟舟具皆飾以金碧丹青婦人盛飾
操舟光彩耀燭衆樂俱發德宗顧太子今日如何曰極
盛然後退以奢諫德宗不悅焉
貞元二十一年四月册廣陵王為皇太子時德宗即位
已久而臣下未有親奏對者内外咸言王伾王叔文專
行斷決日有異說又屬頻隂雨皆以為羣小用事之應
及將行册禮之時雨乃止天景清明有慶雲見識者以
為天意所歸及覩皇太子儀表班行悚動退無不相慶
至有感而泣者道路歡悅遞相傳告中外有屬焉
元和五年二月太常禮院奏百官避皇太子名諱詳禮
經公卿大夫與太子同名無嫌盖尊統于上太子同在
臣子之列國朝故事東宫官號并東宫殿及門名與太
子名同皆改然無百官避東宫名者德宗在春宫處州
舊名不改并御史院中同名者亦不改伏以宫臣名及宫
殿門名并百官宗姓中有與皇太子名同者即于儀制體
合廻避臺官及王公爵土名號推義比例並無改文詔可
六年閏十二月皇大子薨前四年有司將行册禮以孟秋
再卜日臨事皆以雨而罷至十月方就廷册纔二週歳而
薨十二月三十日皇太子侍讀諫議大夫韋綬奉皇太子
學書至依字輒去其傍人字臣問其故答曰君父每以此
字可天下之奏臣子豈合書之上深嘉歎之其年五月韋
綬罷侍讀綬好諧戲兼通人間小說太子因侍上或以綬
所能言之上謂宰臣曰侍讀者當以經術𫝊導太子使知
君臣父子之教今或聞韋綬談論有異于是豈所以傅
導太子者因此罷其職尋出為處州刺史其年十二月
惠昭太子薨命國子司業裴茝議廢朝禮茝奏故事無
皇太子薨禮請輟視朝十二日盖用期服易月之制也
七年惠昭太子既薨穆宗時為遂王憲宗以澧王居長
又多内助將建儲貳命翰林學士崔羣與澧王作讓表
羣執奏曰大凡已合當之則有陳讓之義若不合當因
何遽有讓表今遂王嫡子長所宜正位青宫乃從之(及後/穆宗)
(即位拜吏部侍郎召見别殿謂之曰我升儲位之時卿/為羽翼羣奏曰先帝之意元在陛下頃者授陛下淮西)
(節度使臣奉命草制且曰能辨南陽之牘允/符東海之貴若不知先帝深㫖臣豈敢輕言)
長慶二年十二月上御紫宸殿册皇太子故事册太子
御宣政殿時以聖體未康慮勞登御故從便也是日備
宫懸于殿庭列内仗于兩閣門内羣臣辨色序立于宣
政門外俄就外廊食訖始具衣冠劒履入自月華門列
位于正衙辰後一刻方入閣上臨軒復以中官列侍太
子步自崇明門以宫寮翼從駙馬二人扶衣冠禮儀使
導以進及樂作扇開羣臣拜訖太子進至龍墀東南再
拜受册攝中書令杜元穎跪讀册文訖以授太子太子
再拜舞蹈乃歸于崇明門幕殿羣臣賀皇帝訖退詣崇
明門謁太子太子命舉簾執笏答拜宫寮拜則受之
開成元年五月中書門下奏臣等累奉德音令與皇太
子於甲族選妃家今商量于兩都及側近精擇甲族可
以選尚者勅冢嗣元良家國之慶人倫之始在娶元妃
雖吉事尚更于待年而嘉偶宜深于善教至于先定冀
選義方屬在德門遂成好合在東京委裴度西京委宰
臣各申㫖諭兩月内送中書門下
三年十月莊恪太子薨太常禮院奏皇太子薨禮儀至
重諸祠祭除天地社稷之外並合權停其天地社稷祭
日懸而不樂虞祭已後却依常式從之
　　追諡太子
懿德太子重潤(中宗長子/本名重照)惠莊太子撝(睿宗第/二子)惠文太
子範(睿宗第/四子)惠宣太子業(睿宗第/五子)靖恭太子琬(𤣥宗第/六子)
恭懿太子佋(肅宗第/十二子)昭靖太子邈(代宗第/三子)文敬太子諒
(徳宗之子本順宗子/上愛念之養為子)懐懿太子湊(穆宗第/三子)悼懐太子普
(敬宗/長子)靖懐太子渼(宣宗第二子會昌六年封/王大中六年薨追諡靖懐)
　　雜録
懿德太子生于東宫内殿髙宗甚悅及滿月大赦改元
永淳是歳立為皇太孫開府置官屬及申宗遷于房州
其府廢中宗為皇太子封為邵王大足元年為人所搆
與其妹永泰郡主壻魏王武延基等竊議張易之兄弟
何得恣入宫中則天命杖殺之年十八重潤風神俊朗
早以孝友知名既死非其罪大為當時所惜中宗即位
追贈皇太子諡曰懿德陪葬乾陵仍為聘國子監丞裴
粹亡女為㝠婚與之合𦵏
惠莊太子撝初生則天嘗以示僧萬廻萬廻曰此兒是
西域火樹之精養之宜兄弟則天甚悅始令列于兄弟
之次
惠文太子範好學工書雅愛文章之士無貴賤皆盡禮
接待與閻朝隱劉延琦張諤鄭繇篇題唱和又多聚書畫
古蹟為時所稱上禁約王公不令與外人交結駙馬都
尉裴虚已坐與範逰讌兼私挟䜟緯之書配徙嶺外萬
年尉劉雅稱風格委整時士庶冀有所成功忽然殂謝
逺近失望焉
　　皇太孫
貞觀十七年十一月二十八日誕皇太孫宴宫寮于𢎞
教門太宗幸東宫自殿北門入謂宫臣曰頃来生業稍
可非乏酒食而唐突公等宴會朕有甲觀之慶故就卿
為樂耳謂太子曰爾國之儲貳府藏是同金玉綺羅不
足為賜但先聖典籍可為鑑誡耳因賜尚書毛詩孝經
各一部太子太傅蕭瑀曰今所賜書請陳其要㫖申明
義趣可為深誡者皆委曲言之上大悅以為師傅得人
永淳元年三月十五日立皇孫重照為皇太孫將置府
寮上召吏部侍郎裴敬尋郎中王方慶問今立太孫前
代故事如何方慶進曰臣按周禮有嫡孫漢魏以来皇
太子在亦不立太孫但封王耳晉太康元年立愍懐太
子第二子臨淮王臧為皇太孫永寧元年立愍懐太子
第三子襄陽王尚為皇太孫太子官屬即轉為太孫官屬齊
永明十年立文惠太子長子南郡王昭業為皇太孫使
居東宫今皇太子在而立太孫旁求載籍未有前例上
曰自我作古可乎對曰可三王不襲禮五帝不沿樂苟
不失上下之序虧政理之道亦何事而不可詩曰詒厥
孫謀以燕翼子禮曰君子抱孫不抱子孫可以為王父
尸以其昭穆同也今陛下肇建皇孫創斯盛典所以彰
子孫千載之盛福祚靈長之應也上悅使方慶詳求典
故官屬員品乃奏太孫府置師傅及文學祭酒及左右
長史東西曹掾主簿管記司録以下六曹從事等官各
加王府一級上後頗以為疑竟不補授而止也
憲宗皇帝六七歳時德宗抱置膝上謂曰汝是何人在
吾懐中對曰第二天子也上大驚喜由是重之
　唐會要卷四
欽定四庫全書
　唐會要卷五
　　　　　　　　　　　　　　宋　王溥　撰
　　諸王
舊制親王食封八百户有至一千户公主三百户長公
主加十户有至六百户髙宗朝以沛英豫三王及太平
公主武后所生食封逾於常制垂拱中太平公主(一千/二百)
(户/)聖厯初相王太平公主(各三/千户)長安中壽春王兄弟五人(各/三)
(百/户)神龍初相王太平公主(各加至/五千户)衞王(三千/户)温王(二千/户)
成王(七百/户)壽春公主(加至七/百户)嗣雍王衡陽王臨淄王巴陵
王中山王(加至七/百户)安樂公主(二千/户)長寧公主(一千五/百户)宣
城公主宜城公主以下(各一/千户)定安公主(一千/户)相王女為
縣主者(各三/百户)衞王升儲位相王(又加至/七百户)太平公主(加至/五百)
(户前已封五千/户此特更加耳)安樂公主(加三/千户)長寧公主(加至二千/五百户)宜
城公主以下(各加至/二千户)唐隆初嗣雍王壽春王封為親王
(各加至/一千户)開元中寧王(二千五/百户)岐王薛王(各五/百户)申王(四千/户)
邠王(一千八/百户)皇妹為公主(一千/户)咸宜公主(加至一/千户)其後
皇子封王者(二千/户)皇女為公主者(五百/户)又諸皇女為公
主者(例加一/千户)其封數神龍中相王太平長寧安樂公主
皆以五千為限雖水旱亦不破色以正租庸充數開元
以後以四千為限初貞觀中髙宗為晉王以文德皇后
最小子於后崩後累年太宗憐之竟不令出閣髙宗朝睿
宗為殷豫王雖長成亦以則天最小子不令出閣嗣聖
纂大位聖厯初封為相王始出閣中宗時以燕王重福
失愛出遷外藩衞王重俊為太子又與成王千里等起
兵將誅韋后故温王重茂雖年十六七竟亦居宫中先
天之後皇子幼則居東内封後以年漸長成乃於安國
寺東附苑城同為大宅分院居之名為十王宅令中官
押之於夾城中起居每日家令進膳又引詞學工書之
士入教謂之侍讀十王謂慶忠棣鄂榮光儀潁永濟盖
舉全數其後盛儀壽陳豐恒凉六王又就封入内宅開
元二十五年鄂光得罪忠王繼大統天寳中慶棣又歿
唯榮儀十四王居内而府幕列于外坊歳時通名起居
而已外諸孫長成又於十宅外置百孫院每歳幸華清
宫側亦有十王宅百孫院十王宫人每院四百餘人百
孫院三四十人又於宫中置維城庫諸王月俸物納之
以給用諸孫納妃嫁女亦就十宅中太子不居於東宫
但居于乗輿所之别院太子之子亦分院而居婚嫁則
同親王公主於崇仁里之禮院
髙祖二十一王衞王𤣥霸(追諡/懐)巢王元吉(建成同謀/伏法諡刺)楚王
智雲荆王元景(房遺愛同/謀伏法)漢王元昌(承乾同/謀伏法)豐王元亨
周王元方徐王元禮韓王元嘉(事具/雜録)彭王元則(諡曰/忠)鄭
王元懿(諡/惠)霍王元軌虢王元鳯道王元慶(諡/孝)鄧王元裕
(諡/康)魯王靈夔舒王元名(丘神勣所陷/死非其罪)江王元祥(諡/安)密王
元曉(諡/貞)滕王元嬰
太宗十三王楚王寬吳王恪(事具濮/雜録)王泰(諡/恭)齊王祐(庶/人)
蜀王愔(庶人/諡悼)蔣王惲(為人誣告/惶恐自殺)越王貞(事具/雜録)紀王慎江
王囂(諡/殤)趙王福曹王明(庶人賢通謀徙/於黔州而自殺)代王簡
髙宗三王原王孝(諡/悼)澤王上金(周興誣告/恐懼自殺)許王素節(事/具)
(雜/録)
中宗一王譙王重福(謀反/伏法)
睿宗一王隋王隆悌
𤣥宗十九王棣王琰鄂王瑤(得罪/自殺)光王琚(為人誣吿/死非其罪)夏
王一(事具/雜録)儀王璲潁王璬懐王敏(諡/哀)永王璘(事具/雜録)壽王
瑁延王玢盛王琦濟王環義王玼信王理豐王珙(言/不)
(遜賜/死)恒王瑱涼王璿汴王璥
肅宗十一王越王係西平王佖(追封/衛王)彭王僅兖王僴涇
王侹襄王僙靈昌王榮杞王倕邵王偲定王侗淮陽王
僖(追封/宋王)
代宗十八王均王遐(追/封)睦王述丹王逾恩王連韓王逈
簡王遘忻王造韶王暹嘉王運端王遇恭王通循王遹
原王逵雅王逸隋王迅益王迺荆王選(追/封)蜀王遡
德宗九王舒王誼(本名/謨)通王諶䖍王諒肅王詳資王謙
代王諲(始王/縉雲)昭王誡欽王諤珍王諴
順宗二十王郯王經均王緯溆王縱密王網莒王紓郇
王綜邵王約宋王結集王緗冀王絿和王綺欽王績衡
王絢(舊唐王在/欽王績上)會王纁福王綰(舊唐書福王綰/下有珍王繕)撫王紘
岳王緄袁王紳桂王綸翼王綽(舊唐書翼王綽/下有蘄王緝)
憲宗十五王澧王惲深王悰洋王忻絳王悟建王恪鄜
王憬瓊王悅沔王恂婺王懌茂王愔淄王協衡王憺澶
王㤝彭王惕棣王惴
穆宗一王安王溶
敬宗四王梁王休復襄王執中紀王言揚陳王成美(開/成)
(四年十月立為皇太子/求行册禮尋降為陳王)
文宗一王蔣王宗儉
武宗四王益王峴兖王岐徳王嶧昌王嵯
宣宗十一王郢王洞雅王涇衞王灌夔王滋慶王沂濮
王澤鄂王潤懐王洽昭王汭康王汶廣王澭
懿宗六王魏王佾凉王侹蜀王佶威王侃吉王保(文德/九年)
(授開府儀同三司檢/校太𫝊食邑三百户)睦王倚
僖宗二王建王震益王陞
昭宗八王䖍王禊沂王禋遂王禕景王祕祁王祺雅王
禎瓊王祥棣王祤(並乾寕五/年四月封)
　　雜録
韓王元嘉少好學聚書至萬卷皆文句詳定秘府不及
又愛碑文古跡多得異本閨門修整有類寒素與其弟
靈夔相友愛兄弟相見如布衣之禮修身潔已内外如
一當代諸王莫能及者唯霍王元軌抑其次焉元嘉子
黄國公譔少以文才稱諸王子之中與瑯琊王沖為一
時之秀
霍王元軌初為蜀王徙封吳王後為霍王太宗嘗問羣
臣曰朕子弟孰賢侍中魏徴對曰臣愚昧不盡知其能
唯吳王數與臣言未嘗不自失上曰朕亦器之卿以為
前代誰比徵曰經學文雅亦漢之閒平也由是寵遇彌
厚因令妻徴女焉又嘗從太宗逰獵遇羣獸命元軌射
之矢不虚發太宗撫背曰汝武藝過人恨今無所施焉
當天下未定我得汝豈不安乎太宗崩去職毁瘠過禮
自後常布衣示有終身之戚焉每至忌辰輒數日不食
後徙封霍王為絳州刺史遷徐州元軌前後為刺史唯
閉閣讀書吏事責成於長史司馬謙慎自守與物無忤
不妄接士在徐州日唯與一處士劉𤣥平為布衣之交
人或問𤣥平王之所長答曰無問者往而復之𤣥平曰
夫人有短所以見其長至於霍王無所不備吾何以稱
之哉為定州刺史有突厥来寇元軌令開門偃旗寇疑
有伏懼而宵遁州人李嘉運與賊連謀事洩髙宗令收
按其黨元軌以强寇在境人心不安唯殺嘉運餘無所
及因自劾違制上覽表大悅謂使者曰朕亦悔之向無
王則失定州矣有王文操者遇賊二子鳳賢以身蔽捍
文操獲全二子皆死縣司抑而不申元軌察之遣使弔
祭表其事詔並贈朝散大夫令加旌表其禮賢愛善如
此後因入朝屢上表陳時政得失多有匡益髙宗甚尊
重之及在外藩朝廷每有大事皆密制問焉髙宗崩與
侍中劉齊賢等知山陵事齊賢服其諳練謂人曰非我
輩所及元軌嘗使國令徵封令白請依諸國賦物貿易取
利元軌曰汝為國令當正吾失反說吾以利耶拒而不
納
道王元慶歴趙豫滑徐沁衞州刺史皆以政聞事無不
謹及母薨請躬修墳墓優詔不許
鄧王元裕好學善談名理與典籖盧照鄰為布衣之交
舒王元名聰悟髙祖在大安宫時太宗晨夕使尚宫起
居送珍饌元名保傅等謂元名曰尚宫有品秩髙者見
宜拜之元名曰此我二哥婢也何用拜為太宗聞而壯
之曰此真我弟也封王之後歴數郡刺史元名性髙潔
罕問家人産業朝夕矜莊門庭清肅嘗誡其子豫章王
亶等曰藩王所乏不慮無錢財官職但勉行善事忠孝
持身此吾志也及亶為江州刺史以善政聞髙宗手勅
褒美元名以賞其義方之訓髙宗每欲授元名大州刺
史固辭曰忝預藩戚豈以州郡户口為仕進之資辭情
懇到故在江州向二十年賞玩林泉有塵外之意垂拱
中轉青州又拜鄭州州境鄰接都畿諸王及帝戚涖官
者或不檢攝家人為百姓所苦及元名到大革其弊
江王元祥貪鄙多聚金寳營求無厭為吏人所患時滕
王元嬰蔣王惲虢王鳯亦以貪暴為人惡之有授得其
府官者以比嶺南惡處謂之語曰寧向儋崖象白不事
江滕蔣虢
滕王元嬰為金州刺史頗驕縱動作無度髙宗與書誡
之曰王地在宗支寄深磐石幼聞詩禮夙奉義訓實冀
孜孜無怠漸以成德豈謂不遵軌轍踰越典章且城池
作固以備不虞闗鎻閉開須有常凖鳩召散樂并集府
寮嚴闗夜開非復一度遏密之悲尚纒比屋王以此情
事何紛紜又巡省百姓觀風問俗遂乃驅率老幼借狗
求鷹志從禽之娯忽黎元之重時方農要屢出畋逰以
擾百姓將為笑樂取適之方亦應多緒何必此事方得
娛歡晉靈虐主未可取則趙孝文趨走小人張四郎優
倡賤𨽻王親與博戲極為輕脫一府官寮何所瞻望凝
寒方甚以雪埋人虐物既深何以為樂家人奴僕侮弄
官人至於此事彌不可長朕以骨肉至親不欲致王於
法今與王下上考以愧王心人之有過貴在能改國
有憲章私恩難再興言及此慙抱盈懐
吳王恪授安州都督及將赴職太宗以書誡之曰吾君
臨億兆表正萬邦汝地居茂親當維藩屏勉思橋梓之
道善侔間平之德以義制事以禮制心三風十諐不可
不慎如此則勉固磐石永一維城外為君臣之忠内有
父子之孝宜自勵志以朂日新汝方違膝下悽戀何已
欲遺汝珍玩恐益驕奢故誡此一言以為庭訓恪有文
武才太宗嘗稱其類已既名望素髙甚為物情所向長
孫無忌輔立髙宗深所忌嫉永徽中會房遺愛謀反遂
因事誅恪以絶衆望四海寃之
太宗以魏王泰愛好文學特令就府别置文學館任自
召引學士又以泰腰股洪大趨拜稍難復令以小輿舁
至於朝所其寵異如此後司馬蘇朂以自古名王多引
賔客以著述為美勸泰請撰括地志遂奏引著作郎蕭
德言等就府修撰數歳方畢及上表之日詔令付秘閣
賜泰物萬段德言等賜物有差貞觀十六年四月詔泰
移居武德殿泰為太宗所愛禮秩如嫡魏徴上疏諫曰
陛下愛魏王宜使知定分抑其驕奢不處嫌疑之地今
武德殿近儲后焉上陵下替不可以訓太宗曰我幾錯
誤遂遣泰歸本第十七年五月上親謁太廟以謝承乾
之過魏王泰以罪降爵為東莱郡王太宗因謂侍臣曰
自今太子不道藩王窺伺者兩棄之𫝊之子孫以為永
制於是列宫寮等各以大義責之流降有差初承乾既
廢魏王泰因入侍奉太宗面許立為太子翌日謂侍臣
曰泰昨入見自投我懐中云臣今日始得與陛下為子
是更生之日臣有一孽子臣百年之後當為陛下殺之
傳國晉王父子之道固當天性我見其如此甚憐之褚
遂良進曰陛下失言伏願審思無令錯誤也安有陛下
百年之後魏王持國執權為天下主而能殺其愛子傳
國晉王者乎陛下比者立承乾為太子復寵魏王愛之
踰嫡嫡庶不分所以至今日既立魏王伏願陛下别安
置晉王始得全矣太宗涕泗交下曰我不能因起入内
是日太宗御兩儀殿羣臣盡出詔司徒長孫無忌司空
房𤣥齡兵部尚書李勣諫議大夫褚遂良謂曰我三子
一弟所為如此我心無聊因自投於床無忌等爭趨抱
持太宗抽佩刀無忌驚懼遂良於太宗手中爭取佩刀
以授晉王無忌等請太宗所欲立曰我欲立晉王無忌
曰謹奉詔有異議者臣請斬之太宗謂晉王曰舅許汝
矣汝宜拜謝晉王因下拜太宗於是御太極殿召文武
六品以上告立晉王為太子羣臣皆蹈舞稱慶(詔幽魏/王於北)
(苑/)
蜀王愔累授襄州刺史益州都督嘗非理數繫所部縣
令又畋獵無度數為非法太宗怒曰禽獸調伏可以馴
擾於人鐵石鐫鍊可以成方圓之器至如愔者曾不如
禽獸鐵石乎乃削封邑及國官之半貶為虢州刺史後
復加實封滿千户愔在州數逰獵不避禾稼深為百姓
所怨典軍楊道整叩馬諫愔曳而捶之後為御史大夫
李乾祐所劾髙宗謂荆王元景曰先朝櫛風沐雨平定
四方逺近肅清車書混一上天降禍奄棄萬邦朕纂承
洪業懼如馭朽與王共戚同憂為國家主蜀王畋獵無
度侵奪黎甿縣令無故被罰阿諛即喜忤㫖便嗔如此
居官何以共理歴觀古来諸王若能動遵禮度則流慶
子孫違越朝章則誅不旋踵愔為法司所劾朕實恥之
帝又引楊道整勞勉之拜為匡道府折衝都尉賜絹五
十疋(貶愔為黄/州刺史)
蔣王惲自安州都督除梁州惲在安州多造器用玩具
及將行有車四百兩州縣不堪其勞
越王貞累授相州刺史貞善騎射涉文史兼有吏幹但
信讒言官寮有正直者多被貶退又縱諸僮䜿侵暴部
民由是皆伏其才而鄙其行則天臨朝加太子太傅除
豫州刺史自則天稱制貞與韓王元嘉魯王靈夔霍王
元軌等密有匡復之志垂拱三年七月遂各起兵赴神
都則天命左豹韜衞大將軍麴崇裕等率兵十萬討之
其衆大潰貞等首並梟闕下貞將起兵與壽州刺史駙
馬都尉趙瓌書曰佇總義兵来入貴境瓌甚喜復許率
兵相應瓌妻常樂公主髙宗第七女和思皇后之母也
謂其使者曰為我報王與其進不與其退爾諸王若是
男兒不應至許時尚未舉動我嘗見耆老云隋文帝將
簒奪周室尉遲迥是周室外甥猶能起兵相州天下響
應况爾諸王並國之懿親宗社是託豈不學尉遲迥感
恩効節舍生取義耶夫為臣子若救國難則為忠不救
為逆諸王必須以匡救為急不可虚生浪死以笑於後
代及貞等敗瓌與公主伏誅貞長子沖好文學善騎射
歴密齊博三州刺史皆有能名與父貞相次舉兵七日
而敗神龍初侍中敬暉等以沖父子翼戴皇家義存社
稷請復其官爵武三思令昭容上官氏代中宗下手詔
不許開元四年詔追復爵土令備禮改葬太常請諡曰
敬昭從之五年又下詔封貞姪孫琳為嗣越王以奉其
祀仍為立碑至開成四年六月其裔孫女道士𤣥真䕶
先代數喪歸葬時論稱之因降勅曰越王事蹟國史著
明枉陷非辜尋已昭雪其孫珍子他事配流數代漂蓬
不還京國𤣥真女弱孝節卓然啓䕶四喪緜歴萬里况
是近屬必在加恩行路猶或嗟稱朝廷固用䘏助宜委
宗正寺京兆府與訪越王墳報知如不是陪陵任祔塋
卜葬其事仍令京兆府接應必使備禮葬畢𤣥真如願
往京城使配咸宜觀安置
紀王慎為襄州刺史以善政聞璽書勞勉百姓為之立
碑慎少好學於文史與越王貞齊名時人號為紀越
許王素節六歳封雍王尋授雍州牧素節能誦古詩賦
五百餘言受業於學士徐齊聃精勤不倦髙宗甚愛之
則天立為皇后每被讒嫉出為申州刺史乾封初詔曰
素節既患舊疾宜不須入朝而素節實無疾自以久乖
朝覲遂著忠孝論以見意時王府倉曹張柬之因使潛
封此論以進則天見之不悅誣以贓賄降封鄱郡王仍
於袁州安置累進封為許王舒州刺史天授中與澤王
上金同被誣告追赴都臨發州聞遭喪哭者謂左右曰
病死何由可得更何須哭行至都城南被縊死
夏王一母貞順武皇后為惠妃時生鍾愛無敵故名為
一孩孺而薨時駕在東都葬於城南龍門東岑欲宫中
舉目見之
永王璘數歳失母肅宗收養夜自抱之眠及𤣥宗幸蜀
詔璘為山南東路及嶺南等道採訪使江陵郡大都督
璘至江陵召募將士數萬人恣情補署江淮租賦破用
鉅億以薛璆李臺卿蔡駉為謀主因有異志肅宗聞之
詔令歸覲於蜀璘不從命遂擅領舟師東下甲仗五千
趨廣陵以季廣琛為將璘生宫中不更人事其子襄城
王偒又勇而有力既握兵權為左右眩惑遂謀狂亂璘
雖有窺江左之心未露其事吳郡採訪使李希言乃平
牒璘大署其名璘遂激怒牒報曰寡人上皇天屬皇帝
友于地尊侯王禮絶寮佐而簡書来往應有常儀今乃
平牒抗威落筆署字漢儀隳紊一至於斯乃使渾惟明
取希言季廣琛取廣陵採訪使李成式希言等各以兵
拒之先是肅宗以璘不受命使内官啖廷瑶等招討之
後兵敗將南投嶺南為江西採訪使皇甫侁下防禦兵
所擒因中流矢而死
壽王瑁母貞順武皇后初后頻産夏王懐王及上仙公
主皆襁褓不育瑁之初生譲帝與妃武氏請於𤣥宗就
宅收養自乳之名為己子十餘年在寧邸故封建晩於
諸王邸中常呼為十八郎及讓帝薨瑁請制服以報乳
養之恩𤣥宗從之
恒王瑱性好道常服道衣天寳末從駕幸蜀不復衣道
衣矣
越王係乾元二年七月為天下兵馬元帥後與張皇后
搆異謀得罪
肅王詳德宗第五子建中五年薨性聰慧上尤憐之追
念無已詔如西域法造塔安置禮儀使判官司門郎中
李岩上疏曰墳墓之義經典有常自古至今無聞異制
層磚起塔始於天竺名曰浮圖行之中華竊恐非禮况
肅王天屬名位尊崇喪葬之儀存乎簡册舉而不法垂
訓非輕伏請凖令造墳庶遵典禮從之
　
　
　
　
　
　
　
　
　
　唐㑹要卷五
欽定四庫全書
　唐㑹要卷六
　　　　　　　　　　　　　宋　王溥　撰
　　公主
凡公主封有國名者鄎國代國霍國是也有以郡名者
平陽宣陽東陽是也有以美名者太平樂安長寧是也
惟𤣥宗之女皆以美名名之
髙祖十九女長沙(降馬/少師)襄陽(降竇/鋋)平陽(降柴/紹)髙密(降長/孫孝)
(政後降/段綸)長廣(降趙慈景後/降楊師道)長沙(本封萬春降/豆盧懷讓)房陵(降竇/奉節)
(後降賀/蘭僧伽)九江(降執失/思力)廬陵(降喬/師望)南昌(降蘇/朂)安平(降楊/思敬)淮
南(降封/道言)貞定(降崔/恭禮)衡陽(降阿史/那社爾)丹陽(降薛/萬徹)臨海(降襄/師律)館
陶(降崔/宣度)安定(降温挺後/降鄭敬𤣥)長樂(降趙/瓌)
太宗二十女襄城(降蕭/銑)汝南(早/薨)南平(降王敬直後/降劉𤣥意)遂安
(降竇逵後/降王大禮)長樂(降長/孫沖)豫章(降唐/義識)巴陵(降柴/令武)普安(降史/仁表)東
陽(降高/履行)臨川(降周/道務)清河(降程/處亮)蘭陵(降竇/懷悊)晉安(降韋思安/後降楊仁)
(輅/)安康(降獨/孤諶)新興(降長/孫曦)城陽(降杜荷又/降薛瓘)高陽(降房/遺愛)晉陽
(早/薨)常山(未及降薨/顯慶時)新城(降長孫銓後/降韋正矩)
髙宗三女義陽(降權/毅)髙安(降王/朂)鎮國太平(降薛紹後/降武攸暨)
中宗八女新都(降武/延暉)宜城(降裴/巽)定安(降王同胶後降/韋濯三降崔銑)長
寧(降楊慎交後/降蘇彦伯)永壽(降韋/鑄)永泰(降武/延基)安樂(降武崇訓後/降武延秀)
成安(降韋/捷)
睿宗十女壽昌(降崔/真)安興(早/亡)淮陽(降王/承慶)代國(降鄭/萬鈞)涼國
(降薛伯陽/後降温儀)嶭國(降裴守一/後降裴巽)鄎國(降薛敬後/降鄭孝義)金仙(入/道)玉真
(入/道)霍國(降裴/虚已)
𤣥宗二十八女永穆(降王/繇)常芬(降張/去奢)孝昌(早/薨)靈昌(早/薨)常
山(降薛譚後/降竇澤)唐昌(降薛/鏽)萬安(入/道)寧親(降裴/垍)上仙(早/薨)新昌
(降蕭/衡)髙都(降裴/惠童)臨晉(降鄭/潛曜)建平(降豆盧建後降/楊說封衞國)貞陽(降/源)
(清後降/蘇震)信成(降獨/孤明)宜春(早/薨)壽春(降吳澄後入/道封楚國)昌樂(降竇/鍔)
永寧(降裴/齊丘)平昌(降温西華後降楊/徽蘇明封宋國)太華(降楊/錡)興信(本封/髙陽)
(降張垍後降裴穎三/降楊敷改封齊國)壽昌(降郭/液)樂成(降薛/履謙)新平(降裴玪/後降姜)
(慶/初)廣寧(降程昌裔/後降蘇恬)咸宜(降楊泗後/降崔嵩)萬春(降楊/朏)
肅宗七女長樂(降豆盧諶/改封宿國)寧國(降鄭巽又降嶭康衡封/蕭國後降回紇可汗)
和政(降桞/潭)大寧(降張清/封剡國)宜寧(降鄭沛/封紀國)永和(降王/詮)延光(降/裴)
(徽後降蕭/升封郜國)
代宗二十女靈仙真定(並/贈)永清(降裴/倣)昇平(十餘歳降郭/曖封虢國)
華陽(入/道)玉清(贈/)嘉豐(降髙/怡)上霄(贈/)永樂(降田/華)長林(降沈/明)
太和(追/封)嘉明(降田緒初封武清/贈趙國諡莊懿)玉虚(追/封)普寧(降吳/士廣)晉陽
(降裴/液)義清(降桞/杲)壽昌(降竇/克正)新都(降王潛後/降田華)西平章寧(並/殤)
德宗十女唐安(降韋宥早薨册/贈韓國諡貞穆)義陽(降王士平贈/魏國諡憲穆)義興
(降張茂宗尋薨/贈鄭國諡莊穆)臨真(降嶭/釗)永陽(降崔/諲)文安(早/亡)咸安(降回紇/武義成)
(功可汗贈燕/國諡襄穆)宜都(降栁/昱)義川晉平(早/亡)
順宗十一女漢陽(始封徳陽/降郭鏦)臨汝(早/亡)普安(降鄭何贈梁/國諡恭靖)
東陽(降崔/把)西河(降沈/翬)雲安(降劉/士涇)襄陽(降張/克禮)潯陽(入/道)邵陽
(入/道)虢國(降王/承系)平恩(入/道)
憲宗十九女普寧(降于季友改封永昌/贈梁國諡曰惠康)永嘉(入/道)衡陽(早/亡)汾
陽(降韋讓贈鄭/國諡温儀)宣城(降沈/􁟜)岐陽(降杜琮贈晉/國諡曰惠康)陳留(降裴/損)
真寧(降嶭/翃)南康(降沈/汾)普康(早/亡)臨真(降衛/洙)真源(降杜/中立)永順(降/劉)
(𢎞/景)安平(降劉/異)壽安(降王元逹/本琛王女)永安義寧(入/道)定安(初封太/和降回)
(紇可/汗)貴卿(早薨/贈)
穆宗八女義豐(降韋/處仁)淮陽(降栁/正元)延安(降竇/澣)金堂(降郭仲/恭初封)
(晉/陵)清源(早/亡)鐃陽(降郭/仲詞)義昌(入/道)安康(入/道)
敬宗三女永興　　天長　　寧國
文宗四女興唐　　西平　　朗寧　　光化
武宗七女昌樂　　夀春　　永清　　延慶　　静
樂　樂温　　長寧
宣宗十一女萬夀(降鄭/顥)廣徳(降于/琮)永福　西華(降嚴/祁)義和
　饒安　　盛唐　　平原　　　唐陽　許昌(降栁/陟)豐陽
懿宗女同昌(降韋保衡追封/衛國諡曰文懿)
僖宗二女唐興　　永平
昭宗女永明
　　雜録
高祖第三女平陽公主義兵起公主于鄠縣莊散家資
招引山中亡命得數百人起兵以應高祖略地至盩厔
武功始平皆下之每申明法令禁兵無得侵掠故逺近
奔赴甚衆得兵七萬人公主間使以聞使者至髙祖大
悅及義軍渡河公主引精兵萬餘與太宗㑹于渭北與
其駙馬柴紹各置幕府營中號為娘子軍京城平封為
平陽公主獨有軍功每賞賜異于他主及薨諡曰昭
太宗長女襄城公主出降中書令蕭瑀子銑公主雅有
禮度太宗每令諸公主凡厥所為皆視其楷則又令所
司别為營第公主辭曰婦事舅姑如事父母若居處不
同則定省多闕再三固讓乃止令于舊宅而改創焉即
薦福寺是也
貞觀五年長樂公主出降太宗以皇后所生勅有司資
送倍于嫁長公主秘書監魏徵諫曰不可昔漢明帝欲
封其子云我子豈得與先帝子等乎可半楚淮陽前史
以為美談天子姊妹為長公主天子之女為公主既加
長字即是有所尊崇或可情有淺深無容禮有踰越上
然其言長孫皇后遣使賫絹五百疋詣徵家賜之
十一年侍中王珪子敬直尚南平公主禮有婦見舅姑
之儀近代以来公主出降此禮皆廢珪曰今主上欽明
動循法制吾受公主謁見豈為身榮所以成國家之美
耳遂與其妻就位而坐令公主親執笲行盥饋之道禮
成而退物議韙之自是公主下降有舅姑者皆備禮自
珪始也
十六年七月三日勅晉王宜班于朝列晉陽公主哽噎
不自勝(晉王及晉陽公主幼而偏孤上親加鞠養晉王/或暫出間公主必送出䖍化門涕淚而别至是)
(公主言於太宗曰兄一與百寮同列將不/得在内耶言訖哽噎不自勝上為之流涕)
永徽元年正月衡山公主欲出降長孫氏議者以時既
公除合行吉禮侍中于志寧上疏曰伏見衡山公主出
降欲就今秋成禮竊按禮記云女十五而笄二十而嫁
有故二十三年而嫁鄭𤣥云有故謂遭喪也固知須終
三年其有議者准制公除之後並須從吉此漢文創制
其儀為天下百姓至于公主服是斬縗使服隨例除不
宜情隨例改心喪之内乃便成婚非惟違于禮經亦是
人情不可陛下方奬仁孝之日敦崇名教之秋此事行
之若難猶宜抑而守禮况行之甚易何容廢而受譏伏
願遵髙宗之令軌略孝文之權制國家于法無虧公主
情理得畢則天下幸甚于是待三年服闋然後降
咸亨二年五月十六日城陽公主薨公主初適杜荷坐
承乾誅公主改適薛瓘太宗使卜之卜人曰兩火俱食
始則同榮末亦雙悴若晝日行合巹之禮則終吉上將
從之馬周諫曰臣聞朝謁以朝思相戒也講習以晝思
相成也讌飲以昃思相歡也婚合以夜思相親也是以
上下有成内外有規動息有時吉㐫有儀先王之教不
可黷也今陛下欲謀其始而亂其紀不可為也夫卜筮
者所以決嫌疑若黷禮亂常先王所不用上從其言(瓘/後)
(為房州刺史公主隨之/及薨雙柩齊引而還)
顯慶三年九月十九日詔古稱釐降唯屬王姬比聞縣
主適人皆云出降娶王女者亦云尚主濫假名器深乖
禮經其縣主出嫁宜稱適取王女者稱娶仍改令文
神龍二年閏正月一日勅置公主設官屬鎮國太平公
主儀比親王長寧安樂唯不置長史餘並同親王宜城
新都安定金城等公主非皇后生官員減半其金城公
主以出降吐蕃特宜置司馬至景龍四年六月二十二
日停公主府依舊置邑司唐隆元年六月二十六日勅
公主置府近有勅總停其太平公主有崇保社稷功其
開太平公主府即宜依舊酸棗縣尉袁楚客奏記于中
書令魏元忠曰女有内男有外男女有别剛柔分矣中
外斯隔隂陽著矣豈可相濫哉然而幕府者丈夫之職
非婦人之事今諸公主並開府建僚崇置法官秩若以
女處男職所謂長隂而抑陽也而望隂陽不愆風雨不
爽其可得乎竊謂非致逺之計乖久安之䇿書曰事不
師古以克永世匪說攸聞此之謂也君侯不正誰正之哉
開元十年永穆公主出降勅有司優厚發遣依太平公
主故事僧一行諫曰髙宗末年唯有一女所以殊其禮
又太平驕僭竟以得罪不應引以為例上納其言
天寳七載皇女道士萬安公主出就金仙觀安置仍賜
實封一千户奴婢所司准公主例給付
上元三年正月十九日永昌縣主壻韋嗣道宜付吏部
與散官自今以後縣主壻出身者並准此為恒例
建中元年九月詔婚嫁函書出于近代既無經據即可
停之時縣主將嫁既有吉日所司供設已備矣而襄王
之幼女卒上從妹也命改用中旬或奏曰禮物已備供
帳已設撤之倍勞且殤服不足以廢事上曰爾愛其費
我愛其禮卒罷之十二月出嫁岳陽等十一縣主初開
元中置禮㑹院于崇仁里自興兵以来廢而不修公郡
縣主不時降嫁殆三十年凡皇族子弟皆散棄無位或
流落他縣上即位始叙用枝屬以時婚嫁公族老幼莫
不悲感及縣主將嫁小大之物必周其用于是有司度
用一人籠花計錢七十萬上使損之及三萬乃止上曰
吾非有所愛但不欲無益之費耳各以其餘錢賜之以
備他用舊例皇姬下嫁舅姑反拜而婦不答至是乃刋
去慝禮率由典訓
貞元二年二月太常奏長林公主出降凖開元禮合乘
厭翟車去年嘉誠公主出降得駕部牒造来多年不堪
乘駕又得内侍省報舊例相沿乘金根車其時便已行
用今縁禮㑹日逼創造必不及請凖嘉誠公主例乘金
根車勅宜依自是公主出降相承金根車至今不改至
四年二月七日太常卿董晉奏曰今月八日正衙册新
都長公主凖開元禮其日皇帝御正衙命使行册禮陳
樂懸伏凖貞元元年五月册嘉誠公主二年二月册長
林公主皇帝並不御正殿亦不設樂懸遂為典故又奏
今月十日新都長公主出嫁行五禮凖舊例並合前一
日於光順門行五禮今奉勅其日早於光順門便行册
禮遂為故事至十五年七月三日有司奏册公主儀注
伏凖開元之儀侍中合宣制(今儀注譔以中書令宣制/則其日侍中闕行事之儀)
中書令合受册又合以册授與冊使(今儀注譔以中書/侍郎授册使則其)
(日闕中書令/授册之儀)内册案自東上閣出詣橫街北合宣付中
書門下其侍中中書令其日並行事(今儀注譔獨宣付/中書令則侍中無)
(慿宣/付)今欲改正制曰可至二十一年四月七日勅禮部
禮儀使奏舊制例正衙命使使出含元殿西廊側門外
登輅車從光範門入詣光順門進册伏縁諸王及公主
並同日内册其載册輅車車數不足今商量册使出宣
政門便自興禮門出各赴延英光順門進册既便於事
又合禮經制曰可
五年十二月十八日諸郡縣主壻每停官後郡主每季
給錢七十千文縣主每季五十千文如受官後即停其
郡縣主壻已亡歿者依凖此仍令度支隨季折給綾絹
六年十一月詔郡主壻檢校四品京官者户部月給俸
錢三十千文度支歳給禄米一百二十石縣主壻檢校
五品京官給俸錢二十千文禄米百石其有出身及先
任正官并負才學政術欲從上舉選者聽之如官已登
朝不用此制又勅諸公主每年各給封物七百段疋此
依舊例春秋兩限支給諸郡主每季各賜錢一百貫文
諸縣主每季各賜錢七十貫文其郡縣主壻見任前資
正員外員官等一依支給
十一年十月義陽公主出降秘書少監王士平士平武
俊之子也上慎重其事先時令宰臣訪于禮官令參定
見舅姑之儀禮又武俊在鎮仍定公主遣使儀
十四年故懐澤縣主壻檢校右贊善大夫竇克搆狀言
臣頃以國親超受寵禄及縣主薨逝臣官遂停臣陪位
出身未授檢校官日自有本官伏乞宣付所司許取前
銜婺州司户參軍隨例調選詔許赴集仍委所司比類
前任正員官依資注擬自今以後郡縣主壻除丁憂外
有曾任正員官停檢校官俸料後者准此處分其餘先
是兼試同正員等不在選序者停檢校俸料後便任赴
集有司據檢校官量三資與正員官元無官者與解褐
正官員
十五年七月勅駙馬郡縣主如實無子凖式養男並不
得用母䕃
永貞元年正月度支奏故永昌公主薨凖貞元中義陽
義章公主葬料一切磚瓦等充給上令度支都支三千
萬于數内圓融造作
元和三年三月勅縣主壻請授外官如赴任縣主不得
離京自此以後永為常例
六年十一月京兆尹元義方奏永昌公主祠堂制度勅
宜減制宰臣李吉甫奏竊以祠堂之設禮典無文盖德
宗皇帝恩出一時事因習俗當時人間不無竊議昔漢
章帝欲為光武原陵明帝顯節陵各起邑屋東平王蒼
上疏疏其不可東平王則光武之愛子明帝之愛弟賢
王之心豈惜費于父兄哉誠以非禮之事人君所當慎
也今者依義陽公主欲起祠堂恐不如量置墓户以充
守奉翌日謂吉甫曰昨日所奏罷祠堂深惬朕心初疑
其冗費縁未知故實是以量減及覽所奏方知無據然
朕不破三二十户百姓常揀官户謹信委之十二月詔
曰王者教化本于婚姻由親以理疎自内而刑外故詩
稱好合所以成子姓也禮有待年明其必及時也恭惟
累聖之後子孫衆多教于公宫已知婦順而從人之義
重擇配之才難以兹兢兢久曠嘉禮况時方無事年及
有行宜加禄邑之榮以俟御輪之吉言念于此惕然興
懐思𢎞厚恩用協敦叙恩王等女六人可並封縣主仍
委中書門下與宗正卿及吏部尚書侍郎計㑹諸親之
内及常選之中精求其人副我誠意時十六王宅諸王
女久不降嫁德音初下人感歎焉
九年八月岐陽公主出降杜琮發左右神䇿兵三百赴
光範門翼道至其宅京兆尹裴武充禮儀使
太和三年正月勅潯陽平恩邵陽三公主皆捨俗入道
宜令每年各賜封物七百段疋仍凖舊例春秋兩限支付
四年五月勅出降縣主粧粉錢宜令所司自今以後從
出降日支
開成二年十二月勅駙馬嘗為公主行服三年頗乖典
法自此凖禮夫妻服齊縗杖期(時岐陽公主既薨駙馬/杜琮因禮文不為重服)
(時論推美/故有是詔)
三年十二月勅駙馬都尉尚公主後宜令守檢校官二
周年滿則量人材資序改轉正員官仍為定例
四年正月勅駙馬竇瀚公主衣服逾制從夫之義過有
所歸宜罰兩月賜錢
㑹昌五年七月中書門下奏伏見公主上表稱妾李氏
者伏以臣妾之義取其賤稱家人之禮即宜區别臣等
商量公主上表請如長公主之例並云某邑公主第幾
女上表郡縣主亦望依此例稱從之
大中二年十二月以起居郎駙馬都尉鄭顥尚萬夀公
主其年詔曰女人之德雅合慎修嚴奉舅姑夙夜勤事
此婦之節也先王制禮貴賤同遵既以下嫁臣寮儀則
須依古典萬壽公主婦禮宜依士庶
四年二月勅諸縣主壻選尚之初多無官緒或正員初
秩授檢校朝官從前條流都未詳備自今以後縣主壻
如先有官宜超資與進改如未有官者且授檢校官待
三周年後與第二任正員官仍委宗正卿檢勘聞奏
五年四月勅夫婦之際教化之端人倫所先王猷為大
况枝連帝戚事繫國風茍失常儀即紊彛典其有節義
乖當須資立制如或情有可愍即務從權俾協通規必
惟中道起自今以後先降嫁公主縣主如有兒女者並
不得再請從人如無兒者即任陳奏宜委宗正等凖此
處分如有兒女妄稱無有輒請再從人者仍委所司察
獲奏聞别議處分并宣付命婦院永為常式其月勅親
王公主葬宜凖故事輟朝一日
大中五年八月勅公主邑司擅行文牒恐多影占有紊
朝章今後公主除縁徴封外不得令邑司行文書牒府
縣如縁公事令邑司申宗正寺與酌量事體施行
咸通十二年二月葬衞國公主於少陵原先是詔百寮
為挽歌詞仍令駙馬韋保衡自撰公主神道碑京兆尹
薛能為外監䕶供奉官楊復璟為内監䕶儀注甚盛上
與郭淑妃御延興門哭送
　　和蕃公主
𢎞化(宗室女貞觀十三年十一/月降吐谷渾慕容諸曷鉢)文成(宗室女貞觀十五/年正月十五日封)
(降于吐蕃贊普贊普親迎于河源見主行子壻禮甚謹/歎大國服飾禮儀之美俯仰有愧沮之色謂所親曰我)
(祖父未有通婚大國者今我得尚大唐公主當築一城/以誇示後世仍遣渠豪子弟請入國學以習詩書從之)
金城(雍王守禮女神龍三年四/月十四日降于吐蕃贊普)寧國(肅宗女乾元元年/七月十七日出降)
(回鶻英武威逺可汗乃置公主府二年八月二十三日/自蕃還至貞元五年四月十二日議罷公主府置邑司)
永樂(宋室女開元二十五年十一月三/日出降契丹松羅郡王李失活)燕郡(餘姚公主/女慕容氏)
(開元十五年閏五月十九日出/降契丹松羅郡王李鬱子焉)固安(從外甥女辛氏開/元五年二月出降)
(奚首領李大輔至八年大輔戮死共立季弟魯蘇為主/仍以公主為妻時魯蘇牙官塞黙羯謀害魯蘇翻歸突)
(厥公主密知之遂誘而殺之上嘉其功賞賜累萬公主/嫡母妒主榮寵乃上言云主是庶生請别以所生主嫁)
(魯蘇上怒/乃令離婚)東光(咸安公主女韋氏/降奚首領魯蘇)交河(十姓可汗史懐/道女開元五年)
(十二月出降突厥/騎施可汗蘇禄)和義(宗室女天寳三載十二月/十四日出降寧國奉化王)静樂
(天寳四載三月十四日封外孫獨/孤氏降松漢都督懐順王李懐節)宜芳(外甥女楊氏天/寳四載三月十)
(四日出降饒樂都/督懐信王李延寵)崇徽(僕固懐恩女大厯四年五月/二十四日出降囬鶻可汗)咸
安(德宗女貞元四年十月出降囬紇天親可汗/其月二十六日勅置咸安公主府凖親王)太和(憲/宗)
(女長慶元年二月出/降囬紇崇德可汗)
　　雜録
景龍四年正月二十七日幸始平縣送金城公主以驍
衞大將軍楊矩為使(上初謂侍中紀處訥曰昔文成公/主出降即江夏王送之卿識蕃情)
(又有安邊之畧可為朕充北使也處訥辭以不練邊事/上又使中書侍郎趙彦昭代行司農卿趙履温謂之曰)
(公國之宰輔而為一介之使不亦鄙乎彦昭曰計將/安出履温因為託安樂公主密奏留之至是命矩行)二
月一日改始平縣為金城縣又改地為鳯臺鄉愴别里
開元二十九年公主薨吐蕃使来告哀
開元二十一年正月命工部尚書李暠持節于吐蕃以
國信一萬匹私覿物二千匹皆雜以五綵遺之尋而金
城公主上言請今年九月一日樹碑于赤嶺定蕃漢界
詔張守珪李行禕與吐蕃使莽布支同觀樹焉既樹吐
蕃遣其臣隨我使人分往劔南及河西磧歴告邊州曰
兩國和好無相侵掠我使人隨入蕃告亦如之
貞元二年四月二十九日太常卿董晉奏公主出降蕃
國請加玉册制曰可
三年九月遣囬紇使合闕將軍歸其國初合闕將其君
命請婚于我許以咸安公主嫁之命公主見合闕于麟
德殿且命中謁者賫公主畫圖就示可汗以馬價絹五
萬疋還之計其牙布而去以殿中監嗣王湛然為送咸
安公主使仍兼婚禮使
四年十月囬紇公主兼使者至自本蕃上御延喜門禁
婦人及車輿觀者時囬紇可汗喜于和親其禮甚盛乃
上言曰昔為兄弟今即子壻子壻半子也上猶父我猶
子也父若患于西戎子當遣兵除之又罵辱吐蕃使者
乃使其宰相等率衆千餘人及其妹骨禄毗伽公主姨
妹迷敘骨吐禄公主及職使大首領等妻妾凡五十六
婦人来迎可敦納聘馬二千匹上令朔州及太原分留
囬紇七百餘人其宰相大首領至者館于鴻臚寺將作
監囬紇使者見于宣政殿上召囬紇公主及使對于麟
德殿頒賜有差
元和三年正月咸安公主薨廢朝三日初王師平史朝
義蕃人微有功恃此不修臣禮至貞元四年囬紇武義
成功可汗始遣使獻方物仍求結親德宗與羣臣議許
之遂以公主降焉命使册可汗為勇猛分相智惠長壽
天親可汗册公主為孝順端正智惠長壽可敦御製詩
送之事具德宗實録天親可汗卒子忠正可汗立忠正
可汗卒子奉誠可汗立奉誠可汗卒國人立其相是為
懐相可汗皆從其俗尚主主在蕃二十一年卒册贈燕
國太長公主諡曰襄穆
太和公主長慶元年二月封為公主册為囬紇可敦出
降愛登里邏骨沒密施合毗伽保義可汗以中書侍郎
平章事崔植充册使户部侍郎平章事杜元穎充五禮
使五月詔縁改定太和公主出降囬紇事宜令中書舍
人王起赴鴻臚寺宣示囬紇等使保義可汗既立遣使
求婚遂封第九妹為永安公主將以降嫁焉其年三月
保義可汗卒四月册九姓回紇為崇德可汗五月遣使
請迎所許嫁公主朝廷封第五妹為太和公主以降焉
囬紇雖狄人固請永安而終不許故命中書舍人王起
充鴻臚寺以宣諭焉又詔左金吾大將軍胡証充送公
主為囬紇可敦歸國及加册可汗等使光禄卿李憲充
副使太常卿李銑充婚禮使公主置府官屬凖親王例
仍鑄邑司印一面及發上以半仗御通化門送之勅常
參官于章敬寺前立班儀衞甚盛仍令京兆府權置公
主幕次暫駐受之百寮謁見士女傾城觀焉
㑹昌元年十一月勅縁囬紇國中離亂頗甚太和公主
恐未安寧須遣文臣專往訪問宜差通使舍人苗綰充使
三年二月太常禮院奏太和公主到日百寮于章敬寺
門立班舊例並以邑司承命入拜命承命出答拜今商
量邑司官秩至卑若令承命恐事太輕今請公主左右
一人戴鬢帛拜背襠將命出入以代邑司官謂得禮之
變從之其月二十五日公主自蕃還京詔左右神䇿各
出軍二百人及太常儀仗鹵簿從長樂驛迎公主入城
其日改封定安大長公主罷太和公主府宰臣及文武
百寮于章敬寺門立班候參參畢太和公主便赴太廟
謁憲宗穆宗二室回從光化門入内其日宰相及文武
百寮赴宣政衙于東上閣門進名奉賀赴興慶宫賀太
皇太后二十七日勅定安大長公主自蕃還京莫不哀
憫百辟卿士皆出拜迎宣城真寧臨真真源義昌等公
主並宗室近親合先慰問晏然私第竟已不至度于物
體稍似非宜各罰封絹一百匹以塞愆違雲安長公主
既不與定安光順相見又兩日就宅宣事皆不在家罰
封物三百匹三月中書門下奏伏聞定安大長公主二
月二十五日以囬紇背叛恩德侵軼邊陲于光順門内
脫去簪珥變服請罪陛下釋其愆負方敢對見又以宣
城公主等違勅不到各罰封物伏以禮法之行始此中
壼王化盛事人倫美談周易云正家而天下定矣臣等
忝在樞近不任忭賀踊躍之至伏望宣付史館紀述為
百代典制從之
　
　
　唐㑹要卷六
欽定四庫全書
唐㑹要卷七
　　　　　　　　　　　　　宋　王溥　撰
　封禪上
兖州刺史薛胄以天下太平登封告禪帝王盛烈遂遣
博士登泰山觀古跡撰封禪圖及儀上之高祖謙讓不
許(冊府/元龜)
貞觀五年正月癸未朝集使請封禪(舊唐書太/宗本紀)
貞觀五年正月朝集使趙郡王孝恭等僉議以為天下
一統四夷來同詣闕上表請封禪帝手詔省表具懷自
有隋失道四海横流王伯之弊於斯為甚朕提劒鞠旅
首啟戎行扶翼興運克成鴻業遂荷慈睠恭承大寳每
日昃思治弗敢康寧兢兢夕惕用忘興寢履薄馭朽不
足為喻賴三靈顯命百辟同心海外無塵逺夷慕義但
流遁永久凋殘未復田疇多曠倉廩猶虚家給人足尚
懷多愧豈可遽追前代取譏虚美所望恂恂濟濟叶力
盡誠輔其不逮致之王道如得雅頌形於金石菽粟同
如水火反朴還淳當如來議(冊府/元龜)
十二月己亥朝集使荆州都督武士彠等詣朝堂又上
表請封禪帝曰隋末分離羣凶競逐我提三尺劍數年
之間正一四海是朕武功所定也突厥强梁世為紛更
今乃襲我衣冠為我臣吏殊方異類輻輳鴻臚是朕文
教所來也突厥破滅君臣為俘安養之情同於赤子是
朕仁愛之道也林邑貢能言鳥新羅獻女樂憫其離本
皆令反國是朕敦本也酬功錄效必依賞格懲惡罰罪
必據刑書割親愛捨嫌隙以宏至公之道是朕崇信也
非朕茍自矜伐欲明聖人之教不徒然也比年穀稼頻
登疾疚不作誠宜展禮名山以謝天地但以喪亂之後
民物凋殘憚於勞費所未遑也(冊府/元龜)
貞觀六年平突厥年穀屢登羣臣上言請封泰山太宗
曰議者以封禪為大典如朕本心但使天下太平家給
人足雖闕封禪之禮亦可比徳堯舜若百姓不足夷狄
内侵縱修封禪之儀亦何異於桀紂昔秦始皇自謂徳
洽天心自稱皇帝登封岱宗奢侈自矜漢文帝竟不登
封而躬行儉約刑措不用今皆稱始皇為暴虐漢文為
有徳之君以此而言無假封禪禮云至敬不壇掃地而
祭足表至誠何必逺登高山封數尺之土也侍中王珪
曰陛下發徳音明封禪本末非愚臣之所及秘書監魏
徵曰隋末大亂黎民遇陛下始有生望養之則至仁勞
之則未可升中之禮須備千乘萬騎之費動役數州户
口蕭條何以能給太宗深嘉徵言而中外表章不已上
問禮官兩漢封山儀注因遣中書侍郎杜正倫行泰山
上七十二帝壇迹是年兩河水潦其事乃寢(舊唐書/禮儀志)
貞觀中百官上表請封禪太宗許焉唯魏徵切諫以為
不可太宗謂魏徵曰朕欲封禪卿極言之豈功不高耶
徳不厚耶逺夷不服耶嘉瑞不至耶年穀不登耶何為
不可徵對曰陛下功則高矣而人未懷惠徳雖厚矣而
澤未旁流諸夏雖安未足以供事逺夷慕義未足供其
求符瑞雖臻罻羅猶密積嵗豐稔倉廩尚虚此臣所以
竊謂未可臣未能逺譬但喻於人今有人十年長患療
治且愈皮骨僅存便欲使負米一石日行百里必不可
得隋氏之亂非止十年陛下之良醫除其疾苦雖已乂
安未甚充實告成天地臣竊有疑且陛下東封萬國咸
集要荒之外莫不奔走自今伊洛洎於海岱灌莽巨澤
茫茫千里人煙㫁絶雞犬不聞道路蕭條進退艱阻豈
可引彼夷狄示之虚弱殫府竭財未厭逺人之望加年
給復不償百姓之勞或水旱之災風雨之變庸夫横議
悔不可追豈獨臣言兆人咸爾太宗不能奪乃罷封禪
(大唐/新語)
太宗謂房𤣥齡曰封禪是帝王盛事比奏請者不絶公
等以為何如魏徵對曰帝王在徳不在封禪自喪亂以
來近泰山州縣彫殘最甚若車駕既行不能令無使役
此便是因封禪而勞役百姓太宗曰封禪之事不自取
功績歸之於天譬如𤣥齡等功臣雖有益於國能自謙
讓歸之於朕豈以不言而欲自取今向泰山功歸於天
有似於此然朕意常以嵩高既是中嶽何謝泰山公等
評議(貞觀/政要)
貞觀六年公卿百寮以天下太平四夷賓服詣闕請封
禪者首尾相屬帝不許嘗從容而言曰朕本諸公子也
始望不及此屬天下喪亂遂有救焚拯溺之志義師入
闗之始羣凶鼎沸當此之時但得三分天下亦為足矣
朕以不武内稟太上皇之謀外假士大夫之力數年之
間六合大定升中告禪信亦其時然朕往昔䝉犯霜露
遂嬰氣疾但恐登封之後彌増誡懼有乖營衛非所以
益朕也少欲自怡用安年壽公卿等勿復為言(册府/元龜)
貞觀十一年羣臣復勸封山始議其禮於是國子博士
劉伯莊睦州刺史徐令言等各上封禪之事互設疑議
所見不同多言新禮中封禪儀注簡畧未周太宗勅秘
書少監顔師古諫議大夫朱子奢等與四方名儒博物
之士參議得失議者數十家遞相駁難紛紜久不決於
是左僕射房𤣥齡特進魏徵中書令楊師道博採衆議
堪行用而於舊禮不同者奏之其議昊天上帝壇曰將
封先祭義在告神且備謁敬之儀方展慶成之禮固當
於壇下阯先申齊潔贊享已畢然後登封既表重慎之
深兼示行事有漸今請祭於泰山下設壇以祀上帝以
太祖景皇帝配享壇長一十二丈高一丈二尺又議製
玉牒曰金玉重寳質性貞堅宗祀郊禋皆充器幣豈嫌
華美寔貴精確况乎三神壯觀萬代鴻名禮極殷崇事
資藻縟玉牒玉檢式緼靈竒傳之無窮永存不朽今請
玉牒長一尺三寸廣厚各五寸玉檢厚二寸長短濶狹
一如玉牒其印齒請隨璽大小仍纒以金繩五周又議
玉策曰封禪之祭嚴配作主皆奠玉策肅奉䖍誠今玉
策四枚各長一尺三寸廣一寸五分厚五分每策五檢
俱以金編其一奠上帝一奠太祖座一奠皇地祇一奠
高祖座又議金匱曰嚴配之策盛以金匱歸格藝祖之
廟室今請長短令容玉策高廣各六寸形制如今之表
函纒以金繩封以金泥印以受命璽又議方石再累曰
舊藏玉牒止用石函亦猶盛書筴笥所以或呼石篋今
請方石三枚以為再累其十枚石簡刻方石四邊而立
之纒以金繩封以石泥印以受命璽又議泰山上圜壇
曰四出開道壇場通議南面入升於事為允今請介丘
上圜壇廣五丈高九尺用五色土加之四面各設一階
御位在壇南升自南階而就上封玉牒又議圜壇上土
封曰凡言封者皆是積土之名利建分封亦以班社立
號謂之封禪厥義可知今請於圜壇之上安置方石璽
緘既畢加土築以為封高一丈二尺而廣二丈以五色
土益封牒書藏於其内祀禪之所土封制亦同此又議
玉璽曰謹詳前載方石緘封玉檢金泥必資印璽以為
秘固今請依令用受命璽以封石檢其玉檢既與石檢
大小不同請更造璽一枚方一寸二分文同受命璽以
封玉牒石檢形制依漢建武時故事又議立碑曰勒石
紀號顯揚功業登封降禪肆覲之壇立碑又議設告至
壇曰既至山下禮行告至柴於東方上帝望秩徧禮羣
神今請其壇方八丈一尺高三尺陛仍四出其禪方壇
及餘儀式請從今禮仍請柴祭望秩同時行事又議廢
石闕及大小距石曰距石之設意取牢固本資實用豈
云雕飾今既積土厚封足與天長地久其小距環壇石
闕迴建事非經誥無益禮儀煩而非要請從減省太宗
從其議仍令附之於禮(舊唐書/禮儀志)
　案顔師古𫝊帝將有事泰山詔公卿博士雜定其儀
　而論者爭為異端師古奏臣譔定封禪儀注書在十
　一年於時諸儒謂為適中於是以付有司多從其說
貞觀十一年顔師古封禪議將封先祭義在告神且備
欵謁(舊唐書/作謁敬)之儀方展慶成之禮固當為(唐書/作於)壇下距
(唐書/作趾)預(杜佑通/典作先)申齊潔賛饗已畢然後登封既表重慎
之深兼示行事有漸今請祭于山下封于山上四出開
壇道場通議南面入升于事為允今請山上圓壇廣五
尺高九尺用五色土為之(唐書/作加)四面各設一陛(唐書/作階)御
位在壇南升自南陛(唐書/作階)而(舊本/作宜)就行事(二字唐書作/上附玉牒)
舊藏玉牒止用石函亦猶書盛篋笥所以或呼為石篋
然其形大質重轉徙非易岱宗倘無此石皆應取自他
山所以不為混成累輯而作大要在于周固稽其縝(舊/本)
(作/緝)密而近代儀注更名石䃭䃭非稽古之文(舊本/作稱)本無
義訓可尋贏(舊本/作盈)縮之間貴在折中(舊本/作衷)不煩紛議更
増疑惑今請方石三枚以為再累其十枚石檢刻方石
四邊而立之纒以金繩用備檢約凡言封者皆是積土
之名利建分封亦以班社立號謂之封禪厥義可知今
若置牒壇上止因累石不加繕築即以為封匪唯嚴秘
之道有如簡率亦乃名實不副理恐乖爽今請于圜壇
之上安置方石封印(唐書通典/作璽緘)既訖(舊本/作畢)加五色土築
以為封高一丈二尺而廣二丈金玉重寳質性堅貞宗
祀嚴禋皆充器幣豈嫌華靡寔貴精確况乎三神壯觀
萬代鴻名禮極殷崇事資藻縟玉牒玉檢式韞靈琦(舊/本)
(作事韜/靈琦)傳之無窮永存(舊本/作在)不朽至于廣袤之數足以
載文辭緘束之方務在申膠固今宜立制隨時損益豐
功厚徳既以跨躡前蹤盛典宏規無勞一遵曩式今請
玉牒長一尺三寸廣厚各五寸玉檢厚二寸(唐書有長/短濶狹一)
(如玉/牒)其印齒疎密隨印大小距石之設意取牢固本資
實用豈云巧(唐書/作雕)飾今既積土厚封更無差動天長地
久寧假支持斜設横安請並弗(舊本/作不)置勒石紀號垂裕
後昆美盛徳之形容闡后王之休烈其義逺(通典/作大)矣其
事尚焉我皇聲暢九垓威横八極靈祇不愛其寳兆庶
無得而稽但當賛述希夷以攄臣下之至具(舊本/作其)祭壇
之例(舊本/作制)登封之所肆覲萬國受記(舊本/作職)百神固宜刻
頌顯(舊本作播/通典作明)揚功業至如小距環(舊本/作圜)壇石闕别樹
(唐書作/迴建)事非經據無益禮儀煩而非要請從減省神靈
璽寳而弗用由來無所施行其六璽雖以封書莫不披
于羣下受命之璽登封則用昭事上𤣥表兹介福休徵
緯兆豈因常貫又封檢之璽分寸不同即事而言請並
更造既順肅䖍之理永垂創制之名禪壇制度請從新
禮行事儀式亦並依之自外委曲不載于文者職在所
司隨事量定議曰謹率愚管其錄如前庸疑之言不足
觀採但封禪大禮舊典不存秦漢以來頗有遺跡闕而
不備難可甄詳昔在元封兒寛専賛其決逮乎光武梁
松獨尸其事縉紳雜議不知所裁至如流俗𫝊聞記注
臆說未嘗從事徒有空言乖殊不一曷足云也且夫沿
革不同著之前誥自君作古聞諸往冊方今台鉉佐
逺超風后秩宗典職追邁伯夷究六經之妙㫖畢天下
之能事納于聖徳稟自宸衷果㫁而行文質斯允詔㫖
集公卿及儒生學士議登封事謹依訪聞具件如右但
封禪大禮舊典不存秦漢以來頗有遺跡闕而不備難
可甄詳昔在元封時主博採羣論建武有司亦稟成規
至如記注近書委巷浮說不足憑據無所取材且夫沿
革不同著于往冊自君作古寔惟令範聖朝丕業方貽
萬載臣下庸蔽不敢専決請垂鑒察克㫁宸衷謹錄奏
聞伏聴裁擇謹議(文苑/英華)
貞觀十四年十月甲戌趙王元景等表請封禪奏曰夫
功成道合古今以為隆平登封降禪聖賢謂之大典是
以出震則天之后革夏變商之君繼韶夏而施尊名崇
號諡而廣符瑞顧遲遲焉羣臣區區誠為此也原夫大
始云構生靈厥萌黎庶布乎穹壤皇王司其右契遐哉
上古以迄於兹歴選休徵未有如今日之盛也所以敢
罄窺管無懼觸鱗瀝膽披肝言亦備矣援天引聖辭亦
殫矣幸䝉亭育之澤降以聴覽之恩大賚雖敷猶申後
命未便渙汗方事逡巡懷生之徒不遑寧處伏乞皇帝
陛下則天成務應物為心協三才之㑹昌乃霈然而動
色遂萬姓之延首俯凝旒而改容雖復龍圖告徵龜書
襲吉尚諮諏於四岳建明謨於兆人欲使六合之中沃
心通於朝野八紘之内下問浹於華戎凡在人靈疇無
抃躍今兹百辟咸集九有攸同並執玉以來庭俱式歌
而且舞逺則重譯僉議近則端笏參謀欣覩増天之高
願逢加地之厚絶域忘生而越險華髮忍死而爭趨中
外之心克諧愚智之情允睦掌故事者草登封而待期
執羈勒者儼車徒而俟命庶官承職三事夙興逺邇昌
言明靈幽賛莫不傾視俯聴希陪肆覲之禮效祉呈祥
欽承告成之慶山稱萬嵗企和鑾而發竒雲浮五彩佇
華蓋而交䕃兩間之情轉迫萬國之望愈深臣又聞之
屈已從衆至人所以稱仁絲言顯發哲王以之敷信昨
奉明詔許以試之寔降皇情俯同人欲寛仁之利斯溥
示信之道宜𢎞即日庶尹馳心咸奉章而守闕列藩翹
足各伏地以祈恩所冀天慈深加昭察制可羣寮之奏
尅以發軫之期頒示普天申明絶典使夫一時之士欣
獨高於萬代八荒之域荷周露於再造則臣等死日猶
生之年不任誠懇之至謹與連牽方牧等奉表詣闕固
請以聞帝沖讓不許至於再三於是下詔曰自古明王
君臨區宇功濟天下道被生民内外無虞年穀豐稔莫
不歸功上𤣥致禮厚地騰茂實於六合飛英聲於百代
今公卿在列屢屬虚心岳牧具僚固陳僉願理在難奪
敬依來請顧循諸已仍懷慙徳(冊府/元龜)
貞觀十五年四月辛卯詔以來嵗二月有事于泰山六
月己酉有星孛于太微丙辰停封泰山(唐書太/宗本紀)
唐太宗已平突厥年穀屢豐羣臣請封泰山太宗初頗
非之已而遣中書侍郎杜正倫行泰山上七十二君壇
迹以是嵗兩河大水而止其後羣臣言封禪者多至十
五年將東幸行至洛陽而彗星見乃止(唐書禮/樂志)
貞觀十五年庚辰肅州言所部川原遍生芝草先是百
僚及雍州父老詣朝堂上表請封禪四月辛卯朔下詔
曰肇有蒸庶樹之司牧載籍所記風烈猶存至於道洽
品物功成宇縣天眷彰於符瑞人事表於隆平莫不増
封岱宗廣禪梁甫榮光六合對越三神前聖所以垂其
尊名後王所以仰其休烈蓋由此也自火徳既衰三光
分裂金行失御九鼎沈淪諸華競逐彞倫大壞雖周室
削平趙魏隋氏混一文軌而金革之事未戢於封疆雅
頌之音弗聞於朝廷遂使至教闕如淳風莫反齊郊絶
類帝之禮日觀缺升中之儀其已久矣朕丕膺景命嗣
守洪基承大亂之餘當率土之責負扆興惕納隍在慮
上憑宗社之靈下資士庶之力草昧伊始援干戈以靖
亂區夏既平引禮樂以緯俗尉候無警菑畬有年比屋
咸保其歡含氣不違其性殊方異域盡地界而來庭應
圖合牒殫天符而表瑞緬懷前載詳求諸已豈伊寡徳
能致此乎固乃上𤣥所叶賛也而羣公卿士百辟庶僚
因陳人祇之意請遵封禪之典推而不居至於數四文
武之情彌切内外之議日聞誠請頻繁淹歴年載朕繼
跡百王因心萬物上奉蒼昊義在薦功下撫黎元方祈
厚福既迫兹理敢不祗從猥以眇身齊美上代永言夙
志凜乎増惕可以來年二月有事泰山所司宜與公卿
并諸儒士及朝臣有學業者詳定其儀博考聖賢之㫖
以允古今之中務盡誠敬稱朕意焉於是詔太常卿韋
挺為檢校封禪大使禮部侍郎令狐徳棻副焉朝廷參
議其儀異端競起秘書少監顔師古乃奏稱臣撰定封
禪之禮書在十一年春於時諸儒參詳以為適中詔公
卿定其可否多從師古之禮六月己酉有星孛于太微
宫犯帝位辛亥朝散大夫行起居郎褚遂良進曰陛下
撥亂反正功超前烈告成升岳天下幸甚而行至洛陽
彗星輒見此或有所未允合者也且漢武優柔數年始
行岱禮臣愚伏願詳擇丙辰詔曰自古皇王受天之命
建顯號於封禪揚功名於竹帛者莫不功濟夷夏道叶
人祇然後登泰山之高刋梁甫之石未有七徳靡記九
部寂寥而欲齊聲於聖哲垂美於篆籀者也朕承宗廟
之重當區宇之責寅畏三靈憂勤萬姓雖戡翦禍亂克
定遐荒而至教猶鬱刑典未措勝殘之化未洽於率土
和平之風多慙於往烈是以覽經籍而自失想壇場而
増懼亟寢縉紳之奏屢拒公卿之請逡巡大典荏苒歴
載近者文武百僚州縣庶尹頻繁抗表殷勤固陳咸以
為兩儀交泰四夷賓服禮樂興行年穀豐稔蒼昊呈符
於上靈符不可以久替黎獻協心於下衆欲不可以固
拒朕迫兹羣議敢不敬從欲薦功上𤣥大報后土升中
之儀已具省方之期有日今太史奏有彗星出于西方
朕撫躬自省深以戰慄良由功業之被六合猶有未著
徳化之覃八表尚多所闕遂使神祇垂祐警戒昭然朕
畏天之威寢興靡措且曠代盛典禮數非一行途之間
勞費不少冬夏凋敝多未克復將送儀仗轉運糧儲雖
存節省之義終煩黎庶之力非惟上虧天意亦恐下失
人心解而更張抑有故實前以來年二月有事泰山宜
停庶夙夜自修遂其罪已之志勤恤匪懈申其納隍之
情倘䝉靈祇迴睠宗社介福朝廷同於大道風俗歸於樸
素告成之美更思其宜仍命所司泰山有前代帝王因
封禪立碑及石函檢之類往遭離亂被賊毁發並修立
瘞藏之(冊府/元龜)
二十年十一月司徒長孫無忌與百官及方岳等上表
請封禪不許司徒長孫無忌與百僚又請封禪詔曰朕
念逺役初寧頗須休息深知所請甚合機宜即事省方
恐生勞擾俟百姓閒逸可徐議之十二月己丑司徒長
孫無忌等又詣順天門抗表請封禪曰臣聞隂陽不測
陶冶生靈之謂神道徳𤣥通仁育黎元之謂聖聖也者
自天之攸縱也神也者代天之理物也是以惟天稱辟
靈心作其㑹昌惟辟奉天至誠表其封禪升中之道抑
斯之謂歟由是先王急焉當仁不讓景中必熭時至則
行務在告於成功故無俟於終日伏見綸㫖辭逺役之
初寧緩此嘉期託俟人之逸豫豈容前歌拔距戢武之
後辭勞拓境開疆太平之秋有倦誠如睿慮未昭百姓
之心假此空言實乖千里之應臣等服膺麟閣縱觀太
始之初沈研鳥文歴選橧巢之上悠悠栗陸未辦犧牲
淼淼大庭孰知罇俎袞衣為飾尚報太帝之功茹毛充
薦輕展介丘之禮西敘窮乎積石東漸迫乎滄江化未
覃於九夷貢有闕於三脊猶且範圍天地斡運羲舒揚
翠旌於奉高撫朱絃於岱岳迓百神而賓上帝契三靈
而謁太壇玉牘靈文飛英華於萬古金繩秘檢騰清輝
於八埏是知紀號垂名崇高莫加於肆類推功輯瑞廣
厚莫大於登封若乃靈貺所集人謀允洽雖固執於撝
謙諒無得而辭也伏惟皇帝陛下研精探賾神無不照
唯幾所鑒洞出象帝之初先天成則超貫混元之際由
是大明揚彩麗雕軒於再中景宿騰輝藻璇題以霄映
奔山車而叠軫促日馭之鳴鑾躍澤馬而相趨徵天駟
之徐軔煙川清野蓄洩於奕奕之阿薰風驚途扇蕩於
云云之嶠其㝠兆也如彼其顯應也若斯而陛下因事
逡巡方稽大典使尊名顯號韜光於琰碑絶異殊尤沮
絢於瓊簡孰謂畏天之命順人之欲者歟率土悽悽深
所未喻臣又聞之游海若者馮夷之宫為陋登泰山者
魯侯之邦蓋小是知絳霄不極九垓網絡於胷中赤縣
無涯四海括囊於度内何者升山巢睫竊比所以懸殊
朝菌靈椿長短自然相度也若夫大樂云替封豨盜鐘
大禮既湮長鯨裂冕酌拊石於無體鈞天之響鬱興採
掃地於無形禋宗之道愈劭則女希慙其創制軒后歸
其正名矣至若比屋見誅農夫化為京觀稟噍無類芻
牧窮於染鍔重興粒食頌棲畝之餘糧首建驂騵詠徒
行之兼乘則農皇貶於推轂羲氏退以扶輪矣既而凝
旒闡化中外禔福負扆勝殘飛沈遂性亭育侔於宇宙
就望體於雲日荷其徳以難名用其功而無謝故乃邈
高辛之順義孕顓頊之疏通矣加以刑清政肅委金科
而罔施毁犴空囹設畫衣而莫犯通闗梁於夐服共苑
囿於黎蒸擊壤而謠傳清音於戎狄耕田而食建可封
於皂隸外户設而不扃神獸馴而靡觸故以光融伊帝
景煥虞廷至於卑宫菲膳孝享通於鬼神大路越席致
敬極於嚴配黄屋建三辰之旂垂範裕於千祀𤣥􁇥垂
九旒之藻設法懸於萬代小正調其玉燭應祥蓂而不
虧中天朗其金鏡與真明而同晷則文命以是服膺𤣥
王於兹負笈矣洎乎翦商除害夷項墾災戮冀野而復
皇猷誅疇華而清帝道提倚天之長劍拯塗炭於游魂
揮駐日之雕戈暢懷生於仁壽則駭文武之仍代吞高
光之累葉矣論彼數君時聞一善能兼之者實歸仁聖
若乃提封海外總一寰中日域窮芳華之津月竁跨濛
波之表喁喁向内並為冠帶之倫飄飄駕風總萃王庭
之㑹賮北荒之明月物天府以摛光筐南州之火毛鬻
旗亭而吐曜龍伯釣鼇之旅咸編列於武臣鳳洲君子
之渠各委質於文吏斯乃書契之所未覩超古先而絶
類矣竊惟域中三大義均一體感通由乎影響彌綸切
乎交際是知徳逾厚者貺逾深功尤高者祥尤著當今
皥穹儲祉浹天紘以宅心后土錫符總坤維而服化由
是百官累息萬國聳神僉發叩閽之請佇副上靈之望
伏願時紆睿紱逺振天聲徵鴻儒聘鯢齒考逸義緝遺
編摭秦煨之逸文採魯壁之餘蠧酌雲經而定議憲河
圖而繕儀然後五路乘春金鑣肅景五牛翻其析羽六
龍輝其鏤鍚鼓豐隆而驚翠微振列缺而清綠野凝笳
發岫合萬嵗於山言飛蓋登巒錯五松於林秀登圜壇
而接武降曜魄而齊尊俾夫一代衣冠寘其名於冊府
四方夷狄鑿其竅於靈宫則普天欣賴懷生再造朝聞
夕死抃若登仙臣等深荷玉成不勝至願重竭愚瞽昧
死以聞詔曰朕遐觀哲王煥在方冊功既成矣咸備禮
以升中道既行焉必奉符而告禪所以發揮天命昭格
上靈其有建顯號以創鴻徽施尊名而騰茂烈者莫不
揚輝於鏤玉絢景於塗金昭昭然麗三辰而並運滔滔
焉播四溟而極深朕誠寡徳良深景慕曩者氓俗凋敝
國步甫安勉致隆平日不暇給而槐卿守闕請繼美於
云亭岳牧叩閽祈踵武於梁岱自惟菲薄至道未凝抗
禮皥穹實懷疑懼緬尋幼齒運鍾交喪忘其家以徇天
下委其體以濟寰中翊戴先皇削平諸夏出於萬死首
導五横之源不顧一生光錫兆人之命越自罏炭獲返
營魂拔於鬼錄並登仁壽竊惟天地之大徳存於施生
朕以徑寸之小心襲於造育降期體泰諒或繇兹不然
者何能致於此也遂得池隍象浦苑囿龍沙置一候於
鶼林同六爻於鰈水寔資天睠賁以咸亨豈朕微庸而
能及此今兹列辟卿士鴻生碩徳各述靈徵累陳丹款
既迫羣議當事敬從乃詔有司廣召縉紳先生議方石
圜壇之制草封禪射牛之禮修造羽儀輦輅並送之雒
陽宫(册府/元龜)
貞觀二十一年正月丁酉詔以來嵗二月有事于泰山
八月泉州海溢壬戌停封泰山(唐書太/宗本紀)
貞觀二十一年正月丁酉詔曰朕聞天高地大首播黎
方媧皇燧人肇參𤣥籙是知施生為徳處崇高而不言
亭毒攸資委欽明以司契洎乎三正迭建五運相遷休
烈存乎典墳至道流乎雅頌其有仰齊七政俯會百神
察靈眷於祥符服𤣥功於昭告莫不罄情梁岱繼踵云
亭對越兩儀盡先聖之能事揚蕤三統垂曩哲之尊名
懸鏡天衢罔不繇於此也自中陽絶組堙白水於窮流
宫孽紹興阻黄星於天塹永嘉東播化金馬以為牛道
武南徂飛蒼鵝以登祚周吞岳裔逮三葉而巢傾隋并
舜後及二帝而舟覆莫不以凶易亂以暴代昏各肆巨
壑之心規享上靈之佑卻行求進其可得乎由是寂寥
千祀無懷之風不嗣泯棄七經子長之言殆絶遂使成
山日觀久闕升中之儀汶上明堂疇聞類帝之義顧瞻
禮樂深有可嗟朕幼踐危機愍斯窮運上同負翼下靡
息肩負荷休徵投旗鞠旅肅恭儲祉吟雲躍鱗順朱鳥
以行誅鶱丹鳳而遐舉射九烏而懸日月區品物以煦
陽和鍊五石以造乾坤濟摧角以令眉壽於是尊奉先
帝凝旒於廟堂躬履兵鋒憂勤於燮輔既而仰逼威命
俯順樂推越自唐侯言膺下武深惟憂責之重自勗若
厲之懷遂致靈貺無涯掃欃槍而降錫游魂歸化窮荒
服以開疆東苑蟠桃西池昧谷咸覃正朔並充和氣較
凝禎於往代窮今古而罕聞考光澤於前皇罄縑緗而
莫覩豈朕眇身勤勞所逮諒由高明垂鑒祚此隆平今
兹三事大夫百僚庶尹各述天人之意請躡封禪之蹤
顧惟寡薄推而不有杜絶羣言至於數四中外之情尤
切企佇之望逾深朕又詳思荷財成於穹昊自古賢哲
並歸功於大帝迫斯至理弗獲固辭展禮上𤣥實増慙
懼可以貞觀二十二載仲春之月式遵故實有事于泰
山諸内外具僚岳牧卿士既相敦喻將事告成各罄乃
心無虧政道恪居職務以協時雍所司宜與縉紳先生
載筆彈冠之士詳求通典裁其折中深加嚴敬稱朕意
焉乃今天下諸州明揚側陋其有學藝優洽文蔚翰林
政術甄明才膺國器者並宜總集泰山庶令作賦擲金
不韞天庭之掞披褐懷玉無溺屠釣之間務得英竒當
加不次也遣太常卿楊師道為檢校封禪大使户部侍
郎盧承慶為副後改令禮部尚書江夏郡王道宗為大
使司空梁國公房𤣥齡等議云梁甫社首二山並是古
昔禪祭之所前十五年議奏請禪梁甫今更奉詔詳議
梁甫去太山七十里又在東南至於行事未為穏便社
首去太山五里是周家禪處臣等參詳請禪社首有詔
依奏餘並依十五年議八月壬戌詔曰朕聞探𤣥賾者
先實而後賓體至公者本仁而末禮名歸於已往哲存
而弗務徳利於人前聖徇而為急是用範圍天地權輕
重以㑹時宜取則隂陽適變通以從衆欲由古之封禪
無奪事機所謂奉天咸資務隙朕仰窺前志歴選哲王
無懷有巢緬逾繩契之末龜文鳳紀越在俎豆之先扣
寂寞以𫝊疑故可畧而言也至如三元立統百物正名
步驟之軌非遙損益之源可挹雖堯心廣運局疆域於
流沙禹跡遐宣限提封於碣石猶且先引即敘次展玉
帛之儀首創賓門方備云亭之典告成之義罔弗由兹
况朕奄有方輿閫域該於千古仰承靈睠降福超於百
王巨海所環莫非臣妾長河攸括並入封疆日者夷夏
同文禎符狎至謂可鳴鑾日觀勒牒仙閭許以來春親
行告禪而今延陁一姓流竄西陲控弦萬計初歸正朔
新就縶維又以公卿庶僚各陳誠請遂有翠微之役非
無板築之勞既而山谷阻深朝宗有礙重披丹懇請建
玉華且復頻有興造恐致煩勞兼聞河北數州頗傷淹
澇朕為人父母思濟黎元順動升中理無兼遂其介丘
之禮宜且權停其玉華宫制度務從菲薄更令卑陋庶
免風雨稱朕意焉(冊府/元龜)
　案唐書謝偃傳太宗時偃為𢎞文館直學士撰玉牒
　真紀以勸封禪
　唐實錄貞觀五年正月朝集使趙王孝恭等請封禪
　手詔不許十二月己亥朝集使表請帝曰未遑六年
　百僚又請不許十一年帝將有事封禪國子博士劉
　伯莊等皆上封禪事言新禮簡畧勅諸儒及顔師古
　朱子奢參議得失議者數十家遞相駁難不決於是
　𤣥齡徵師道采衆議以為永式十四年十月甲戌趙
　郡王元景等表請壬辰詔從十五年三月庚辰肅州
　言所部川原遍生芝草先是百僚及雍州父老詣朝
　堂表請四月辛卯朔詔以來嵗二月有事于泰山詔
　太常卿韋挺為檢校封禪大使禮部侍郎令狐徳棻
　副焉秘書少監顔師古奏臣撰禮書在十一年春詔
　公卿定可否多從師古之禮六月己酉有星孛太微
　宫辛亥起居郎褚遂良進曰行至洛陽彗星輒見或
　有未允合者丙辰停封泰山
顯慶四年六月詔許敬宗議封禪儀敬宗請以高祖太
宗俱配昊天上帝太穆文徳二后並配地祇從之(通/鑑)
麟徳元年七月丁未詔以三年正月有事于泰山(唐書/高宗)
(本/紀)
麟徳元年七月丁未朔詔宜以三年正月式遵故實有
事于岱宗所司詳求茂典以從折衷其諸州都督刺史
以二年十二月便集岳下諸王十月集東都緣邊州府
襟要之處不在集限天下諸州明揚才彦或銷聲幽數
或藏器下僚並隨岳牧舉選九月乙丑詔曰來年行幸
岱宗州縣不得浪有煩擾其水淺可涉不可繕造橋梁
所行之處亦勿開道路諸州及寺觀并百姓不得輒獻
食(冊府/元龜)
麟徳二年二月壬午如東都十月丁卯如泰山(唐書高/宗本紀)
麟徳二年春正月壬午幸東都丁酉幸合璧宫甲子以
發向泰山停選五月以司空英國公李勣少師高陽郡
公許敬宗右相嘉興縣子陸敦信左相鉅鹿男竇徳𤣥
為檢校封禪使冬十月戊午皇后請封禪司禮太常伯
劉祥道上疏請封禪丁卯將封泰山發自東都十一月
丙子次于原武以少牢祭漢將紀信墓贈驃騎大將軍
十二月丙午御齊州大㕔乙卯命有司祭泰山丙辰發
靈巖頓(舊唐書高/宗本紀)
麟徳二年十月丁卯帝發東都赴東岳從駕文武兵士
及儀仗法物相繼數百里列營置幕彌亘郊原突厥于
闐波斯天竺國罽賓烏萇崑崙倭國及新羅百濟高麗
等諸蕃部長各率其屬扈從穹廬氊帳及牛羊駝馬填
候道路是時頻歲豐稔斗米至五錢豆麥不列於市議
者以為古來帝王封禪未有若斯之盛者也十二月丙
午至齊州停十日丙辰發靈巖頓至于泰岳之下庚申
帝御行宫牙帳以朝羣臣(冊府/元龜)
乾封元年正月戊辰封于泰山庚午禪于首社以皇后
為亞獻壬申大赦改元(唐書髙/宗本紀)
乾封元年封泰山為圜壇山南四里如圜丘三壝壇上
飾以青四方如其色號封祀壇玉策三以玉為簡長一
尺二寸廣一寸二分厚三分刻以金文玉匱一長一尺
三寸以藏上帝之冊金匱二以藏配帝之冊纒以金繩
五周金泥玉璽璽方一寸二分文如受命璽石䃭以方
石再累皆方五尺厚一尺刻方其中以容玉匱䃭旁施
檢刻深三寸三分濶一尺當繩刻深三分濶一寸五分
石檢十枚以檢石䃭皆長三尺濶一尺厚七分印齒三
道皆深四寸當璽方五寸當繩濶一寸五分檢立於䃭
旁南方北方皆三東方西方皆二去䃭隅皆一尺䃭纒
以金繩五周封以石泥距石十二分距䃭隅皆再累皆
濶二尺長一丈斜刻其首令與䃭隅相應又為壇于山
上廣五丈高九尺四出陛一壝號登封壇玉檢玉牒石
䃭石距玉匱石檢皆如之為降禪壇于社首山上八隅
一成八陛加方丘三壝上飾以黄四方如其色其餘皆
如登封其議畧定而天子詔曰古今之制文質不同今
封禪以玉牒金繩而瓦尊匏爵秸席宜改從文於是昊
天上帝褥以蒼地祇褥以黄配褥皆以紫而尊爵亦更
焉是嵗正月天子祀昊天上帝於山下之封祀壇以高
祖太宗配如圜丘之禮親封玉冊置石䃭聚五色土封
之徑一丈二尺高九尺已事升山明日又封玉冊于登
封壇又明日祀皇地祇於社首山之降禪壇如方丘之
禮以太穆皇后文徳皇后配而以皇后武氏為亞獻越
國太妃燕氏為終獻率六宫以登其帷帟皆錦繡羣臣
瞻望多竊笑之又明日御朝覲壇以朝羣臣如元日之
禮乃詔立登封壇曰萬嵗臺降禪壇曰景雲臺以紀瑞
焉其後將封嵩岳以吐蕃突厥冦邊而止(禮樂/志)
高宗即位公卿數請封禪則天既立為皇后又密贊之
麟徳二年二月車駕發京東巡狩詔禮官博士撰定封
禪儀注有司於乾封元年正月戊辰朔先是有司齋戒
於前祀七日平旦太尉誓百官於行從中臺云來月一
日封祀二日登封泰山三日禪社首各揚其職不供其
事國有常刑上齋於行宫四日致齋三日近侍之官應
從升者及從事羣官諸方客使各本司公館清齋一宿
前祀一日諸衛令其屬未後一刻設黄麾半仗於外壝
之外與樂工人俱清齋一宿至其年十二月車駕至山
下及有司進奏儀注封祀壇以高祖太宗同配禪社首
以太穆皇后文徳皇后同配皆以公卿充亞獻終獻之
禮於是皇后抗表曰伏尋登封之禮逺邁古先而降禪
之儀竊為未允其祭地祇之日以太后昭配至於行事
皆以公卿以妾愚誠恐未周備何者乾坤定位剛柔之
義既殊經義載陳中外之儀斯别瑤壇作配既合於方
祇玉豆薦芳實歸於内職况推尊先后親饗瓊筵豈有
外命宰臣内參禋祭詳於至理有紊徽章但禮節之源
雖興於昔典而升降之制尚缺於遙圖且往代封岳雖
云顯號或因時省俗意在尋仙或以情覬名事深為己
豈如化被乎四表推美於神宗道冠乎二儀歸功於先
徳寧可仍遵舊軌靡創彝章妾謬處椒闈叨居蘭掖但
以職惟中饋道屬於烝嘗義切奉先理光於蘋藻罔極
之思感結於因心祗肅之懷實深於明祀但妾早乖定
省已闕侍於晨昏今屬崇禋豈敢安於帷帟是故馳情
夕寢睠嬴里而翹魂叠慮宵興仰梁郊而聳念伏望展
禮之日總率六宫内外命婦以親奉奠冀申如在之敬
式展䖍拜之儀積此微誠已淹氣序既屬鑾輿將警奠
璧非賒輒効丹心庶裨大禮冀聖朝垂則永播於芳規
螢燭末光増輝於日月於是祭地祇梁甫皆以皇后為
亞獻諸王太妃為終獻丙辰前羅舍府果毅李敬貞論
封禪須明水實樽淮南子云方諸見月則津而為水高
誘注云方諸隂燧大蛤也熟摩拭令熱以向月則水生
以銅盤受之下數石王充論衡云陽燧取火於日方諸
取水於月相去甚逺而火至水來者氣感之騐也漢書
儀云八月飲酎車駕夕牲以鑑諸取水於月以陽燧取
火於日周禮考工記云金有六齊金錫半謂之鑑燧
之齊鄭𤣥注云鑑燧取水火於日月之器凖鄭此注則
水火之器皆以金錫為之今司宰有陽燧形如圓鏡以
取明火隂鑑形如方鏡以取明水但比年祀祭皆用陽
燧取火應時得以隂鑑取水未有得者嘗用井水替明
水之處奉勅令禮司研究敬貞因說先儒是非言及明
水乃云周禮金錫相半自是造之法鄭𤣥錯解以為隂
鑑之制依古取明水法合用方諸引淮南子等書用大
蛤也又稱敬貞曽八九月中取蛤一尺二寸者依法試
之自人定至夜半得水四五斗者敬貞所陳檢有故實
又稱先經試驗確執望請差敬貞自取蚌蛤便赴泰山
與所司對試是日制曰古今典制文質不同至於制度
隨世代沿革惟祀天地獨不改張斯乃自處於厚奉天
以薄又今封禪即用玉牒金繩器物之間復有瓦罇秸
席一時行禮文質頓乖駁而不倫深為未愜其封祀降
禪祈穀上帝后土位先設藳秸瓦甒瓢杯等物並宜改
用裀褥罍爵每事從文其諸郊祀亦宜准此於是昊天
上帝之座褥以蒼皇地祇褥以黄配帝及后褥以紫五
方上帝及大明夜明席皆以五色内官以下席皆以莞
(舊唐書/禮儀志)
乾封元年正月戊辰朔有事于泰山親祀昊天上帝於
封祀之壇己巳帝登于泰山封玉牒於介丘庚午降禪
於社首山皇后為亞獻越國太妃燕氏為終獻先是李
勣許敬宗等議封禪儀注請以高祖太宗二座俱配昊
天上帝詔從之壬申帝御朝覲壇受朝賀大赦天下癸
酉帝謂羣官曰升中大禮不行來數千載近代帝王雖
稱封禪其間事有不同或謂求仙克禋或以逡巡望拜
皆非尊崇祖業近在隋朝喪亂最甚老者填溝壑少壯
染兵鋒高祖發自晉陽撥亂反正先朝躬擐甲胄纉成
大業掃除氛祲廓清區宇遂得四海宅心萬方仰徳朕
丕承寳厯十有七年終日孜孜夙夜無怠屬國家無事
天下太平華夷乂安逺近輯睦所以躬親展禮褒賛先
勲情在歸功固非為已遂得上應天心下允人望今大
禮既畢深以為慰公等休戚是同故應共有此慶欲與
公等飲宴盡歡各宜在外更衣即求相見仍勅所司撤
幄帳施玉牀三品以上升壇四品以下縱列坐壇下從
酒設樂羣臣及諸岳牧競來上壽起舞日晏方止戊寅
詔兖州置寺觀各三所觀以紫雲仙鶴萬嵗為稱寺以
封巒非煙重輪為名丙戌發自泰山改號封祀壇為舞
鶴臺介丘壇為萬嵗臺降禪壇為景雲臺以祀日各有
雲鶴及山呼萬嵗之瑞故也(冊府/元龜)
乾封三年正月帝親享昊天上帝於山下封祀之壇如
圜丘之儀祭訖親封玉策置石䃭聚五色土封之圜徑
一丈二尺高九尺其日帝率侍臣以下升泰山翌日就
山上登封之壇封玉策訖復還山下之齋宫其明日親
祀皇地祇於社首山上降禪之壇如方丘之儀皇后為
亞獻越國太妃燕氏為終獻翌日上御朝覲壇以朝羣
臣如元日之儀禮畢讌文武百寮大赦改元(案本紀是/年三月改)
(元總章舊唐/書禮儀志)
　案大唐新語高宗乾封初封禪岱宗行初獻之禮畢
　執事者趨下而宫官執帷天后率六宫升壇行禮帷
　席皆以錦繡為之識者咸非焉
上元三年二月詔今冬有事于嵩岳閏三月以吐蕃犯
塞停之(案本紀是年十/一月改元儀鳳)
上元三年二月詔以今冬有事于嵩岳命有司修撰儀
注務從典故閏三月詔以吐蕃犯塞停嵩岳封禪之禮
(冊府/元龜)
調露元年秋七月己卯詔以今年冬至有事嵩岳禮官
學士詳定儀注冬十月單于大都䕶府突厥阿史徳温
𫝊及奉職二部相率反叛庚申詔封嵩山宜停(舊唐書/高宗本)
(紀/)
永淳二年春正月甲午朔幸奉天宫遣使祭嵩岳少室
箕山具茨等山西王母啟母巢父許由等祠十一月癸
亥幸奉天宫時天后自封岱之後勸上封中岳每下詔
草儀注即嵗饑邊事警急而止至是復行封中岳禮上
疾而止(舊唐書髙/宗本紀)
高宗既封泰山之後又欲徧封五岳至永淳元年於洛
州嵩山之南置崇陽縣其年七月勅其所造奉天宫二
年正月駕幸奉天宫至七月下詔將以其年十一月封
禪于嵩岳詔國子司業李行偉考功員外郎賈大隠太
常博士韋叔夏裴守貞輔抱素等詳定儀注於是議立
封祀壇如圜丘之制上飾以𤣥四面依方色為圓壇三
成高二丈四尺每等高六尺壇上徑一十六步三等各
闊四步設十二陛陛皆上闊八尺下闊一丈四尺為三
重壝距外壝三十步内壝距五十步燎壇在壇東南外
壝之内高三尺方一丈五尺南出陛登封壇圓徑五丈
高九尺四出陛為一壝飾以五色凖封祀壝禪祭上飾
以金四面依方色為八角方壇再成高一丈二尺每等
高四尺壇上方十步每等廣四步設八陛其上壇陛皆
廣八尺中等陛皆廣一丈下等陛皆廣一丈二尺為三
重壝之大小凖封祀為埋埳在壇之末地外壝之内方
深取足容物南出陛朝覲壇於行宫之前為壇宫方三
分壝二在南壇方二十四丈高九尺南面兩陛餘三面
各一陛封祀登封五色土封石䃭為圜封上徑一丈二
尺下徑三丈高九尺禪祭五色土封為八角方封大小
凖封祀制度所用尺寸凖厯東封並用古尺諸壇並築
土為之禮無用石之文並度影以定方位登封降禪四
出陛各當四方之中陛各上廣七尺下廣一丈二尺封
祀玉帛料有蒼璧四圭有邸圭璧禪祭有黄琮兩圭有
邸無璧又定登封降禪朝覲等日凖禮冬至祭天于圜
丘其封祀請用十二日凖東封祀故事十二日登封十
三日禪祭十四日朝覲若有故須改登封已下期日在
禮無妨又輦輿料云封祀登封皇帝出乘玉輅還乘金
輅皇太子往還金輅禪祭皇太子加封祀又衣服料云
東封祠祭日天皇服衮冕近奉制依貞觀禮服大裘又
云衮冕服一具齋服之通天冠服一具迴服之翼善冠
服一具馬上服之皇太子衮冕服又齋則服逺遊冠受
朝則公服逺遊冠服馬上則進徳冠服(禮儀/志)
永淳二年七月庚申詔以今年十月有事于嵩岳宜令
禮官學士等審定儀注務展誠敬仍令天下岳牧及京
官五品以上各舉所知有孝行儒學文武之士於是詔
禮官議射牛之事太常博士裴守真(真通典作貞英華/亦作真作永淳元)
(年/)奏議曰據周禮及國語郊祀天地天子自射其牲漢
武惟封泰山令侍中儒者射牛行事至於餘祀亦無射
牲之文但親舂射牲雖是古禮久從廢省不可(英華作/難以)
復行據封禪祀禮(英華作/禮祀)日未明十五刻宰人以鸞刀
割牲質明而行事比鑾駕至祠所(祠所英/華作時)牢牲總畢天
皇(通典作/陛下)惟奠玉酌獻(英華作/獻酌)而已今若祀前一日射
牲事即傷早祀日方始射牲事又傷晚若依漢武故事
即非親射之儀事貴隨時不可行(英華作事不可行/請從減罷謹議)用
神功破陣樂及功臣慶善樂二舞每奏上皆立對守真
又議曰竊惟二舞肇興謳吟攸屬贊九功之茂烈叶萬
國之歡心義均韶夏用兼賓祭皆祖宗聖徳而子孫享
之詳覽傳記未有皇王立觀之禮况升中大事華夷畢
集九服仰垂拱之安百蠻懷率舞之慶陶甄化育莫匪
神功豈於樂舞别申嚴禁臣等詳擬奏二舞時天皇不
合起立詔並從之尋以帝不豫改用來年正月行封禪
之禮十月癸亥車駕幸奉天宫十一月丙戌詔曰朕聞
仁者徳之本叶亭育之至途禮者道之末乃帝王之餘
事歴選往初詳觀曩躅惻隠以孚其化變通以㑹其神
朕以虚薄祗膺寳位旰食宵衣懼忝於宗社如傷若厲
佇濟於黎元每以皇基肇闢範圍覆載遺惠所覃照格
區宇䖍荷靈命嘗慮下虧鴻業遍刊羣岳不足上報𤣥
功已升聞於日觀思欵謁於天臺志在告成諒非為已
屬今兹豐稔方有事于嵩丘崇累聖之丕績祈兆人之
嘉祜頃者分使出巡存問風俗河南河北尚有十餘州
旱澇加以朔方冦盜時或侵邊闗内流離未能復業一
物失所獨甚納隍數郡不寧豈宜備禮前欲以來年正
月封禪中岳者宜停(冊府/元龜)
嗣聖十三年(即武后萬/通天元年)嵗臘月甲戌如神岳甲申封于
神岳丁亥禪于少室山(冊府/元龜)
　案王元感傳天授中元感直𢎞文館武后時已郊遂
　享明堂封嵩山紹興韋叔夏等草儀具衆推練洽
　
　
　
　
　
　
　
　
　
　
　
　唐會要卷七
欽定四庫全書
　唐會要卷八
　　　　　　　　　　　　　宋　王溥　撰
　　封禪下
開元十二年十二月辛酉文武百官吏部尚書裴漼等
上請封東岳曰臣聞道協乾坤聖人之元徳功存禮樂
王者之能事故旁徵前載博考鴻名躬厯數之期遇天
人之應莫不發號施令升中合符澤浸黎元以茂聲實
者矣伏惟開元神武皇帝陛下握乾撫衆出震乗圖英
威邁於百王至徳加於四海惡除氛沴增日月之光輝
慶襲休榮雜烟雲之氣色靈物紹至休祥沓委江茅將
鄗黍均芳雙觡與一莖齊烈固可以稽典訓設壇場悉
符瑞之美答神祇之貺謙而不發雖在於聖心理則難
辭孰違於天意臣等幸遭昌運謬齒周行咸申就日之
誠願覩封巒之慶無任勤懇之至謹詣朝堂奉表陳請
以聞帝手詔報曰自中朝有故國步艱難天祚我唐大
命集於聖真皇帝朕承奉丕業十有餘年徳未加於百
姓化未覃於四海將何以擬洪烈於先帝報成功於上
𤣥至若堯舜禹湯之茂躅軒后周文之懿範非朕之能
逮也其有日月之瑞風雲之祥則宗廟社稷之餘慶也
天平地成人和嵗稔則羣公卿士之任職也撫躬内省
朕何有焉難違兆庶之情未議封崇之禮甲子侍中臣
乾曜中書令臣說等奏臣聞自古受天命居大寳者必
登崇高之丘行封禪之事所以展誠敬報神祇三五迄
今未之闕也是以高宗因武文之業盛岱亭之禮方冊
所記虞夏同風聖移三朝年經五紀封崇之典缺而未
修山川望幸屬在今日陛下靖多難尊先朝天所啟也
承大統臨萬邦天所命也焉可不涉東岱禪云亭報上
𤣥之靈思紹高宗之洪烈則天地之意宗廟之心將何
以克厭哉且陛下即位以來十有四年創九廟禮三郊
大舜之孝敬也敦九族友兄弟文王之慈惠也卑宫室
菲飲食夏禹之恭儉也道稽古徳日新帝堯之文思也
憐黔首惠蒼生成湯之深仁也化元漠風太和軒皇之
至理也至如日月星辰山河草木羽毛鱗介窮祥極瑞
蓋以薦至而為常衆多而不錄正以天平地成人和嵗
稔可以報於神明矣鴻生碩儒上章奏而請封禪者前
後千百聖情撝挹天鑒未回臣等仰考神心旁採衆望
封巒展禮時不可抑陛下縱不欲以成功告天豈不可
以天休報徳臣等昧死上請以聞帝手詔報曰夫登封
之禮告禪之儀蓋聖人之能事明王之盛業也朕以眇
身託王公之上夙夜祗懼恐不克勝幸賴羣公以保宗
社至於休徵符瑞皆先帝遺慶朕何預焉豈可以禮百
神覲羣后備岱亭之禮展封祀之儀者哉雖誠請是違
而宿心未暇臣乾曜說等又上言曰臣等考天人之際
稽億兆之情以為治定功成登封告禪鴻名盛則屬在
聖明陛下讓徳沖深未允羣議神祇闕望臣等懼焉且
今四海和平百蠻率職莫不含道徳之甘實咀仁義之
馨香是以上帝聿懷名山望幸珍符薦至年穀屢登開
闢以來未之有也臣聞自古受命而封禪者七十二君
安有殊風絶業足以方今也然猶躡梁父登泰山飛英
聲騰茂實而陛下功徳之美符瑞之富固以孕虞夏含
殷周矣有何退讓逡巡於大禮哉夫昭報天地至敬也
嚴配祖宗大孝也厚福蒼生博惠也登封紀號丕業也
陛下安可以闕哉况天地之符彰矣祖考之靈著矣蒼
生之望勤矣禮樂之文備矣陛下安可以辭哉故臣等
願因神祇之叶贊順華夏之懇誠早稽舊章特垂新詔
庶幾仲春乘農之隙以展巡狩朝覲之儀則天下幸甚
臣等昧死重請以聞帝又詔報曰夫治定然後制禮功
成然後作樂朕承奉宗廟恐未克勝未能使四海乂安
此禮未定也未能使百蠻効職此功未成也焉可以揚
景化告成功雖欲答於神祇終候安於兆庶再省誠懇
惻怵良深乾曜說等又再上言曰臣聞聖人者與天地
合德故珍符休命不可得而辭鴻名盛典不可得而讓
陛下功格上天澤流厚載三五之盛莫能比崇登封告
成理叶幽贊故符瑞異臻天意也書軌大同人事也菽
粟屢登和平也刑罰不用至理也今陛下稽天意以固
辭違人事以久讓是和平而不崇昭報至理而闕薦祖
宗億兆之情猶知不可况上帝臨照神祇顧諟其可止
乎願納王公卿士列岳縉紳之望迴命有司速定大典
臣等不勝懇切敢昧死再拜上請以聞時儒生墨客獻
賦頌者數百計帝不得已而從之丁卯下詔曰自古受
命而王者曷嘗不封泰山禪梁父答厚徳告成功三代
之前率由斯義自魏晉已降迄至周隋帝典闕而大道
隠王綱弛而舊章闕千載寂寥封崇莫嗣物極而復天
祚我唐武文二后應圖受籙洎於高宗重光累盛承至
理登介丘懷百神震六合紹殷周之統接虞夏之風中
宗宏懿鑠之休睿宗穆粹清之道巍巍蕩蕩無得而稱
者也朕昔戡多難稟畧先朝䖍奉慈㫖嗣膺丕業是用
創九廟以申孝敬禮二郊以展嚴禋寳菽粟於水火捐
珠玉於山谷兢兢業業非敢追美前王日慎一日實以
奉遵遺訓至於巡守大典封禪鴻名顧惟寡薄未遑時
邁十四載於兹矣今百穀有年五材無眚刑罰不用禮
義興行和氣氤氲淳風淡泊雕題鑿趾殊方異類重譯
而至者日月於闕廷竒獸神禽甘露醴泉窮祥極瑞者
朝夕於林籞王公卿士罄迺誠於中鴻生碩儒獻其書
於外莫不以神祇合契億兆同心斯皆烈祖聖考垂裕
餘慶故朕得荷皇天之景祐賴祖宗之介福敢以眇身
而顓其讓是以敬承羣議宏此大猷以光我高祖之丕
圖以紹我太宗之鴻業永言陟配祗感載深可以開元
十三年十一月十日式遵故實有事泰山所司與公卿
諸儒詳擇典禮預為備具勿廣勞人務存節約以稱朕
意所緣封禪儀注兵馬陪集並皆條奏布告遐邇(冊府/元龜)
開元十二年四方治定嵗屢豐稔羣臣多言封禪中書
令張說又固請乃下制以十三年有事泰山於是說與
右散騎常侍徐堅太常少卿韋縚秘書少監康子元國
子博士侯行果刊定儀注立圓臺於山上廣五丈高九
尺土色各依其方又於圓臺上起方壇廣一丈二尺高
九尺其壇臺四面為一階又積柴為燎壇於圓臺之東
南量地之宜柴高一丈二尺方一丈開上南出户六尺
又為圓壇於山下三成十二階如圜丘之制又積柴於
壇南為燎壇如山上又為玉冊玉匱玉䃭皆如高宗之
制𤣥宗初心謂升中於崇山精享也不可喧譁欲使亞
獻以下皆行禮山下壇召禮官講議學士賀知章等言
昊天上帝君也五方精帝臣也陛下享君於上羣臣祀
臣於下可謂變禮之中然禮成於三亞終之獻不可異
也於是三獻皆升山而五方帝及諸神皆祭山下壇𤣥
宗問前世何為秘玉牒知章曰玉牒以通意於天前代
或祈長年希神仙㫖尚微密故外莫知帝曰朕今為民
祈福無以秘為即出玉牒以示百寮乃祀昊天上帝於山
上壇以高祖配祀五帝以下諸神於山下其祀禮皆如
圜丘而卜日告天及廟社大駕所經及告至問百年朝
覲皆如巡狩之禮其登山也為大次於中道止休三刻
而後升其已祭燔燎侍中前跪稱具官臣某言請封玉
冊皇帝升自南陛北向立太尉進昊天上帝神座前跪
取玉冊置於案以進皇帝受玉冊跪内之玉匱纒以金
繩封以金泥侍中取受命寳跪以進皇帝取寳以印玉
匱侍中受寳以授符寳郎太尉進皇帝跪捧玉匱授太
尉太尉退復位太常卿前奏請再拜皇帝再拜退入於
次太尉奉玉匱之案於石䃭南北向立執事者發石蓋
太尉奉玉匱跪藏於石䃭内執事者覆石蓋檢以石檢
纒以金繩封以石泥以玉寳遍印引降復位帥執事者
以石距封固又以五色土圓封其配座玉牒封於金匱
皆如封玉匱太尉奉金匱從降俱復位以金匱内太廟
藏於高祖神堯皇帝之石室其禪於社首皆如方丘之
禮(唐書禮/樂志)
上詔中書令張說右散騎常侍徐堅太常少卿韋縚秘
書少監康子元國子博士侯行果等與禮官於集賢書
院刊選儀注𤣥宗初以靈山好靜不欲喧繁與宰臣及
侍講學士對議用山下封祀之儀於是張說謂徐堅韋
縚等曰乾封舊儀禪社首享皇地祇先后配享王者父
天而母地當今皇母位亦當往帝之母也子配母享亦
有何嫌而以皇后配地祇非古之制也天鑒孔明福善
如響乾封之禮文徳皇后配皇地祇天后為亞獻越國
太妃為終獻宫闈接神有乖舊典上𤣥不祐遂有天授
易姓之事宗社中圯公族誅滅皆由此也景龍之季有
事圜丘韋氏為亞獻皆以婦人升壇執籩豆媟黷穹蒼
享祀不潔未及踰年國有内難終獻皆受其咎掌座齋
郎及女人執祭者多亦夭卒今主上尊天敬神事須革
正斯禮以睿宗大聖真皇帝配皇地祇侑神作主乃定
議奏聞上從之舊禮郊祀既畢收取玉帛牲體置於柴
上然後燔於燎壇之上其壇於神壇之左顯慶中禮部
尚書許敬宗等因修改舊禮乃奏曰謹按祭祀之禮周
人尚臭祭天則燔柴祭地則瘞血宗廟則焫蕭灌鬯皆
貴氣臭同以降神禮經明白義釋甚詳委柴在祭物之
初理無所惑是以三禮義宗等並云祭天以燔柴為始
然後行正祭祭地以瘞血為先然後行正祭又禮論說
太常賀循上言積柴舊在壇南燎祭天之牲用犢左胖
漢儀用頭今郊用脇之九个太宰令奉牲脇太祝令奉
圭璧俱奠燎薪之上此即晉氏故事亦無祭天之文既
云漢儀用牲頭頭非神俎之物且祭末俎皆升右胖之
脇惟有三禮賀循既云用祭天之牲左胖復云今儀用
脇九个足明燔柴所用與升俎不同是知自在祭初别
燔牲體非於祭末燒神餘饌此則晉氏以前仍遵古禮
唯周魏以降妄為損益納告廟之幣事畢瘞埋因改燔
柴將為祭末事無典實禮闕降神又燔柴正祭牲玉皆
别蒼璧蒼犢之流柴之所用四圭騂犢之屬祀之所須
故郊天之有四圭猶祀廟之有圭瓉是以周官典瑞文
勢相因並事畢收藏不在燔例而今新禮引用蒼璧不
顧圭瓉遂亦俱燔義既有乖理難因襲又燔柴作樂俱
以降神則處置之宜須相依凖燔柴在左作樂在南求
之禮情實為不類且禮論說積柴之處在神壇之南新
禮以為壇左文無典故請改燔為祭始位樂懸之南外
壝之内其禋祀瘞埋亦請凖此制可之自是郊丘諸祀
並先焚而後祭及𤣥宗將作封禪之禮張說等參定儀
注臣徐堅康子元等建議曰臣等謹案顯慶年修禮官
長孫無忌等奏改燔柴在祭前狀稱祭祀之禮必先降
神周人尚臭祭天則燔柴者臣等案禮迎神之義樂六
變則天神降八變則地祗出九變則鬼神可得而禮矣
則降神以樂周禮正文非謂燔柴以降神也案尚臭之
義不為燔之先後假如周人尚臭祭天則燔柴容或燔
臭先以迎神然則殷人尚聲祭天亦燔柴何聲可燔先
迎神乎又案顯慶中無忌等奏稱晉氏之前猶遵古禮
周魏以降妄為損益者今案郭璞晉南郊賦及注爾雅
祭後方燔又案宋志所論亦祭後方燔又檢南齊北齊
及梁郊祀亦飲福酒後方燔又檢後周及隋郊祀亦先
祭後燔據此則周遵後燔晉不先燔無忌之言義乃相
乖又案周禮大宗伯職以玉作六器以禮天地四方注
云禮謂始告神時薦於神座也下文云以蒼璧禮天以
黄琮禮地皆有牲幣各如其器之色又禮器云有以少
為貴者祭天特牲是知蒼璧之與蒼牲俱各奠之神座
理節不惑又云四圭有邸以祀天旅上帝即明祀昊天
上帝之時以旅五方天帝明矣其青珪赤璋白琥𤣥璜
自是立春立夏立秋立冬之日各於其方迎氣所用自
分别矣今案顯慶所改新禮以蒼璧與蒼牲蒼幣俱用
先燔蒼璧既已燔矣所以遂加四圭有邸奠之神座蒼
牲既已燔矣所以更加騂牲充其實俎混昊天於五帝
同用四圭失特牲之明文加為二犢深乖禮意事乃無
憑考功員外郎趙冬曦太學博士侯行果曰先焚者本
以降神行之已久若從祭義後焚為定中書令張說執
奏曰徐堅等所議燔柴前後議有不同據祭義及貞觀
顯慶以後既先燔若欲正失禮求祭義請從貞觀禮如
且因循不改更請從顯慶禮凡祭者本以心為主心至
則通於天地達於神祇既有先燔後燎自可㫁於聖意
所至則神於神明燔之先後臣等不敢裁定𤣥宗令依
後燔及先奠之儀是後太常卿寧王憲奏請郊壇時祭
並依此先奠璧而後燎柴瘞埋制從之時又有四門助
教施敬本駁奏舊封禪禮八條其畧曰舊禮侍中跪取
匜沃盥非禮也夫盥手洗爵人君將致潔而尊神故使
小臣為之今侍中大臣也而沃盥於人君太祝小臣也
乃詔祝於天神是接天神以小臣奉人君以大臣故非
禮案周禮大宗伯曰鬱人下士二人贊祼事則沃盥此
職也漢承秦制無鬱人之職故使近臣為之魏晉至今
因而不改然則漢禮侍中行之則可矣今以侍中為之
則非也漢侍中其始也微高帝時籍儒為之惠帝時閎
儒為之留侯子辟疆年十五為之至後漢樓堅以議郎
拜侍中邵闔自侍中遷步兵校尉其秩千石少府卿之
屬也少府卿秩中二千石丞秩千石侍中與少府丞班
同魏代蘇則為之舊侍中親省起居故謂之執獸子吉
茂見謂之曰仕進不止執獸子是言其為䙝臣也今侍
中名則古宦人非昔任掌同燮理寄實鹽梅非復漢魏
執獸子之班異乎周禮鬱人之職行舟不息墜劍方遙
驗刻而求可謂謬矣夫祝以傳命通主人之意以薦於
神明非賤職也故兩君相見則卿為上擯况天人之際
其肅恭之禮以兩君為喻不亦大乎今太祝下士也非
所以重命而尊神之義也然則周漢太祝是禮矣何者
案周禮大宗伯曰太祝下大夫二人上士四人掌六祝
之辭大宗伯為上卿今禮部尚書太常卿比也小宗伯
中大夫今侍郎少卿比也太祝下大夫今郎中太常丞
比也上士四人今員外郎太常博士比也故可以處天
人之際致尊極之辭矣又漢太祝令秩六百石與太常
博士同班梁太祝令與南臺御史同班今太祝下士之
卑而居下大夫之職斯又刻舟之論不異於前矣又曰
舊禮謁者引太尉升壇亞獻非禮也謁者已賤升壇已
重是微者用之於古而大體實變於今也案漢官儀尚
書御史臺官屬有謁者僕射一人秩六百石銅印青綬
謁者三十五人以郎中滿嵗稱給事未滿嵗稱權謁者
又案漢書百官公卿表光禄勲官屬有郎中員外秩比
二千石有謁者掌賓贊受事員七十人秩比六百石古
之謁者秩異等今謁者班微以之從事可謂疎矣又曰
舊禮尚書令奉玉牒今無其官請以中書令從事案漢
武帝時張安世為尚書令遊宴後宫從官以宦者一人
出入帝命改為中書謁者令至成帝罷宦者用士人魏
黄初改秘書署中書監令舊尚書并掌制誥既置中書
官而制誥樞密皆掌焉則自魏以來中書是漢朝尚書
之職今尚書玉牒是用漢禮其官既闕故可以中書令
主之議奏𤣥宗令張說徐堅召敬本與之對議詳定說
等奏曰敬本所議其中四條先已改定有不同者望臨
時量事改攝制從之十二年十一月丙戌至泰山去山
趾五里西去社首山三里丁亥帝服衮冕於行宫致齋
於供帳前殿己丑日南至大備法駕至山下𤣥宗御馬
而登侍臣從先是𤣥宗以靈山清潔不欲多人上欲初
獻於山上壇行事亞獻終獻於山下壇行事召禮官學
士賀知章等入講儀注因問之知章等奏曰昊天上帝
君位五方精帝臣位帝號雖同而君臣異位陛下享君
位於山上羣臣祀臣位於山下誠足以垂範來葉為變
禮之大者也禮成於三初獻亞終合於一處𤣥宗曰朕
正欲如是故問卿耳於是勅三獻於山上行事其五方
帝及諸神座於山下壇行事𤣥宗因問玉牒之文前代
帝王何故秘之知章對曰玉牒本是通於神明之意前
代帝王所求各異或禱年算或思神仙其事微密是故
莫知之𤣥宗曰朕今此行皆為蒼生祈福更無秘事宜
將玉牒出示百僚使知朕意其詞曰有唐嗣天子臣某
敢昭告于昊天上帝天啟李氏運興土徳高祖太宗受
命立極高宗升中六合殷盛中宗紹復繼體不定上帝
眷佑錫臣忠武底綏内難推戴聖父恭承大寳十有三
年敬若天意四海晏然封祀岱宗謝成於天子孫百祿
蒼生受福庚寅祀昊天上帝于山上封臺之前壇高祖
神堯皇帝配享焉邠王守禮亞獻寧王憲終獻皇帝飲
福酒癸巳中書令張說進稱天賜皇帝太一神策周而
復始永綏兆人帝拜稽首山上作圓臺四階謂之封壇
臺上有方石再累謂之石䃭玉牒玉冊刻玉填金為字
各盛以玉匱束以金繩封以金泥皇帝以受命寳印之
納二玉匱於䃭中金泥䃭際以天下同文之印封之壇
東南為燎積柴其上皇帝就望燎位火發羣臣稱萬嵗
傳呼至山下聲動天地山下祀壇羣臣行事已畢皇帝
未離位命中書門下曰朕以薄徳恭膺大寳今封祀初
建雲物休祐皆是卿等輔弼之力君臣相保勉副天心
長如今日不敢矜怠中書令張說跪言聖心誠懇宿齋
山上昨夜則息風收雨今朝則天清日暖復有祥風助
樂卿雲引燎靈迹盛事千古未聞陛下又思慎終如初
長福萬姓天下幸甚先是車駕至岳西來蘇頓有大風
從東北來自午至夕裂幕折柱衆恐張說倡言曰此必
是海神來迎也及至岳下天地清晏𤣥宗登太山日氣
和煦至齋次日入後勁風偃人寒氣切骨𤣥宗因不食
次前露立至夜半仰天稱某身有過請即降罰若萬人
無福亦請某為當罪兵馬辛苦乞停風寒應時風止山
氣温暖時從山上布兵至於山壇𫝊呼辰刻及詔命來
往斯須而達夜中燃火相屬山下望之有如連星自地
屬天其日平明山上清迥下望山下休氣四塞登歌奏
樂有祥雲自南而至絲竹之聲飄若天外及行事日揚
火光慶雲紛郁遍滿天際羣臣並集於社首山帷宫之
次以候鑾駕遙望紫煙憧憧上達内外歡譟𤣥宗自山
上便赴社首齋次辰巳間至日色明朗慶雲不散百辟
及蕃夷爭前迎賀辛卯享皇地祇于社首之泰折壇睿
宗大聖真皇帝配祀五色雲見日重輪藏玉策於石䃭
如封壇之儀壬辰𤣥宗御朝覲之帳殿大備陳布文武
百僚二王後孔子後諸方朝集使岳牧舉賢良及儒生
文士上賦頌者薄海内外重譯朝獻之國突厥頡利發
契丹奚等王大食謝䫻五天十姓崑崙日本新羅靺鞨
之侍子及使内臣之番高麗朝鮮王百濟帶方王十姓
摩阿史那興昔可汗三十姓左右賢王日南海西鑿齒
雕題䍧牱烏滸之豪長咸在位制曰朕聞天監惟后后
克奉天既合徳以受命亦推功而復始厥初作者七十
二君道洽迹著時至符出皆用事於介丘升中於上帝
人神之望蓋有以塞之皇王之序可得而言朕接統千
嵗承光五葉惟祖宗之徳在人惟天地之靈作主往者
内難幽贊而集大勲間無外虞守成而纉舊服未嘗不
乾乾終日思與公卿大夫上下協心聿求至理以宏我
烈聖其庶乎馨香今九有大寧羣氓樂業時必敬授而
不奪物亦順成而無夭懋建皇極幸致太和洎乃幽遐
率由感被戎狄不至惟文告而來庭麟鳳已臻將覺情
而在藪以故凡百執事亟言大封顧惟不徳竊欲勿議
伏以先聖儲祉與天同功荷傳符以在今敢侑神而無
報大篇斯在朕何讓焉遂遵高宗之舊章憲乾封之令
典時邁東土柴告岱岳精意上達肹蠁來應信宿行事
雲物呈祥登降之禮斯畢嚴配之誠獲展百神羣望莫
不懷柔四方諸侯莫不來慶斯是天下之介福邦家之
耿光也無窮之休祉豈獨在予非常之惠澤亦宜逮下
可大赦天下封泰山神為天齊王禮秩加三公一等仍
令所管崇飾祠廟環山十里禁其樵採給近山二十户
以奉祠神𤣥宗製紀泰山銘御書勒於山頂石壁之上
其詞曰朕宅位十有四載顧惟不徳懵於至道任夫難
任安夫難安兹朕未知獲戾于上下心之浩蕩若涉于
大川賴上帝垂休先后儲慶宰衡庶尹交修皇極四海
會同五典敷暢嵗之嘉熟人用大和百辟僉謀唱余封
禪謂孝莫大於嚴父謂禮莫尊於告天天符既至人望
既積固請不已固辭不獲肆余與夫二三臣稽虞典繹
漢制張皇六師震讋九㝢旌旗有列士馬無譁肅肅雝
雝翼翼溶溶以至于岱宗順也爾雅曰泰山為東岳周
官曰兖州之鎮山寔萬物之始故稱岱焉其位居五岳
之伯故稱宗焉自古王者受命易姓於是乎啟天地薦
成功序圖籙紀氏號朕統承先王兹率厥典實欲報𤣥
天之眷命為蒼生而祈福豈敢高視千古自比九皇哉
故設壇場於山下受羣臣之助祭躬封燎於山上冀一
獻之通神斯亦因高崇天就廣増地之義也乃仲冬庚
寅有事東岳類于上帝配我高祖在天之神罔不畢降
越翌日禪于社首佑我聖考祀於皇祇在地之神罔不
咸舉暨壬辰覲羣后上公進曰天子膺天符納介福羣
臣拜稽首呼萬嵗慶合歡同乃陳誠以徳大渾協度彝
倫攸敘三事百揆時乃之功萬物由庚兆人允殖列牧
衆宰時乃之功一二兄弟篤行孝友錫類萬國時惟休
哉我儒制禮我史作樂天地擾順時惟休哉蠻夷戎狄
重譯來貢累聖之化朕何慕焉五靈百寳日來月集㑹
昌之運朕何惑焉凡今而後儆乃在位一王度齊象法
權舊章補缺政存易簡去煩苛思立人極乃見天則於
戲天生蒸民惟后時乂能以美利利天下事天明矣地徳
載物惟后時相能以厚生生萬民事地察矣天地明察
鬼神著矣惟我藝祖文考精爽在天其曰懿爾幼孫克
享上帝唯帝時若馨香其下丕乃曰有唐氏武文之曽
孫隆基誕錫新命纉我舊業永保天禄子孫其承之余
小子敢對揚上帝之休命則亦與百執事尚綏兆人將
多于前功而毖彼後患一夫不獲萬方其罪余一心有
紿上天其知我朕惟寳行三徳曰慈儉謙慈者覆無疆
之言儉者崇將來之訓自滿者人損自謙者天益如是
則軌迹易循基構易守磨石壁刻金石冀後之人聴辭
而見心觀末而知本銘曰惟天生民立君以理維君受
命奉天為子代去不留人來無已徳涼者滅道高斯起
赫赫高祖明明太宗爰革隋政奄有萬邦罄天張宇盡
地開封武稱有截文表時雍高宗稽古徳施周溥茫茫
九夷削平一鼓禮備封禪功齊舜禹巍巍岱宗衛我神
主中宗紹運舊邦維新恭已南面氤氲化醇告成之禮
留諸後人緬余小子重基五聖匪功伐高匪徳矜盛敘
若祀典丕承永命至誠動天福我萬姓古封泰山七十
二君或禪亭亭或禪云云其迹不見其名可聞祗遹文
祖光昭舊勲方士虚誕儒書不足佚后求仙誣神檢玉
秦災風雨漢汙編錄徳未合天或承之辱道在觀政名
非從欲銘之絶巖播告羣岳於是中書令張說撰封祀
壇頌侍中源乾曜撰社首壇頌禮部尚書蘇頲撰朝覲
壇頌以紀聖徳(舊唐書/禮儀志)
開元十三年四月乙丑撫州三脊茅生有上封事者言
曰昔齊桓公九合諸侯一匡天下將欲封禪問於夷吾
夷吾對曰江淮間三脊茅生用以縮酒乃可封禪其時
無茅桓公大慙而罷自歴千古今始一生昔昭王南征
責楚包茅不入王祭不供則是其地其茅今高一尺至
八月長足方堪縮酒特望聖恩至時令采用祭泰山并
掘根於苑内植之時宰臣已遣使於岳州採沅江茅乃
奏曰管夷吾為桓公是諸侯不合封禪故稱茅以拒之
及伐楚之日尊周室行伯道故責楚云包茅不入王祭
不供若以茅為瑞是不知經義臣等歴任荆楚博訪貢
茅沅江最勝臣已牒岳州取訖今稱撫州有茅請移根
入苑且貉不踰汶橘不過江移根苑中信是虚語望勅
撫州且進六束與沅江相比用之制曰可癸酉詔朝集
使各舉所部孝悌文武集於泰山之下勅曰封祀告成
為萬姓祈福必資清潔以副朕心其行事官及齋郎應
致齋者宜令御史行齋切勿容疎怠有雄野雞飛入齋
宫馴而不去久之飛入仗衛忽不見邠王守禮等賀曰
臣謹案舊典雌來者伯雄來者王又聖誕酉年雞主於
酉斯蓋王道遐被天命休禎臣請宣付史館以彰靈貺
(冊府/元龜)
　案唐書列傳張說為中書令倡封禪議受詔以諸儒
　草儀及登封還詔說撰登封壇頌刻之泰山
　唐張說封禪壇頌皇唐六葉開元神武皇帝再受命
　致太平乃封岱宗禪社首鑿石紀號天文煥發儒臣
　志美立碣祠壇曰厥初生民俶有君臣其道茫昧其
　氣樸畧因時歘起與運而紛落泯泯没没而無聞焉
　爾後聖人取法象立名位衣裳以等之甲兵以定之
　於是禮樂出而書記存矣究其源致敬乎天地根其
　本致美乎鬼神則封禪者帝王受天命告成功之為
　也閱曩聖之奧訓考列辟之通術疇若天而不成曷
　背道而靡失由是推之封禪之義有三帝王之畧有
　七七者何傳不云乎道徳仁義禮智信順之稱聖哲
　逆之號狂悖三者何一位當五行圖籙之序二時㑹
　四海昇平之運三徳具欽明文思之美是謂與天合
　符名不死矣有一不足而云封禪人且未許其如天
　何言舊史者君莫道於陶唐舜禹臣莫徳於臯陶稷
　契三臣備徳皆有天下仲尼敘帝王之書繫魯秦之
　誓明魯祀周公用王禮秦承伯益接周統孔聖微㫖
　不其效歟然秦定天下之功高享天禄之日淺天而
　未忘庭堅之徳也故大命復集於皇家天之贊唐厥
　惟舊矣其興之也𤣥靈啟迪皇祇顧懷應歸運以義
　舉撫來蘇以利見濩也無放夏之慙武也無伐殷之
　戰高祖創業四宗重光有徳格天漏泉蒸雲濡露菌
　蠢滋育氤氲涵煦若天地之覆載日月之照臨溥有
　形而希景罄無外而宅心百有八年於兹矣皇帝攘
　内難而啟新命戴睿宗而纉舊服宇宙更闢朝廷始
　位蓋羲軒氏之造皇圖也九族惇敘百姓昭明萬邦
　咸和黎民於變立土圭以步厯測銅渾以正天蓋唐
　虞氏之張帝道也天地四時六官著禮井田三壤五
　圻成賦廣九廟以尊祖定六律以和神蓋三代之設
　王制也武緯之文經之聖謨之神化之然猶戰戰兢
　兢日慎一日約規誨以進徳遂忠良以代工講習乎
　無為之書討論乎集賢之殿寵勇爵貴經門翼乎鵷
　鸞之列在庭毅乎貔貅之師居鄙人和旁感神寳沓
　至乾符坤珍千品萬類超圖軼牒未始聞記我后以
　人瑞為心不以物瑞為意王公卿士儼然進曰休哉
　陛下孝至於天政合於道前年祈后土人獲大穰間
　嵗祀圜丘日不奄朔感祥以祚聖因事以觀天天人
　交合其則不逺意者喬岳埽路望翠華之來上帝儲
　恩俟蒼璧之禮久矣焉可専讓而廢舊勲羣臣固言
　勤帝知罪至於再至於三帝乃揖之曰欽崇天道俯
　率嘉話恐徳不類敢憚於勤其撰巡狩之儀求封禪
　之故既而禮官不誡而備軍政不謀而輯天老練日
　雨師灑道六甲按隊八神警蹕孟冬仲旬乘輿乃出
　千旗雲列萬㦸林行霍濩燐爛飛焰揚精原野為之
　震動草木為之風生歴郡縣省謠俗問耆年舉百祀
　興墜典葺闕政攸徂之人室家相慶萬方縱觀千里
　如堵城邑連歡丘陵聚舞其中垂白之老樂過以泣
　不圖蒿里之魂復見乾封之事堯雲往舜日還神華
　靈鬱爛漫乎穹壤之間是日來至于岱宗祗祓齋宫
　滌濯靜室凝神𤣥覽將欵太一議夫泰山者聖帝受
　天官之宫天孫總人靈之府自昔立國莫知萬數克
　升中而建號惟七十而有五我高宗六之而今七矣
　非夫尊位盛時明徳曠代遼濶難并之甚哉先時將
　臻夫大封也累封壇於高岡築泰壇於陽阯夫其天
　壇三襲辰陛十二咸秩衆靈列座有次崇牙樹羽管
　磬鏞鼓宫懸於重壝之内干戚鉞殳鉤㦸戣瞿周衛
　於四門之外伐國重器𫝊代絶瑞旅之於中庭玉輦
　金轂翠冒黄屋夾之於端路庶官百辟羌夷蠻貊褒
　成之後讓王之客敘立於禮神之場髦頭弩牙鐵馬
　金鏃介胄如雪旗幟如火逺匝於清禁之野於是乎
　以天正上元法駕徐進屯千乘於平路留羣臣於谷
　口皇帝御六龍陟萬仞獨與一二元老執事之人出
　天門臨日觀次沆壑宿巉巖赤霄可接白雲在下庚
　寅祀高祖於上封以配上帝命衆官於下位以享衆
　神皇帝冕裘登壇奠獻俯僂金奏作佾羽舞撞黄鍾
　歌大吕開閶闔與天語請將信公奉斗布度懋建皇
　極勤恤蒼生招嘏乎未兆禳災乎未萌上下傳節而
　禮成樂遍福壽同歸而帝賜神策乃檢玉牒於中頂
　揚柴燎於高天庶衷誠而上達若凴焰而駕烟日轡
　方旋神心餘眷五色雲起拂馬而隨人萬嵗山呼從
　天而至地越翌日尊睿宗侑地祇而禮社首遂張大
　樂覲東后國風惟舊無黜幽削爵之誅王澤惟新有眚災
　大賫之慶不浹日至化洽於人心不崇朝景福遍於天下
　然後藏金匱於祏室迴玉鑾於上都煌煌乎真聖朝
　之能事而高代之盛節者也於斯之時華戎殊俗異
　音同歎曰岳合多雨山峻多雲豈有大舉百萬之師
　尅期千里之外乃行事之日則天無㸃翳地無纖塵
　嚴冬變為韶景寒谷鬱為和氣非至徳孰能動天如
　此其順者乎昔人云自西自東自南自北無思不服
　今信知聖人作而萬物覩其心服之謂矣或曰祭泰
　折主先后非禮歟曰是禮也非宜也王者父事天母
　事地侑神崇孝無嫌可也且夫柴瘞外事帝王主之
　烝嘗内事后妃助之是開元正人倫革弊禮起百王
　之法也故令千載承末光聆絶韻咀甘實潄芳潤爍
　𤣥妙之至精流不已之淑聲臣說作頌告於神明四
　皇墳而六帝典雖吉甫亦莫能名徒採彼輿人之詩
　曰大矣哉維天為大維皇則之率我萬國受天之祺
　子孫百代人神共保綏之云爾而已矣(文苑/英華)
　徐堅傳𤣥宗時堅充集賢學士從上封泰山以參定
　儀典加光禄大夫
　裴光庭傳𤣥宗有事岱宗中書令張說以天子東巡
　京師空虚恐突厥乘間竊發議欲加兵守邊召光庭
　與謀對曰封禪所以告成功也成功者徳無不被人
　無不安萬國無不懷今將告成而懼突厥非昭徳也
　大興力役用備不虞非安人也方謀㑹同而阻戎心
　非懷逺也此三者名實乖矣且諸蕃突厥為大贄幣
　往來願修和好有年矣若遣一使召大臣使赴行在
　必欣然應命突厥受詔則諸蕃君長必相率而來我
　偃旗息鼓不復事矣說曰善吾所不及因奏用其策
　突厥果遣使來朝契丹之長與諸蕃長皆從行在東
　封還遷兵部侍郎
　康子元傳子元越州會稽人仕歴獻陵令開元初詔
　中書令張說舉能治易老莊者集賢直學士侯行果
　薦子元及平陽敬㑹真於說說藉以聞並賜衣幣得
　侍讀子元累擢秘書少監㑹真四門博士俄皆兼集
　賢侍講學士𤣥宗將東之泰山說引子元行果徐堅
　韋縚商裁封禪儀初高宗之封中書令許敬宗議周
　人尚臭故前祭而燔柴說堅子元白奏周官樂六變
　天神降是降神以樂非緣燔也宋齊以來皆先飲福
　酒乃燎請先祭後燔如貞觀禮便行果與趙冬曦議
　以為先燎降神尚矣若祭已而燔神無由降子元議
　挺不徙說曰康子獨出䝉輪以當一隊耶議未判說
　請決於帝帝詔後燔(並唐/史)
　酉陽雜俎明皇封禪泰山張說為封禪使說壻鄭鎰
　本九品官舊例封禪後自三公以下皆遷轉一級惟
　鄭鎰因說驟遷五品兼賜緋服因大酺次𤣥宗見鎰
　官位騰躍怪而問之鎰無詞以對黄旛綽曰此泰山
　之力也
開元十八年百寮及華州父老累表請上尊號并封西
嶽不允(舊唐書𤣥/宗本紀)
鑾駕進發(禪儀無/此篇)皇帝將有事于泰山有司卜日如别
儀告昊天上帝太廟太社皆如巡狩之禮(告太廟高祖/祝文加封祀)
(配神作主之意告睿宗祝/文加禪祭配神作主之意)皇帝出宫備大駕鹵簿軷于
國門祭所過山川古先帝王名臣烈士皆如巡狩之禮
通事舍人承制問百年所經州縣刺史州縣令先待於
境至泰山下柴告昊天上帝于圜丘壇如巡狩告至之
禮(有司/攝事)前期所司以太牢祭于泰山神廟如常式其齋
戒前七日太尉戒誓百官(封之封於泰山禪之禪/於社首山齋儀同封祀)皇帝
散齋於行宫後殿四日致齋於前殿三日服衮冕結佩
等並如圜丘儀(百官如/别儀)制度將作大匠先領徒於泰山
上立圜臺廣五丈高九尺土色各依其方又於圜臺上
起方壇廣一丈二尺高九尺其臺壇四面各為一陛玉
版長一尺三寸廣五寸厚五寸刻牒為字以金填之用
金匱盛(其玉牒文中書門下進取進止所由/承㫖請内鐫其名檢等並如後制)郊社令積
柴為燎壇於山上圜臺之東南量地之宜柴高一丈二
尺方一丈開上南出户方六尺又為圜壇於山下三成
十二陛如圜丘之制隨地之宜壇上飾以𤣥四面依方
色壇外為三壝郊社令又積柴於壇南燎如山上之儀
又為玉冊皆以金繩連編玉牒為之每牒長一尺二寸
廣一寸二分厚三分刻玉填金為字(少府監量文/多少為之)又為
玉匱一長一尺三寸并檢方五寸當纒繩處刻為五道
當封寳處刻深二分方取容受命寳印以藏正座玉冊
制度如玉匱又為黄金繩以纒玉匱金匱又為石䃭以
藏玉匱用方石再累各方五尺厚一尺縱鑿石中廣深
令容玉匱䃭旁施檢處皆刻深三寸三分濶一尺南北
各二東西各三去隅皆七寸纒繩處皆刻深三分濶一
寸五分為石檢十枚檢石䃭皆長三寸濶一尺厚七寸
皆刻為三道廣一寸五分深四寸當封處大小取容寳
印深二寸七分皆有小石蓋制與封刻處相應以檢擫
封印其檢立於䃭旁當刻處又為金繩三以纒石䃭各
五周徑三分為石泥以封石䃭(以石末和方色土為其/封玉匱金匱石䃭同用)
(受命寳並所司量/時先奏請出之)為距石十二枚皆濶二尺厚一尺長
一丈邪刻其首令與䃭隅相應分距䃭四隅皆再累為
五色土圓封以封石䃭上徑一丈二尺下徑三丈九尺
(禪禮制度將祭將作先於社首山禪所為禪祭壇如方/丘之制八角三成每等高四尺上濶十六步設八陛上)
(等陛廣八尺中等陛廣一丈下等陛廣一丈二尺為三/重壝量地之宜四面開門玉冊石䃭玉匱金匱金泥檢)
(距圓封立碑等/並如封祀之儀)陳設前祀三日衛尉設文武侍臣次於
山下封祀壇外壝東門之内道北皆文官在左武官在
右俱南向設諸祭官次於東壝之外道南北向西上三
師南壝之外道東諸王於三師之南俱西向北上文官
從一品以下九品以上於祀官之東皇親五等以上諸
親三等以上於文官之東東方諸州刺史縣令又於文
官之東俱北向西上介公酅公於南壝之外道西東向
諸州使人於介公酅公之西東向諸方之客東方南方
於諸王東南西向西方北方於介公酅公西南東向皆
以北為上武官三品以下九品以上於西壝之外道南
北向東上設諸饌幔各於内壝東門西門之外道北南
向北門之外道東西向(壇上及東方之饌陳於東門外/南方及西方之饌陳於西門外)
(北方之饌陳/於北門外)前祀二日太樂令設宫懸之樂於山下封
祀壇之南内壝之外如圜丘儀右校掃除壇之内外(禪/儀)
(祭前三日尚舍壇長施大次於外壝東門内道北尚舍/鋪御座守宫設文武官次於大次前東西相向諸祭官)
(於東壝外文官九品以上於祭官東皇親諸親又於其/東蕃客又於其東介公酅公於西壝外道南武官九品)
(以上於介公酅公西蕃客又於其西褒聖侯於三品文/官下有諸州使分於文武官後設陳饌幔於内壝東西)
(門外道北南向其壇上及東方饌陳於東門之外南方/西方北方饌陳於西門外其陳樂懸則拊靈鼓右校掃)
(除又為瘞埳/於壇壬地)前祀一日奉禮郎設祀官公卿位於山下
封祀壇内壝東門之外道南分獻之官於公卿之南執
事者位於其後每等異位重行西向北上設御史位於
壇上一位於東陛之南西向一位於西陛之南東向設
奉禮位於樂懸東北贊者二人在南差退俱西向設協
律郎位於壇上南陛之西東向設太樂令位於北懸之
間當壇北向設從祀之官位三師位於懸南道東諸王
位於三師之東俱北面西上介公酅公位於道西北面
東上文官從一品以下九品以上於執事之南東方諸
州刺史縣令又於文官之南每等異位重行西向俱以
北為上武官三品以下九品以上位於西方值文官皇
親五等以上諸親三等以上於武官之南每等異位重
行東向諸州使人位於内壝南門之外道西重行東向
皆以北為上設諸方客使位於内壝東門之外東方於
諸王東南每國異位重行北向以西為上西方北方於
介公酅公西南每國異位重行北向以東為上其褒聖
侯文官三品之下諸州使人各於文武官後(禪儀奉禮/郎設御位)
(於壇東南設祭官位於内壝東門外道南分獻官於祭/官南執事者位於後設御史位二於壇東南西向令史)
(陪後設奉禮位於懸東北贊者二人在南差退協律郎/於壇上太樂令於北懸間並如常設望瘞位於壇東北)
(從祭官於執事南皇親又於南諸州刺史縣令又於南/蕃客又於南介公酅公於内壝西門外道南武官於後)
(蕃客於武官南設門外位於東/西壝門外道南皆如設次之式)設牲牓於山下封祀壇
之外當門西向蒼牲一居前(正/座)又蒼牲一(配/座)青牲一在
北少退南上次赤牲一次黄牲一次白牲一次𤣥牲一
(以上五/方帝座)又青牲一(大/明)又牲一(夜明禪禮設牲牓於東壝/外如式正座黄牲一居前)
(配座黄牲一在北少退/神州黝牲一在南少退)設廩犧令位於牲西南史陪其
後俱北向設太祝位於牲東各當牲後祝史陪其後俱
西向設太常卿省牲位於牲前近北又設御史位於太
常卿之西俱南向設昊天上帝酒罇於圓臺之上下太
罇二著罇二犧罇二山罍二在壇上於東南隅北向象
罇二壺罇二山罍四在壇下於南陛之東北面西上設
配帝著罇二犠罇二象罇二山罍二在壇上皆於昊天
上帝酒罇之東北向西上其山下封祀壇設五帝日月
俱太罇二在神座之左其内官每陛間各象罇二在第
二等中官每陛間各壺罇二在第三等外官每陛間各
概罇二於内壝之内衆星每道間各散罇二於内壝之
外凡罇各設於神座之左而右向(五帝日月以上之罇/置於坫内官以下罇)
(俱藉以席皆加勺冪設爵於罇下禪儀設皇地祇太罇/二著罇二犧罇二山罍二在壇上東南隅北向象罇二)
(壺罇二山罍四在壇下南陛之東北向俱西上設配帝/著罇二犠罇二象罇二山罍二在壇上正座罇東北向)
(西上神州太罇二在第一等每方嶽鎮海瀆俱山罇二/山川林澤各蜃罇二丘陵以下各散罇二皆於壇上皆)
(加勺/冪)設罍洗各於壇南陛東南亞獻之洗又於壇東南
俱北向罍水在洗東篚在洗西南肆(篚實以/巾爵)設分獻罍
洗篚冪各於其方陛道之左俱西向執罇罍篚冪者各
於罇罍篚冪之後各設玉幣之篚於壇之上下罇坫之
所祀日未明五刻太史令郊社令各服其服升設昊天
上帝神座於山圓臺之上北方南向以三脊茅為神藉
設高祖神堯皇帝神座於東方西向席以莞神座皆於
座首又太史令郊社令設五天帝日月神座於山下封
祀壇之上青帝於東陛之北赤帝於南陛之東黄帝於
南陛之西白帝於西陛之南黑帝於北陛之西大明於
東陛之南夜明於西陛之北席皆以藁秸設五星十二
辰河漢及内官之座於第二等十有二陛之間各依方
面凡席皆内向其内官中有北斗北辰位南陛之内差
在行位前設二十八宿及中官之座於第三等亦如之
布外官席位於内壝之内衆星席位於内壝之外各依
方次席皆以莞設神位各於座首(禪禮神位皇地祇神/座於壇上北方南向)
(席以藁秸睿宗大聖真皇帝座於東方西向席以莞神/州於第一等席以藁秸東南方嶽鎮以下於内壝内各)
(於其方嵩嶽以下於壇/西南俱内向席皆以莞)所司陳其異寳及嘉瑞等於樂
懸之東西廂(禪禮無/瑞物)省牲器省牲之日午後十刻去壇
二百步所諸衛之屬禁㫁行人晡後二刻郊社令丞帥
府史三人及齋郎以罇坫罍洗篚冪入設於位(凡升壇/者各由)
(其/陛)贊引引御史諸太祝七人與祝史行掃除於下其五
星以下羊豕所司各依令先備如常儀並如别儀(禪禮/無五)
(星以下羊/豕餘同)鑾駕上山(禪無上/山儀)前祀三日本司宣攝内外
各供其職衛尉設祀官從祀羣官五品以上便次於行
宫朝堂如常儀前祀二日尚舍直長施大次於圓臺東
門外道北又於山中道設止息大次俱南向尚舍奉御
鋪御座衛尉設從駕文武羣官及諸方使應從升者於
圓臺南門之外文東武西並如常儀郊社令設御洗於
圓臺南陛之東北向罍水在洗東篚在洗西南肆(設巾/冪)
其日奉禮設御位於圓臺南當壇北向設羣官五品以
上版位於御位之南文東武西重行北向相對為首設
東方諸州刺史縣令位於文官之東諸州使人位於武
官之後設蕃客位東方南方於文官東南每國異位北
面西上西方北方於武官西南每國異位北面東上設
御史位於圓臺東西如祀禮設奉禮贊者位於羣官東
北西面設執事位於東門之内道南西面皆北上前祀
一日未明七刻搥一鼓為一嚴(三嚴時節祀前/二日侍中奏裁)未明五
刻搥二鼓為再嚴侍中版奏請中嚴從祀官五品以上
俱就次各服其服所司陳大駕鹵簿未明二刻搥三鼓
為三嚴諸衛之屬各督其隊與鈒㦸以次陳於行宫門
外謁者贊引引祀官通事舍人分引從祀羣官諸侍臣
結佩俱詣行宫門外奉迎(侍中負/寳如式)乘黄令進輦於行宫
門外南向侍中版奏請登山皇帝服衮冕乘輦以出稱
警蹕如常儀黄門侍郎進當輦前跪奏稱黄門侍郎臣
某言請鑾輿進發俛伏興退復位鑾輿動又稱警蹕黄
門侍郎侍中中書令以下夾引以出千牛將軍夾輿而
趨駕至侍臣上馬所黄門侍郎奏請鑾輿權停勅侍臣
上馬侍中前承制退稱制曰可黄門侍郎退稱侍臣上
馬贊者承𫝊文武侍臣皆上馬諸侍衛之官各督其屬
左右翊鑾輿在黄麾内符寳郎奉六寳與殿中監後部
從在黄鉞内侍臣上馬畢黄門侍郎奏請鑾輿進發退
復位鑾駕動稱警蹕如常鼓吹不鳴不得諠譁從祀官
在𤣥武隊後如常(若復先置則/聴臨時節度)車輅鼓吹皆待於山下
御史大夫刺史縣令前導如式至中道止息大次前迴
輦南向侍中奏請降輦如常皇帝降輦之大次羣臣皆
隨便而舍停大次三刻頃侍中奏請皇帝出次升輦進
發如初駕至臺東門外大次前迴輦南向侍中進當駕
前跪奏稱侍中臣某言請降輅俛伏興皇帝降輦之大
次如常儀通事舍人承㫖勅從祀羣官退就門外位(禪/儀)
(鑾駕出行宫如/封泰山之儀)薦玉幣祀日未明三刻諸祀官各服其
服郊社令率其屬以玉幣及玉冊置於山上圓臺壇上
坫所(禮神之玉蒼璧幣以/蒼配座之幣亦如之)又以玉匱金匱金繩金泥盛
於篚置於石䃭之側良醖令帥其屬各入實罇罍玉幣
(凡六罇之次太罇為上實以汎齊著罇次之實以醴齊/犧罇次之實以盎齊象罇次之實以醍齊壺罇次之實)
(以沈齊山罍為下實以三酒配帝著罇為上實以汎齊/犧罇次之實以醴齊象罇次之實以盎齊山罍為下實)
(以清酒其𤣥酒各實於五齊之上罇禮神之玉昊天上/帝以蒼璧昊天上帝及配帝之幣以蒼禪祭日未明三)
(刻以下實罇至饌幔/内與夏至北郊同也)太官令帥進饌者實諸籩豆簠簋
各設於饌幔内未明二刻奉禮帥贊者先入就位贊引
引御史以下行掃除如常儀(禪禮自未明二刻下至掃/除訖就位與夏至方丘同)
(駕將至謁者贊引各引祭官通事舍人分引從祭羣官/諸方客使俱就門外位自鑾輿至大次以下至進熟與)
(方丘/同)未明一刻謁者贊引各引文武五品以上從祀之
官皆就圓臺南立謁者引司空入行掃除訖出復位侍
中版奏外辦皇帝服大裘而冕出次華蓋侍衛如常儀
(侍中負寳/陪從如式)博士引太常卿太常卿引皇帝(凡太常卿前導/皆博士先引)
入自東門殿中監進大珪尚衣奉御又以鎮珪授殿中
監殿中監受進皇帝搢大珪執鎮珪繅藉華蓋仗衛停
於門外近侍者從入如常謁者引禮部尚書太常少卿
陪從如常(大珪如搢不便請/先定近侍承奉之)皇帝至版位北面立(每立/定太)
(常卿與博士/退立於左)謁者贊引各引祀官次入就位立定太常
卿前奏請再拜退復位皇帝再拜奉禮曰衆官再拜在
位者皆再拜太常卿前奏有司謹具請行事退復位正
座配座太祝取玉幣於篚各立於罇所太常卿引皇帝
詣壇升自南陛侍中中書令以下及左右侍衛量人從
升(以下皆/如之)皇帝升壇北向立太祝加玉於幣以授侍中
侍中奉玉幣東向進皇帝搢鎮珪受玉幣(凡受物皆搢/鎮珪奠訖執)
(鎮珪俛/伏興)登歌作肅和之樂以大吕之均太常卿引皇帝
進北面跪奠於昊天上帝神座(禪則皇地/祇神座)俛伏興太常
卿引皇帝立於西方東向又太祝以幣授侍中侍中奉
幣北向進皇帝受幣太常卿引皇帝進東面跪奠於高
祖神堯皇帝神座俛伏興太常卿引皇帝少退東向再
拜訖登歌止太常卿引皇帝樂作皇帝降自南陛還版
位西向立樂止太祝還罇所山下封祀壇(其日自山下/五步立人直)
(至下壇遞呼萬/嵗以為節候)祀日未明三刻諸祀官各服其服郊社
令率其屬以五帝及中官外官以下之玉幣各置於坫
所(五帝之玉以四珪有邸日/月以珪璧幣各依方色)良醖令率其屬各入實罇
罍玉幣(五帝俱以太罇皆實以汎齊日月之罇實以醴/齊其内官之象罇實以醍齊中官之壺罇實以)
(沈齊外官之概罇實以清酒衆星之散罇實以㫖酒其/𤣥酒各實於五齊之上罇禮神之玉青帝以青珪赤帝)
(以赤璋黄帝以黄琮白帝以騶虞黑帝以𤣥/璜日月珪邸五帝日月以下幣皆從方色)太官令帥
進饌者實諸籩豆簠簋各設於饌幔内未明二刻奉禮
帥贊者先入就位贊引引御史以下入行掃除如常儀
未明一刻謁者贊引各引祀官皆就位太樂令帥工人
二舞次入就位文舞入陳於懸内武舞立於懸南道西
謁者引司空入行掃除訖出復位於皇帝奠玉幣也封
祀壇謁者贊者各引祀官入就位立定奉禮曰衆官再
拜在位者皆再拜(其先拜/者不拜)協律郎跪俛伏興舉麾鼓柷
奏元和之樂乃以圜鍾之宫黄鍾為角太蔟為徵姑洗
為羽(圜鍾三奏黄鍾太/蔟姑洗各一奏之)舞文舞之舞樂舞六成偃麾戛
敔樂止奉禮曰衆官再拜在位者皆再拜謁者七人各
引獻官及諸太祝奉玉幣各進奠於神座如常儀將進
奠登歌作肅和之樂以大吕之均餘星座幣亦如之進
奠訖各還本位初羣官拜訖夜明以上祝史各奉毛血
之豆立於門外登歌止祝史奉毛血各由其陛升壇以
毛血各致其座諸太祝俱迎受各奠於神座前諸太祝
與祝史退立於罇所進熟皇帝既升奠玉幣太官令出
帥進饌者奉饌各陳於内壝門外謁者引司徒出詣饌
所司徒奉昊天上帝之俎初皇帝既至位樂止太官令
引饌入俎初入門雍和之樂作以黄鍾之均(自後接神/之樂皆用)
(雍/和)饌至陛樂止祝史俱進跪徹毛血之豆降自東陛以
出(昊天上帝之饌升自午/陛配帝之饌升自卯陛)諸太祝迎引各設於神座前
設訖謁者引司徒太官令帥饌者降自東陛以出司徒
復位諸太祝各還罇所太常卿引皇帝詣罍洗盥爵等
並如圜丘儀太常卿引皇帝樂作皇帝詣壇升自南陛
訖樂止謁者引司徒升自東陛立於罇所齋郎奉俎從
升立於司徒之後太常卿引皇帝詣昊天上帝酒罇所
執罇者舉冪侍中贊酌汎齊訖壽和之樂作(皇帝每酌/飲福皆作)
(壽和/之樂)太常卿引皇帝進昊天上帝神座前北向跪奠爵
俛伏興太常卿引皇帝少退北向立樂止太祝二人持
玉冊進於神座之右東面跪又太祝一人跪讀冊文訖
俯興(冊文並中書門下/撰進少府監刻文)皇帝再拜初讀冊文訖樂作太
祝進奠冊於神座還罇所皇帝再拜樂止太常卿引皇
帝詣配座以下至終獻光禄卿降復位並如圜丘儀皇
帝將升獻太官令引饌入其山下封祀壇五帝日月以
下之饌亦相次而入俎初入門雍和之樂作以黄鍾之
均饌至陛樂止祝史俱進跪徹毛血之豆降自東陛以
出(木帝之饌升自寅陛火帝之饌升自巳陛土帝之饌/升自未陛金帝之饌升自酉陛水帝之饌升自子陛)
(大明之饌升自辰陛夜明之饌升自戌陛其/内官中官衆星之饌所由師長皆先陳布)諸太祝迎
引於壇上各設於神座設訖謁者引司徒太官令帥進
饌者俱降自東陛以出司徒復位諸太祝各還罇所於
山上太尉之亞獻也封祀壇謁者七人分列五方帝及
大明夜明等獻官詣罍洗盥手洗匏爵訖各由其陛升
俱酌汎齊訖各引降還本位初第一等獻官將升謁者
五人次引獻官各詣罍洗訖各由其陛升詣第二等内
官酒罇所俱酌醴齊各進跪奠爵於内官首座興餘座
皆祝史齋郎助奠相次而畢謁者四人次引獻官俱詣
罍洗盥洗各由其陛升壇詣第三等中官酒罇所俱酌
盎齊以獻贊引四人次引獻官詣罍洗盥洗訖詣外官
酒罇所俱酌醍齊以獻贊引四人次引獻官詣罍洗盥
洗詣衆星酒罇所俱酌沈齊以獻其祝史齋郎酌酒助
奠皆如内官之儀訖謁者贊引各引獻官還本位武舞
六成樂止舞獻俱畢上下諸祝各進跪徹豆興還罇所
奉禮曰賜胙贊者唱衆官再拜在位者皆再拜元和之
樂作奉禮曰衆官再拜在位者俱再拜樂作一成止乃
燔燎終獻將畢侍中前跪奏曰請就望燎位太常卿引
皇帝就望燎位太祝奉玉幣等就柴壇置於柴上户内
訖奉禮曰可燎東西面各六人以炬燎火半柴侍中前
跪奏禮畢太常卿引皇帝出贊引引祀官以下皆出其
山下封祀壇獻官獻畢奉禮曰請就望燎位請獻官俱
就望燎位諸太祝各取玉幣等就柴壇自南陛下置於
柴上户内訖奉禮曰可燎東西面各六人以炬燎火半
柴訖奉禮曰禮畢獻官以下皆出(禪儀皇帝既升奠玉/幣下至跪奠爵俛伏)
(興與方丘同太常卿引皇帝少退北向立樂止太祝二/人持玉冊進於神座之右東向跪又太祝一人跪讀冊)
(文訖俛伏興皇帝再拜祝文並中書門下進少府監刻/初讀祝文訖至配座讀冊皆亦如之其拜奠並同方丘)
(配座初讀冊訖至寘土半埳太/常卿引皇帝還版位與方丘同)封玉冊(封檢/附)燔燎畢(禪/儀)
(皇帝既就/望燎瘞位)侍中跪奏稱具官臣某言請封玉冊太常卿
引皇帝自南陛升壇北向立(近侍者從升如式少府監/具金繩金泥等並所用物)
(立於御側符寳郎奉受/命寳立於侍中之側)謁者引太尉進昊天上帝神座
前(禪儀進皇地/祇神座前)跪取玉冊置於案進皇帝受玉冊跪叠
之内於玉匱中纒以金繩封以金泥侍中取受命寳跪
以進皇帝取寳以印玉匱訖興侍中受寳以授符寳郎
通事舍人引太尉進皇帝跪捧玉匱授太尉太尉跪受
皇帝興太尉復退位側身捧玉匱太常卿前奏請再拜
皇帝再拜訖入次如常儀太尉奉玉匱之案於石䃭南
北向立執事者發石蓋太尉奉玉匱跪藏於石䃭内執
事者覆石蓋檢以石檢纒以金繩封以石泥訖太尉以
玉寳徧印訖引降復位將作帥執事者以石距封固又
以五色土圜封後續令畢其功(禪儀/同)配座玉牒(禪儀太/尉又進)
(睿宗大聖真皇帝座/跪取玉冊内金匱)封以金匱皆如封玉匱之儀太尉
奉金匱從降俱復位(封禪還以金匱内太廟藏於高/祖神堯皇帝之左室如别儀)太
常卿前奏禮畢(若有祥瑞則太史監跪奏訖侍臣奉賀/再拜三稱萬嵗内外皆稱萬嵗訖又再)
(拜/)太常卿引皇帝還大次樂作皇帝出東門(禪儀皇帝/出中壝門)
殿中監前受鎮珪以授尚衣奉御殿中監又前受大珪
華蓋侍衛如常儀皇帝入次樂止謁者贊引各引祀官
通事舍人分引從祀羣官以次出復位立定奉禮曰再
拜衆官在位者皆再拜訖贊引引出工人二舞以次出
(禪禮祭訖以竒禽異獸合/瑞典者皆縱之神祀所)鑾駕還行宫皇帝既還大次
侍中版奏請解嚴(將士不得/輒離部位)轉仗衛於還途如來儀二
刻侍中版奏請中嚴皇帝服通天冠絳紗袍諸祀官服
朝服皇帝出次升輦降山下至圓壇所權停乘黄令進
玉輅太僕升執轡以下入宫並如圜丘儀(禪儀/同)朝覲羣
臣(禪禮訖/行此禮)禪之明日朝覲羣臣及岳牧以下於朝覲壇
如巡狩儀皇帝服衮冕乘輿以出曲直華蓋警蹕侍衛
入自北壝門由北陛升壇即御座符寳郎奉寳置於座
扇開樂止通事舍人引三品以上及岳牧以下入就位
如常儀通事舍人引上公一人舒和之樂作公至西陛
就解劍席樂止脫舄跪解劍置於席興相禮者與通事
舍人引進當御座前北面跪稱具官臣名等言天封肇
建景福維新伏惟開元神武皇帝陛下萬壽無疆俛伏
興通事舍人引上公降壇詣解劍席跪帶劍納舄樂作
通事舍人引復位立定樂止典儀曰再拜贊者承𫝊上
公以下皆再拜侍中前承制降詣上公之東北西向稱
有制上公及羣官皆再拜訖宣云封禪之慶與公等同
之上公及羣官又再拜舞蹈三稱萬嵗訖又再拜引退
考制度如巡狩儀(開元禮/封禪儀)
開元二十三年九月丁卯文武百官尚書左丞相蕭嵩
等累表請封嵩華二嶽表曰臣聞封巒之運王者告成
當休明而闕典乃臣子之深過伏惟神武皇帝陛下受
命繼天應期光宅垂慶雲而覆露暢和氣以生成物荷
深仁時惟天道文明之化洽矣穆清之風被矣淳源既
泳福應咸臻盈於天壤昭於方策蓋非愚下所能頌美
且天之在上日監在兹嘉大聖之神功降元符以表徳
恭伸昭報祗事升中古昔大猷孰先兹道臣等覩休徵
以上請陛下崇謙讓以固辭事恐勞人抑其勤願徳音
所逮自古未聞昔虞巡四岳周在一嵗書稱其美不以
為煩寧彼華嵩皆列近甸復兹豐稔又倍他年嵗熟則
餘糧地近則易給况費務蓋寡咸有司存儲峙無多豈
煩黎庶吏當首路以望屬車陛下往封泰山不秘玉牒
嚴禋上帝本為蒼生今其如何而闕斯禮伏願發揮盛
事差擇元辰先檢玉于嵩山次泥金于華岳天休既答
人望克從上下交歡生靈幸甚臣等昧死敢此竭誠理
在至公祈于俯遂無任悃欵之至謹詣朝堂陳請以聞
帝固讓不從手詔報曰升中于天帝王盛禮蓋謂臻兹
淳化告厥成功今兆庶雖安尚竭豐年之慶邊疆則靜
猶有踐更之勞况自愧於隆周敢追跡於大舜頃年迫
於萬方之請難違多士之心東封泰山于今惕厲豈可
更議嵩華自貽慙恧雖藉公卿共康庶政永惟菲薄何
以克堪朕意必誠宜㫁來表也(冊府/元龜)
天寳九年正月丁巳詔以十一月封華嶽三月辛亥華
嶽廟災闗内旱乃停封(唐書𤣥/宗本紀)
天寳九載正月文武百寮禮部尚書崔翹等累上表請
封西嶽刻石紀榮號帝固拒不許翹等又奉表懇請曰
自今月辛亥至於癸丑累表誠祈請紀榮號聖心恭黙
沖讓再三臣等伏讀綸言退増祗慄敢重瀝愚懇期諸
必遂臣聞聖人之言與春秋而同信上天之宰將影響
而合符昭報不可以久稽成命不可以固拒今靈山警
蹕望玉鑾之升中儒林展儀思金匱之盛禮發祥儲祉
喻以封山人事天時不可失也伏惟開元天地大寳聖
文神武應道皇帝陛下祖武宗文重熙累洽霑風化而
砥礪在動植而昭蘇外户不扃餘糧栖畝其神功至道
廣瑞殊祥前表縷陳安敢浮說夫修徳以俟命勒功以
告成將欲竭欵神祇雍熙帝載未為過越也伏惟覽公
卿之議考封禪之禮陟華蓋於翠微轉鉤陳於雲路泥
金於菡萏之上刻玉於明星之前使三五六經復再聞
於唐典七十二姓不獨紀於夷吾敷景福以祐黎元錫
大慶而報天地蒼生之望也朝廷之幸也無任誠懇悃
欵之至謹詣朝堂奉表陳請以聞帝手詔不許曰輕修
大典所不願為時或傳中㫖請紀榮號何如空言請封
西嶽乙卯羣臣又上表請封西嶽曰臣翹等伏稽古訓
上請増封再奉明㫖未䝉允諾臣等承詔惶駭失圖臣
聞省方展義君人之大典登封告成王者之丕業是以
古先哲后道洽則封所以答神祇之功増兆庶之福無
私於已故行之者不思必順於天故言之者難奪敢昧
萬責竭誠終請伏惟開元天地大寳聖文神武應道皇
帝陛下紹武文之丕烈合君臣於昌運均雨露和隂陽
四海無波而靜黙羣生自樂而仁壽繇是徳懷蠻貊澤
洎昆蟲宗廟祀典罔不祗肅要荒殊俗亦莫不庭自皇
王以來載籍所記未有混區宇窮禎祥地平天成徳茂
道洽若今日之盛者也固可告太平之功展封崇之禮
故臣與王公侯伯黎老緇黄累陳白奏備竭丹懇豈謂
聖恩猶阻皇鑒未迴伏奉癸丑詔書曰輕修大典所不
願為臣等戰慄匪遑寧處實以陛下功成道洽理實升
中且夫龜龍咸格天意也中外大同人事也時和年豐
太平也無為清淨至理也允應大典豈謂輕修乎奉若
靈命安可不為乎臣等敢冒宸極重明其義竊以西嶽
華山實鎮京國皇虞之所循省靈仙之所依憑固可封
也况金方正位合陛下本命之符白帝臨壇告陛下長
生之籙發祥作聖抑有明徵又可封也昔周成王以翦
桐為戲唐叔因而定封蓋人君之言動有成憲斯事至
細猶不忽也况陛下眷言封祀宿著神明道已洽於昇
平事未符於琬琰豈可抑至公於私讓棄誠信於神明
乎固不可得而辭也日者封章累奉嘉應必臻一獻而
甘雨流再陳而瑞雪降則知人天之意影響合符若然
者陛下安得稽天命以固辭違人事以久讓太平不告
其若休祥何至理不答其若神祇何伏願仰答天心允
祗靈貺上以揚祖宗之盛烈下以副億兆之懇誠克崇
上報永光大典臣等幸甚宗子又上表曰臣徹等伏見
禎祥委積河海澄清長瞻北極之尊屢獻西封之疏誠
懇不達天鑒未從徘徊闕廷隕越無地陛下再造區宇
肇康生民與天合符與道合契故得靈芝表瑞玉版呈
文九穀嵗衍於京坻百蠻盡習其冠帶能事備於典策
盛徳光於祖宗升中告成是屬今日惟夫太華高冠羣
山當其少隂鎮此西土自有虞巡狩歴祀三千夏殷以
還罕能肆覲陛下雖加進寵號増崇廟宇而大禮未施
精意空潔又陛下頃嵗建碑曰嘗勤報徳之願未暇封
崇之禮萬姓瞻予言可復也臣以為天地之主豈徒言
哉神祇候望故已久矣伏願俯順百辟兆人之請明徵
刻石銘山之記暫遷萬乘降彼三峯奠珪璧於中壇奏
笙鏞於上帝使普天䝉福重賜無疆頻冒宸嚴並期必
遂無任懇切屏營之至謹詣朝堂奉表陳請以聞凡三
上表上乃許之丁巳詔曰以今載十一月有事華山中
書門下及禮官詳儀注奏聞務從省便是載三月西嶽
祠廟災時闗中久旱詔曰自春以來久僭時雨登封告
禪情所未遑所封西嶽宜停(冊府/元龜)
　案范氏祖禹曰封禪實自秦始古無有也且三代不
　封禪而王秦封禪而亡人主不法三代而法秦以為
　太平盛事亦已謬矣太宗方明朝多賢臣而佞者猶
　倡其議獨魏徵以為時未可而亦不以其事為非也
　其後使顔師古議其事房喬裁定之徵亦預焉貞觀
　之末屢欲東封以事而止高宗明皇遂徑行之終唐
　之世惟栁宗元以封禪為非雖韓愈之賢猶勸憲宗
　則其餘無足怪也嗚呼禮之失也久矣世俗之惑可
　勝救哉
　唐㑹要卷八
欽定四庫全書
　唐㑹要卷九上
　　　　　　　　　　　　　宋　王溥　撰
　　郊祭
武德四年十一月甲申有事于南郊(唐書髙/祖本紀)
武德初定令每歲冬至祀昊天上帝于圜丘以景帝配
其壇在京城明德門外道東二里壇制四成各髙八尺
一寸下成廣二十丈再成廣十五丈三成廣十丈四成
廣五丈每祀則昊天上帝及配帝設位于平座藉用藁秸
器用陶匏五方上帝日月内官中官外官及衆星並皆從
祀其五方帝及日月七座在壇之第二等内官五星以下
五十五座在壇之第三等二十八宿以下百三十五座在
壇之第四等外官百二十座在壇下外壝之内衆星三百
六十座在外壝之外其牲上帝及配帝用蒼犢二五方帝
及日月用方色犢各一内官以下加羊豕各九(舊唐書/禮儀志)
圜丘壇北辰北斗天一太一紫微五帝座並差在行位
前餘内官諸座及五星十二辰河漢四十九座在二等
十有二陛之間中官市垣帝座七公日星帝席大角攝
提太㣲五帝太子明堂軒轅三台五車諸王月星織女
建星天紀十七座及二十八宿差在前列其餘中官一
百四十二座皆在第三等十二陛之間外官一百五在
内墻之内衆星三百六十在内墻之外五星三辰以象
尊實醍齊七宿以壺尊實沈齊皆二五星十二辰二十
八宿籩豆各二簠簋爼各一四時祭風師雨師靈星司
中司命司人司禄籩八豆八簋一簠一爼一牲皆少牢
席皆以莞(唐書禮/樂志)
貞觀二年十一月辛酉有事於南郊(唐書太/宗本紀)
　案裴寂𫝊貞觀二年太宗祠南郊命寂與長孫無忌
　同昇金輅寂辭讓太宗曰以公有佐命之勲無忌亦
　宣力于朕同載参乘非公而誰遂同乘而歸
　劉黒闥𫝊初秦王建天䇿府其弧矢制倍於常復餘
　大弓一長矢五藏之武庫每郊祀重禮必陳於儀物
　之首以識武功云
五年十一月丙子有事于南郊(唐書太/宗本紀)
自周衰禮樂壊於戰國而廢絶於秦漢興六經在者皆
錯亂散亡雜偽而諸儒方共補緝以意解詁未得其眞
而䜟緯之書出以亂經矣自鄭𤣥之徒號稱大儒皆主
其說學者由此牽惑沒溺而時君不能斷決以為有其
舉之莫可廢也由是郊丘明堂之論至於紛然而莫知
所止此天也𤣥以為天皇大帝者北辰耀魄寶也又曰
兆五帝於四郊此五行精氣之神也𤣥以為青帝靈威仰
赤帝赤熛怒黄帝含樞紐白帝白招拒黑帝汁光紀者
五天也由是有六天之說後世莫能廢焉唐初貞觀禮
冬至祀昊天上帝于圜丘正月辛日祀感生帝靈威仰
於南郊以祈榖而孟夏雩於南郊季秋大享于明堂皆
祀五天帝其配神之主貞觀初圜丘明堂北郊以髙祖
配而元帝惟配感帝(禮樂/志)
冬至祀昊天于圜丘樂章八首(貞觀二年祖孝孫定雅/樂貞觀六年褚亮虞世)
　(南魏徵等作此詞今行/用  舊唐書音樂志)
　降神用豫和　上靈睠命兮膺㑹昌盛德殷薦叶辰
　良景福降兮聖德逺𤣥化穆兮天厯長
　皇帝行用太和　穆穆我后道應千齡登三處大得
　一居貞禮惟崇德樂以和聲百神仰止天下文明
　登歌奠玉帛用肅和　闓陽播氣甄耀垂明有赫圓
　宰深仁曲成日麗蒼璧烟開紫營聿遵䖍享式降鴻
　禎
　迎爼入用雍和　欽惟大帝載仰皇穹始命田燭爰
　啓郊宫雲門駭聽雷鼓鳴空神其享祀景祚斯融
　酌獻飲福用壽和　八音斯奏三獻畢陳寶祚惟永
　煇光日新
　送文舞出迎武舞入用舒和　疊璧凝影皇壇路編
　珠流彩帝郊前已奏黄鐘歌大吕還符寶厯祚昌年
　武舞用凱安　昔在炎運終中華亂無象豐郊赤烏
　見邙山黒雲上大賚下周車禁暴開殷網幽明同叶
　賛鼎祚齊天壤
　送神用豫和　歌奏畢兮禮獻終六龍馭兮神將昇
　明德感兮非黍稷降福簡兮祚休徵
又郊天樂章一首(太樂舊有此辭/名不詳所起)
　送神用豫和　蘋蘩禮著黍稷誠微音盈鳯管彩駐
　龍旂洪歆式就介福攸歸送樂有闋靈馭遄飛
貞觀十四年冬十一月甲子朔日南至有事于圜丘(舊/唐)
十七年十一月己卯有事於南郊(唐書太/宗本紀)
貞觀十七年十月甲寅詔曰朕聞上靈之應疾于影響
茂祉之興積于年代朕嗣膺寶厯君臨區宇凴宗社之
和福頼文武之同心時無風塵之警野有京坻之積厚
地降祉貞石表祥縈翠色而流光發素質而成字前紀
厥初之徳次陳卜年之永後述儲貳之美並名字昭然
楷則相次曠代之所未聞耆老之所未覩自天之祐豈
惟一人無疆之福方覃九土自非大報泰壇稽首上帝
則靡申奉天之志寧副臨下之心今年冬至有事南郊
所司率由舊典十一月己卯有事于南郊太宗升壇皇
太子從奠于時累日隂雪是旦猶雲霧晦冥及太宗升
壇烟氛四散風景清朗文物昭映禮畢祝官讀謝天瑞
文曰嗣天子臣世民敢昭告于昊天上帝世民纂成鴻
基君臨宇縣夙興旰食無忘于政道𨗳徳齊禮良媿于
前聖爰有成命表夫瑞石文字昭然厯数惟永既旌髙
廟之業又錫眇身之祚逮于皇太子某亦降禎符並具
紀姓氏兼列名字仰瞻雲漢寔銘大造俯惟寡薄彌増
寅懼敢因大禮重薦玉帛上謝明靈之貺以申祗栗之
誠皇太子亦恭至泰壇䖍拜于蒼昊庶因眷祐之德永
膺無疆之休初十六年太宗遣刻受命𤣥玉璽用白玉
為螭首其文云皇天景命有德者昌並神筆隸書然後
鐫勒是日侍中負之以從(䇿府/元龜)
永徽二年冬十一月辛酉有事于南郊(唐書髙/宗本紀)
髙宗永徽二年以太宗配祀明堂而有司乃以髙祖配
五天帝太宗配五人帝太尉長孫無忌等與禮官議以
謂自三代以來歴漢魏晉宋無父子同配于明堂者祭
法曰周人禘嚳而郊稷祖文王而宗武王鄭𤣥以祖宗
合為一祭謂祭五帝五神于明堂以文武共配而王肅
駁曰古者祖功宗德自是不毁之名非謂配食于明堂
春秋𫝊曰禘郊祖宗報五者國之典祀也以此知祖宗
非一祭于是以髙祖配于圜丘太宗配于明堂(禮樂/志)
永徽二年太尉長孫無忌等奏議曰據祠令及新禮並
用鄭𤣥六天之義圜丘祀昊天上帝南郊祀太微感帝
明堂祭太微五天帝臣等謹案鄭𤣥此義惟據緯書所
說六天皆為星象而昊天上帝不屬穹蒼故注月令及
周官皆為圜丘所祭昊天上帝為北辰星耀魄寶又說
孝經郊祀后稷以配天明堂嚴父配天皆為太微五帝
考其所說乖謬特深按易云日月麗乎天百榖草木麗
乎土又云在天成象在地成形足以明辰象非天草木
非地毛詩𫝊云元氣昊大則稱昊天逺視蒼蒼則稱蒼
天此則天以蒼昊為體不入星辰之例且天地各一是
為兩儀天尚無二焉得有六是以王肅羣儒咸駮此義
又檢太史圜丘圖昊天上帝座外别有北辰座與鄭義
不同得太史令李淳風等狀稱昊天上帝圖位自在壇
上北辰自在第二等與北斗並列為星官内座之首不
同鄭𤣥據緯之說此乃羲和所掌觀象制圖推歩有恒
相縁不謬又案史記天官書等太微宫有五帝者自是
五精之神五星所奉以其是人主之象故况之曰帝如
房心為天王之象豈是天乎周禮云兆五帝于四郊又
云祀五帝則掌百官之誓戒唯稱五帝皆不言天此自
太微之神本非穹昊之祭又孝經唯云郊祀后稷别無
圜丘之文王肅等以為郊即圜丘圜丘即郊猶王城京
師異名同實符合經典其義甚明而今從鄭之説分為兩祭
圜丘之外别有南郊違棄正經理深未允且檢吏部式唯
有南郊陪位更不别載圜丘式文既遵王肅祀令仍行鄭
義令式相乖理宜改革又孝經云嚴父莫大于配天下文
即云周公宗祀文王于明堂以配上帝則是明堂所祀
正在配天而以為但祭星官反違明義詔從無忌等議
存祀太微五帝于南郊廢鄭𤣥六天之義(通/典)
禮部尚書許敬宗等又奏稱於新禮祭畢收取玉帛牲
體置于柴上然後燔柴燔壇又在神壇之右臣等謹按
祭祀之禮必先降神周人尚臭祭天則燔柴祭地則瘞
血祭宗廟則焫蕭灌鬯皆尚氣臭用以降神禮經明白
義釋甚詳燔柴在祭初禮無所惑是以三禮義宗等並
云祭天以燔柴為始然後行正祭祭地以瘞血為先然
後行正祭又禮説晉太常賀循上言積柴舊在壇南燎
祭天之牲用犢左胖漢儀用頭今郊天用脇之九个太
宰令奉牲脇太祝令奉珪瓚俱奠燔薪之上即晉代故
事亦無祭末之文唯周魏以降妄為損益約告廟之幣
事畢瘞埋因以燔柴將為祭末事無典實禮闕降神又
燔柴正祭牲玉皆别蒼璧蒼犢之流柴之所用四珪騂
犢之屬祝之所須故郊天有四珪猶廟之有珪瓉是以
周官典瑞文義相因並事畢收藏不在燔燎之例今新
禮引用蒼璧不顧珪瓉遂亦俱燔義既有乖理難因襲
詔從之(通/典)
敬宗等又議籩豆之數曰案今光禄式祭天地日月岳
鎭海瀆先蠶等籩豆各四祭宗廟籩豆各十二祭社稷
先農等籩豆各九祭風師雨師籩豆各二尋此式文事
深乖謬社稷多于天地似不貴多風雨少于日月又不
貴少且先農先蠶俱為中祭或六或四理不可通又先
農之神尊于釋奠籩豆之數先農乃少理既差舛難以
因循謹案禮記郊特牲云籩豆之薦水土之品不敢用
䙝味而貴多品所以交于神明之義也此即祭祀籩豆
以多為貴宗廟之數不可踰郊今請大祀同為十二中
祀同為十小祀同為八釋奠準中祀自餘從座並請依
舊式詔並可之遂附于禮令(舊唐書/禮儀志)
總章元年十二月丁卯有事于南郊(唐書髙/宗本紀)
　舊唐書髙宗本紀咸亨四年十一月丙寅上製樂章
　有上元二儀三才四時五行六律七政八風九宫十
　洲得一慶雲之曲詔有司諸大祠享即奏之
　上元三年十一月丁卯勅新造上元舞圜丘方澤享
　太廟用之餘祭則停
　唐書韋萬石𫝊上元中遷太常少卿當時郊廟燕㑹
　樂曲皆萬石與太史令姚元辯増損之
乾封初髙宗東封迴又詔依舊祀感帝及神州司禮少
常伯郝處俊等奏曰顯慶新禮廢感帝之祀改為祈榖
昊天上帝以髙祖太武皇帝配檢舊禮感帝以世祖元
皇帝配今既奉敕依舊復祈榖為感帝以髙祖太武皇
帝配神州又髙祖依新禮見配圜丘昊天上帝及方丘
皇地祇若更配感帝神州便恐有乖古禮案禮記祭法
云有虞氏禘黄帝而郊嚳夏后氏亦禘黄帝而郊鯀殷
人禘嚳而郊㝠周人禘嚳而郊稷鄭𤣥注云禘謂祭上
帝于南郊又案三禮義宗云夏正郊天者王者各祭所
出帝于南郊即大𫝊所謂王者禘其祖之所自出以其
祖配之是也此則禘須逺祖郊須始祖今若禘郊同用
一祖恐于典禮無據(舊唐書/禮儀志)
乾封二年十二月詔曰昔周京道䘮秦室政乖禮樂淪
亡經典殘滅遂使漢朝博士空說六宗之文晉代鴻儒
爭陳七祀之議或同昊天于五帝或分感帝于五行其
後遞相祖述禮儀紛襍自今以後祭圜丘五方明堂五
帝神州髙祖太武皇帝太宗文皇帝崇配仍總祭昊天
上帝及五帝于明堂(舊唐書/禮儀志)
則天垂拱元年詔有司議卒用元萬頃范履氷之說郊
丘諸祠以髙祖太宗髙宗並配(唐書禮/樂志)
垂拱元年成均助教孔元義奏嚴父莫大配天天于萬
物為最大推父偶天孝之大極也易稱先王作樂崇徳
殷薦之上帝以配祖考上帝天也昊天之祭宜祖考並
配請以太宗髙宗配上帝于圜丘神堯皇帝配感帝南
郊祭法祖文王宗武王祖始也宗尊也一名而有二義
經稱宗祀文王文王當祖而云宗包武王以言也知明
堂以祖考配與二經合伯儀曰有虞氏禘黄帝而郊嚳
祖顓頊而宗堯夏后氏禘黄帝而郊鯀祖顓頊而宗禹
殷人禘嚳而郊冥祖契而宗湯周人禘嚳而郊稷祖文
王而宗武王鄭𤣥曰禘郊祖宗皆配食也祭昊天圜丘
曰禘祭上帝南郊曰郊祭五帝五神明堂曰祖宗此為
最詳虞夏退顓頊郊嚳鯀殷舍契郊㝠去取違舛唯周得
禮之序至明堂始兩配焉文王上配五帝武王下配五
神别父子也經曰嚴父莫大于配天又曰宗祀文王于
明堂以配上帝不言嚴武王以配天則武王雖在明堂
未齊于配雖同祭而終為一主也緯曰后稷為天地主
文王為五帝宗若一神而兩祭之則薦獻數瀆此神無
二主也貞觀永徽禮實專配由顯慶後始兼尊焉今請
以髙祖配圜丘方澤太宗配南北郊髙宗配五天帝鳯
閣舍人元萬頃范履冰等議今禮昊天上帝等五祀咸
奉髙祖太宗兼配以申孝也詩昊天章云二后受之易
薦上帝配祖考有兼配義髙祖太宗既先配五祀當如
舊請奉髙宗厯配焉自是郊丘三帝並配云(沈伯/儀𫝊)
　文獻通考馬氏曰並配之制始于唐自鄭康成有六
　天之說魏晉以來多遵用之以為曜魄寶亦天也感
　生帝亦天也均之為天則配天之祖其尊一也至唐
　人始以為曜魄寶五帝皆象之屬當從祀南郊而不
　當以祀天之禮事之善矣然感帝之祠既罷旋復雖
　復其祠而以為有天帝之分尊卑之别遂于郊與明
　堂所配之祖不無厚薄之疑乃致每祭並配而後得
　稱為嚴父之禮然則周人亦豈厚于后稷而薄于文
　王乎則曷若一遵初議若郊若明堂皆専祀昊天各
　以一祖配之于禮意人情為兩得乎
永昌元年九月勅天無二稱帝是通名承前諸儒互生
同異乃以五方之帝亦謂為天假有經𫝊互文終是名
實未當稱號不别尊卑相混自今郊祀之禮唯昊天上
帝稱天自餘五帝皆稱帝(通/典)
證聖元年九月親祀南郊加尊號改元天冊萬歲(舊唐/書則)
(天皇后/本紀)
則天革命天冊萬歲元年加號為天冊金輪大聖皇帝
親享南郊合祭天地以武氏始祖周文王追尊為始祖
文皇帝后父應國公為無上孝明髙皇帝以二祖同配
如乾封之禮(禮儀/志)
古者祭天于圜丘在國之南祭地于澤中之方丘在國
之北所以順隂陽因髙下而事天地以其𩔖也其方位
既别而其燎壇瘞坎樂舞變數亦皆不同而後世有合
祭之文則天天冊萬歲元年親享南郊始合祭天地(唐/書)
(禮樂/志)
長安二年十一月戊子親享南郊大赦天下(舊唐書則/天皇后本)
(紀/)
長安二年九月勅祠明堂圜丘神座並令著牀便為恒
式(通/典)
景龍三年十一月乙丑親祀南郊皇后登壇亞獻左僕
射舒國韋巨源為終獻(中宗/本紀)
　蘇瓌𫝊將拜南郊國子祭酒祝欽明希庶人㫖建議請
　皇后為亞獻安樂公主為終獻瓌深非其議嘗于御
　前靣折欽明帝不悟竟從欽明所奏
　褚無量𫝊中宗將親祀南郊詔禮官學士修定儀注
　國子祭酒祝欽明司業郭山惲皆希㫖請以皇后為
　亞獻無量獨與太常博士唐紹蔣欽緒固爭以為不
　可時左僕射韋巨源等阿㫖叶同欽明之議竟不從
　無量所奏
　無量上皇后不合祭南郊議議曰夫郊祀者明王之
　盛事國家之大禮行其禮者不可以臆斷不可以情
　求皆上順天心下符人事欽若稽古率由舊章然後
　可以交神明可以膺福祐然禮文雖衆莫如周禮周禮者
　周公致太平之書先聖極由衷之典法天地而行教
　化辨方位而敘人倫其義可以幽賛神明其文可以
　經緯邦國備物致用其可忽乎至如冬至圜丘祭中
　最大皇后内主禮甚尊崇(𫝊作禮/位甚尊)若合郊天助祭則
　當具著禮典今遍檢禮經(𫝊作/周官)無此儀制葢由祭天
　南郊不以地配惟以始祖為主不以祖妣配天故惟
　皇帝親行其禮皇后不合預(唐䇿/作助)也謹案大宗伯職
　云若王不與祭祀則攝位注云王有故代行其祭事
　下文云凡大祭祀王后不與則攝而薦豆籩徹若皇
　后合助祭承此下文則當云若不祭祀則攝而薦豆
　籩今于文上更起凡明(𫝊作/則)是别生餘事夫事與上
　異則别起凡凡者生上起下之文不専繫于本職周
　禮一部之由此例極多備在文中不可具録又王后
　助祭親薦豆籩而不徹案九嬪職云凡祭祀贊后薦
　徹豆籩注云后進之而不徹則知中徹者為宗伯生
　文若宗伯攝祭則宗伯親徹不别使人又案外宗掌
　宗廟之祭祀王后不與則贊宗伯此一文與上相證
　何以明之按外宗惟掌宗廟祭祀不掌郊天足明此
　文是宗廟祭也又按王后行事總在内宰職中撿其
　職文唯云大祭祀后祼獻則賛瑶爵亦如之鄭注云
　謂祭宗廟也注所以知者以文之祼獻祭天無祼所
　以(傳作/以此)得知又祭天之器則用陶匏亦無瑶爵注以
　此得知是宗廟也又内司服掌王后六服無祭天之
　服而巾車職掌王后之五輅亦無后祭天之輅祭天
　七獻無后亞獻以此諸文參之故知后不合助祭天
　也唯漢書郊祀志則有天地合祭皇后預(唐䇿/作助)享之
　事此則西漢末代强臣擅朝(舊本/作權)悖亂彛倫黷神諂
　祭不經之典事渉誣神故易𫝊曰誣神者殃及三代
　泰誓曰王稽古立功立事可以永年承天凝丕天之
　大績斯史䇿之良誡豈可不知今南郊禮儀事不稽
　古臣忝守經術不敢黙然(舊本作/緘黙)請旁詢碩儒俯循
　(𫝊作/摭)舊典遵(𫝊作/訪)曲䑓之故事行圜丘之正儀使聖
　朝叶昭曠之塗天下知文物之盛豈不幸甚(唐䇿作/美  文)
　(苑英/華)
　蔣欽緒𫝊中宗始親郊國子祭酒祝欽明建言皇后
　應亞獻以媚韋氏天子疑之詔禮官議衆曲意阿徇
　欽緒獨抗言不可諸儒壯其節(唐/書)
　欽緒駁祝欽明請南郊皇后充亞獻議議曰周禮凡
　言祭祀享三者皆祭之互名本無定議何以明之按
　周禮典瑞職云兩圭有邸以祀地則祭地亦稱祀也
　又司几筵云設祀先王之昨(讀作/胙)席明(一作/則)祭宗廟
　亦稱祀也又内宗職云掌宗廟之祭祀此又非獨天
　稱祀地稱祭也又按禮記云惟聖人為能享帝此即
　祀天帝亦言享也又按孝經云春秋祭祀以時思之
　此即宗廟亦言祭祀也經典此文不可備數據此則
　欽明所執天曰祀地曰祭廟曰享未得為定明矣又
　周禮凡言大祭祀者祭天地宗廟之總名非(一作/不)獨
　天地為大祭祀也何以明之按鬱人職云大祭祀與
　量人受舉斚之卒爵按尸與斚皆宗廟之事則宗廟
　亦稱大祭祀又欽明狀引九嬪職大祭祀后祼獻則
　瓚瑶爵據天無祼亦無瑶爵此乃宗廟稱大祭祀之
　明文欽明所執(舊本/作云)大祭祀即為祭天地未得為定
　明矣又周禮大宗伯職云凡大祭祀王后有故不預
　(舊本/作赴)則攝而薦豆籩欽明惟執此文以為王后有祭
　天地之禮欽緒等據此乃是王后薦宗廟之禮非祭
　天地之事何以明之按此文凡祀大神祭大祇享大
　鬼臨(一作/帥執)事而卜日宿視滌濯涖玉鬯省牲鑊奉玉
　齍制(一作/詔)大號理其大禮(三字一/作禮)制相天王之大禮
　若王不與(舊本有/大字)祭祀則攝位此已上一(舊本/作云)凡直
　是王兼祭天地宗廟之事故通言大神大祇大鬼(六/字)
　(舊本作大祭今以舊/唐書祝欽明傳増入)之祭也已下文云凡大祭祀王
　后不與則薦豆籩徹此一凡直是王后祭宗廟之事
　故惟言大祭祀也若云王后合助祭天地不應重起
　凡大祭祀之文也為嫌王后有祭天地之疑故重起
　後凡以别之耳王后祭宗廟自是大祭祀何故取上
　凡相天王之禮以混下凡王后祭宗廟之文此是本
　經科段明白又按周禮外宗掌宗廟之祭祀佐王后
　薦玉豆凡王后之獻亦如之王后不預則賛宗伯按
　此王后有故不預則宗伯攝而薦豆籩外宗賛之内
　宗外宗所掌皆佐王后宗廟之薦本無佐祭天地之
　禮但天地尚質宗廟尚文玉豆宗廟之器初非祭天
　所設請問欽明若王后助祭天地在周禮使何人贊
　佐若宗廟攝后薦豆祭天又命(一作/合)何人贊佐並請
　明徵禮文即知攝薦是宗廟之禮明矣按周禮司服
　云王祀昊天上帝則服大裘而冕享先王則衮冕内
　司服掌王后祭服無王后祭天之服按三禮義宗明
　王后六服謂褘衣揺(周禮文及唐史並/作揄英華則作揺)翟闕翟鞠衣
　展衣褖衣也褘衣從王祭先王則服之揺翟從王祭
　先公則服之闕翟享諸侯則服之鞠衣以采桑則服
　之展衣以禮見王及見賓客則服之褖衣燕居則服
　之王后無助祭于天地但自先王已下又三禮義宗
　明王夫人之服云后不助祭天地五岳故無助祭天
　地四望之服按此則王后無祭天之服明矣又三禮
　義宗明王后五輅謂重翟厭翟安車翟車輦車也重翟
　者后從王祭先王先公所乘也厭翟者后從王享諸
　侯所乘也安車者后宫中朝夕見于王所乗也翟車
　者后採桑所乘也輦車者后遊宴所乘也按此則皇
　后無祭天之車明矣又禮記郊特牲義贊云祭天無
　祼鄭𤣥注云惟人道宗廟有祼天地大神至尊不祼
　圜丘之祭與宗廟袷同朝踐王酌泛齊以獻是一獻
　后無祭天之事大宗伯次酌醴齊以獻之是為二獻
　按此則祭圜丘大宗伯次王為獻非攝王后之事欽
　明等所執王后有故不預則宗伯攝薦豆籩更明攝
　王后宗廟之薦非攝天地之祀明矣欽明建議只泛
　引禮記祭統曰夫祭也者必夫婦親之按此是王與
　后祭宗廟之禮非關祀天地之義按漢魏晉宋後魏
　齊梁周陳隋等歴代典(一作/史)籍興王令主郊天祀地
　代有其禮史不闕書並不見往代王后助祭之事又
　髙祖神堯皇帝太宗文武聖皇帝南郊祀天無皇后
　助祭處髙宗天皇大帝永徽二年十一月辛酉親有
　事于南郊又總章元年十二月丁夘親祀南郊亦並
　無皇后助祭處又按大唐禮亦無皇后助祭南郊之
　禮欽緒等幸忝禮官親承聖問竭盡聞見不敢依隨
　伏以主上稽古志遵舊典所議助祭寔無正(一作/明)文
　若以王者制禮自我作古明主立斷非臣所敢言謹
　議(文苑/英華)
　舊唐書祝欽明𫝊自入為國子祭酒景龍三年中宗
　將親祀南郊欽明與國子司業郭山惲二人奏言皇
　后亦合助祭遂建議曰謹案周禮天神曰祀地祇曰
　祭宗廟曰享大宗伯職曰祀大神祭大祇享大鬼理
　其大禮若王有故不預則攝位凡大祭祀王后不預
　則攝而薦豆籩徹又追師職掌王后之首服以待祭
　祀又内司服職掌王后之六服凡祭祀供后之衣服
　又九嬪職大祭祀后祼獻則贊瑶爵亦如之據此諸
　文即皇后助皇帝祀天神祭地祇明矣故鄭𤣥注内
　司服云闕狄后助王祭羣小祀之服然則小祀尙助
　王祭中大推理可知闕狄之上猶有兩服第一褘衣
　第二揺狄第三闕狄此三狄皆助祭之服闕狄即助祭
　小祀即知揺狄助祭中祀褘衣助祭大祀鄭舉一隅故
　不委説祭宗廟周禮王有兩服先王衮冕先公鷩冕鄭
　𤣥因此以后助祭宗廟亦分兩服云褘衣助祭先王揺
　狄助祭先公不言助祭天地社稷自宜三隅而反且周
　禮正文凡祭王后不預既不專言宗廟即知兼祀天地
　故云凡也又春秋外𫝊云禘郊之事天子親射其牲王
　后親舂其粢故代婦職但云詔王后之禮事不主言宗
　廟也若専主宗廟者則内宗外宗職皆言掌宗廟之祭
　祀此皆禮文分明不合疑惑舊説以天子父天母地兄
　日姊月所以祀天于南郊祭地于北郊朝日于東門之
　外以事神訓人事君必躬親以禮文有故然後使攝此
　其義也禮記祭統曰夫祭也者必夫婦親之所以備外
　内之官也官備則具備又哀公問于孔子曰冕而親迎
　不已重乎孔子愀然作色而對曰合二姓之好以繼先
　聖之後以為天地宗廟社稷之主君何謂已重又漢書
　郊祀志云天地合祭先祖配天先妣配地天地合精夫
　婦判合祭天南郊則以地配一體之義也據此諸文則
　知皇后合助祭望請别修助祭儀注同進帝頗以為疑
　召禮官親問之太常博士唐紹蔣欽緒對曰皇后南郊
　助祭于禮不合但欽明所執是祭宗廟禮非祭天地禮
　謹案魏晉宋及齊梁周隋等厯代史籍至于郊天祀地
　並無皇后助祭之事帝令宰相取兩家狀對定欽緒與
　唐紹及太常博士彭景直又奏議曰周禮凡言祭祀享
　三者皆祭之互名本無定義何以明之案周禮典瑞職
　云兩珪有邸以祀地則祭地亦稱祀也又司几筵云設
　祀先王之胙席則祭宗廟亦稱祀也又内宗職云掌宗
　廟之祭祀此又非獨天稱祀地稱祭也又案禮記云唯
　聖為能享帝此即祀天帝亦言享也又案孝經云春秋
　祭祀以時思之此即宗廟亦言祭祀也經典此文不可
　備數據此則欽明所執天曰祀地曰祭廟曰享未得為
　定明矣又周禮凡言大祭祀者祭天地宗廟之總名不
　獨天地為大祭也何以明之案鬱人職云大祭祀與量
　人受舉斚之卒爵尸與斚皆宗廟之事則宗廟亦稱大
　祭祀又欽明狀引九嬪職大祭祀后祼獻則贊瑶爵據
　祭天無祼亦無瑶爵此乃宗廟稱大祭祀之明文欽明
　所執大祭祀即為祭天地未得為定明矣又周禮大宗
　伯職云凡大祭祀王后有故不預則攝而薦豆籩欽明
　唯執此文以為王后有祭天地之禮欽緒等據此乃是
　王后薦宗廟之禮非祭天地之事何以明之案此文凡
　祀大神祭大祇享大鬼帥執事而卜日宿視滌濯涖
　玉鬯省牲鑊奉玉齍制大號理其大禮制相天王之
　大禮若王不與祭祀則攝位此以上一凡直是王兼
　祭天地宗廟之事故通言大神大祇大鬼之祭也已
　下文云凡大祭祀王后不與則攝而薦豆籩徹此一凡
　直是王后祭廟之事故唯言大祭祀也若云王后助祭
　天地不應重起凡大祭祀之文也為嫌王后有祭天地
　之疑故重起後凡以别之耳王后祭廟自是大祭祀何
　故取上凡相王之禮以混下凡王后祭宗廟之文此
　是本經科段明白又案周禮外宗掌宗廟之祭祀佐
　王后薦玉豆凡后之獻亦如之王后有故不預則宗
　伯攝而薦豆籩外宗無佐祭天地之禮但天地尚質
　宗廟尚文玉豆宗廟之器初非祭天所設請問欽明
　若王后助祭天地在周禮使何人贊佐若宗伯攝后
　薦豆祭天又合何人贊佐並請明徵禮文即知攝薦
　是宗廟之禮明矣案周禮司服云王祀昊天上帝則
　服大裘而冕享先王則衮冕内司服掌王后祭服無
　王后祭天之服案三禮義宗明王后六服謂褘衣揺
　翟闕翟鞠衣展衣褖衣褘衣從王祭先王則服之揺
　翟祭先公及饗諸侯則服之鞠衣以採桑則服之展
　衣以禮見王及見賓客則服之褖衣燕居服之王后
　無助祭于天地之服但自先王以下又三禮義宗明
　王夫人之服云后不助祭天地五岳故無助天地四
　望之服案此則王后無祭天之服明矣三禮義宗明
　王后五輅謂重翟厭翟安車翟車輦車也重翟者后
　從王祭先王先公所乘也厭翟者后從王饗諸侯所
　乘也安車者后宫中朝夕見于王所乘也翟車者后
　采桑所乘也輦車者后遊宴所乘也案此則王后無
　祭天之車明矣又禮記郊特牲義贊云祭天無祼鄭
　𤣥注云唯人道宗廟有祼天地大神至尊不祼圜丘
　之祭與宗廟不同朝踐王酌泛齊以獻是一獻后無
　祭天之事大宗伯次酌醴齊以獻是為二獻案此則
　祭圜丘大宗伯次王為獻非攝王后之事欽明等所
　執王后有故不預則宗伯攝薦豆籩更明攝王后宗
　廟之薦非攝天地之祀明矣欽明建議引禮記祭統
　曰夫祭也者必夫婦親之案此是王與后祭宗廟之
　禮非關祀天地之義案漢魏晉宋後魏齊梁周陳隋
　等歴代史籍興王令主郊天祀地代有其禮史不闕
　書並不見徃代皇后助祭之事又髙祖神堯皇帝太
　宗文武聖皇帝南郊祀天無皇后助祭處髙宗天皇
　大帝永徽二年十一月辛酉親有事于南郊又總章
　元年十二月丁卯親拜南郊亦並無皇后助祭處又
　案大唐禮亦無皇后助祭南郊之禮欽緒等幸忝禮
　官親承聖問竭盡聞見不敢依隨伏以主上稽古志
　遵舊典所議助祭實無明文時尚書左僕射韋巨源
　又希㫖協同欽明之議上納其言竟以后為亞獻乃
　補大臣李嶠等女為齋娘以執籩豆及禮畢特召齋
　娘有夫壻者咸為改官景雲初侍御史倪若水劾奏
　欽明及郭山惲曰欽明等本是腐儒素無操行崇班
　列爵寔為叨忝而涓塵莫効諂佞為能遂使曲臺之
　禮圜丘之制百王故事一朝墜失所謂亂常改作希
　㫖病君人之不才遂至於此今聖明馭世賢良入用唯
　兹小人猶在朝列臣請並從黜放以肅周行于是左
　授饒州刺史祝欽明傳欽明與國子司業郭山惲隂
　迎韋后意謬立議帝雖不睿猶疑之召禮官質問時
　左僕射韋巨源助后掎掣帝奪政事即傅欽明議帝
　果用其言以皇后為亞獻景龍三年中宗將親祀南
　郊欽明與司業郭山惲隂迎韋后意謬立議曰周官
　天神曰祀地祇曰祭宗廟曰享大宗伯曰祀大神祭
　大祇享大鬼王有故不預則攝而薦追師掌后首服以
　待祭祀内司服掌后六服祭祀則供又九嬪凡大祭祀后
　祼獻則贊瑶爵然則后當助天子祀天神祭地祇鄭𤣥
　稱闕狄后助王祭羣小祀服小祀尚助况天地哉闕狄
　之上褘褕狄三服皆以助祭知褘衣助大祀也王祭
　服二曰先王衮冕先公鷩冕故后助祭亦以褘衣祭
　先王褕狄祭先公不言助祭天地舉此以明彼反三
　隅也春秋外𫝊禘郊天子親射其牲王后親春其粢
　世婦詔后之禮事不専主宗廟祭統曰祭也者必夫
　婦親之所以備内外之官也哀公問孔子曰冕而親迎
　不已重乎答曰合二姓之好以繼先聖之後以為天
　地宗廟社稷之主君何謂已重乎則知后宜助祭臣
　請由經誼制儀典帝雖不睿猶疑之召禮官質問于
　是太常博士唐紹蔣欽緒對欽明所引皆宗廟禮非
　祭天地者周隋而上無皇后助祭事帝令宰相參訂
　紹欽緒又引博士彭景直共議時左僕射韋巨源助
　后掎掣帝奪政事即傅欽明議帝果用其言以皇后
　為亞獻取大臣李嶠等女為齋娘奉豆籩禮成詔齋
　娘有夫者悉進官(唐/書)
　唐書祝欽明𫝊欽明又請以安樂公主為終獻唐紹
　蔣欽緒固争乃止(通/典)
景龍三年中宗親祀昊天上帝樂章十首(舊唐書/音樂志)
　降神用豫和　天之厯數歸睿唐顧惟菲徳欽昊蒼選
　吉日兮表殷薦兾神鑒兮降闓陽
　皇帝行用太和(圜鐘/宫)恭臨寶位肅奉瑶圖恒思解網
　每軫泣辜德慚巢燧化劣唐虞期我良弼式贊嘉謨
　告謝(圜鐘/宫)得一流𤣥澤通三御紫宸逺叶千齡運遐
　銷九域塵絶瑞駢闐集殊祥絡繹臻年登慶西畝稔
　嵗賀盈囷
　登歌用肅和(無射均之/林鐘羽)悠哉廣覆大矣曲成九𤣥著象
　七曜甄明珪璧是奠醖酎斯盈作樂崇德爰暢咸英
　迎俎用雍和(圜鐘均之/黄鐘羽)郊壇展敬嚴配因心孤竹簫管
　空桑瑟琴肅穆大禮鏗鏘八音恭惟上帝希降靈歆
　酌獻用福和(圜鐘/宫)九成爰奏三獻式陳欽承景福恭
　託明禋
　中宫助祭昇壇用(函鐘/宫)坤元光至德柔順闡皇風芣
　苢芳聲逺螽斯美化隆叡範超千載嘉猷備六宫肅
　恭陪盛典欽若薦禋宗
　亞獻用(函鐘/宫)三靈降饗三后配神䖍敷藻奠敬展郊禋
　送文舞出迎武舞入用舒和(圜鐘均之/中吕商)已陳粢盛敷
　嚴祀更奏笙鏞協雅聲璇圖寳厯欣寧謐晏俗淳風
　樂太平
　武舞作用凱安(圜鐘均之/無射徵)堂堂聖祖興赫赫昌基泰
　戎車盟津偃玉帛塗山會舜日啟祥輝堯雲卷征斾
　風猷被有截聲教覃無外
景雲元年十一月十三日乙丑冬至祀圜丘時隂陽人
盧雅侯藝等奏請從冬至就十二日甲子以為吉㑹右
䑓侍御史唐紹奏曰禮所以冬至祭圜丘于南郊夏至
祭方澤于北郊者以其日行躔次極于南北之際也日
北極當晷度循半日南極當晷度環周是日一陽爻生
為天地交際之始故易曰復其見天地之心乎即冬至卦
象也一嵗之内吉莫大焉甲子但為六旬之首一年之内隔
月常遇既非大㑹晷運未周唯總六甲之辰助四時而
成嵗今欲避環周以取甲子是背大吉而就小吉也竟
依紹議(舊唐書/禮樂志)
先天元年正月辛巳有事于南郊己丑大赦改元曰太
極(唐書睿/宗本紀)
　太極元年正月初將有事于南郊時有司議唯祭昊
　天上帝而不設皇地祇位諫議大夫賈曽上表謹案
　禮祭法曰有虞氏禘黄帝而郊嚳大𫝊曰大祭曰禘
　然則郊之與廟俱有禘名禘廟則祖宗之主俱合于
　太祖之廟禘郊則地祇羣望俱合于圜丘以始祖配
　享皆有事而大祭異于常祀之義三輔故事漢祭圜
　丘儀上帝位正南面后土位亦南面而少東又東漢
　記云光武洛陽城南為圜壇天地位其上皆南面西
　上案兩漢時自有后土及北郊祀而此已于圜丘設
　地位明是禘祭之儀今之南郊正當禘禮固宜合配
　天地咸秩百神請備設皇地祇並從祀等座則禮得
　稽古義合縁情時又將親享北郊竟寢曽表(通/典)
　案賈曽𫝊天子親郊有司議不設皇地祇位曽請合
　享天地如古制并從配等座睿宗詔宰相禮官議皆
　如曽請(案此年五月戊寅有事北郊新書禮樂志又/云是時睿宗將祭地于北郊故曽之議寢據)
　(此是賈/𫝊悞)
𤣥宗即位未郊見張九齡建言天百神之君王者所由
受命也自古繼統之主必有郊配葢敬天命報所受也
不以德澤未洽年榖未登而闕其禮昔者周公郊祀后
稷以配天謂成王幼冲周公居攝猶用其禮明不可廢
也漢丞相匡衡曰帝王之事莫重乎郊祀董仲舒亦言
不郊而祭山川失祭之序逆于禮故春秋非之臣謂衡
仲舒古之知禮皆以郊之祭所宜先也陛下紹休令緒
于今五載而未行大報考之于經義或未通今百榖嘉
生鳥獸咸若夷狄内附兵革用弭乃怠于事天恐不可
以訓願以迎日之至升紫壇陳采席定天位則令典無
遺矣(唐書張/九齡傳)
開元十一年九月癸未制宜以迎日之至允備郊天之
禮所司詳擇舊典以聞(册府/元龜)
開元十一年十一月戊寅有事于南郊大赦(唐書𤣥/宗本紀)
　案通典開元十一年十一月親享圜丘中書令張說
　為禮儀使衛尉少卿韋縚為副說建議以髙祖配祭
　始罷三祖同配之禮
　開元二十年九月乙巳中書令蕭嵩等奏上開元新
　禮(舊唐書𤣥/宗本紀)
　開元二十年蕭嵩為中書令改撰新禮祀天一歲有
　四祀地有二冬至祀昊天上帝于圜丘髙祖神堯皇帝
　配中官加為一百五十九座外官減為一百四座其昊
　天上帝及配帝二座籩用十二簠簋㽅俎各一上帝則
　泰罇著罇犧罇象罇壺罇各二山罍六配帝則不設泰
　罇及壺罇减山罍之四餘同上帝五方帝座則籩豆各
　十簠簋㽅俎各一泰罇二大明夜明籩豆各八餘同五
　方帝内官每座籩豆二簋俎各一内官以上設罇于十
　二階之間内官每道間著罇二中官犧罇二外官著罇
　二衆星壺罇二　正月上辛祈榖祀昊天上帝于圜丘以
　髙祖配　孟夏雩祀昊天上帝于圜丘以太宗配　季秋
　大享于明堂祀昊天上帝以睿宗配(案祈榖雩祀明/堂見本條下)
　凡祀昊天上帝及配座用蒼犢各一五方帝五人
　帝各用方色犢一大明青犢一夜明白犢一若冬
　至祀圜丘加羊與豕各一凡肉皆載以俎其牲皆
　升右胖體十一(前節三肩臂臑後節二肫胳正脊/一脡脊一横脊一長脅一短脅一)
　(代脅一皆並骨凡供别祭用太牢者犢一羊一猪/一酒二斗脯一段醢四合若用少牢去犢减酒一)
　(斗郊廟罇罍五齊三酒並見本儀中書凡用籩豆各/十二籩實以石鹽乾魚乾棗栗黄榛子仁菱仁芡仁)
　(鹿脯白餅黒餅糗餌粉餈豆實以韮葅醓醢菁葅鹿/醢芹葅兎醢笋葅魚醢脾折葅豚胉􁏙食糝食用簠)
　(簋各二簠實黍稷飯簋實稻/粱飯又㽅實大羮鈃實肉羮)
　皇帝冬日至祀圜丘儀(正月上辛祈榖孟夏/雩祀及攝事並附)卜日
　于太廟南門外將卜前一日以右校掃除太廟南門
　之外守宫設太常卿以下次于門外之東皆西向其
　日平明太卜令卜正占者俱就次各服公服守宫布
　卜席于闑西閾外西向謁者告事具謁者引太常卿
　外立于門東西向賛引之太卜令卜正占者門西東
　向卜正先抱龜奠于席上西首灼龜之具奠于龜北乃
　執龜立於席東北向太卜令進受龜詣太常卿前示髙
　太常卿受視訖太卜令受龜少退俟太常卿曰皇帝
　以某日祗祀于某尚饗太卜令曰恪遵述命還即席
　西向坐命龜有曰假爾太龜有常興授卜正龜卜正
　負東扉坐作龜訖興太卜令進受龜示太常卿卿受
　反之太卜令退復位東向與衆占之訖不釋龜進告
　于太常卿占曰某日從授卜正龜謁者進太常卿之
　左白禮畢謁者引太常卿以下還次卜者徹龜守宫
　徹席以退若上旬不吉卜中旬中旬不吉卜下旬皆
　如初禮若卜吉日及非大事皆太卜令蒞卜之正占
　者視髙命龜作龜(唐/書)
　
　
　
　
　
　
　
　
　
　
　唐㑹要卷九上
欽定四庫全書
　唐㑹要卷九下
　　　　　　　　　　　　　宋　王溥　撰
　　齋戒
前祀七日皇帝散齋四日于别殿致齋三日其二日于
太極殿一日于行宫前致齋一日尚舍奉御幄于太極
殿西序及室内俱東向尚舍直長張帷于前楹下致齋
之日質明諸衛勒所部屯門列仗晝漏上水一刻侍中
版奏請中嚴諸衞之屬各督其隊入陳于殿庭如常儀
通事舍人引文武五品以上袴褶陪位如式諸侍衞之
官各服其器服諸侍臣並結珮(凡齋者/則結珮)俱詣閤奉迎上
水二刻侍中版奏外辦上水三刻皇帝服衮冕(上辛/服通)
(天冠絳/紗袍)結珮乗輿出自西房曲直華蓋警蹕侍衞如常
儀皇帝即御座東向坐侍臣夾侍如常一刻頃侍中前
跪奏稱侍中臣某言請降就齋宫俛伏興還復位皇帝
降座入宫文武侍臣各還本司直衞者如常通事舍人
分引陪位者以次出凡應祀之官散齋四日致齋三日
(散齋皆于正寢致齋二日于本司一/日于祀所其無本司者皆于祀所焉)近侍官應從升者
及從祀羣官諸方客使各于本司館清齋一宿(無本司/各于家)
(正/寢)諸祀官致齋之日給酒食及明衣布各習禮于齋(攝/事)
(無皇帝齋儀/上辛雩祠同)光祿卿監取明水火(太官令取水于隂鑑/取火于陽燧火以供)
(爨水以/寔鑑焉)前祀二日太尉告髙祖神堯皇帝廟如常告之
儀(告配神之主雩祀至孟/夏告太宗文武皇帝廟)前祀一日直衞令其屬後一刻
各以其器服守壝(每門二人/每限二人)與大樂工人俱清齋宿焉
　凡大祀齋官皆前七日集尚書省太尉誓曰某月日
　祀昊天上帝于圜丘(其誓各隨祭/享祀事言之)各揚其職不供其
　事國有常刑其散齋理事如舊夜宿止于家正寢惟
　不弔喪問疾不作樂不判署刑殺文書不行刑罰不
　經穢惡致齋惟祀事得行其餘悉斷(凡大祀官散齋/四日中祀三日)
　(小祀二日致齋大祀三日中祀二日小祀一日其致/齋日三公于都省安置所司鋪設其餘官皇城内有)
　(本司者于本司無者于太常社郊太廟齋坊安置皆/日未出前到齋所至祀前一日各從齋所晝漏上三)
　(刻向祀所仍令平明清所行路道次不得見諸凶穢/衰絰過訖任行其哭泣之聲聞于祭所者權斷訖事)
　(非應散齋者惟清齋一宿于本司及祀所凡大祀中/祀接神齋官祀前一日皆沐浴九品以上皆官給明)
　(衣齋郎升壇行事亦權給潔服應齋官所習禮臨時/闕者通攝行事致齋之日先不食公糧及無本司者)
　(大官准品給食祈告一日清齋者設食亦如之凡散/齋有大功已上喪致齋有周已上喪並聽赴即居緦)
　(麻已上喪者不得行宗廟之祭其在齋坊/病者聽還死于齋所同房不得行事也)
　　陳設
前祀三日尚舍直長施大次于外壝東門之内道北南
面(攝事守宫設祀官公卿等次于/東壝之外道南北向西上焉)尚舍奉御座衞尉設
文武侍臣次(上辛雩祀守宫設/文武侍臣次焉)于大次之前文官在左
武官在右俱相向(上辛雩祀于大/次後俱南向)設諸祀官次于東壝
之外道南從祀文官九品以上于祀官之東東方南方朝
集使于文官之東東方南方蕃客又于其東俱重行每
等異位北向西上介公酅公于西壝之外道南武官九
品以上于介公酅公之西西方北方朝集使于武官之
西西方北方蕃客又于其西俱重行每等異位北向東
上(其褒聖侯若在朝位于文官三品之下/攝事無大次褒聖等儀上辛雩祀同)設陳饌幔于
内壝東西門之外道北南向北門之外道東西向(壇上及/東方南)
(方午陛之東饌陳于東門外西方及南方午陛之西饌陳/于西門外北方之饌陳于北門外上辛雩祀但有壝東)
(方之外/饌焉)前祀二日大樂令設宫懸之樂于壇南内壝之
外東方西方磬簴起北鐘簴次之南方北方磬簴起西
鐘簴次之設十二鎛鐘于編懸間各依辰位拊雷鼔于
北懸之内道之左右植建鼓于四限置柷敔于懸内(柷/在)
(左敔/在右)設歌鐘歌磬于壇上近南北向磬簴在西鐘簴在
東其匏竹者立于壇下重行北向相對為首(凡懸皆展/而編之)
諸工人各位于懸後東方西方以北方為上南方北方
以西為上右校掃除壇之内外郊社令積柴于燎壇(其/壇)
(于神璮之旁/内壝之外)方一丈髙丈二尺開上南出户方六尺前
祀一日奉禮設御位于壇東南西向設望燎位于柴壇
之北南向設祀官公卿位于内壝東門之外(上辛雩祀/則東門内)
(攝事/亦然)道南分獻之官于公卿之南(上辛雩祀無分/獻位以下皆然)執事
者位于其後每等異位俱重行西向北上設御史位于
壇下一位于東南西向一位于西南東向設奉禮郎位于
樂懸東北贊者二人在南差退俱西向又設奉禮贊者
位于燎壇東北西向皆北上設協律郎位于壇上南陛
之西東向設太樂令位于北懸之間當壇北向設從祀
文官九品以上位于執事之南東方南方朝集使于文
官之南東方南方蕃客又于其南俱每等異位重行西
向北上介公酅公位于中壝(上辛雩/祀内壝)西門之内道南武
官九品以上位于介公酅公之南西方北方朝集使于
武官之南西方北方蕃客又于其南俱每等異位重行
東向北上(其褒聖侯于文官三品下諸州使人各分位/于朝集使之後攝事無褒聖已上至從祀位)
又設祀官及從祀羣官等門外位于東西壝門之外如
設次之式設牲牓于東壝之外當門西向蒼牲一又青
牲一在北少退南上次赤牲一黄牲一白牲一𤣥牲一
(雩祀五方/色牲各二)又赤牲一白牲一(上辛雩祀/無日月牲)在南皆少退以
北為上又設廩犧令位于牲西南祝史陪其後俱北面
設諸太祝位于牲東各當牲後祝史陪其後俱西向設
太常卿省牲位于牲前近北又設御史位于太常卿之西
俱南向設酒罇之位上帝太罇二著罇二犧罇二山罍二在
壇上東南隅北向象罇二壺罇二山罍二在壇下南陛
之東北向俱西上設配帝著罇二犧罇二象罇二山罍
二在壇上于上帝酒罇之東北向西上五帝日月各太
罇二在第一等(上辛則五帝各太罇一著罇二犧罇二日/罍罇二在第一等神座之左而右向無)
(月以下諸座/攝事亦然也)内官每陛間各象罇二在第二等中官每
陛間各壺罇二在第三等外官每階間各概罇二在壇
下衆星每道間各散罇二于内壝之外凡罇各設于神
座之左而右向(罇皆加勺羃五帝日月以上皆有坫以/置爵雩祀無日月以下罇其五帝太罇)
(犧罇各二罍一在第一等五人帝犧罇/各二在第三等五官象罇各二在壇下)設御洗于午陛
東南亞獻終獻同洗于卯陛之南俱北向(攝儀但設洗/午陛東南北)
(面雩祀設亞獻之洗于/御東南五官洗于罇)設分獻罍洗罍水在洗東篚在
洗西南肆(篚寔以/巾爵)篚羃各于其方陛道之左俱内向執
罇罍篚羃者各于罇罍篚羃之後設玉幣之篚于壇上
下罇坫之所祀前一日晡後(上辛雩祀皆祀/日未明五刻焉)太史令郊
社令各常服帥其屬升設昊天上帝神座于壇上北方
南向席以藁秸設髙祖神堯皇帝神座(雩祀則設太宗/文武皇帝神座)
(焉/)于東方西向席以莞設五方帝日月神座于壇第一
等青帝于東陛之北赤帝于南陛之東黄帝于南陛之
西白帝于西陛之南黒帝于北陛之西(雩祀又設五人帝/座于第二等如五)
(方之陛位又設五官座于壇下東/南西向北上無日月以下諸星位)大明于東陛之南(上/辛)
(並無大明/以下位矣)夜明于西陛之北席皆以藁秸又設五星十
二辰河漢及内官五十五座于第二等十有二陛之間
各依方面凡座皆内向其内官有北辰座于東陛之北
曜魄寳于北陛之西北斗于南陛之東天一太一皆在
北斗之東五帝内座于曜魄寳之東並差在行位前又
設二十八宿及中官百五十九座于第三等其二十八
宿及帝座七公日星帝席大角攝提太微太子明堂軒
轅三台五車諸王月星織女建星天紀等十七座並差
在行位前又設外官百五座于内壝之内又設衆星三
百六十座于内壝之外各依方次十有二道之間席皆
以莞設神位各于座首所司陳異寳及嘉瑞等于樂懸
之北東西廂(昊天上帝及配帝五方帝五星日月之座/設訖都收至祀日未明五刻郊社令太史)
(令各服其服升壇全設之其内官中/官外官衆星等諸座一設定不收也)
　　省牲器
省牲之日午後十刻去壇二百步所(享明堂則于明堂/所廟享廟所皆二)
(百步/所焉)諸衞之屬禁斷行人(廟享則太令/整拂神幄焉)晡後二刻郊社
令丞帥府史三人諸儀二(廟享則太廟/令帥府史也)及齋郎以罇坫
篚羃入設于位(廟享則籩豆簋鉶皆設位加以巾葢諸/器物皆濯而陳之升壇者各由其陛升)
(廟堂者升/自東陛焉)晡後三刻謁者贊引各引祀官公卿以下俱
就東壝門外位(廟享則無壝/外公卿位焉)諸太祝與廩犧令以牲就
榜位謁者引司空(諸儀並引/太常卿也)贊引引御史入詣壇東陛
升行掃除于上降行樂懸于下訖出還本位初司空將
升又謁者引太常卿贊引引御史入詣壇東陛升視滌
濯(于視濯罇者皆舉羃/告潔廟享升東階)訖引降就省牲位南向立廩犧
令少前曰請省牲退復位太常卿省牲廩犧令又前舉
手曰腯還本位諸太祝各循牲一匝四向(疑作/西向)舉手曰充
俱還本位諸太祝與廩犧令以次牽牲詣厨授太官謁者
引光祿詣厨省鼎鑊申視濯溉謁者贊引各引祀官御
史(廟享但/引御史)省視饌具俱還齋所(享廟則進饌者入徹籩/豆簋簠鉶㽅以出而已)
祀日未明十五刻太官令帥宰人以鸞刀割牲祝史以豆取
毛血各置于饌所遂烹牲(廟享毛血每座共實一豆祝/史洗肝于鬱鬯又取膟膋每)
(座各實一豆俱置饌/所膟膋腸間脂也)
　　鑾駕出宫
前出宫三日本司宣攝内外各供其職尚舎設行宫于
壇東南向隨地之宜守宫設從祀官五品以上次于承
天門外東西朝堂如常儀前二日太樂令設宫懸之樂
于殿庭如常儀(駕出懸/而不作)其日晝漏上水五刻鑾駕發引
發引前七刻搥一鼓為一嚴(三嚴時節前一/日侍中奏裁也)侍中奏開
宫殿門及城未明五刻搥二鼓為再嚴侍中版奏請中
嚴奉禮郎設從祀羣官五品以上位文官于東朝堂之
前西向武官于西朝堂之前東向俱重行北上從祀羣
官五品以上依時刻俱集朝堂次各服其服(其六品以/下及介公)
(酅公褒聖侯朝集使諸方客/使等並駕出之日便赴祀所)所司陳大駕鹵簿于朝堂
發引前二刻搥三鼓為三嚴諸衞之屬各督其隊與鼓㦸
以次入陳于殿庭通事舎人引從祀羣官各就朝堂前
位諸侍衞之官各服其服侍中中書令以下俱詣西階
奉迎(侍中負/寳如式)乗黄令進玉輅于太極殿西階之前南向
千牛將軍一人執長刀立于輅前北向黄門侍郎一人
在侍臣之前贊者二人在黄門之前侍中版奏外辦太
僕卿攝衣而升正立執轡皇帝服衮冕(上辛服通天/冠絳紗袍也)乗
輿以出降自西階稱警蹕如常千牛將軍執轡皇帝升
輅太僕卿立授綏侍中中書令已下夾侍如常黄門侍
郎臣奏稱請鑾駕進發俛伏興退還位(凡黄門侍郎奏/請皆進鑾駕前)
(跪奏稱具官臣/某言訖俛伏興)鑾駕動又稱警蹕黄門侍郎與贊者夾
引以出千牛將軍夾路而趨駕出承天門至侍臣上馬
所黄門侍郎退稱侍臣上馬贊者承𫝊文武侍臣皆上
馬諸侍衛之官各督其屬左右翊駕在黄麾内符寳郎
奉六寳與殿中監後侍從在黄鉞内侍中中書令已下
夾侍于輅前贊者在供奉官人内侍臣上馬畢黄門侍
郎奏稱請勅車右升侍中前承制退稱制曰可黄門侍
郎退復位鑾駕動稱警蹕不鳴鼓𫝊音如常鼓吹不得
喧譁其從祀之官在𤣥武隊後如常儀駕將至諸祀官
俱朝服結佩謁者引立于次前重行北向西上駕行宫
南門外迴輅南向將軍降立于輅右侍中進當鑾駕前
跪奏稱侍中臣某言請降輅俛伏興皇帝降輅乗輦入
行宫徹扇華蓋侍衞警蹕如常儀宿衞如式謁者贊引
各引祀官通事舎人分引文武羣官集行宫朝堂文左
武右舎人承㫖勅羣官等各還次
　　奠玉帛
祀日未明三刻諸祀官及從祀之官各服其服郊社令
良醖令各率其屬入實罇罍玉幣(凡設罇之次太罇為/上實汎齊著罇次之)
(實以醴齊犧罇次之實以盎齊象罇次之實以醍齊壺/罇次之實以沈齊山罍為下實以清酒配帝著罇為上)
(實以汎齊犧罇次之實以醴齊象罇次之實以盎齊山/罍為下實以清酒五帝日月俱以太罇實以汎齊其内)
(官之象罇實以醍齊中官之壺罇實以沈齊外官之概/罇實以清酒衆星之散罇實以㫖酒齊皆加明水酒皆)
(加𤣥酒各實于上罇玉上帝以蒼璧青帝以青珪赤帝/以赤璋白帝以騶虞黒帝以𤣥璜黄帝以黄琮日月以)
(珪璧昊天上帝及配帝之幣以蒼其日月内官以下各/從方色各長丈八尺上辛則五方帝各太罇為上實以)
(汎齊著罇次之實以醴齊犧罇次之實以盎齊其用玉/昊天上帝以四珪有邸餘同無日月以下罇雩祀同圜)
(丘又有五人帝之/幣亦放其方也)太祝以玉幣置于篚太官令帥進饌
者實諸籩豆簠簋等各設于饌幔内未明二刻奉禮郎帥
贊者先入就位贊引引御史博士諸太祝及令史與執
罇罍篚羃者入自東壝門當壇南重行北面西上(凡引導/者毎曲)
(一逡/巡也)立定奉禮郎曰再拜贊者承𫝊(凡奉禮有詞/贊者各承傳)御史以
下皆再拜訖執罇罍篚羃者各就位贊引引御史諸太
祝詣壇東陛御史一人太祝七人升行掃除于上及第
一等御史一人太祝七人又行掃除于下(上辛雩祝贊/引引御史諸)
(太祝掃除于上令/史祝史掃除于下)訖各引就位未明一刻謁者贊引各
引祀官及從祀羣官客使等俱就門外位(攝儀無從祀/羣官客使上)
(辛雩/祀同)太樂令帥工人二舞次入就位文舞入陳于懸内
武舞于懸南道西(其升璮者皆脱履/于下降納如常)謁者引司空入就
位立定奉禮曰再拜司空再拜訖謁者引司空自壇東
陛升行掃除于上降行樂懸于下訖引復位謁者贊者
各引祀官及從祀羣官客使等次入就位初未明三刻諸
衞列大駕仗衞陳設如式侍中版奏請中嚴乗黄令進
玉輅于行宫南門外迴輅南向(若行宫去璮稍/遠嚴警如式焉)未明一
刻侍中版奏外辦皇帝服衮冕乗輿以出徹扇華蓋侍
衞如常儀(侍中負寳/陪從如式)皇帝升輅如初黄門侍郎奏請鑾
駕進發還侍立鑾駕動稱警蹕如常千牛將軍夾路而
趨(若行宫去璮稍/遠奏升輅如式)駕至大次門外迴輅南向(若將軍升/輅即降立)
(于輅/右焉)侍中進當鑾駕前奏稱侍中臣某請降輅俛伏興
還侍立皇帝降輅乗輿之大次徹扇華蓋侍衞如常儀
郊社令以祝版進御署訖近臣奉出郊社令各受奠于
坫皇帝停大次半刻頃通事舍人各引從祀文武羣臣
介公酅公諸方客使皆先入就位太常博士引太常卿
立于大次門外當門北向侍中版奏外辦質明皇帝改
服大裘而冕(上辛雩祀/蓋服衮冕)出次華蓋侍衞如常儀(侍中負/寳陪從)
(如/式)博士引太常卿太常引皇帝(凡太常卿前導/皆博士先引焉)至中壝
門外(上辛雩/祀内壝)殿中監進大珪尚衣奉御又以鎮圭授殿
中監殿中監受進皇帝搢大珪執鎮圭華蓋仗衞停于
門外禮部尚書與近侍者陪從如常儀(大圭如搢不便/請立定近侍承)
(奉/焉)皇帝至版位西向立(每立定太常卿與/博士退立于左)太常卿前奏
稱請再拜退復位皇帝再拜(攝事無未明三刻下至/此再拜儀上辛雩祀同)奉
禮郎曰衆官再拜衆官在位者皆再拜(其先拜/者不拜)太常卿前
奏(攝則謁者進太尉之/左白上辛雩祀同焉)有司謹具請行事退復位協律
郎跪俛伏舉麾(凡取物者皆跪俛伏而取以興奠/物則跪奠訖俛伏而後興他放此)鼓奏
元(國諱/改)和之樂乃以圜鐘為宫黄鐘為商太簇為徴姑
洗為羽作文武之舞樂舞六成(圜鐘三奏黄鐘太/簇姑洗各一奏也)偃麾
戛敔樂止(凡樂皆協律郎舉麾工鼓柷/而後作偃麾戛敔而後止)太常卿前奏稱
再拜退復位皇帝再拜(攝事無太常卿至皇/帝拜上辛雩祀同也)奉禮郎曰
衆官再拜衆官在位者皆再拜正座配座太祝跪取玉幣
于篚各立于罇所諸太祝俱取玉及幣亦各立于罇所
太常卿引皇帝太和之樂作(皇帝每行皆作太和之樂/攝則謁者引太尉已下皆)
(謁者引太尉太和/樂上辛雩祀同)皇帝詣壇升自南陛侍中中書令以
下及左右侍衞量人從升(以下皆/如之)皇帝升壇北向立(攝/則)
(太尉升南/陛北向立)樂止正座太祝加玉于幣以授侍中侍中奉
玉幣東向進皇帝搢鎮圭受玉幣(凡受物皆搢鎮圭跪/奠訖執圭俛伏太常)
(則搢/笏)登歌作肅和之樂以大吕之均太常卿引皇帝進
北向跪奠于昊天上帝神座俛伏興太常卿引皇帝立
于西方東向配座太祝以幣授侍中侍中奉幣北向進
(攝則太祝授太尉/太尉奉玉幣進奠)皇帝受幣太常引進髙祖神堯皇帝
神座(雩祀則/太宗座)俛伏興太常卿引皇帝少退東向再拜訖
登歌止太常卿引皇帝樂作皇帝降自南陛還版位西
向立樂止(攝則太尉行/還立無樂也)初皇帝將奠配帝之幣謁者七
人各分引獻官奉玉幣俱進跪奠于第一等神座(上辛/則謁)
(者五人各分引獻官奉玉幣奠五方帝/座攝事同雩祀五人帝五官相次而畢)餘星座之幣謁
者贊引各引官進奠于首座餘皆祝史齋郎助奠訖引
還復位(攝則太尉奠配座諸太祝及諸獻官各奉玉/幣進于神座訖還罇所上辛無星以下座也)初
衆官再拜祝史各奉毛血之豆立于門外登歌止祝史
奉毛血入各由其陛升諸太祝迎取于壇上俱進奠于
神座諸太祝與祝史退立于罇所
　　進熟
皇帝既升(攝則太尉升/上辛雩祀同)奠玉幣太官令出帥進饌者奉
饌各陳于壝門外謁者引司徒出詣饌所司徒奉昊天
上帝之俎初皇帝既至位樂止太官令引饌入(攝事則/于太祝)
(奠毛血其太官引/饌入土辛雩祀同)俎初入門奏永和之樂黄鐘之均(自/後)
(接神之樂/皆奏黄鐘)饌各至其陛樂止祝史俱進徹毛血之豆降
自東陛以出(上帝之饌升自午陛配帝之饌升自卯陛/青帝之饌升自寅陛赤帝之饌升自已陛)
(黄帝之饌升自未陛白帝之饌升自酉陛黒帝之饌升/自子陛大明之饌升自辰陛夜明之饌升自戌陛其内)
(官中官諸饌隨便而升上辛無大明以下/饌攝事同雩祀五人帝饌各由其陛升)諸太祝迎饌
于壇上各設于神座前(籩豆蓋羃先徹乃升簠簋/既奠却其蓋于其下也)設訖
謁者引司徒太官令帥進饌者俱降自東陛以出司徒復
位諸太祝各還罇所又進設外官衆星之饌相次而畢
(上辛無外官以下饌雩祀又/進設五官饌並無衆星饌也)初壇上設饌訖太常卿引
皇帝詣罍洗(攝則謁者引太尉詣/罍洗上辛雩祀同也)樂作皇帝至罍洗樂
止侍中跪取匜興沃水又侍中跪取盤盥承水皇帝盥
手黄門侍郎跪取巾于篚興進皇帝帨手訖黄門侍郎
受巾跪奠于篚黄門侍郎又取匏爵于篚興進皇帝受
爵侍中酌罍水又侍中奉盤皇帝洗爵黄門侍郎又授
巾皆如初皇帝拭爵訖侍中奠盤匜黄門侍郎受巾奠
于篚皆如初太常卿引皇帝樂作皇帝詣壇升自南陛
樂止(攝則太尉洗拭匏/爵無樂作以下儀)謁者引司徒升自東陛立于罇
所齋郎奉爼從其後太常卿引皇帝詣上帝罇所執爵
跪祭酒啐酒奠爵俛伏興太祝各率齋郎進俎太祝減
神前胙肉(皆取前脚/第二骨也)加于俎以胙等置一俎上太祝持
俎以授司徒司徒奉俎西向進(攝則/言授)皇帝受以授左右
(攝則太尉/以授齋郎)謁者引司徒降復位皇帝跪取爵遂飲卒爵
侍中進受爵以授太祝太祝受爵復于坫皇帝俛伏興
再拜樂止太常卿引皇帝樂作皇帝降自南階還版位
西向立樂止文舞退鼓攬作舒和之樂退訖戛敔樂止
武舞入鼓攬作舒和之樂立定戛敔樂止(自此已上凡/攝皆太尉為)
(初獻其儀依皇帝行事/賛佐皆謁者太祝齋郎)初皇帝將復位謁者引太尉(攝則/太常)
(卿為亞獻自下並/改太尉為太常卿)詣罍洗盥手洗拭匏爵訖謁者引太
尉自東陛升壇詣昊天上帝著罇所執罇者舉羃太尉酌
醴齊訖武舞作謁者引太尉進昊天上帝神座前北向
跪奠爵興謁者引太尉少退北向拜訖謁者引太尉詣
配帝犧罇所取爵于坫執罇者舉羃太尉酌醴齊訖謁
者引太尉進髙祖神堯皇帝座前(雩祀/太宗)東向跪奠爵太
尉興謁者引太尉少退東向再拜(上辛五方祀各取爵/酌醴齊供罇訖還罇)
(所雩/祀同)訖謁者引太尉進昊天上帝神座前北向立諸太
祝各以爵酌罍福酒合置一爵太祝持爵進太尉之右
西向立再拜受爵跪祭酒遂飲卒爵太祝進受爵復于
坫太尉興再拜訖謁者引太尉却復位初太尉獻將畢
謁者引光祿卿(攝則同以光/祿卿為終獻)詣罍洗盥手洗拭匏爵升
酌盎齊獻正座配座(雩祀并獻/五方帝也)終獻如亞獻之儀(上辛/五帝)
(祀亦各/配獻之)訖謁者引光祿卿降復位初太尉將升獻時(攝/則)
(太常卿/將升獻)謁者七人分引五方帝及大明夜明等獻官詣
罍洗盥手洗拭匏爵訖各由其陛升(雩祀太尉升獻賛/引引五帝獻官酌)
(醴齊奠太昊氏配座齋郎助奠五帝將畢五/帝獻官酌醍齊奠勾芒氏配座祝史助奠)詣第一等
俱酌汎齊訖各進跪奠于神座前興各還引降還本位
初第一等獻官將升謁者五人次引獻官各由其陛升
壇詣第二等罇者舉羃侍中贊酌汎齊訖壽和之樂作(皇/帝)
(每酌獻及飲福皆作夀和之樂攝則謁者引太尉升自/南陛詣上帝罇所執事者舉羃太尉酌汎齊訖樂作)
太常卿引皇帝進昊天上帝神座前北向跪奠爵興太
常卿引皇帝少退北向立樂止(攝儀皆謁/者引太尉)太祝持版進
于神座之右東向跪讀祝文曰維某年嵗次月朔日嗣
天子臣某敢昭告于昊天上帝(攝則云天子某謹遣太/尉臣某名敢昭告于昊)
(天上辛/雩祀同)大明南至長晷初升萬物權輿六氣資始式遵
彞典恪修禮物(上辛云維神發育羣生財成庶品靈雨/作施普博無私爰用啓蟄式遵農事雩)
(祀云爰兹孟夏龍見紀辰方資長育式遵常禮/敬呈玉帛犧牲粢盛庶品恭致燔祀表其寅肅)敬以玉
帛犧齊粢盛庶品備兹禋燎祗薦潔誠髙祖神堯皇帝
配神作主(凡攝事祝版應御署訖皇帝北向/再拜侍臣奉版郊社令受遂奉出)皇帝再拜
(攝則太/尉再拜)初讀祝文訖樂作太祝進跪奠版于神座興還
罇所皇帝拜訖樂止太常卿引皇帝詣配帝酒罇所執
罇者舉羃侍中取爵于坫進皇帝受爵侍中贊酌汎齊樂
作太常卿引皇帝進髙祖神堯皇帝神座(雩祀/太宗)東向跪
奠爵俛伏興太常卿引皇帝少退東向立樂止(上辛則/謁者五)
(人各引五方上帝太祝皆取爵于坫酌/汎齊各進奠于神座訖還罇所雩祀同)太祝持版進于
神座之左北向跪讀祝文曰維某年嵗次月朔日有孝
曽孫開元神武皇帝臣某(攝則云皇帝臣某/謹遣太尉臣某)敢昭告于
髙祖神堯皇帝履長伊始肅事郊禋用致燔祀于昊天
上帝伏惟慶源長發徳冠思文對越昭升永有配命(上/辛)
(云時惟孟春敬祈嘉穀用致禋祀昊天上帝伏惟髙祖/濬哲徇齊欽明昭格祭祀之禮肅奉舊章雩祀云時惟)
(正陽式遵恒典伏惟道叶乾元/德施品物永有配命對越昭升)謹以制幣犧齊粢盛庶
品式陳明薦侑神作主尚饗訖興皇帝再拜初讀祝文
訖樂作太祝進跪奠版于神座興還罇所皇帝再拜訖
樂止太常卿引皇帝進昊天上帝神座前北向立樂作
太祝各以爵酌上罇福酒合置一爵太祝持爵授侍中
受爵西向進皇帝再拜受爵内官酒罇所俱酌醍齊各
進跪奠爵于内官座首興餘座皆祝史齋郎助奠以次
而畢謁者各引獻官還本位初第二等獻官將升謁者
四人次引獻官俱詣罍洗盥手各由其陛升壇詣第三
等中官酒罇所俱酌清酒沈齊(攝儀/盎齊)以獻贊引四人次
引獻官詣罍洗盥洗訖詣衆星酒罇所酌昔酒(攝儀/沈齊)以
獻其祝史齋郎酌酒興奠皆如内官之儀訖謁者贊引
各引獻官還本位(上辛雩祀無日/月以下獻儀也)諸獻俱畢武舞止上
下諸祝各進跪徹豆興還罇所(徹者籩豆各一/少移于故處也)奉禮郎
曰賜胙贊者唱衆官再拜衆官在位者皆再拜(已飲福/者不拜)元
和之樂作太常卿前奏稱請再拜退復位皇帝再拜樂
作一成止(攝事則奉禮曰衆官再/拜衆官在位者皆再拜)太常卿前奏請就望
燎位(攝則謁者進太尉之/左曰請就望燎位也)太常卿引皇帝樂作皇帝就
望燎位南向立樂止(攝則謁者/引太尉也)于羣官將拜上下諸祝
各執篚進神座前取玉幣祝版日月以上齋郎以俎載
牲體黍稷飯及爵酒各由其陛降壇南行往柴壇西過
壇東行自南陛登柴壇以玉幣祝版饌物置于柴上户
内諸祝史又以内官已下之禮幣皆從燎(上辛無日月/已下牲幣雩)
(祀有五/帝幣)奉禮郎曰可燎東西面各六人以炬燎火半柴太
常卿前奏禮畢(攝則謁者前白/禮畢則太尉出)太常卿引皇帝還大次
樂作皇帝出中壝門(上辛雩祀/並内壝)殿中監前受鎮珪以授
尚衣奉御殿中監又前受大珪華蓋侍衞如常儀皇帝
入次樂止謁者贊引各引祀官通事舎人分引從祀羣
官諸方客使以次出贊引引御史太祝已下俱復執事
位立定奉禮郎曰再拜御史以下皆再拜贊引引出工人
二舞以次出
　　鑾駕還宫(上辛雩/祀並同)
皇帝既還大次侍中版奏請解嚴(將士不得/輒離部位)皇帝停大
次一刻頃搥一鼓為一嚴轉仗衞于還塗如來儀三刻
頃搥二鼓為再嚴將士布隊仗侍中版奏請中嚴皇帝
服通天冠絳紗袍諸祀官服朝服(學馬者/服袴褶)五刻頃搥三
鼓為三嚴通事舍人分引羣官客使等序立于大次之
前近南文武侍臣詣大次奉迎乗黄令進金輅于大次
門外南向千牛將軍立于輅左侍中版奏外辦太僕卿
升執轡皇帝乗輿出次徹扇侍衞警蹕如常儀皇帝升
輅太僕卿立授綏黄門侍郎奏稱請鑾駕進發退復位
鑾駕動稱警蹕如常儀黄門侍郎贊者夾引千牛將軍
夾輅而趨至侍臣上馬所黄門侍郎奏稱請鑾駕權停
勅侍臣上馬侍中乃前承㫖退稱制曰可黄門侍郎退
稱侍臣上馬贊者承𫝊文武侍臣皆上馬畢黄門侍郎
奏稱請勅車右升侍中前承制退稱制曰可黄門侍郎
退復位千牛將軍升訖黄門侍郎奏稱請鑾駕進發退
復位鼓𫝊音鑾駕動鼓吹振作而還文武羣臣導從如
來儀諸方客使便還館駕至承天門外侍臣下馬所鑾
駕權停文武侍臣皆下馬千牛將軍降立于輅右訖鑾
駕動千牛將軍夾輅而趨駕入嘉徳門太樂令三撞蕤
賔之鐘皆應鼓柷奏采齊之樂至太極門戛敔樂止入太
極門鼔柷奏太和之樂駕至横街北當東上閣迴輅南
向侍中進鑾駕前跪奏稱侍中臣某有請降輅俛伏興
還復位皇帝降輅輿以入繖扇侍衞警蹕如常儀侍臣
從至閣戛敔樂止初文武羣官至承天門外通事舍人
承㫖勅羣官並還皇帝既入侍中版奏請解嚴扣鉦將
士各還其所(通典開元/禮纂類)
開元年中唐子元徐堅同議南郊先燔後祭之義曰臣
等謹案顯慶年修禮官長孫無忌等奏改燔柴在祭前
狀稱祭祀之禮必先降神周人尚臭祭天則燔柴者臣
等按周禮迎神之義樂六變而(一作/則)天神降八變而(一/作)
(則/)地祇出九變則鬼神可得而禮矣則降禮以樂周禮
正文非謂燔柴以降神也按尚臭之義不為燔之先後
假如周人尚臭祭天則燔柴容或燔臭先以迎神然則
殷人尚聲祭天亦燔柴何聲可燔先迎神乎又按顯慶
中無忌等奏稱晉氏之前猶遵古禮周魏以降妄為損
益者今按郭璞晉南郊賦及註爾雅祭後方燔又案宋
志所論亦祭後方燔又檢南齊北齊及梁郊祀亦先飲
福酒訖燔燎(一作後/方燎)又案後周及隋郊祀亦先祭後燔
據此即周道後燔晉不先燔無忌之奏(一作/事)事(一作/義)乃
相乖又案周禮大宗伯職以玉作六器以禮天地四方
註云禮謂始告神時祭(一作/薦)于神坐也又文(一作/下文)云以
蒼璧禮天以黄琮禮地皆有牲幣各放(一作/如)其器之色
又禮器云有以少為貴者祭天特牲是知蒼璧之與蒼
牲俱合奠之神座理即(作一/節)不惑又云四珪有邸以
祀天旅上帝即明祀昊天上帝之時以旅五方天帝明
矣其青珪赤璋白琥𤣥璜自是立春立夏立秋立冬之
日各于其方迎氣所用自分别矣今按顯慶所改新禮
以蒼璧與蒼牲蒼幣俱用先燔蒼璧既已燔矣所以遂
加四珪有邸奠之神座牲既已燔矣所以更加騂牲充
其寶(一作/寔)爼混昊天于五帝同用四牲失特牲之明文
加為二犢深乖禮制(一作/意)事乃無憑請依貞觀舊禮先
祭後燔庶允經義(文苑/英華)
天寳元年二月丁亥加上尊號帝親享𤣥元皇帝于新
廟甲午親享太廟丙申合祭天地于南郊(舊唐書/𤣥宗紀)
𤣥宗既定開元禮天寳元年春遂合祭天地于南郊其
後遂以為故事終唐之世莫能改也(唐書禮/樂志)
天寳元年二月丙戌詔曰凡所祭享必在躬親朕不親
祭禮將有闕其皇地祇宜就南郊合祭三月丙申合祭
天地于南郊(册府/元龜)
天寳元年二月二十日合祭天地於南郊自後有事圜
丘皆天地合祭若册命大事告圜丘有司行事亦如之
(文獻/通考)
天寶五載詔曰皇王之典聿修于百代郊祭之義允屬
于三靈前人既因時以制宜王者亦縁情以革禮且尊
莫大乎天地禮莫崇乎祖宗嚴配昭升豈宜異數今烝
嘗之獻既著于恒式南北之郊未展于時享自今以後
每載四時孟月先擇吉日祭昊天上帝其以皇地祇合
祭以次日祭九宫壇皆令宰臣行禮奠祭務崇蠲潔稱
朕意焉(通/典)
天寳五載十二月辛酉詔曰祈穀上帝春祀先王永惟
因心敢忘如在頃以詳諸舊典創以新儀清廟陳牲加
特于嘗餼昊天冬祭重増以時享況履兹霜露感愴惟
深瞻彼郊壇有懷昭事宜以來嵗正月朕親謁太廟便
于南郊合祭仍令中書門下即與禮官詳定儀注六載
正月戊子親祀南郊遂祀皇地祇(通/典)
天寳九載十一月制自今告獻太清宫及太廟改為朝
獻以告者臨下之義故也(舊唐書/𤣥宗紀)
十載正月壬辰朝獻太清宫癸巳朝饗太廟甲午有事
于南郊合祭天地禮畢大赦天下(舊唐書/𤣥宗紀)
天寳十載五月以前郊祭天地以髙祖神堯皇帝配座
故將祭郊廟告神堯皇帝室(禮儀/志)
天寶十載正月制曰自今以後攝祭南郊薦獻太清室
薦享太廟其太尉行事前一日于致齋所具羽儀鹵簿
公服引入朕親受祝版乃赴清齋以展誠敬(册府/元龜)
乾元元年四月甲寅上親享九廟遂有事于圜丘翌日
御明鳯門大赦天下六月己酉初置太乙神壇于圜丘是
日命宰相王璵攝行祠事(舊唐書肅/宗本紀)
上元二年九月去上元號稱元年以十一月為嵗首月以斗
所建辰為名元年建丑月辛亥有事于南郊(唐書肅/宗本紀)
元年建子月詔曰皇王符瑞應協于靈祇典禮廢興式
存于禋告頃以三代正朔所尚不同百王徽號無聞異
稱顧兹薄徳思創常規爰因行慶之日將務惟新之典
而建元立制册命厯符受于天地祖宗申于百辟卿士
今既循諸古法讓彼虚名革故之宜已宣于臣下昭報
之㫖未展于郊廟因時備禮擇日陳誠宜取來月一日
祭圜丘及太乙壇建丑月辛亥朔拜南郊祭太乙壇禮
畢還宫(册府/元龜)
廣德二年二月乙亥有事于南郊(唐書代/宗本紀)
代宗廣徳二年有事南郊從獨孤及議卒以太祖配天
(圖書/集成)
天寶十載五月已前郊祭天地以髙祖神堯皇帝配座
寶應元年杜鴻漸為太常卿禮儀使員外郎薛頎歸崇
敬等議以神堯為受命之主非始封之君不得為太祖
以配天地太祖景皇帝始受封于唐即殷之契周之后
稷也請以太祖景皇帝郊祀配天地告請宗廟亦太祖
景皇帝酌獻諫議大夫黎幹議以太祖景皇帝非受命
之君不合配享天地二年五月幹進議狀為十詰十難
曰歸崇敬薛頎等稱禘謂冬至祭天于圜丘周人則以
遠祖帝嚳配臣幹詰曰國語曰有虞氏夏后氏俱禘黄
帝商人禘舜周人禘嚳俱不言祭昊天于圜丘一也詩
商頌曰長發大禘也又不言祭昊天于圜丘二也詩周
頌曰雍禘太祖也又不言祭昊天于圜丘三也禮記祭
法曰有虞氏夏后氏俱禘黄帝殷人周人俱禘嚳又不
言祭昊天于圜丘四也禮記大𫝊曰不王不禘王者禘
其祖之所自出以其祖配之又不言祭昊天于圜丘五
也爾雅釋文曰禘大祭也又不言祭昊天于圜丘六也
家語云凡四代帝王之所郊皆以配天也其所謂禘者
皆五年大祭也又不言祭昊天于圜丘七也盧植云禘
祭名禘者帝也事尊明禘故曰禘又不言祭昊天于圜
丘八也王肅云禘謂于五年大祭之時又不言祭昊天
于圜丘九也郭璞云禘五年之大祭又不言祭昊天于
圜丘十也臣幹謂禘是五年宗廟之大祭詩禮經𫝊文
義昭然臣見禮記祭法及禮記大𫝊商頌長發等三處
鄭𤣥注或稱祭昊天或云祭靈威仰臣精詳典籍更無
以禘謂祭天于圜丘及郊祭天者審如禘是祭之最大
則孔子説孝經為萬代百王法稱周公大孝何不言禘
祀帝嚳于圜丘以配天而反言郊祀后稷以配天是以
五經俱無其説聖人所以不言輕議大典亦何容易猶
恐不悟今更作十難其一難曰周頌雍禘祭太祖也鄭
𤣥箋云禘大祭太祖文王也商頌云長發大禘也𤣥又
箋云大禘祭天也夫商周之頌其文互説或云禘太祖
或云大禘俱是五年宗廟之大祭詳覽典籍更無異同
惟鄭𤣥箋長發乃稱是郊祭天詳𤣥之意因此商頌禘
如大𫝊云大祭如春秋大事于太廟爾雅禘大祭雖云
大祭亦是宗廟之祭可得便稱祭天乎若如所説大禘
即云郊祭天稱禘即是祭宗廟又祭法説虞夏商周禘
黄帝與嚳大𫝊不王不禘禘上俱無大字𤣥因何復稱
祭天乎又長發文亦不歌嚳與感生帝故知長發之禘
為非禘嚳及郊祭天明矣殷周五帝之大祭羣經衆史
及鴻儒碩學自古立言著論序之詳矣俱無以禘為祭
天何棄周孔之法言獨取康成之小注便欲違經非聖
誣亂祀典謬哉其二難曰大𫝊稱禮不王不禘王者禘
其祖之所自出以其祖配之諸侯及其太祖者此説王
者則當禘其謂祭法虞夏商周禘黄帝及嚳不王則不
禘所當禘其祖之所自出謂虞夏出黄帝殷周出帝嚳
以近祖配而祭之自出之祖既無宗廟即是自外至者
故同之天地神祇以祖配而祀之自出之説非但于父
在母亦然左𫝊子産云陳則我周之自出此可得稱出
于太微五帝乎故曰不王不禘王者禘其祖之所自出
以其祖配之謂也及諸侯之禘則降于王者不得祭自
出之祖只及太祖而已故曰諸侯及其太祖此之謂也
鄭𤣥錯亂分禘為三注祭法云禘謂祭昊天于圜丘一
也注左𫝊稱郊祭天以后稷配靈威仰箋商頌又稱郊
祭天二也注周頌云禘大祭大于四時之祭而小於祫
太祖謂文王三也禘是一祭𤣥析之為三顛倒錯亂皆
率胸臆曽無典據何足為憑其三難曰虞夏商周已前
禘祖之所自出其義昭然自漢魏晉以還千餘嵗其禮
遂闕又鄭𤣥所説其言不經先儒棄之未曽行用愚以
為錯亂之義廢棄之注不足以正大典其四難曰所稱
今三禮行于代者皆是鄭𤣥之學請據鄭學以明之曰
雖云據鄭學今欲以景皇帝為始祖之廟以配天復與
鄭義相乖何者王制云天子七廟𤣥云此周禮也七廟
者太祖及文武之祧與親廟四也殷則六廟契及湯與
二昭二穆也據鄭學夏不以鯀及顓頊昌意為始祖昭
然可知也而欲引稷契為例其義又異是爰稽邃古洎
今無以人臣為始祖者惟殷以契周以稷夫稷契者皆
天子元妃之子感神而生昔帝嚳次妃簡狄有娀氏之
女吞𤣥鳥之卵因生契契長而佐禹治水有大功舜乃
命契作司徒百姓既和遂封于商故詩曰天命𤣥鳥降
而生商宅殷土芒芒此之謂也后稷者其母有邰氏之
女曰姜嫄為帝嚳妃出野履巨跡歆然有孕生稷稷長
而勤于稼穡堯聞舉為農師天下得其利有大功舜封于
邰號曰后稷唐虞夏之際皆有令徳故詩曰履帝武敏歆
居然生子即有邰家室此之謂也舜禹有天下稷契在其
間量功比徳抑其次也舜授職則播百穀敷五教禹讓
功則平水土宅百揆故國語曰聖人之制祀也功施于
人則祀之以死勤事則祀之契為司徒而人輯睦稷勤
百穀而死皆居前代祀典子孫有天下得不尊而祖之
乎其五難曰既遵鄭説小徳配寡遂以后稷只配一帝
尚不得全配五帝今以景皇帝特配昊天于鄭義可乎
其六難曰衆難臣云上帝與五帝一也所引春官祀天
旅上帝祀天旅四望旅訓衆則上帝是五帝臣曰不然
旅雖訓衆出于爾雅又為祭名春官訓陳注有明文若
如所言旅上帝便成五帝則季氏旅于泰山可得便是
四鎮耶其七難曰所云據鄭學則景皇帝親盡廟主合
祧却欲配祀天地錯亂祖宗夫始祖者經綸草昩體大
則天所以元氣廣大萬物之宗尊以長至陽氣萌動之
始日俱祀于南郊也夫萬物之始天也人之始祖也日
之始至也掃地而祭質也器用陶匏性也牲用犢誠也
兆于南郊就陽位也至尊至質不敢同于先祖禮也故
白虎通曰祭天嵗一者何天至尊至質事之不敢䙝黷
故因歲之陽氣始達而祭之今國家一歲四祭之黷莫
大焉上帝五帝其祀遂闕怠亦甚矣黷與怠皆禮之失
不可不知夫親有限祖有常聖人制禮君子不以情變
易國家重光累聖歴祀百數豈不知景皇帝始封于唐
當時通儒議功度德尊神堯克配彼天崇太宗以配上
帝神有宅主為日已久今欲黜神堯配含樞紐以太宗
配上帝則紫微五精上帝佐也以子先父是禮意乎非
止神祇錯位亦以祖宗乖序何以上稱皇天祖宗之意
哉若夫神堯之功太宗之徳格于皇天上帝臣以為郊
祀宗祀無以加焉其八難曰欲以景皇帝為始祖既非
造我區㝢經綸草昩之主故非夏始祖禹殷始祖契周
始祖稷漢始祖髙帝魏始祖武皇帝晉始祖宣帝國家
始祖神堯皇帝同功比徳而忽昇于宗祀圜丘之上為
昊天匹曽謂圜丘不如林放乎其九難曰昨所言魏文
帝丕以武帝操為始祖晉武帝炎以宣帝懿為始祖者
夫孟徳仲達者皆人傑也擁天下之强兵挾漢魏之微
主専制海内令行草偃服衮冕陳軒懸天子决事于私
第公卿列拜于道左名雖為臣勢實凌君後主因之而
業帝前王由之而禪代子孫尊而祖之不亦可乎其十
難曰所引商周魏晉既不當矣則景皇帝不為始祖明
矣我神堯㧞出羣雄之中廓清隋室拯生人于塗炭則
夏虞之勲不足多成帝業于數年之間則漢祖之功不
足比夏以大禹為始祖漢以髙祖為始祖則我唐以神
堯為始祖法夏則漢于義何嫌今欲革皇天之祀易太
祖之廟事之大者莫大于斯曽無按據一何寡陋不愧
于心不畏于天乎以前奉詔令諸司各據禮經定議者
臣幹忝竊朝列官以諫為名以直見知以學見達不敢
不罄竭以禆萬一昨十四日具以議狀呈宰相宰相令
朝臣與臣論難所難臣者以臣所見獨異莫不騰辭飛
辯競欲碎臣理鉗臣口剖析毫釐分别異同序墳典之
凝滯指子𫝊之乖謬事皆歸根觸物不礙但臣言有宗
爾豈辨者之流也又歸崇敬薛頎等援引鄭學欲蕪祀
典臣為明辯迷而不復臣輙作十詰十難援據墳籍昭
然可知庶郊禘事得其真嚴配不失其序皇靈降祉天
下䝉賴臣亦何顧不蹈鼎鑊謹敢聞達伏増悚越議奏
不報(舊唐書/禮儀志)
二年春夏旱言事者云太祖景皇帝追封于唐髙祖實
受命之祖百神受職合依髙祖今不得配享天地所以
神不降福以致愆陽代宗疑之詔百寮㑹議太常博士
獨孤及獻議曰禮王者禘其祖之所自出以其祖配之
凡受命始封之君皆謂太祖繼太祖已下六廟則以親
盡迭毁而太祖之廟雖百代不遷此五帝三王所以尊
祖敬宗也故受命于神宗禹也而夏后氏祖顓頊而郊
鯀纘禹黜夏湯也而殷人郊㝠而祖契革命作周武王
也而周人郊稷而祖文王則明自古必以首封之君配
昊天上帝惟漢氏崛起豐沛豐公太公無位無功不可
可以為祖宗故漢以髙皇帝為太祖其先細微也非足
為後代法伏惟太祖景皇帝以柱國之任翼周弼魏肇
啟王業建封于唐高祖因之為有天下之號天所命也
亦如契之封商后稷之封邰禘郊祖宗之位宜在百代
不遷之典郊祀太祖宗祀髙祖猶周之祖文王而宗武
王也今若以髙祖創業當躋其祀是棄三代之令典尊
漢氏之末制黜景皇帝之大業同豐公沛公之不祀反
古違道失孰大焉夫追尊景皇廟號太祖髙祖太宗所
以崇尊之禮也若配天之位既異則太祖之號宜廢祀
之不修廟亦當毁尊祖報本之道其墜于地乎漢制擅
議宗廟以大不敬論今武徳貞觀憲章未改國家方將
敬祀事和神人禘郊之間恐非所宜臣謹稽禮文參諸
往制請仍舊典竟依歸崇敬等議以太祖配享天地焉
廣徳二年正月十六日禮儀使杜鴻漸奏郊太廟大禮
其祝文自今已後請依唐禮版上墨書其玉簡金字者
一切停廢如允臣所奏望編為常式勅曰宜行用竹簡
(禮儀/志)
廣徳二年二月癸酉上親薦獻太清宫乙亥祀昊天上
帝于圜丘即日還宫(代宗/紀)
永泰二年禮儀使太常卿杜鴻漸奏冬至祀昊天上帝
夏至祀皇地祇請以太祖景皇帝配饗孟春祈穀祀昊
天上帝請以太宗配饗季秋于大享明堂祀昊天上帝
請以肅宗配饗臣與禮官學士憑據經文事皆明著徳
音詳定久未施行勅㫖依(通/典)
大厯五年冬十一月庚寅日長至命有司祀昊天上帝
于南郊　七年冬十一月辛卯日長至命有司祀昊天
上帝于南郊不視朝　八年冬十一月辛丑日長至不
視朝命有司祀昊天上帝于南郊　十一年冬十一月
丙辰日長至命有司祀昊天上帝于南郊不受朝賀
十三年冬十一月丁卯日長至命有司祀昊天上帝于
南郊不視朝(册府/元龜)
大厯十三年十一月丁卯日長至有司祀昊天上帝於南
郊上不視朝故也(舊唐書代/宗本紀)
貞元元年十一月癸卯上親祀昊天上帝於圜丘時河
中渾瑊澤潞李抱真山南嚴震同華駱元光邠寧韓游
瓌鄜坊唐朝臣奉誠康日知等大將侍祠郊壇還宫御
丹鳳樓大赦天下(徳宗/本紀)
　崔縱𫝊貞元元年天子郊祀為大禮使歲旱用屈縱
　撙裁文物儉而不陋
貞元元年十一月十一日徳宗親祀南郊有司進圖勅
付禮官詳酌博士柳冕奏曰開元定禮垂之不刋天寳
改作起自權制此皆方士謬妄之説非禮典之文請一
准開元禮從之(禮儀/志)
六年九月己卯詔十一月八日有事于南郊太廟行從
官吏將士等一切並令自備食物其諸司先無公厨者
以本司闕職物充其王府官度支量給廩物其儀仗禮
物並仰御史撙節處分十月己亥文武百寮京城道俗
抗表請上徽號上曰朕以春夏亢旱粟麥不登朕精誠
祈禱獲降甘雨既致豐穰告謝郊廟朕倘因禋祀而受
徽號是有為為之勿煩固請也十一月庚午日南至上
親祀昊天上帝于郊丘禮畢還宫御丹鳳樓宣赦見禁
囚徒减罪一等立仗將士及諸軍兵賜十八萬段匹(徳/宗)
(本/紀)
貞元六年十一月八日有事于南郊詔以皇太子為亞
獻親王為終獻上問禮官亞獻終獻合受誓戒否吏部
郎中柳冕奏凖開元禮獻官前七日於内受誓戒辭云
各揚其職不供其事國有常刑今以皇太子為亞獻請
改舊辭云各揚其職肅奉常儀從之(禮儀/志)
貞元九年十一月乙酉有事于南郊大赦(唐書徳/宗本紀)
　册府元龜貞元九年十一月癸未帝朝獻太清宫畢
　事宿齋于太廟行宫甲申朝于太廟畢事齋于南郊
　行宫乙酉日南至郊祀初帝以是歲有年蠻夷朝貢
　思親告郊廟於祀事尤重慎及將散齋謂宰臣曰在
　祀散齋歸正寢攝心奉祀不可聞外事其常務勿奏
　乃齋于别殿及命皇太子諸王行祭者皆受誓一日
　命妃媵辭于别所故事祈壇宫廟内壇及殿庭帝步
　武所皆設黄道褥壇十一位又施赤黄褥將有事皆
　命徹之又故事設御史版位于郊廟咸藉以褥及是
　䖍禋拜首於地有司奉祠者莫不惕勵
　通典貞元十三年勅郊壇時祭燔柴瘞埋並依天寳
　十三年制自今以後攝祭南郊太尉行事前一日于
　致齋所具羽儀鹵簿公服引入親授祝版乃赴清齋
　所
　唐書韋武𫝊是時帝以反正告郊廟大兵後典章茍
　完執事者時時咨武武酌宜約用得禮之衷羣司奉
　焉
　文獻通考長慶三年太常禮院奏郊壇祠祀遇大雨
　雪廢祭其禮物條件如後御署祝版既未行祭禮無
　焚毁之文請於太常寺勅庫收貯而其小祀雖非御
　署准此玉幣燎柴神酒燎幣醴齊並榛栗脯醢及應
　行事燭等請令郊社署各牒充次祭支用牲牛參牲
　既未行祭禮無進胙賜胙之文請比附禮記及祠令
　牲死則埋之例委監察使及禮官于祠所瘞埋其小
　祀不全用牢牲舊例用猪羊肉亦准此粢盛𤓰葅笋
　葅應已造成饌物請隨牲瘞埋行事官明衣絹布等
　准式既祭前給訖合充潔服既已經用請便收破公
　卿已下明房油煖幕炭應齋宿日所破用物請收破
　㫖依永為定式
寶厯元年正月乙巳朔辛亥親祀昊天上帝于南郊禮
畢御丹鳳樓大赦改元(舊唐書敬/宗本紀)
太和三年十一月甲午有事南郊大赦(唐書文/宗本紀)
　崔寧𫝊云黯開成初為監察御史奏郊廟祭祀不䖍
　文宗語宰相曰郊廟之禮朕當親之但千乗萬騎國
　用不給故使有司侍祠然是日朕正衣冠坐以俟旦
　今聞主者不䖍祭器敝惡豈朕事神蠲潔意耶公宜
　勅有司遵朕斯意黯乃具條以聞
　舊唐書王播𫝊弟起太和九年判太常卿充禮儀詳
　定使創造禮神九玉奏議曰邦國之禮祀為大事珪
　璧之儀經有前規謹案周禮以蒼璧禮天黄琮禮地
　青珪禮東方赤璋禮南方白琥禮西方黒璜禮北方
　又云四圭有邸以祀天兩圭有邸以祀地圭璧以祀
　日月星辰凡此九器皆祀神之玉也又云以禋祀祀
　昊天上帝鄭𤣥云禋烟也為玉幣祭訖燔之而升烟
　亦報陽也今與開元禮義同此則焚玉之騐也又周
　禮掌國之玉鎮大寶器若大祭既事而藏之此則收
　玉之證也梁代崔靈恩撰三禮義宗云凡祭天神各
　有二玉一以禮神一則燔之禮神者訖事却收祀神
　者與牲俱燎則靈恩之義合於禮經今國家郊天祀
　地祀神之玉常用守經據古禮神之玉則無臣等請
　下有司精求良玉創造蒼璧黄琮等九器祭訖則蔵
　之其燎玉即依常制從之
㑹昌元年正月辛巳有事于郊廟禮畢御丹鳳樓大赦
改元五年正月辛亥有事于郊廟禮畢御承天門大赦
天下(武宗/本紀)
　舊唐書武宗本紀㑹昌四年十二月勅郊禮日近獄
　囚數多案欵已成多有翻覆其兩京天下州府見繫
　獄囚已結正及兩度翻案伏欵者並令先事結斷訖
　申
大中元年正月甲寅皇帝有事于郊廟禮畢御丹鳳樓
大赦改元(唐書宣/宗本紀)
　舊唐書宣宗本紀大中五年勅兩京天下州府起大
　中五年正月一日已後三年内不得殺牛如郊廟享
　祀合用者即與諸畜代
咸通元年十一月丁未上有事于郊廟禮畢御丹鳳樓
大赦改元　四年正月庚午上有事于圜丘禮畢御丹
鳳樓大赦(舊唐書懿/宗本紀)
龍紀元年十一月丁未朝獻于太清宫戊申朝享于太
廟己酉有事于南郊大赦(唐書昭/宗本紀)
龍紀元年十一月己丑朔將有事于圜丘辛亥上宿齋
于武徳殿宰相百寮朝服于位時兩軍中尉楊復恭及
兩樞宻皆朝服侍上太常博士錢珝李綽等奏論之曰
皇帝赴齋宫内臣皆服朝服臣檢國朝故事及近代禮
令並無内官朝服典祭之文伏惟皇上陛下承天御厯
聖祚中興祗見宗祧克承大禮皆稟髙祖太宗之成制
必循虞夏商周之舊經軒冕服章式遵彞憲禮院先准
大禮使牒稱得内侍省牒要知内臣朝服品秩禮院已
准禮令報訖今叅詳近朝事例若内官及諸衞將軍必
湏製冠服即各依所兼正官隨資品依令式服本官之
服事存𫝊聽且可俯從然亦分明著在禮令乞聖慈允
臣所奏狀入至晩不報錢珝又進狀曰臣今日己時進
狀論内官冠服制度未奉聖㫖伏以陛下䖍事郊禋式
遵彞範凡闗典禮必守憲章今陛下行先王之大禮而
内臣遂服先王之法服来日朝獻太大聖臣贊導皇帝
行事若侍臣服章有違制度是為非禮上凟祖宗臣期
不奉勅臣謬當聖代叨備禮官獲正朝儀死且不朽脂
膏泥滓是所甘心狀入降朱書御札曰卿等所論至當
事可從權勿以小瑕遂妨大禮于是内四臣遂以法服
侍祠甲寅圜丘禮畢御承天門大赦(舊唐書昭/宗本紀)
　唐書殷侑𫝊孫盈孫為太常博士龍紀元年昭宗郊
　祀兩中尉及樞宻皆以宰相服侍上盈孫奏言先代
　令典無内官朝服侍祠必欲之當隨所攝資品雖無
　援據猶免僣逼詔可
　舊唐書孔緯𫝊十一月昭宗謁郊廟兩中尉内樞宻
　請朝服緯奏曰中貴不衣朝服助祭國典也陛下欲
　以權道寵内臣則請依所兼之官而為之服天子召
　諫官謂之曰大禮日近無宜立異為朕容之于是内
　官以朝服助祭
天祐二年七月卜郊九月乙酉改卜郊十一月庚午三
卜郊(唐書哀/帝本紀)
天祐二年五月庚午勅所司定今年十月九日有事郊
丘其修製禮衣祭服宜令宰臣柳璨判祭器宜令張文
蔚楊涉分判儀仗車輅宜令太常卿張廷範判　六月
辛卯太微宫使柳璨奏前使裴樞充宫使曰權奏請𤣥
元觀為太清宫又别奏在京𢎞道觀為太清宫至今未
有制置伏以今年十月九日陛下親事南禋先謁聖祖
廟𢎞道觀既未修葺𤣥元觀又在北山若車駕出城禮
非便穏今欲只留北邙山上老君廟一所其𤣥元觀請拆
入都城于清化坊内建置太微宫以備車駕行事從之
　丙午全忠奏得宰相柳璨記事欲拆北邙山下𤣥元
觀移入都内清化坊取舊昭明寺基建置太微宫凖備
十月九日南郊行事緣延資庫鹽鐵並無物力令臣商
量者臣已牒判六軍諸衞張全義指揮工作訖優詔嘉
之　九月乙酉勅先擇十月九日即事郊丘備物之間
有所未辦宜改用十一月十九日　十一月丙辰全忠
自正陽渡淮而北至汝隂全忠深悔此行無益丁卯至
大梁時哀帝以此月十九日親祠圜丘中外百司禮儀
法物已備戊辰宰相已下於南郊壇習儀而裴迪自大
梁回言全忠怒蔣𤣥暉張廷範栁璨等謀延唐祚而欲
郊天改元𤣥暉柳璨大懼庚午勅曰先定此月十九日
親禮南郊雖定吉辰改卜亦有故事宜改取来年正月
上辛付所司　十二月庚戌勅朕以謬荷丕圖禮合親
謁郊廟先定來年正月上辛用事今以宫闈内亂播于
醜聲難以慙恧之容入于祖宗之廟其明年上辛親謁
郊廟宜停(舊唐書哀/帝本紀)
　五代史梁本紀天子卜祀天于南郊王怒以蔣𤣥暉
　等欲祈天以延唐祚天子懼改卜郊十二月王遣人告
　樞宻使蔣𤣥暉與何太后私通殺𤣥暉而焚之遂弑
　太后于積善宫天子下詔以太后故停郊
　孔循𫝊循與蔣𤣥暉有隙哀帝即位將有事于南郊
　循與王殷(即蔣殷/冒王氏)䜛于太祖曰𤣥暉私侍何太后與
　張廷範等奉天子郊天冀延唐祚太祖大怒時梁兵
　攻壽春敗歸帝遣裴迪勞軍太祖見迪怒甚迪還哀
　帝不敢郊
　蔣殷𫝊哀帝方卜郊殷與蔣𤣥暉有隙因譖之太祖
　言𤣥暉等教天子卜郊祈天且待諸侯助祭者以謀
　興復太祖大怒哀帝為改卜郊
　
　
　
　
　
　
　
　唐㑹要卷九下
欽定四庫全書
　唐㑹要卷十上
　　　　　　　　　　　　　　宋　王溥　撰
　　親拜郊(正月祈穀/)
高祖武德初定令孟春辛日祈穀祭感帝于南郊𤣥帝
配用蒼犢二(舊唐書/禮儀志)
高宗顯慶二年詔南郊祈穀祭昊天上帝罷感帝祠(文/獻)
(通/考)
高宗顯慶二年禮部尚書許敬宗與禮官等議曰六天
出於緯書而南郊圜丘一也𤣥以為二物郊及明堂本
以祭天而康成皆以為祭太微五帝𫝊曰凡祀啟蟄而
郊郊而後耕故郊祀后稷以祈豐事而𤣥謂周祭蒼帝
靈威仰配以后稷因而祈穀皆謬論也由是盡黜𤣥說
而南郊祈穀祭昊天上帝(唐書禮/樂志)
　蕭德言傳子子儒字文舉議月令孟春祈穀上帝春
　秋啟蟄而郊郊而後耕故郊祀后稷以祈農事春夏祈
　穀于上帝皆祭天也著之感帝尤為不稽請郊明堂
　罷六天說止祀昊天詔曰可
乾封元年詔祈穀復祀感帝(唐書禮/樂志)
乾封初詔依舊祀感帝司禮少常伯郝處俊等奏曰顯
慶新禮廢感帝之祀改為祈穀祀昊天上帝以高祖太
武皇帝配檢舊禮感帝以世祖元皇帝配今既奉勅依
舊祭感帝今改祈穀為感帝以高祖配者高祖依新禮
見配圜丘昊天上帝若更配感帝便恐有乖古禮案禮
記周人禘嚳而郊稷之義今若禘郊一祖同配恐無所
據從之(舊唐書/禮儀志)
開元中起居舍人王仲邱議曰案貞觀禮祈穀祀感帝
而顯慶禮祀昊天上帝傳曰郊而後耕詩曰噫嘻春夏
祈穀于上帝禮記亦曰上辛祈穀于上帝而鄭𤣥乃云
天之五帝迭王王者之興必感其一因别祭尊之故夏
正之月祭其所生之帝于南郊以其祖配之故周祭靈
威仰以后稷配因以祈穀然則祈穀非祭之本意乃因
后稷為配爾此非祈穀之本義也夫祈穀本以祭天也
然五帝者五行之精所以生九穀也宜于祈穀祭昊天
而兼祭五帝(唐書禮/樂志)
　王仲邱傳開元中上言貞觀禮正月上辛祀感帝于
　南郊顯慶禮祀昊天上帝于圜丘以祈穀臣謂詩春
　夏祈穀于上帝禮上辛祈穀于上帝則上帝當昊天
　矣鄭𤣥曰天之五帝遞王王者必感一以興故夏正
　祭所生于郊以其祖配之因以祈穀感帝之祀貞觀
　用之矣請因祈穀之壇徧祭五方帝五帝者五行之
　精九穀之宗也請二禮皆用詔可
開元二十年改撰新禮祀天一嵗有四正月上辛祈穀
祀昊天上帝于圜丘以高祖配五方帝從祀其上帝配
帝籩豆等同冬至之數五方帝太罇著罇犧罇山罍各
一籩豆等亦同冬至之數(舊唐書/禮儀志)
天寳六載正月戊子親祀圜丘禮畢大赦天下(舊唐書/𤣥宗本)
(紀/)
建中元年春正月辛未有事于南郊大赦(唐書德/宗本紀)
元和二年正月辛卯有事于南郊大赦(唐書憲/宗本紀)
元和二年正月己丑朔上親獻太清宫太廟辛卯祀昊
天上帝于郊丘是日還宫御丹鳳樓大赦天下先是將
及大禮隂晦浹旬宰臣請改日上曰郊廟事重齋戒有
日不可遽更享獻之辰景物晴霽人情欣悅(舊唐書憲/宗本紀)
元和十五年十二月將有事于南郊穆宗問禮官南郊
卜日否禮院奏伏凖禮令祠祭皆卜自天寳已後凡欲
郊祀必先朝太清宫次日饗太廟又次日祀南郊相循
至今並不卜日從之及明年正月南郊禮畢有司不設
御榻上立受羣臣慶賀及御樓仗退百竂復不于樓前
賀及受于興慶宫二者闕禮有司之過也(舊唐書/禮儀志)
長慶元年正月辛丑有事于南郊大赦改元(唐書穆/宗本紀)
長慶元年正月己亥朔上親薦獻太清宫太廟是日法
駕赴南郊日抱珥宰臣賀于前辛丑祀昊天上帝于圜
丘即日還宫御丹鳳樓大赦天下改元長慶内外文武
及致仕官三品以上賜爵一級四品以下加一階陪位
白身人賜勲兩轉應緣大禮移仗宿衛御樓兵仗將士
普恩之外賜勲階有差仍凖舊例賜錢物二十萬四千
九百六十端匹禮畢羣臣于樓前稱賀仗退上朝太后
于興慶宫(舊唐書穆/宗本紀)
寳厯元年春正月辛亥有事于南郊(唐書敬/宗本紀)
㑹昌元年春正月辛巳有事于南郊大赦改元五年正
月辛亥有事于南郊大赦作仙臺于南郊(唐書武/宗本紀)
大中元年正月甲寅有事于南郊大赦改元七年春正
月戊申有事于南郊大赦(唐書宣/宗本紀)
咸通四年春正月庚午有事于南郊(唐書懿/宗本紀)
乾符二年春正月辛卯有事于南郊(唐書僖/宗本紀)
　　親迎氣
武徳貞觀之制神祇大享之外每嵗立春之日祀青帝
于東郊帝宓羲配勾芒嵗星三辰七宿從祀立夏祀赤
帝于南郊帝神農氏配祝融熒惑三辰七宿從祀季夏
土王日祀黄帝于南郊帝軒轅配后土鎮星從祀立秋
祀白帝于西郊帝少昊配蓐收太白三辰七宿從祀立
冬祀黑帝于北郊帝顓頊配𤣥㝠辰星三辰七宿從祀
每郊帝及配座用方色犢各一籩豆各四簠簋各二㽅
俎各一勾芒已下五星及三辰七宿每宿牲用少牢每
座籩豆簠簋㽅俎各一(舊唐書/禮儀志)
永昌元年(即嗣聖/六年)勅天無二稱帝是通名從前諸儒互
生同異乃以五方之帝亦謂為天假有經傳互文終是
名實未當稱號不别尊卑相混自今郊祀之禮惟昊天
上帝稱天自餘五帝皆稱帝(通/典)
𤣥宗開元十一年正月十日制獻嵗之吉迎氣方始敬
順天時無違月令所由長吏可舉舊章(通/考)
立春日祀青帝于東郊以太昊配勾芒嵗星三辰七宿
從祀　立夏日祀赤帝于南郊以炎帝配祝融熒惑三
辰七宿從祀　季夏日祀黄帝于南郊以軒轅配后土
鎮星從祀　立秋日祀白帝于西郊以少昊配蓐收太
白三辰七宿從祀　立冬日祀黑帝于北郊以顓頊配
𤣥㝠辰星三辰七宿從祀正座配座籩豆各十二五辰
五官三辰七宿籩豆各二餘各一也(通/考)
　以上樂用本音皆以黄鍾為均三成准周禮云圜鍾
　之均六變天神皆降可得而禮記云天神皆降明五
　帝日月星辰皆天神也又准周禮樂三變唯致丘陵
　之祇今改用六變(通/考)
齋戒(攝事祀官齋/戒如圜丘儀)前祀七日平明太尉誓百官于尚書
省曰某月某日祀青帝于東郊各揚其職不供其事國
有常刑皇帝散齋四日致齋三日如圜丘儀　陳設前
祀三日尚舍直長施大次于外壝東門之内道北南向
尚舍奉御鋪御座(攝事則衛尉設祀官公卿/以下次于道南北向西上)衛尉設陳
饌幔于内壝東門之外道南北向設文武侍臣次又設
祀官及從祀羣官諸州使蕃客等次前祀二日大樂令
設宫懸之樂于壇南壝之内設鐘與磬于壇上各如圜
丘之儀右校掃除壇之内外郊社令積柴于燎壇(其壇/于樂)
(懸之南外壝之内攝事則其/壇于神壇之左内壝之外)方一丈高丈二尺開上南
出户方六尺前祀一日奉禮設御位在壇之東南西向
(攝事則設祀官公卿位于内壝東門之内道北/執事位于道南每等異位重行西向以北為上)設望燎
位于柴壇之北南向設祀官公卿位于内壝東門之外
道南分獻之官于公卿之南執事位于其後設祀官及
從祀羣官位及門外等位一如圜丘(攝事則御史/位于壇上)設牲
牓于東壝之外當門西向配帝牲牓少退南上設廩犧令
位于牲西南御史陪其後俱北向設諸太祝位于牲東
各當牲後祝史陪其後俱西向設太常卿省牲位于牲
前近北南向設青帝(夏赤帝季夏黄帝/秋白帝冬黑帝)酒罇于壇之上
下太罇二著罇二犧罇二山罍二在壇上東南隅北向
象罇二壺罇二山罍二在壇下皆于南陛之東北向西
上設配帝著罇二犧罇二象罇二山罍二在壇上于青
帝酒罇之東北向西上嵗星三辰勾芒氏(夏祝融季夏/后土秋蓐收)
(冬𤣥㝠以/下放此)俱象罇二各設于神座之左皆右向七宿壺
罇二設于神座之右而左向(上帝配帝之罇置于坫星/辰以下罇藉以席皆加勺)
(羃設爵/于罇下)設御洗于壇南陛東南亞獻之洗又于東南俱
北向罍水在洗東篚在洗西南肆(篚實以/巾爵)設星辰之罇
罍洗篚各于其方陛道之左俱内向執罇罍篚羃者各
于其後又設玉幣之篚于壇上下罇坫之所祀日未明
五刻太史令郊社令設青帝靈威仰神位(赤帝赤熛怒/黄帝含樞紐)
(白帝白招拒/黑帝汁光紀)于壇上北方南向席以藁秸設帝太昊氏
神座(夏神農季夏軒轅秋少/昊冬顓頊以下放此)于東方西向席以莞設嵗
星三辰之座于壇之東北七宿之座于壇之西北各于
其壇南向相對為首設勾芒氏之座于壇之東面西向
席皆莞設神位各于座首　省牲器(如初/儀)　鑾駕出宫
(如圜/丘儀)　奠玉帛祀日未明三刻諸祀官各服其服郊社
令良醖令各率其屬入實罇罍玉幣(凡六罇之次太罇/為上實以汎齊著)
(罇次之實以醴齊犧罇次之實以盎齊象罇次之實以/醍齊壺罇次之實以沈齊山罍為下實以三酒配座著)
(罇為上實以汎齊犧罇次之實以醴齊象罇次之實以/盎齊其嵗星三辰勾芒氏之象罇俱實以醍齊七宿之)
(壺罇俱實以汎齊𤣥酒各實于五齊之上罇禮神之玉/東方以青珪南方以赤璋中央以黄琮西方以騶虞北)
(方以𤣥璜其幣各/隨方色長丈八尺)太官令帥進饌者實籩豆簠簋入設
于内壝東門之外饌幔内未明二刻奉禮帥贊者先入
就位贊引引御史博士諸太祝及令史祝史與執罇罍篚
羃者入自東壝門當壇南重行北面西上立定奉禮曰
再拜贊者承傳御史已下皆再拜訖執罇罍篚羃者各
就位贊引引御史博士諸太祝詣卯陛升行掃除于上
令史祝史行掃除于下訖引就位車駕將至謁者贊引
引祀官通事舍人分引從祀羣官諸方客使先至者各
就門外位駕至犬次門外迴輅南向將軍降立于輅右
侍中進當鑾駕前跪奏稱侍中臣某言請降輅俛伏興
還復位皇帝停大次通事舍人各引文武九品已上從
祀羣官就壝外位(攝則無車駕將/至下至壝外儀)太樂令帥工人二舞
次入就位文舞入陳于懸内武舞立于懸南道西謁者引
司空入陳掃除訖出復位如常儀皇帝停大次半刻頃
通事舍人贊引各引從祀羣官介公酅公諸方客使先
入就位太常博士引太常卿立于大次門當門北向侍
中版奏外辦(攝則初司空入謁者引祀官贊引引執事/俱就門外位司空掃除訖各引入就位贊)
(再拜謁者進太尉之左白有司謹具請行/事無皇帝停大次下至太常卿奏謹具儀)皇帝服大裘
而冕(夏服/衮冕)出次華蓋侍衛如常儀博士引太常卿太常
卿引皇帝(凡太常卿前導/皆博士先引)至内壝外殿中監進大珪尚
衣奉御又以鎮珪授殿中監殿中監受進皇帝搢大珪
執鎮珪華蓋仗衛停殿門近侍者從入如常謁者引禮
部尚書太常少卿陪從如常儀皇帝至版位西向立(每/立)
(定太常卿博/士即立于左)謁者贊引各引祀官次入就位立定太常
卿前奏稱請再拜退復位皇帝再拜奉禮曰衆官再拜
衆官在位者皆再拜(其先拜/者不拜)太常卿前奏有司謹具請
行事退復位協律郎跪俛伏舉麾鼓柷奏角音(夏徵音/季夏宫)
(音秋商音/冬羽音)乃以黄鍾之均文舞之舞樂六成偃麾戛敔
樂止太常卿前奏稱請再拜退復位皇帝再拜(攝事/拜)奉
禮曰衆官再拜衆官在位者皆再拜上下諸太祝俱取
玉幣于篚各立于罇所其奠玉幣及毛血並如圜丘儀
(攝則太尉為初獻受玉幣登預作/元和之樂餘亦如圜丘攝事之儀)　進熟皇帝既升奠
玉帛其設饌盥洗奠皆如圜丘之儀(攝事如圜/丘攝事儀)太祝持
版進于神座之右東向跪讀祝文曰維某年嵗次某月
朔某日子嗣天子臣某(攝事云嗣天子臣某/謹遣太尉臣某名)敢昭告于
青帝靈威仰獻春伊始時維發生品物昭蘇式遵恒禮
敬以玉帛犧齊粢盛庶品肅恭燔祀暢兹和徳帝太昊
氏配神作主尚饗訖興(夏云昭告于赤帝赤熛怒朱明/戒序長贏馭節庶品蕃碩用遵)
(恒典敬以玉帛犧齊粢盛庶品恭敬禋祀肅昭養徳帝/神農氏配神作主季夏云黄帝含樞紐爰兹溽暑實惟)
(土潤戊巳統位黄鍾在宫敬以玉帛犧齊粢盛庶品恭/修燔祀式䖍厚徳帝軒轅氏配神作主秋云白帝白招)
(拒素秋伊始品物收成祗率舊章展其恒禮帝少昊氏/配神作主冬云黑帝汁光紀𤣥㝠戒序庶類安寧資此)
(積嵗祗率恒典帝/顓頊氏配神作主)皇帝再拜初讀祝文訖樂作太祝進
奠版于神座前興還罇所皇帝拜訖樂止太常卿引皇
帝詣配帝酒罇所執罇者舉羃侍中取爵侍中贊酌汎
齊訖樂作太常卿引皇帝進當太昊氏神座前東向跪
奠爵俛伏興太常卿引皇帝少退東向立樂止太祝持
版進于神座之左北向跪讀祝文曰維某年嵗次某月
朔某日子開元神武皇帝臣某敢昭告于帝太昊氏爰
始立春盛徳在木用致燔燎於青帝靈威仰惟帝布兹仁
政叨叶上元謹以制幣犧齊粢盛庶品備兹明薦配神
作主尚饗訖興(夏云昭告于帝神農氏時維孟夏火徳/方融用兹明禋于赤帝赤熛怒惟帝表)
(功協徳允斯作對謹以制幣犧齊粢盛庶品式陳明薦/配神作主季夏云告于帝軒轅氏時維季夏位膺土徳)
(式奉明禋于黄帝含樞紐惟帝功施厚地道合上元謹以/云云秋云告于帝少昊氐時維立秋金徳在馭用致燔)
(燎于白帝白招拒惟帝立兹義政叶此神功謹以云云/冬云告于帝顓頊氏時維立冬水徳在馭用兹禋燎于)
(黑帝汁光紀惟帝道合乾/元允兹升配謹以云云)其飲福及亞獻至還宫並同
圜丘之儀(攝事同圜丘攝/事儀  開元禮)
開元二十五年十月一日制自今已後每年立春之日
朕當帥公卿親迎春于東郊其後夏及秋常以孟月朝
于正殿讀時令仍令禮官即修撰儀注既為常式及是
常禮務從省便無使勞煩也(文獻/通考)
開元二十六年正月丁丑迎氣于東郊(唐書𤣥/宗本紀)
開元二十六年又親往東郊迎氣祀青帝以勾芒配嵗
星及三辰七宿從祀其壇本在春明門外𤣥宗以配所
隘狹始移于滻水之東面西位望春宫其壇一成壇上
及四面皆青色勾芒壇在東南嵗星已下各為一小壇
在青帝壇之北親祀之時有瑞雪壇下侍臣及百竂拜
賀稱慶(舊唐書/禮儀志)
肅宗元年建卯月一日赦文朕敬授人時慎徽月令庶
無極憊以獲休徵自今已後每至四孟月迎氣之日令
所司明案典禮宣讀時令朕當與百辟卿士共舉行之
(文獻/通考)
德宗貞元元年十月二十七日詔郊祀之義本于至誠
制定禮名合從事實使名實相副尊卑有倫五方配帝
上古哲王道濟蒸民禮著明祀論善計功則朕徳不類
統天御極則朕位攸同而祝文所有稱臣以祭既無益
于誠敬徒有黷于等威宜從改正以敦至禮自今以後
祀五方配帝祝文並不須稱臣其餘禮數如舊(舊唐書/禮儀志)
　舊唐書郭崇敬𫝊時有衛士臣彭祖上疏云大唐土
　徳千年合符請每四季郊祀天地詔禮官儒者議之
　崇敬議曰案舊禮立春之日迎氣于東郊祭青帝立
　夏日迎夏于南郊祭赤帝先立秋十八日迎黄靈于
　中地祀黄帝秋冬各于其方黄帝于五行為土王在
　四季生于火故火用事之末而祭之三季則否漢魏
　周隋共行此禮國家土徳乘時亦以每嵗六月土王
　之日祀黄帝于南郊以后土配所謂合禮今彭祖請
　用四季祠祀多憑緯候之書且據隂陽之說事涉不
　經恐難行用又議祭五人帝不稱臣云太昊五帝人
　帝也于國家即為前後之禮無君臣之義若于人帝
　而稱臣則于天帝復何稱也議者或云五人帝列于
　月令分配五時則五神五音五祀五蟲五臭五穀皆
　以備其時之色數非必别有尊崇也
　　后土(方丘/)
武徳初令每嵗夏至祭皇地祇于方丘亦以景帝配其
壇在京城之北十四里壇制再成下成方十丈上成五
丈每祀則地祇及配帝設位于壇上神州及五嶽四鎮
四瀆四海五方山林川澤丘陵墳衍原隰並皆從祀神
州在壇之第二等五嶽以下三十七座在壇下外壝之
内丘陵等三十座在壝外其牲地祇及配帝用犢三神
州用黝犢一嶽鎮以下加羊豕各五焉孟冬祭神州于
北郊景帝配用黝犢二(舊唐書/禮儀志)
太宗貞觀時奉高祖配地郊(通/典)
　中書令房𤣥齡與禮官議以為禮有益于人則祀之
　神州者國之所託餘八州則又不相及近代通祭九
　州今除餘州等八座惟祭皇地祇及神州以正祀典
高宗永徽中廢神州之祀(通/考)
　禮部尚書許敬宗議方丘在祭地之外别有神州謂
　之北郊分地為二既無典據理又不通請合于一祀
　以符古義仍並循附式令永垂後則可之
　唐書蕭徳言傳方丘既祭地又祭神州北郊皆不經
　請止一祠詔曰可
乾封初詔依舊祀神州皇地祇壇依舊于渭水安置(通/考)
　太常博士陸遵等議北郊之月古無明文漢光武正
　月辛未始建北郊東晉成帝咸和中議北郊用正月
　皆無指據武徳來禮令即用十月為是隂用事故于
　此時祭之請依舊十月致祭從之
武后天冊萬嵗元年親享南郊合祭天地(通/考)
睿宗景雲三年將祀南郊有司請設皇地祇位(通/考)
先天元年夏五月戊寅有事于北郊辛巳大赦改元曰
延和賜内外官陪禮者勲一轉民酺五日(唐書睿/宗本紀)
開元十一年二月壬子如汾隂祀后土(唐書𤣥/宗本紀)
開元十一年上將還西京便幸并州兵部尚書張說進
言曰陛下今因行幸路由河東有漢武后土之祀此禮
亦闕歴代莫能行之願陛下紹斯墜典以為三農祈穀
此誠萬姓之福至十二年二月二十二日祠后土于汾
隂睢上太史奏榮光出河休氣四塞祥風繞壇日揚其
光(初有司奏修壇掘地獲古銅鼎二其大者容四升小/者容一升色皆青又獲古甎長九寸有篆書千秋萬)
(嵗字及長樂未央字又有赤兔見于壇側舊祠堂為婦人素/像則天時移河西梁山神素像就祠中配焉至十一年有司)
(遷梁山神像于祠外之别室焉詔以中書令張嘉貞為壇場/使將作少監張景為壇場副使張説為禮儀使文獻通考)
開元二十年九月乙巳中書令蕭嵩等奏上開元新禮
十一月庚午祀后土于睢上大赦天下(舊唐書𤣥/宗本紀)
開元二十年十一月庚申如汾陰祠后土(唐書𤣥/宗本紀)
開元二十年車駕欲幸太原中書令蕭嵩上言云十一
年親祀后土為蒼生祈穀自是神明昭祐累年豐登有祈
必報禮之大者且漢武親祠睢上前後數回伏請准舊
事至后土行報賽之禮上從之至十一月二十一日祀
后土于睢上其文曰恭惟坤元道昭品物廣大茂育暢
于生成庶憑休和惠及黎獻博厚之位粵在汾隂肅恭
時巡用昭舊典敬以琮幣犧牲粢盛庶品備兹瘞禮式
展誠慤睿宗皇帝配神作主禮畢令所司刊石于祠所
(上自為文/文獻通考)
開元二十年蕭嵩為中書令改撰新禮祀地一嵗有二
(舊唐書/禮儀志)
祭地儀夏至日祭皇地祇于方丘壇上以髙祖神堯皇帝
配座(每座籩豆各十二簠簋/篚俎各一百七十二座)祭神州地祇於壇第一等
(籩豆各四/餘如上也)祭五嶽四鎮四海四瀆五山五川五林五澤五
丘五陵五墳五衍五原五隰于内壝之外各依方所(每/座)
(籩豆各一簠簋篚俎/各一皆凖舊禮為定)立冬後祭神州地祇于北郊以太
宗文武聖皇帝配座(每座籩豆各十二/簠簋篚俎各一也)
舊樂用姑洗三成准周禮云函鍾之均八變則地祇皆
降可得而禮鄭𤣥云祭地有二一是大地崑崙為皇地
祇則宗伯黄琮所祭者二是帝王封域内之神州則兩
圭有邸所祭者後禮則不立神州之祀今依前禮為定
既曰地祇其樂合用函鍾之均八變(並開/元禮)
皇帝夏日至祭方丘儀(后土同孟冬祭神/州及攝事並附)　齋戒前祭
七日戒誓皇帝服衮冕前祭二日太尉告高祖神堯皇
帝廟如常告之儀(告以配/神作主)孟冬祭神州則告太宗文武
聖皇帝廟餘並如圜丘之儀　陳設前祭三日尚舍直
長施大次於外壝東門之外道北南向(攝事衛尉設祭官/公卿以下次于東)
(壝外道南/北向西上)尚舍奉御鋪御座衛尉設文武侍臣次于大
次之後文官在左武官在右俱南向設祭官次于東壝
之外道南北向西上三師于南壝之外道東諸王于三
師之南俱西向北上文官九品以上于祭官之東北向
西上介公酅公于南壝之外道西東向諸州使人東方
南方于諸王東南西向西方北方于介公酅公西南東
向皆北上諸國之客東方南方于諸州使人之南西向
西方北方于諸州使人之南東向皆北上武官三品以
下七品以上于西壝之外道南北向東上(其褒聖侯于/文官三品以)
(下攝事無御座/以下至此儀)設陳饌幔于内壝東門西門之外道北
面南向(壇上及神州東方南方之饌陳于東門外西向/西方北方之饌陳于西門外東向神州無西門)
(之/饌)前祭二日大樂令設宫縣之樂于壇南内壝之外樹
靈鼓于北縣之内道之左右餘如圜丘儀又為瘞埳于
壇之壬地内壝之外方深取足容物南出陛前祭一日
奉禮設御位(攝事無/御位)于壇之東南西向設望瘞位于壇
西南當瘞埳北向設祭官公卿位于内壝東門之外道南
分獻官于公卿之南執事者位于其後每等異位俱重
行西向北上設御史位于壇上正位于東南隅西向副位
西南隅東向設奉禮位于樂縣東北贊者二人在南差
退俱西向北上設奉禮贊者位于瘞埳西南東向南上設
協律郎位于壇上南陛之西東向設太樂令位于北縣之
間當壇北向設從祭之官三師位于縣南道東諸王位于
三師之東俱北向西上介公酅公位于道西北向東上文
官從一品以下九品以上位于執事之南每等異位重行西
向武官三品以下九品以上位于西方當文官每等異位重
行東向皆北上諸州使人位東方南方于諸王東南重行
北面西上西方北方于介公酅公西南重行北面東上設
諸國客使位于内壝南門之外東方南方于諸州使人之
東每國異位重行北面西上西方北方於諸州使人之西
每國異位重行北面東上(攝事無三師/以下至此儀)設門外位祭官公
卿以下皆于東壝之外道南每等異位重行北面西上三
師位于南壝之外道東諸王于三師之南俱西向介公酅
公于道西東向皆北上文官從一品以下九品以上位于東
壝之外祭官之南每等異位重行北向西上武官三品以下
九品以上位于西壝之外道南每等異位重行北面東上諸
州使人位東方南方于諸王東南重行西面西方北方
于介公酅公西南重行東面俱北上設諸國客位東方
南方于諸州使人之南每國異位重行西面西方北方
于諸州使人之南每國異位重行東面皆北上(攝事無/三師以)
(下至/此儀)牲牓于東壝之外當門西向黄牲一居前又黄牲
一在北少退𤣥牲一在南少退設廩犧令位于牲西南
祝史陪其後俱北向設諸太祝位于牲東各當牲後祝
史陪其後俱西向設太常卿省牲位于牲前近北南向
設皇地祇酒罇于壇之上下太罇二著罇二犧罇二山
罍一在壇上東南隅北向象罇二壺罇二山罍二在壇
下皆于南陛之東北向俱西上設配帝著罇二象罇二
山罍一在壇上皆于皇地祇酒罇之東北向西上(孟冬/北郊)
(酒罇于神州酒罇/之東同夏至之儀)神州太罇二在第一等每方嶽鎮海
瀆俱山罇二山川林澤俱蜃罇二丘陵墳衍原隰俱概
罇二凡罇各設于神座之左而右向(神州以上之罇置/于坫以下之罇俱)
(藉以席皆加勺冪設爵于罇下孟冬儀/壇上之罇置于坫壇下之罇藉以席)設御洗及設玉
幣之篚等並如圜丘儀(孟冬/祭同)祭日未明五刻太史令郊
社令各服其服帥其屬升設皇地祇神座于壇上北方
南向席以藁秸設高祖神堯皇帝神座(孟冬神州則設/太宗文武聖皇)
(帝神/座)于東方西向席以莞設神州地祇神座于第一等
東南方席以藁秸又設嶽鎮海瀆以下之座于内壝之
内各于其方皆有原隰丘陵墳衍之座又設中岳以下
之座于壇之西南俱内向自神州以下六十八位席皆
以莞設神位各于座首　省牲器(如别/儀)　鑾駕出宫服
以衮冕餘如上辛圜丘儀(孟冬北郊/同圜丘)　奠玉帛祭日未
明三刻諸祭官各服其服郊社令良醖令各帥其屬入
實尊罍玉幣(凡六罇之次太罇為上實以汎齊著罇次/之實以醴齊犧罇次之實以盎齊象罇次)
(之實以醍齊壺罇次之實以沈齊山罍為下實以三酒/配帝著罇為上實以汎齊犧罇次之實以醴齊象罇次)
(之實以盎齊以上孟冬同神州太罇實以沈齊五罇實/以清酒𤣥酒各實于諸齊之上罇禮神之玉皇地祇以)
(黄琮其幣以黄配帝之幣亦如之神州之玉以兩圭/有邸其幣以𤣥孟冬同嶽瀆以下之幣各從方色)太
官令帥進饌者入實饌及禮官就位御史太祝行掃除
等並如圜丘儀(孟冬/同)駕將至謁者贊引各引祭官從祭
官客使等俱就門外位駕至大次門外迴輅南向將軍
降立于輅左侍中進當鑾駕前跪奏稱侍中臣某言請
降輅俯伏興還復侍位五品以上從祭之官皆就壝外
位(攝事無駕至/大次下儀)大樂令帥工人二舞次入就位文舞入
陳于縣内武舞立于縣南道西謁者引司空入行掃除
訖出復位皇帝停大次半刻頃謁者贊引各引祝官通
事舍人分引從祀羣官介公酅公諸方客使皆先入就
位太常博士引太常卿立于大次門外當門北向侍中
版奏外辦皇帝服衮冕(孟冬神州/大裘而冕)出次華蓋侍衛如常
儀(侍中負寶/陪從如式)博士引太常卿太常卿引皇帝至中壝門
外殿中監進大圭尚衣奉御又以鎮圭授殿中監皇
帝搢大圭執鎮圭華蓋仗衞停于門外侍者從入謁
者引禮部尚書太常少卿陪從如常儀皇帝至版位
太常卿請再拜及請行事並如圜丘儀(攝事如圜/丘攝事儀)協律
郎舉麾工鼓柷奏順和之樂乃以林鍾為宫太蔟為商
姑洗為徵南吕為羽作文武之舞樂舞八成(林鍾太蔟/姑洗南吕)
(皆再/成)偃麾戛敔樂止太常卿前奏稱請再拜退復位皇
帝再拜奉禮曰衆官再拜在位者皆再拜皇帝奠玉幣
及奏樂之節並如圜丘(攝事則太尉奠/玉帛下放此)登歌作肅和之樂
以應鍾之均太常卿引皇帝進北向跪奠于皇地祇(孟/冬)
(神/州)神座俯伏興及奠配座並如圜丘儀(攝事同圜/丘攝事儀)　進
熟皇帝既升奠玉幣太官令陳饌之儀如圜丘俎初入
門奏雍和之樂以太蔟之均(自後接神之/樂用太蔟)饌至陛樂止
祝史俱進跪徹毛血之豆降自東陛以出(皇地祇之饌/升自南陛配)
(帝之饌升自東陛神州之饌升/自北陛孟冬神州升自南陛)諸太祝迎引于壇上各
設于神座前設訖謁者引司徒太官令帥進饌者降自
東陛以出司徒復位諸太祝還罇前又進設嶽鎮以下
之饌相次而畢太常卿引皇帝詣罍洗樂作其盥洗酌
獻跪奠奏樂之儀並如圜丘(攝事如圜/丘攝事儀)太祝持版進于
神座之右東向跪讀祝文曰維某年嵗次月朔日子嗣
天子臣某(攝則云謹遣太/尉臣名下放此)敢昭告于皇地祇乾道運行
日躔北至景風應序離氣效時嘉承至和肅若舊典敬
以玉帛犧齊粢盛庶品備兹祗瘞式表誠慤高祖神堯
皇帝配神作主尚饗太祝俯伏興(孟冬神州云包含區/夏育植羣生溥被域)
(中咸賴厚德式遵彝典報此元神敬以玉帛犧齊粢盛/庶品明薦厥誠備兹祗瘞皇祖太宗文武聖皇帝配神)
(作/主)皇帝再拜(攝則太/尉再拜)初讀祝文訖樂作太祝進跪奠版
于神座興還罇所皇帝拜訖樂止太常卿引皇帝詣配
帝酒罇所執罇者舉冪侍中取爵于坫進皇帝受爵侍
中贊酌汎齊訖樂作太常卿引皇帝進高祖神堯皇帝
神座前東向跪奠爵俯伏興太常卿引皇帝少退東向
立樂止太祝持版進于神座之右北向跪讀祝文曰維
某年嵗次月朔日子孝孫開元神武皇帝臣某敢昭告
于高祖神堯皇帝時維夏至肅若訓典用祗祭于皇地
祇維高祖徳叶二儀道兼三統禮膺光配敢率舊章(孟/冬)
(云皇曽祖太宗文武聖皇帝徳被乾/坤格于上下昭配之儀欽率舊章)謹以制幣犧齊粢
盛庶品肅雍明薦作主侑神尚饗太祝俯伏興皇帝再
拜初讀祝文訖樂作太祝進奠版于神座興還罇前皇
帝飲福受胙及亞獻終獻盥洗酌獻飲福並如圜丘儀
(唯皇地祇太尉亞獻酌醍齊時/武舞作合六律六吕為異耳)初太尉將升獻謁者一人
引獻官詣罍洗盥洗匏爵訖升自巳陛詣酒罇所執罇者
舉冪酌汎齊進奠于神州座前引降還本位謁者五人次
引獻官各詣罍洗盥洗訖各詣酒罇所俱酌醍齊訖引獻
官各進奠爵于諸方嶽鎮海瀆首座餘座皆祝史助奠相
次而畢引還本位又贊引五人各引獻官詣罍洗盥洗詣
酒罇所酌沈齊獻山川林澤如嶽鎮之儀訖又引獻官詣
罍洗盥洗訖詣酒罇所俱酌清酒獻丘陵以下及齋郎助
奠如上儀訖各引還本位武舞六成樂止舞獻俱畢諸
祝徹豆及賜胙皇帝再拜奏樂並如圜丘儀太常卿前
奏請就望瘞位太常卿引皇帝樂作皇帝就望瘞位北
向立樂止於羣官將拜上下諸祝各執篚進神座前取
玉帛齋郎以俎載神州以上牲體稷黍飯爵酒各由其
陛降壇北行當瘞埳西行諸太祝以玉幣饌物置于埳
諸祝又以嶽鎮以下之禮幣及牲體皆從瘞奉禮曰可
瘞埳東西廂各二人寘土半埳太常卿前奏禮畢引皇
帝還大次樂作從祀羣官諸方客使御史以下出並如
圜丘儀其祝版燔于齋所　鑾駕還宫如圜丘儀(開元/禮)
開元二十一年詔夏至日祀皇地祇于方丘以高祖配
立冬祭神州于北郊以太宗配(通/考)
天寳五年詔皇王之典聿修于百代郊祭之儀允屬于
三靈聖人既因時以制宜王者亦緣情以定禮且尊莫
大于天地禮莫崇于祖宗嚴配昭升豈宜異數今烝嘗之
獻既著于常式南北之郊未展于時享自今以後每嵗
四時孟月先擇吉日祭昊天上帝其皇地祇合祭以次
日祭九宫壇皆令宰臣行禮奠祭務崇蠲潔稱朕意焉(通/考)
　冊府元龜代宗大厯十二年秋八月増修北郊壇齋
　宫二十五間
　唐文宗太和三年六月太常寺奏北郊祀皇地祇壇
　先闕齋宫請准祠列置一所可之
　　后土(社稷/)
武徳九年二月戊寅親祠社稷(舊唐書高/祖本紀)
武徳貞觀之制仲春仲秋時戊日祭大社大稷社以勾
龍配稷以后稷配社稷各用太牢一牲色並黑籩豆簠
簋各二鉶俎各三季冬蜡之明日又祭社稷于社宫如
春秋二仲之禮(禮儀/志)
　通典唐社稷亦在含光門内之右
　冊府元龜武徳九年正月丙子詔曰厚地載物社主
　其祭嘉穀養民稷惟元祀列聖垂範昔王通訓建邦
　正位莫此為先爰暨都邑建于州里冢土之濱咸極
　莊敬所以勸農務本修始報功敦序教義整齊風俗
　末代澆浮祀典虧替時逢喪亂仁惠弛薄壇壝闕昭
　備之禮鄉閭無紀合之訓朕握圖受厯菲食卑宫奉
　珪璧以尊嚴潔粢盛而禋燎尚想躬稼厲精治本永
　言享祀宜存億紀是以吉日維戊親祀大社率從百
　僚以祈九穀今既南畝俶載東作方興九州致祀宜盡
　祇肅四方之民咸勤殖藝隨其姓類命為宗社京邑
　庶士臺省羣官里閈相從共遵社法以時供祀各申
　祈報兼行宴醑之義用洽鄉黨之歡且立節文明為
　典制進退俯仰登降折旋明加誨厲遞相勸奬齊之
　以禮有恥且格布告天下即宣遵用戊寅親祀社稷
　通典唐初為帝社亦曰籍田壇貞觀三年太宗將親
　耕給事中孔穎達議曰禮天子籍田南郊諸侯東郊
　晉武帝猶南郊今帝社乃東壇未合于古太宗曰書
　稱平秩東作而青輅黛耜順春氣也吾方位少陽田
　宜于東郊乃耕于東郊
咸亨五年五月己未詔春秋二社本以祈農如聞此外
别為邑會此後除二社外不得聚集有司嚴加禁止(舊/唐)
(書高宗/本紀)
長壽元年九月大赦改元改用九月社(唐書武/后本紀)
神龍元年五月乙酉立太廟社稷于東都(唐書中/宗本紀)
先農初為帝社亦曰籍田壇垂拱中武后籍田壇曰先
農壇神龍元年禮部尚書祝欽明議曰周頌載芟春籍
田而祈社稷禮天子為籍千畝諸侯百畝則緣田為社
曰王社侯社今曰先農失王社之義宜正名為帝社太
常少卿韋叔夏博士張齊賢等議曰祭法王者立太社
然後立王社所置之地則無傳也漢興已有官社未立
官稷乃立于官社之後以夏禹配官社以后稷配官稷
臣瓉曰高祖立漢社稷所謂太社也官社配以禹所謂
王社也至光武乃不立官稷相承至今魏以官社為帝
社故摯虞謂魏氏故事立太社是也晉或廢或置皆
無處所或曰二社並處而王社居西崔氏皇甫氏皆曰
王社在籍田案衞宏漢儀春始東耕于籍田引傳先農則
神農也又五經要義曰壇于田以祀先農如社魏秦靜
議風伯雨師靈星先農社稷為國六神晉太始四年耕
于東郊以太牢祀先農周隋舊儀及國朝先農皆祭神
農于帝社配以后稷則王社先農不可一也今宜于籍田
立帝社帝稷配以禹棄則先農帝社並祠叶于周之載
芟之義欽明又議曰籍田之祭本王社古之祀先農勾
龍后稷也烈山之子亦謂之農而周棄繼之皆祀為稷
共工之子曰后土湯勝夏欲遷而不可故二神社稷主
也黄帝以降不以羲農列常祀豈社稷而祭神農乎社
稷之祭不取神農耒耜大功而專于共工烈山蓋以三
皇洪荒之迹無取為教彼秦靜何人而知社稷先農為
二而籍田有二壇乎先農王社一也皆后稷勾龍異名而
分祭牲以四牢欽明又言漢祀禹謬也今欲立王社先
農之號而未決乃更加二祀不可叔夏齊賢等乃奏言經
無先農禮曰王自為立社曰王社先儒以為在籍田也永徽
中猶曰籍田垂拱後乃為先農然則先農與社一人今
先農壇請改為帝社壇以合古王社之義其祭凖令以
孟春吉亥祠后土以勾龍氏配于是為帝社壇又立帝
稷壇于西如太社太稷而壇不設方色以異于太社(禮樂/志)
　張齊賢傳齊賢遷博士時東都置太社禮部尚書祝
　欽明問禮官博士周宗田主用所宜木今社主石奈
　何齊賢與太常少卿韋叔夏國子司業郭山惲尹知
　章等議春秋君以軍行祓社釁鼓祝奉以從故曰不
　用命戮于社社主用石以可奉而行也崔靈恩曰社
　主用石以地産最實歟吕氏春秋言殷人社用石後
　魏天平中遷太社石主其來尚矣周之田主用所宜木
　其民間之社歟非太社也於是舊主長尺有六寸方
　尺七寸問博士云何齊賢等議社主之制禮無𫝊天
　子親征載以行則非過重禮社祭土主隂氣韓詩外
　𫝊天子太社方五丈諸侯半之五土數社主宜長五
　尺以凖數五方二尺以凖隂偶剡其上以象物生方
　其下以象地體埋半土中本末均也請度以古尺云
　又問社稷壇墮四方用色而中不數尺冒黄土謂何
　齊賢等曰天子太社度廣五尺分四方上冒黄土象
　王者覆被四方然則當以黄土覆壇上舊壇上不數
　尺覆被之狹乖于古于是以方色飾壇四面及陛而
　黄土全覆上焉祭牲皆太牢其後改先農曰帝社又
　立帝稷皆齊賢等參定
起居舍人王仲邱撰成百五十卷名曰大唐開元禮二
十年九月頒所司行用焉以社稷及帝社為中祀州縣
之社稷為小祀(舊唐書/禮儀志)
社稷之壇廣五丈以五土為之社以后土配稷以后稷配
以太罇實醍齊著罇實盎齊皆二山罍一州縣之社稷
以象罇二實醍齊以兩圭有邸幣以黑小祀幣以白籩
豆皆十簋二簠二鉶三俎三州縣祭籩豆皆八簋二簠
二俎三春秋祭牲皆太牢以黑孟春祭帝社及配座籩
豆皆十簋二簠二㽅三鉶三俎三(通/考)
仲春仲秋上戊祭太社太稷舊樂用姑洗之均三變社
稷之祀于禮為尊豈同丘陵止用三變合依地祗用函
鍾之均八變之樂(通/考)
皇帝仲春仲秋上戊祭太社太稷儀(攝事/附)齋戒(如方/丘儀)
　陳設前祭三日尚舍直長施大次于社宫西門之外
道北南向尚舍奉御鋪御座衛尉設文武侍臣次于大
次之後文官在左武官在右俱南向設諸祭官次于齋
坊之内(攝事無設大次儀/但守臣設祭官次)三師于北門之外諸王于三
師之北俱東向南上文官從一品以下九品以上于齋
坊南門之外重行東向北上介公酅公于北門之外道
東西向以南為上諸州使人東方南方于諸王西北東
面西方北方于介公酅公東北俱南上武官三品以下
九品以上于東門之外道北南向以西為上諸國之客
于東門之外東方南方于武官東北南向西方北方于
道南北向俱以西為上(攝事無三師/以下至此儀)前祭二日太樂令
設宫縣于壇北東方西方磬簴起南鐘簴次之南方北
方磬簴起東鐘簴次之設十二鎛鐘于編懸之間各依
辰位樹靈鼓于南懸之内道之左右植建鼓于四隅置柷
敔于懸内(柷在左/敔在右)設歌鐘歌磬各于壇上近北南向皆
磬簴在西其匏竹者各立于壇下南向相對為首(凡懸/皆展)
(而編/之)諸工人各位于懸後東方西方以南為上南方北
方以東為上右校清掃内外又為瘞埳二于南門之
内于稷壇西南(攝事埋坎二/于東懸之北)方深取足容物北出陛前
祭一日奉禮設位北門之内當社稷之壇北南向(將祭奉/禮郎一)
(人守之在版位東/北立五步所南向)又設望瘞位于西門之内當瘞埳南
向(攝事無御位/以下至此儀)設祭官公卿位于西門之内道北執事
位于其後少北每等異位俱重行東面以南為上設御
史位于壇上正位于太社壇東北隅西向副位于太稷
壇西北隅東向(攝事令/史陪後)設奉禮位于樂懸西北贊者二
人在北差退俱東面南上又設奉禮贊者位于瘞埳西
北東向北上(攝事無/奉禮位)設協律郎位各于壇之上東北隅
俱西向設太樂令位于南懸之門南向設祭官位三師
位于北門之内道西俱南面東上設介公酅公位于道
東南面西上文官從一品以下九品以上位于執事北
每等異位俱重行東向武官三品以下九品以上位于
東方值文官每等異位重行西向皆以南為上諸州使
人位東方南方于北門之内道西于諸王西北重行南向
以東為上西方北方于道東于介公酅公東北重行南向
以西為上諸蕃客位于北門之内東方南方于諸州使人
之西每國異位重行南向以東為上西方北方于諸州
使人之東每國異位重行南向以西為上設門外位祭
官公卿以下皆于西門之外道南每等異位重行北向
以東為上三師位于北門之外道西諸王于三師之北
俱東向介公酅公位于道東西向皆以南為上文官從
一品以下九品以上位于西門之外祭官之南每等異
位重行北向以東為上武官三品以下九品以上位于
東門之外道北每等異位重行南向以西為上諸州使
人位東方南方于諸王西北重行東向西方北方于介
公酅公東北重行西向俱南上諸國客位東方南方于
武官東北每國異位重行南向西方北方于道南每國
異位重行北向皆以西為上(攝事無三師北門外位至/此儀但設祭官門外之位)
設酒罇之位太社太罇二著罇二山罍二壇上西北隅
設后土氏象罇二著罇二山罍二于太社酒罇之西俱南
向東上各置于坫皆加勺冪(爵皆置/于罇下)設太稷后稷酒罇
于其壇上如太社后土之儀設御洗各于太社太稷壇
之西北南向亞獻之洗又各于西北南向俱罍水在洗
西篚在洗東北肆(篚實以/巾爵)執罇罍篚羃者位于罇罍篚
羃之後各設玉幣之篚于壇上罇坫之所晡後謁者引
光禄卿詣廚省饌具訖還齋所祭日未明十刻太官令
帥宰人以鸞刀割牲祝史以豆取毛血(攝事齋郎/取毛血)置于
饌所遂烹牲(牲皆/用黝)未明五刻太史令郊社令各服其服
升設太社太稷神座各于壇上近南北向設后土氏于
太社神座之右后稷氏于太稷神座之左俱東向席皆
以莞設神座各于座首　鑾駕出宫(如方丘/之儀)　奠玉帛
祭日未明三刻諸祭官各服其服郊社令良醖令各帥
其屬入實罇罍玉幣(太罇為上實以醴齊著罇次之實/以盎齊山罍為下實以清酌配座)
(之罇亦如之齊加明水酒加𤣥酒各實于上罇/禮神之玉太社太稷兩圭有邸幣色皆以𤣥)太官令
帥進饌者實諸籩豆簠簋皆設于神廚未明二刻奉禮
帥贊者先入就位贊引引御史諸太祝及令史祝史與
執罇罍篚羃者入自西門當太社壇北重行南面以東
為上(凡引尊者每/曲一逡巡)立定奉禮曰再拜贊者承𫝊(凡奉禮/有詞贊)
(者皆/承傳)御史以下皆再拜訖執罇者各升自西陛立于罇
所執罍洗篚羃者各就位贊引引御史諸太祝詣太社
壇西陛升行掃除于上令史祝史行掃除于下降又詣
太稷壇行掃除如太社之儀訖各就位駕將至謁者贊
引各引祭官通事舍人分引從祭羣官客使俱就門外
位駕至大次門外迴輅南向將軍降立于輅右侍中進
當鑾駕前跪奏稱侍中臣某奏請降輅俯伏興還復位
皇帝降輅之大次謁者文武五品以上從祭羣官皆就
門外立(攝事謁者贊引引祭官各/就位無駕將至至此儀)太樂令帥工人二舞
次入就位文舞入陳于懸内武舞立于懸北道東謁者
引司空入就位立定奉禮曰再拜司空再拜訖謁者引
司空詣壇西陛升行掃除于上升稷壇亦如之訖降行
樂懸于上訖引就門外位皇帝停大次半刻頃謁者贊
引各引祭官通事舍人分引從祭文武羣官介公酅公
諸客使先入就位太常博士引太常卿立于大次門外
當門北向侍中版奏外辦皇帝服繡冕出次華蓋侍衛
停于門外近侍者從入如常儀謁者引禮部尚書太常
少卿陪從如常皇帝至版位南向立(每立定太常卿與/博士退立于左)
謁者贊引各引祭官次入就位立定太常卿前奏稱請
再拜退復位皇帝再拜奉禮曰衆官再拜在位者皆再
拜其先拜者不拜太常卿前奏有司謹具請行事退復
位(攝事謁者白/太尉下放此)協律郎跪俯伏舉麾(凡取物者跪俯伏/取以興奠物則奠)
(訖俯伏/而後興)鼓柷奏順和之樂乃以函鍾為均文舞八成偃
麾戛敔樂止(凡樂皆協律郎舉麾工鼓柷/而後作偃麾戛敔而後止)太常卿前奏
稱請再拜退復位皇帝再拜奉禮曰衆官再拜在位者
皆再拜諸太祝俱取玉幣于篚各立于罇所太常卿引
皇帝太和之樂作(皇帝每行皆/作太和之樂)皇帝詣太社壇升自北
陛侍中中書令下及左右侍衛量人從升(以下皆/如之)皇帝
升南向立樂止太祝加玉于幣以授侍中侍中奉玉幣
西向進皇帝搢鎮圭受玉幣(凡受物皆搢鎮圭/奠訖執圭俯伏興)登歌作肅和
之樂乃以應鍾之均太常卿引皇帝進南向跪奠于太
社神座俯伏興太常卿引皇帝少退南向再拜太常卿
引皇帝于東方西向太祝以幣授侍中侍中奉幣南向
進皇帝受幣太常卿引皇帝進西向跪奠于后土氏神
座俯伏興太常卿引皇帝少退西向再拜訖登歌止太
常卿引皇帝降自北陛樂作太常卿引皇帝詣太稷壇
升自北陛南向立樂止太祝加玉于幣以授侍中侍中
奉玉幣西向進皇帝受玉幣登歌作太常卿引皇帝進
南向跪奠于太稷神座俯伏興太常卿引皇帝少退南
向再拜訖太常卿引皇帝立于東方西向太祝以幣授
侍中侍中奉幣南向進皇帝受幣太常卿引皇帝進西
向跪奠于后稷氏神座俯伏興太常卿引皇帝少退西
向再拜訖登歌止太常卿引皇帝降自北陛樂作皇帝
還版位南向立樂止初羣官拜訖祝史各奉毛血之豆
立于門外登歌止祝史奉毛血入各由其陛升諸太祝
迎取于壇上俱進奠于神座前諸太祝與祝史退立于
罇所　進熟皇帝既升奠玉帛太官令出帥進饌者奉
饌陳于西門外謁者引司徒出詣饌所司徒奉太社之
俎初皇帝既至位樂止太官令引饌入太社太稷之饌入自
正門配座之饌入自左闥俎初入門永和之樂作以太蔟之
均饌至陛樂止祝史各進徹毛血之豆降自西陛以出太社
太稷之饌升自北陛配座之饌升自西陛諸太祝迎引于壇
上各設于神座前(籩豆蓋羃先徹乃升簠/簋奠訖却其蓋于下)設訖謁者引
司徒以下降自西陛復位諸太祝還罇所太常卿引皇
帝詣罍洗樂作其盥洗之儀並如圜丘太常卿引皇帝
樂作皇帝詣太社壇升自北陛樂止謁者引司徒升自西陛
立于罇所齋郎奉俎從升立于司徒之後太常卿引皇帝詣
太社酒罇所執罇者舉羃侍中贊酌醴齊壽和之樂作
(皇帝每酌獻及飲/福皆作壽和之樂)太常卿引皇帝進太社神座前南向
跪奠爵俯伏興太常卿引皇帝少退南向立樂止太祝
持版進于神座之右西面跪讀祝文曰維某年嵗次月
朔日嗣天子某(攝事云謹遣太/尉臣某名下同)敢昭告于太社維神
徳兼博厚道著方直載生品物含𢎞庶類謹因仲春仲
秋祗率常禮敬以玉帛一元大武柔毛剛鬛明粢薌合
薌萁嘉蔬嘉薦醴齊備兹禋瘞用伸報本以后土勾龍
氏配神作主尚饗訖興皇帝再拜初讀祝文訖樂作太祝
進奠版于神座前還罇所皇帝拜訖樂止太常卿引皇
帝詣后土氏酒罇所執罇者舉羃侍中取爵于坫進皇
帝受爵侍中贊酌醴齊樂作太常卿引皇帝進后土氏
神座前西向跪奠爵俯伏興太常卿引皇帝少退西向
立太祝持版進于神座之左南面跪讀祝文曰維某年
嵗次月朔日開元神武皇帝某敢昭告于后土氏爰
兹仲春仲秋揆日卜吉恭修常祀薦于太社維神功著
水土平易九州昭配之義實惟通典謹以制幣一元大
武柔毛剛鬛明粢薌合薌萁嘉薦醴齊陳于表位作主
侑神尚饗訖興皇帝再拜初讀祝文訖樂作太祝進奠
版于神座前還罇所皇帝拜訖樂止太常卿引皇帝進
太社神位前南向立樂作太祝各以爵酌上罇福酒合
置一爵訖太祝持爵授侍中侍中受爵東向進皇帝拜
受爵跪祭酒啐酒奠爵俯伏興太祝帥齋郎進俎太祝
減太社神座前三牲胙肉各置一俎上太祝以俎授司
徒司徒持俎東向以次進皇帝每受以授左右皇帝跪
取爵遂飲卒爵侍中進受爵復于坫皇帝俯伏興再拜
樂止太常卿引皇帝樂作皇帝降自北陛詣罍洗樂止
謁者引司徒降自西陛以從皇帝至罍洗盥手洗爵侍
中黄門侍郎贊洗如常訖太常卿引皇帝樂作皇帝詣
太稷壇升自北陛樂止謁者引三公三公與齋郎奉俎
升自西陛立于罇所皇帝詣太稷酒罇所執罇者舉羃
侍中贊酌醴齊樂作太常卿引皇帝少退南向立樂止
太祝持版進于神座之右西向跪讀祝文曰維某年嵗
次月朔日嗣天子某敢昭告于太稷維神播生百穀
首兹八政用而不匱功濟羣黎恭以玉帛一元大武柔
毛剛鬛明粢薌合薌萁嘉薦醴齊式陳瘞祭備修常禮
以后稷棄配神作主尚饗訖興皇帝再拜初讀祝文訖樂
作太祝進奠版于神座還罇所皇帝拜訖樂止太常卿
引皇帝詣后稷氏酒罇所執罇者舉羃侍中取爵于坫
進皇帝受爵侍中贊酌醴齊樂作太常卿引皇帝詣后
稷氏神座前西向跪奠爵俯伏興太常卿引皇帝少退
西向立樂止太祝持版進于神座之左南面跪讀祝文
曰維某年嵗次月朔日開元神武皇帝某敢昭告于
后稷氏爰以仲春式擇吉辰敬修常禮薦于太稷維神
功叶稼穡闡修農政允兹從祀用率舊章謹以制幣一
元大武柔毛剛鬛明粢薌合薌萁嘉薦醴齊陳于表位
作主配神尚饗訖興皇帝再拜初讀祝文訖樂作太祝
進奠版于神座前還罇所皇帝拜訖樂止太常卿引皇
帝進太稷神座前南向立樂作皇帝飲福受胙如太社
之儀訖樂止太常卿引皇帝樂作皇帝降自北陛還版
位南向立樂止謁者引司徒降自西陛復位文舞出鼓
柷作舒和之樂出訖戛敔樂止武舞入鼓柷作舒和之
樂立定戛敔樂止皇帝獻后土氏將畢謁者引太尉(攝/事)
(則引太常/卿下同)詣罍洗盥手洗爵訖謁者引太尉自西陛升
壇詣太社酒罇所執罇者舉羃太尉酌盎齊武舞作謁
者引太尉進太社神座前南向跪奠爵興謁者引太尉
少退南向再拜謁者引太尉詣后土氏酒罇所取爵于
坫執罇者舉羃太尉酌盎齊謁者引太尉進后土氏神
座前西向跪奠爵興謁者引太尉少退西向再拜謁者
引太尉進太社神座前南向立太祝各以爵酌罍福酒合
置一爵訖太祝持爵進太尉之右東向立太尉再拜受
爵跪祭酒遂飲卒爵太祝進受爵復于坫太尉興再拜
謁者引太尉降自西陛詣罍洗爵詣太稷壇升獻如太
社之儀訖引降復位初太尉獻后土將畢謁者引光禄
卿(攝事同與光/禄卿為終獻)詣罍洗盥手洗爵升酌盎齊終獻如亞
獻之儀訖謁者引光禄卿降復位武舞六成樂止舞獻
俱畢諸太祝各徹豆還罇所奉禮曰賜胙贊者唱衆官
再拜在位者皆再拜已飲福受胙者不拜順和之樂作
太常卿奏稱請再拜退復位皇帝再拜奉禮曰衆官再
拜在位者皆再拜樂一成止太常卿前奏請就望瘞位
太常卿引皇帝樂作皇帝就望瘞位南向立樂止羣官
將拜諸太祝各執篚進神座前取幣齋郎以俎載牲體
稷黍飯爵酒各由其陛降壇南行當瘞埳西行諸太祝
以玉幣饌置于埳訖奉禮曰可瘞東西面各四人寘土
半埳太常卿前奏禮畢太常卿引皇帝還大次樂作皇
帝出門殿中監前受鎮圭以授尚衣奉御殿中監又前
受大圭華蓋侍衛如常儀皇帝入次樂止謁者贊引引
祭官通事舍人分引從祭羣官諸方客使以次出贊引引
御史以下俱復執事位立定奉禮曰再拜御史以下皆
再拜贊引引工人二舞以次出其祝版燔于齋所　鑾
駕還宫(如方丘之/儀通考)
諸州祭社稷儀(諸縣祭/社稷附)　前三日刺史(縣則縣令/下倣此)散齋
于别寢二日致齋于􁨃事一日亞獻以下應祭之官散
齋二日各于正寢致齋一日皆于壇所(上佐為亞獻錄/事參軍及判司)
(為終獻若判司及上佐等有故並次差攝之縣則丞為/亞獻主簿及尉通為終獻若縣令以下有故亦以次差)
(不足則州官/及比縣官充)諸從祭之官各清齋于公館一日(從祭官/刺史未)
(出前先赴祭所/齋皆如别儀)前二日本司先掃除壇之内外(其壇方/二丈五)
(尺高三尺四/寸出階三等)為瘞埳二于壇西門之外道北南向(縣埳/于壇)
(北方深/足容物)設刺史次于壇西門之外道北南向(縣令/同)設祭
官已下次于刺史次西北俱南向以東為上前一日晡
後本司帥其屬守社稷壇四門去壝九十步所(縣七/十步)禁
止行人本司設刺史位于北門之内道西南向(若刺史有/故攝祭初)
(獻位于亞獻之前/東面縣令位同)設亞獻終獻位于社稷壇西北設掌
事者位于西門之内道北俱每等異位東向南上設贊
唱者位于終獻東北東面南上設州官位于祭官掌事
者之北東面(縣從祭/官位同)府官位于東方當州官西面俱重
行南上(縣無府官以/下至此儀)設望瘞位于埳北南向東上設門
外位祭官以下于西門之外道南州官于祭官之南俱
重行北面以東為上(縣從祭/官位同)府官于東門之外道南重
行北面以西為上(祭器之數毎座罇二籩八豆八簋二/簠二俎三羊豕皮腊各一俎縣同)
掌事者以罇坫升自西階各設于壇上西北隅配座之
罇在西俱南向東上皆加勺羃社稷皆一爵配座皆爵
四各置于坫設洗于社稷北陛之西去壇三步所南向
罍各在洗西加勺羃篚在洗東北肆實爵六巾二加羃
(執罇罍洗篚者位/于罇罍洗篚之後)祭日未明烹牲于廚(祝以豆二/取牲血)夙興
掌饌者實以祭器(牲體羊豕皆載右胖前脚三節肩臂/臑節一段皆載之後脚三節節一段)
(去下一節載上肫胳二節又取正脊脡横脊短脇正脇/代脇各二骨以並餘皆不設簋實黍稷簠實稻粱籩實)
(石鹽乾魚棗栗菱芡鹿脯豆實虀菹醯醢菁菹鹿/醢韭菹兔醢筍菹魚醢若土無者各以其類充之)本司
帥掌事者以席入自西門詣壇西階升設社稷神座各
于壇上近南北向又設后土氏神座于社神之左后稷
氏神座于稷神之左俱東向(席皆/以莞)質明諸祭官及從祭
之官各服其服(祭官服祭服從祭之官應公/服者公服非公服者常服)本司帥掌
事者入實罇罍(每座罇二一實𤣥酒/為上一實醴齊次之)祝版各置于坫祝
以幣各置于篚與血豆俱設于饌所(社稷之幣皆用/黑各長丈八尺)贊
唱者先入就位祝與執罇罍篚者入自西門當社壇北
重行南向以東為上立定贊唱者曰再拜祝以下皆再
拜執罇者升自西階立于罇所執罍篚者各就位詣社
壇升自西階行掃除訖降詣稷壇升掃除如社壇之儀
降掃除于下訖皆就位刺史將至(縣則縣令將/至下倣此)贊禮者
引祭官及從祭之官與掌事者俱就門外位刺史至參
軍事引之次贊唱者先入就位(縣令贊者/引下倣此)刺史停于次
少頃服祭服出次參軍事引刺史入自西門就位南向
參軍事立于刺史之東少退南向贊禮者引祭官以下
及從祭之官以次入就位(凡尊引者每/曲一逡巡)立定贊唱者曰
再拜刺史以下皆再拜參軍事少進刺史之左西面白
請行事退復位本司帥執饌者奉饌陳于西門之外祝
以幣授刺史參軍事引刺史北階升社壇南向跪奠幣
于社神座前訖興少退再拜祝又以幣授刺史參軍事
引刺史升稷壇南向跪奠幣于稷神座如社壇之儀訖
參軍事引刺史降復位本司引饌入社稷之饌升自北
階配座之饌升自西階諸祝迎引于壇上設于神座前
(籩豆蓋羃先徹乃升簠簋既奠却其蓋于下籩居右豆/居左簠簋居其間羊豕二俎横而重于右腊特于左)
本司與執饌者降自西階復位諸祝各還罇所參軍事
引刺史(縣贊禮者引/縣令下同)詣罍洗執罍者酌水執洗者跪取
盤興承水刺史盥手執篚者跪取巾于篚興進刺史帨
手訖執篚者受巾跪奠于篚興執罇者跪取爵興以進
刺史受爵執罍者酌水刺史洗爵執篚者跪取巾于篚
興進刺史拭爵訖受巾奠于篚奉盤者跪奠盤興參軍
事引刺史自社壇北階升詣社神酒罇所執罇者舉羃
刺史酌醴齊參軍事引刺史詣社神座前南向跪奠爵
興少退南向立祝持版進于神座之右西向跪讀祝文
曰維某年嵗次月朔日某官姓名敢昭告于社神維
神徳兼博厚道著方直載生品物含養庶類謹因仲春
祗修常禮恭以制幣犧齊粢盛庶品備兹明薦用伸報
本以后土勾龍氏配神作主尚饗(縣祝文以/下並同)訖祝興刺
史再拜祝進跪奠版于神座興還罇所刺史拜訖參軍
事引刺史詣配座酒罇所取爵于坫執罇者舉羃刺史
酌醴齊參軍事引詣后土氏神座前西向跪奠爵興少
退西向立祝持版進于后土氏前祝文曰爰兹仲春厥
日惟戊敬修常祀薦于社神惟神功著水土平易九州
昭配之儀實通祀典謹以犧齊粢盛庶品式陳明薦作
主侑神尚饗祝興刺史再拜祝進跪奠版于神座興還
罇所刺史拜訖參軍事引刺史進當社神座南向立祝
各以爵酌福酒合置一爵祝持爵進于刺史之右東向
立刺史再拜受爵跪祭啐酒奠爵興祝帥執饌者以俎
進減社神座前胙肉(各取前脚/第二骨)共置一俎上興祝持俎
東向進刺史受以授左右刺史跪取爵飲卒爵祝進受
爵復于坫刺史興再拜參軍事引刺史降自北階詣罍
洗盥手洗爵自稷壇北階升詣稷神酒罇所執罇者舉
羃刺史酌醴齊參軍事引刺史詣稷神座前南向跪奠
爵興少退南向立祝持版進于神座之右曰敢昭告于
稷神惟神播生百穀首兹八政用而不匱功濟羣黎恭
以制幣犧齊粢盛庶品祗奉舊章備兹瘞禮以后稷棄
配神作主尚饗訖祝興刺史再拜祝進跪奠版于神座
興還罇所刺史拜訖參軍事引刺史詣配座酒罇所刺
史取爵于坫執罇者舉羃刺史酌醴齊參軍事引刺史
詣后稷氏座前西向跪奠爵興少退西向立祝持版進
于神座之右南面跪讀祝文曰敢昭告于后稷氏爰以
仲春恭修常禮薦于稷神惟神功叶稼穡闡修農政允
兹從祀用率舊章謹以犧齊粢盛庶品式陳明薦作主
配神尚饗訖祝興刺史再拜祝進跪奠版于神座興還
罇所刺史拜訖參軍事引刺史詣稷神座前南向立飲
福受胙如社壇之儀訖參軍事引刺史降自本階還本
位初刺史獻將畢贊者引亞獻詣罍洗盥手洗爵升獻
如刺史之儀(唯不讀祝/文不受胙)亞獻將畢贊禮者引終獻詣罍
洗升酌終獻如亞獻之儀訖降復位諸祝各進神座前
跪徹豆興還罇所贊唱曰賜胙再拜非飲福受胙者皆
再拜贊唱者又曰再拜刺史以下皆再拜參軍事少進
刺史之左西面白請就望瘞位參軍事引刺史就望瘞
位西向立祝于神座前取幣及血寘于埳贊唱者曰可
瘞東西面各二人寘土半埳參軍事進刺史左白禮畢
引刺史出還次贊禮者引祭官以下次出諸祝及執罇
罍篚者降復掌事位贊唱者曰再拜祝以下皆再拜以
出其祝版燔于齋所(通/考)
諸里祭社稷儀前一日社正及諸社人應祭者各清
齋一日于家正寢(正寢者謂人家/前堂待賓之所)應設饌之家先修治
神樹之下又為瘞埳于神樹之北深取足容于物掌事設
社正位于稷座西北十步東面諸社人位于其後東面
南上設祝奉血豆位于瘞埳之北南向祭器之數每座
罇酒二并勺一以巾覆之俎一籩二豆二爵二簠二簋
二(無禮器者量/以餘器充之)祭日未明烹牲于廚(唯以特豕祝以豆/取牲血置于饌所)
夙興掌饌者入實祭器(牲體載右胖折節如州縣制分/載二俎其罇一實𤣥酒為上一)
(實清酒次之籩實棗栗豆實/菹醢簠實黍稷簋實稻粱)掌事者以席入社神之席
設于神樹下稷神之席設于神樹西俱北向質明社正
以下各服其服掌事者以盥水器入設于神樹北十步
所加勺巾二爵一于其下盛以箱又以酒罇入設于神
北近西社神之罇在東稷神之罇在西俱東上南向置
爵及祝版于罇下執罇者立于罇後掌事者入實罇酒訖
祝及執罇者(其祝以社人有/學識者充之)入當社神北南向以東為
上皆再拜執酒罇者就罇後立其執盥者就盥器後立
贊禮者引社正以下俱就位立定贊禮者贊再拜社正
以下皆再拜祝詣罇所贊禮者贊再拜社正以下皆再
拜掌事者以饌入各設于神座前菹醢居前左右廂黍
稷在其間俎居其外訖掌事者出贊禮者引社正詣社
神座前跪奠酒于饌左興少退南向立祝持版進社神
座東西面跪讀祝文曰維某年嵗次月朔日某坊(村/則)
(云某村以/下准此)社正姓名合社若干人等今昭告于社神惟
神載育黎元長兹庶物時屬仲春(秋云/仲秋)日維吉戊謹率
常禮恭用特牲清酌粢盛庶品祗薦社神尚饗祝興社
正以下及社人等俱再拜贊禮者引社正詣稷神罇所
取爵酌酒訖贊禮者引社正詣稷神座前南向跪奠酒于
饌右興少退南向立祝持版進稷神座西東向跪讀祝
文曰若干人等敢昭告于稷神維神生兹百穀粒此羣
黎今仲春吉戊(秋云/仲秋)謹率常禮恭以特牲清酌粢盛庶
品祗薦于稷神尚饗祝興社正以下及社人俱再拜贊
禮者引社正立于社神座前南向立祝以爵酌社稷神
福酒合置一爵進社正之右社正再拜受酒訖跪祭酒
遂飲卒爵祝受爵還罇所社正興再拜贊禮者引社正
還本位立定贊禮者贊再拜社正及社人俱再拜訖祝
以血寘于埳埳東西各一人寘土半埳贊禮者少前白
禮畢引社正等出祝與執罇者復位再拜訖出餘饌社
人等俱于此餕如常會之儀其祝版燔于祭所(唐書禮/樂志)
開元二十二年三月詔州縣社仍用牲牢(通/考)
天寳元年十月戊寅詔社為九土之尊稷乃五穀之長
祭官宜精潔其社壇側禁樵牧　三載二月戊寅詔社
稷升為大祀以四時致祭後又依開元禮為中祀(通/考)
　通典天寳三載詔社稷列為中祀頗紊大猷自今以
　後社稷及日月五星並升為大祀仍以四時致祭
至徳二載秋九月壬寅廣平王統朔方安西回紇南蠻
大食之衆與賊將戰于香積寺西北賊軍大敗棄京城
東走癸卯復西京甲辰捷書至行在即日遣裴冕入京
啟告郊廟社稷(舊唐書肅/宗本紀)
　文獻通考開元十九年正月三十日勅普天率土崇
　徳報功饗祀維殷刲割滋廣非所以全惠養之道協
　靈祇之心其春秋二時社及釋奠天下諸州府縣等
　並停牲牢唯用酒脯務存修潔足展誠敬自今以為常
　式至二十二年三月二十五日勅春秋祈報郡縣常
　禮比不用牲豈云血祭隂祀貴臭神何以歆自今以
　後州縣祭祀特以牲牢宜依常式其年六月二十八
　日勅大祀中祀及州縣社稷依式合用牲牢餘並用
　酒脯至貞元五年九月十二日國子祭酒包佶奏春
　秋祭社稷准禮天子社稷皆太牢至大厯六年十月
　三日勅中祀少牢社稷是中祀至今未改勅㫖宜准
　禮用太牢
　
　
　
　唐㑹要卷十上
欽定四庫全書
　唐㑹要卷十下
　　　　　　　　　　　　　宋　王溥　撰
　　籍田
貞觀三年正月癸亥親耕籍田(唐書太/宗本紀)
太宗貞觀三年正月親祭先農躬御耒耜籍于千畝之
甸初晉時南遷後魏來自雲朔中原分裂未暇議典制
代歴周隋此禮久廢而今始行之觀者莫不駭躍于是
秘書郎岑文本獻籍田頌以美之初議籍田方面所在
給事中孔穎達曰禮天子籍田于南郊諸侯于東郊晉
武帝猶于東南今于城東置壇不合古禮太宗曰禮縁
人情亦何常之有且虞書云平秩東作則是堯舜敬授
人時已在東矣又乘青輅推黛耜者所以順于春氣故
知合在東方且朕見居少陽之地田于東郊蓋其宜矣
于是遂定自後每嵗常令有司行事(舊唐書/禮儀志)
皇帝孟春吉亥享先農遂以耕籍前享一日奉禮設御
坐于壇東西向望瘞位于壇西南北向從官位于内壝
東門之内道南執事者居後奉禮位于東門東北賛者
在南又設御耕籍位于外壝南門之外十步南向從耕
三公諸王尚書卿位于御坐東南重行西向以其推數
為列其三公諸王尚書卿等非耕者位于耕者之東重
行西向北上介公酅公于御位西南東向北上尚舍設
御耒席于三公之北少西南向奉禮又設司農卿之位
于南少退諸執耒耜者位于公卿耕者之後非耕者之前
西向(御耒耜一具三公耒耜三具諸王尚書卿各三人/合耒耜九具以下耒耜太常卿各令籍田農人執)
(之/)皇帝已享先農乃以金根車載耒耜于御者間皇帝
乘車自行宫降大次乗黄令以耒耜授廩犧令横執之
左耜寘于席遂守之皇帝將望瘞謁者引三公及從耕
侍耕者司農卿與執耒耜者皆就位皇帝出就耕位南
向立廩犧令進耒席南北向解韜出耒執以興少退北
向立司農卿進受之以授侍中奉以進皇帝受之耕三
推侍中前受耒耜反之司農卿司農卿反之廩犧令廩
犧令復耒于韜執以興復位皇帝初耕執耒者皆以耒
耜授侍耕者皇帝耕止三公諸王耕五推尚書卿九推
執耒者前受之皇帝還入自南門出内壝東門入大次
享官從享者出太常卿帥其屬耕于千畝皇帝還宫明
日班勞酒于太極殿如元㑹不賀不為壽籍田之穀斂
而貯之神倉以供粢盛及五齊三酒穰藁以食牲先農
唐初為帝社亦曰籍田壇(唐書禮/樂志)
永徽三年正月丁亥耕籍田(唐書高/宗本紀)
丁亥親享先農御耒耜率公卿耕于籍田賜羣官帛各
有差(冊府/元龜)
乾封二年正月行籍田之禮躬秉耒耜而九推禮官奏
陛下合三推上曰朕以身帥下自當過之恨不終千畝
耳(文獻/通考)
　初將耕籍田閱耒耜有雕刻文飾者謂左右曰田器
　農人執之在于樸素豈尚文飾乎乃命撤之
儀鳳二年正月乙亥耕籍田(唐書高/宗本紀)
帝親耕籍田于東郊禮畢作籍田賦以示羣臣三年五
月幸籍田所觀區種手種數區(冊府/元龜)
景雲三年親耕籍田(文獻/通考)
則天時改籍田壇為先農(舊唐書/禮儀志)
神龍元年禮部尚書祝欽明議曰周頌載芟春籍田而
祈社稷禮天子為籍千畝諸侯百畝則緣田為社曰王
社侯社今曰先農失王社之義宜正名為帝社太常少
卿韋叔夏博士張齊賢等議曰祭法王者立太社然後
立王社所置之地則無𫝊也漢興已有官社未立官稷
乃立于官社之後以夏禹配官社以后稷配官稷臣瓚
曰高祖立漢社稷所謂太社也官社配以禹所謂王社
也至光武乃不立官稷相承至今魏以官社為帝社故
摯虞謂魏氏故事立太社是也晉或廢或置皆無處所
或曰二社並處而王社居西崔氏皇甫氏皆曰王社在
籍田案衛宏漢儀春始東耕于籍田引詩先農則神農
也又五經要義曰壇于田以祀先農如社魏秦靜議風
伯雨師靈星先農社稷為國六神晉太始四年耕于東
郊以太牢祀先農周隋舊儀及國朝先農皆祭神農于
帝社配以后稷則王社先農不可一也今宜于籍田立
帝社帝稷配以禹棄則先農帝社並祠叶于周之載芟
之義欽明又議曰籍田之祭本王社古之祀先農勾龍
后稷也烈山之子亦謂之農而周棄繼之皆祀為稷共
工之子曰后土湯勝夏欲遷而不可故二神社稷主也
黄帝以降不以羲農列常祀豈社稷而祭神農乎社稷
之祭不取神農耒耜大功而專于共工烈山蓋以三皇
洪荒之迹無取為教彼秦靜何人而知社稷先農為二
而籍田有二壇乎先農王社一也皆后稷勾龍異名而
分祭牲以四牢欽明又言漢祀禹謬也今欲正王社先
農之號而未決乃更加二祀不可叔夏齊賢等乃奏言
經無先農禮曰王自為立社曰王社先儒以為在籍田
也永徽中猶曰籍田垂拱後乃為先農然則先農與社
一神今先農壇請改曰帝社壇以合古王社之義其祭
凖令以孟春吉亥祠后土以勾龍氏配于是為帝社壇
又立帝稷壇于西如太社太稷而壇不設方色以異于
太社(唐書禮/樂志)
先天元年正月戊子耕籍田(唐書睿/宗本紀)
睿宗太極元年親祀先農躬耕帝籍禮畢大赦改元(舊/唐)
(書禮/儀志)
開元十九年正月丙子耕于興慶宫(唐書𤣥/宗本紀)
十九年停帝稷而祀神農氏于壇上以后稷配(唐書禮/樂志)
𤣥宗開元二十二年冬禮部員外郎王仲邱又上疏請
行籍田之禮(舊唐書/禮儀志)
親祀神農于東郊以勾芒配禮畢躬御耒耜于千畝之
甸時有司進儀注天子三推公卿九推庶人終畝𤣥宗
欲重勸耕籍遂進耕五十餘步盡隴乃止禮畢還齋宫
大赦侍耕執牛官皆等級賜帛(舊唐書/禮儀志)
開元二十三年正月十八日親祀先農禮畢降至耕位
侍中執耒太僕秉轡帝謂左右曰帝籍之禮古則三推
朕今九推庶九穀之報也贊導者跪而奏曰先王制禮
不可踰越帝曰夫禮豈不在濟人治國勤事務功乎朕
發乎至誠深惟嘉殖將以勸南畝供粢盛豈非禮意也
于是九推而止公卿以下終其田畝制曰昔者受命為
君體元立極未有不謹于禮而能見教于人今嗣嵗初
吉農事將起禮先本于耕籍義緣奉于粢盛是何嚴祗
敢不敬事故躬載耒耜親率公卿以先萬姓遂籍千畝
謂敦本之為務何有澤之更深宜有順于發生俾無偏
于行惠可大赦天下(冊府/元龜)
皇帝吉亥享先農(攝事/附)齋戒前祀五日皇帝散齋三
日于别殿致齋二日一日于太極殿一日于行宫餘同
上辛儀　陳設前享三日陳設如圜丘儀前享二日太
樂令設宫懸樂如圜丘儀唯懸樂樹路鼓為瘞埳于壇
壬地外壝之内為異前享一日奉禮郎設御位如圜丘
儀唯設望瘞位于内壝東門之内道南又設奉禮位于
瘞埳西南東面南上為異(攝事右校掃除壇之内外前/享二日衛尉設享官公卿以)
(下次于外壝東門外道南北向西上設陳饌幔于内壝/東門外道南北向太樂令設宫懸前享一日奉禮郎設)
(享官公卿位于内壝東門内道北執事位于道南西向北/上設御史位于壇下如式又設奉禮位于樂懸東北賛)
(者二人在南差後俱西向北上又設奉禮賛者位于瘞/埳東面南上設協律郎位于壇上南陛之西東向太樂)
(令位于北懸間享官門外/位皆于東壝外道南如式)又設御耕籍位于外壝南門
之外十步所南向設從耕位三公諸王諸尚書諸卿位
于御座東南重行西向各依推數為列其公王尚書卿
等非耕者位于耕者之東重行西向俱北上介公酅公
位于御位西南東向以北為上尚舍設御耒席于三公
之北少西南向奉禮又設司農卿位于御耒席東少南
西向廩犧令位于司農卿之南少退諸執耒耜者位于
公卿耕者之後非耕者之前西面(御耒耜一具三公耒/耜三具諸王尚書卿)
(各三人合耒耜九具以下耒耜太常卿各令籍/田農人執之攝事無設御耕籍位以下至此儀)設酒罇
之位于壇上神農氏犧罇二象罇二山罍二東南隅北
向后稷氏犧罇二象罇二山罍二在神農酒罇之東俱
北向西上(罇皆加勺冪/有坫以置爵)設御洗于壇南陛東南亞獻之
洗于東陛之南俱北向執罇罍篚冪者各位于罇罍篚
冪之後設幣篚于壇上各于罇坫之所晡後郊社令帥
齋郎以坫罍洗篚冪入設于位(升壇者/自東陛)謁者引光禄卿
詣廚視濯溉(凡導引者每/曲一逡巡)贊引引御史詣廚省饌具(光/禄)
(卿以下每事/訖各還罇所)享日未明十五刻太官令帥宰人以鸞刀
割牲祝史以豆取毛血各置于饌所遂烹牲未明五刻
太史令郊社令各服其服升設神農氏神座于壇上北
方南向設后稷氏神座于東方西向席皆以莞設神位
于座首　鑾駕出宫乘金根車于太極殿餘同圜丘儀
　饋享享日未明三刻諸享官及從享之官各服其服
郊社令良醖令帥其屬入實罇罍及幣(犧罇實以醴齊/象罇實以盎齊)
(山罍實以酒齊皆加明水酒皆/加𤣥酒各實于上罇幣皆用青)太官令帥進饌者實諸
籩豆簠簋等入設于饌幔内未明二刻奉禮帥贊者先
入就位其御史及禮官等入再拜掃除及就位如圜丘
儀未明一刻謁者贊引各引享官以下就門外位司空
行掃除及從享羣官客使等次入就位並如圜丘儀(攝/事)
(自未明三刻至/此與正儀同)初未明三刻諸衛列大駕仗衛陳設如
式侍中版奏外辦請中嚴乘黄令進金根車于宫南門
外迴車南向(若行宫去壇稍/逺嚴警如式)未明一刻侍中版奏外辦
質明皇帝服衮冕乘輿以出繖扇華蓋侍衛如常儀(侍/中)
(負璽隨/從如式)皇帝升車訖乘黄令進耒耜太僕受載如初黄
門侍郎奏請鑾駕發引還復位鑾駕動之大次並如圜
丘儀郊社令以祝版進御署訖近臣奉出郊社令受各
奠于坫如圜丘儀初皇帝降車訖乘黄令受耒耜授廩
犧令而横執之于左其耜寘于席遂守之(凡執耒耜者/皆横之授則)
(先其耒/後其耜)皇帝停大次半刻頃其奏辦出次太常卿請行
事並如圜丘儀(攝事衆官拜訖謁者白太尉有司謹/具請行事無初未明三刻下至此儀)協
律郎舉麾工鼓柷以角音奏永和之樂以姑洗之均(自/後)
(接神皆/奏姑洗)作文武舞樂舞三成偃麾戛敔樂止太常卿前
奏稱請再拜退復位皇帝再拜及奠玉幣奏樂之節並
如圜丘儀(攝事謁者引/太尉升奠幣)太常卿引皇帝進北面跪奠于
神農氏神座俛伏興太常卿引皇帝少退北向再拜訖
太常卿引皇帝又立于西方東向又太祝以幣授侍中
侍中奉幣北向進皇帝受幣太常卿引皇帝進東面跪
奠于后稷氏神座俛伏興太常卿引皇帝少退東面再
拜訖登歌止太常卿引皇帝樂作皇帝降自南陛還版
位西向立樂止初羣官拜訖祝史奉毛血之豆立于門
外于登歌止祝史奉毛血入升自南陛配座升自東陛
太祝迎取于壇上進奠于神座前太祝退立于罇所皇
帝既奠幣太官令出帥進饌者奉饌陳于内壝門外謁
者引司徒出詣饌所司徒奉神農之俎皇帝既至版位
樂止(攝事/無)太官令引饌入俎初入門雍和之樂作饌至
陛樂止祝史進徹毛血之豆降自東陛以出神農氏之
饌升自南陛配座之饌升自東陛太祝迎引于壇上各
設于神座前(籩豆蓋冪先徹乃升簠/簋既奠却其蓋于下)設訖謁者引司徒
以下降自東陛復位太祝各還罇所太常卿引皇帝(攝/事)
(謁者引/太尉)詣罍洗樂作其盥洗奏樂及齋郎奉俎並如圜
丘之儀太常卿引皇帝詣神農氏酒罇所執罇者舉冪
侍中贊酌醴齊訖壽和之樂作(皇帝每酌獻及飲/福皆作壽和之樂)太常
卿引皇帝進神農氏神座前北向跪奠爵俛伏興太常
卿引皇帝少退北向立樂止太祝持版進于神座之右
東面跪讀祝文曰維某年嵗次月朔日開元神武皇
帝某(攝事云謹遣/太尉某臣名)敢昭告于帝神農氏獻春伊始東作
方興率由典則恭事千畝謹以制幣犧齊粢盛庶品肅
備常祀陳其明薦以后稷氏配神作主尚饗訖興皇帝
再拜(攝事太尉再/拜下倣此)初讀祝文訖樂作太祝進跪奠版于
神座興還罇所皇帝拜訖樂止太常卿引皇帝詣后稷
氏酒罇所(酌獻樂作並如神農氏/唯皇帝東向立為異)太祝持版進于神座
之右北向跪讀祝文曰維某年嵗次月朔日開元神
武皇帝某敢昭告于后稷氏土膏脈起爰修耕籍用薦
常祀于帝神農氏唯神功協稼穡實允昭配謹以制幣
犧齊粢盛庶品式陳明薦作主侑神尚饗訖興皇帝再
拜初讀祝文訖樂作太祝進跪奠版于神座俛伏興還
罇所皇帝拜訖樂止太常卿引皇帝進神農氏神座前
北向立樂作太祝各以爵酌上罇福酒(攝事太祝/酌罍福酒)其飲
福受胙樂舞等並如圜丘儀(攝事亦同/圜丘攝事)初皇帝將復位
謁者引太尉詣罍洗(攝事謁者引太/常卿為亞獻)盥手洗爵訖謁者
引太尉自東陛升壇詣神農氏象罇所執罇者舉冪太
尉酌盎齊武舞作謁者引太尉進神農氏神座前北向
跪奠爵興謁者引太尉少退北向再拜謁者引太尉詣
后稷氏象罇所取爵于坫執罇者舉冪太尉酌盎齊謁
者引太尉進后稷氏神座前東向跪奠爵興謁者引太
尉少退東向再拜謁者引太尉進神農氏神座前北向
立太祝各以爵酌罍福酒合置一爵太祝持爵進太尉
右西向立太尉再拜受爵跪祭酒遂飲卒爵太祝進受
爵復于坫太尉興再拜謁者引太尉降復位初太尉獻
將畢謁者引光禄卿詣罍洗盥手帨爵升酌盎齊終獻
如亞獻之儀訖謁者引光禄卿(攝事/同)降復位武舞止諸
祝各進跪徹豆興還罇所(徹者籩豆各一/少移于故處)奉禮曰賜胙
贊者唱衆官再拜在位者皆再拜(已飲福/者不拜)永和之樂作
太常卿前奏稱請再拜退復位皇帝再拜奉禮曰衆官
再拜在位者皆再拜樂一成止太常卿奏請就望瘞位
奉禮帥贊者就瘞埳西南位太常卿引皇帝太和之樂
作皇帝就望瘞位北向立樂止于羣官將拜祝各執篚
進神座前取幣各由其陛降壇詣埳以幣置于埳訖奉
禮曰可瘞東西面各四人寘土半埳太常卿前奏禮畢
請就耕籍位(攝事謁者進太尉之左白禮畢/享官執事再拜出如圜丘攝事)太常卿引
皇帝樂作皇帝詣耕籍位南向立樂止初自禮畢奉禮
帥贊者還本位(攝事無詣/耕籍位)　耕籍皇帝將詣望瘞位謁
者引三公及應從耕侍耕者各就耕位司農卿先就位
諸執耒者皆就位皇帝初詣耕位廩犧令進詣御耒席
南北面跪伏搢笏解耒韜出執耒起少退北面立司農
卿受耒以授侍中侍中奉耒進皇帝受以三推侍中前
受耒耜反于司農卿司農卿反于廩犧令訖還本位廩
犧令復耒于韜執耒起復位立皇帝初耕執耒者以耒
耜各授侍耕者皇帝耕訖三公諸王五推尚書卿九推
訖執耒者前受耒耜退復位侍中前奏禮畢退復位太
常卿引皇帝入自南門還大次樂作皇帝出自内壝東
門殿中監前受鎮珪以授尚衣奉御殿中監又前受大
珪華蓋侍衛如常儀皇帝入次樂止謁者贊引各引享
官及從享羣官諸方客使以次出贊引引御史太祝以
下俱復執事位奉禮曰再拜御史以下皆再拜贊引引
出工人二舞以次出太常卿帥其屬以次耕于千畝其
祝版燔于齋所　鑾駕還宫如圜丘儀　勞酒車駕還
宫之明日設㑹于太極殿如元㑹之儀(唯不賀不/上壽為異)
籍田東郊儀　皇帝夾侍二人正衣二人(右以祀先農/壇上行事夾)
(侍正/衣充)中書門下先奏侍中一人(奉耒耜進耕畢/復受奏禮畢)中書令
一人(侍/從)禮部尚書一人(侍從官以下並合便取/祀先農壇上行事官充)司農卿
一人(授耒耜于/侍中侍耕)右衛將軍一人(以上並/侍衛)太尉司徒司空
各一人行五推禮(舊例宰臣/攝行事)九卿九人行九推禮(舊例/差左)
(右僕射六尚書御/史大夫攝行事)諸侯三人行九推禮(差正員一品官/及嗣王攝行事)
禮儀使一人(賛導耕/籍禮)太常卿一人(賛導耕籍禮以上官/便合取祀先農壇上)
(行事/官充)右禮司狀上中書門下請奏差如本官不足差六
品以下官充並服袴褶御耒耜二具併韜(並以青色内/一具副准乾)
(元故事合依農人所執者/制造不合雕飾事畢日收)藉耒耜一丈席二領先農壇
高五尺方五尺四出陛其色青祀前二十日修畢三公
九卿諸侯耒耜一十五具御耒耜牛四頭(内二頭副併/牛衣每隨牛)
(一人并絳衣介幘須明嫺農/務者行事禮司專差人賛導)高品中官二人(執侍耒耜/並衣袴褶)
太常帥其屬庶人(量用二十八/人以備禮)郊社令一人(檢/校)太常少
卿一人(帥庶人/赴耕所)太常博士六人(分賛導耕禮如本司官/不足准舊例本司具名)
(上中書門下/請差攝行事)司農少卿一人(檢校庶人/終千畝)廩犧令二人一
人奉耒耜授司農卿(係差五品六品/清資官攝充)一人掌耒耜(太常/寺用)
(本/官)三公九卿諸侯耕牛四十頭(内十頭副毎頭隨牛人/一人須明嫺農耕者差)
庶人耒耜二十具畚二具鍤二具(以木為刃府司/差一人専知)管籍
田縣令一人(具朝服當耕籍田時/立于田畔候耕畢去)畿甸諸縣令(准舊例/集先期)
(到城籍田日服常服/赴耕所陪位而立)耆老量定二十人(並常服籍田日/于庶人耕籍田)
(位之南陪位/  唐開元禮)
乾元二年正月戊寅耕籍田(唐書肅/宗本紀)
肅宗乾元三年春正月丁丑將有事于九宫之神兼行籍
田禮自明鳳門出至通化門釋軷而入壇行宿齋于宫
戊寅禮畢將耕籍先至于先農之壇因閱耒耜有雕刻
文飾謂左右曰田器農人執之在于樸素豈文飾乎乃
命徹之下詔曰古之帝王臨御天下莫不務農敦本保
儉為先蓋用勤身率下也屬東耕啟候爰事典章况
紺轅縹軏固前王有制崇奢尚靡諒為政所疵静言思
之良用歎息豈朕法堯舜重茅茨之意耶其所造雕飾
者宜停仍令有司依農用常式即别改造庶萬方黎庶
知朕意焉翌日己卯致祭神農氏以后稷配享肅宗冕
而朱紘躬秉耒耜而九推焉禮官奏陛下合三推今過
禮肅宗曰朕以身率下自當過之恨不能終于千畝耳
既而佇立久之觀公卿諸侯王公以下耕畢(舊唐書/禮儀志)
憲宗元和五年詔以來嵗正月籍田太常修撰韋公肅
言籍田禮廢久矣有司無可考乃據禮經參采開元乾
元故事為先農壇于籍田皇帝夾侍二人正衣二人侍
中一人奉耒耜中書令一人禮部尚書一人侍從司農
卿一人授耒耜于侍中太僕卿一人執牛左右衛將軍
各一人侍衛三公以宰相攝九卿以左右僕射尚書御
史大夫攝三諸侯以正員一品官及嗣王攝推數一用
古制禮儀使一人太常卿一人贊禮三公九卿諸侯執
牛三十人用六品以下官皆服袴褶御耒耜二併韜皆
以青其制度取合農用不雕飾畢日收之藉耒耜丈席
二先農壇高五尺廣五丈四出陛其色青三公九卿諸
侯耒十有五御耒之牛四其二副也併牛衣每牛各一
人絳衣介幘取嫺農務者禮司以人贊導之執耒持耜
以高品中官二人衣袴褶皇帝詣望耕位通事舍人分
導文武就耕所太常帥其屬用庶人二十八以郊社令
一人押之太常少卿一人率庶人趨耕所博士六人分
贊耕禮司農少卿一人督視庶人終千畝廩犧令二人
一人奉耒耜授司農卿以五品六品清資官攝一人掌
耒耜太常寺用本官三公九卿諸侯耕牛四十其十副
也牛各一人庶人耕牛四十各二牛一人庶人耒耜二
十具鍤二具木為刃主籍田縣令一人具朝服當耕時
立田側畢乃退畿甸諸縣令先期集以常服陪耕所耆
艾二十人陪于庶人耕位南三公從者各三人九卿諸
侯從者各一人以助耕皆絳服介幘用其本司隸是時
雖草具其儀如此以水旱用兵而止(唐書禮/樂志)
　　九宫壇
天寳三年有術士蘇嘉慶上言請于京東朝日壇東置
九宫貴神壇其壇三成成三尺四階其上依位置九壇
壇尺五寸東南曰招搖正東曰軒轅東北曰太隂正南
曰天一中央曰天符正北曰太一西南曰攝提正西曰
咸池西北曰青龍五為中戴九履一左三右七二四為
上六八為下符于遁甲四孟月祭尊為九宫貴神禮次
昊天上帝而在太清宫太廟上用牲牢璧幣類于天地
神祇𤣥宗親祀之如有司行事即宰相為之肅宗乾元
三年正月又親祀之初九宫神位四時改位呼為飛位
乾元之後不易位太和二年八月監察御史舒元輿奏
七月十八日祀九宫貴神臣次合監祭職當檢察禮物
伏見祝版九片臣伏讀既竟竊見陛下親署御名及稱
臣于九宫之神臣伏以天子之尊除祭天地宗廟之外
無合稱臣者王者父天母地兄日姊月比以九宫為目
是宜分方而守其位臣又觀其名號及太一天一招搖
軒轅咸池青龍太隂天符攝提此九神于天地猶子男
也于日月猶侯伯也陛下尊為天子豈可反臣于天之
子男耶臣竊以為過縱隂陽者流言其合祭則陛下當
合稱皇帝遣某官致祭于九宫之神不宜稱臣與名臣
實愚瞽不知其可伏緣行事在明日雞初鳴時成命已
行實不敢滯伏乞聖慈異日降明詔禮官詳議冀明萬
乘之尊無所虧降悠久誤典因此可正詔部省議皆如
元輿之議乃降為中祀祝版稱皇帝不署名㑹昌元年
十二月中書門下奏凖天寳三年十月六日勅九宫貴
神實司水旱功佐上帝徳庇下民冀嘉穀嵗登災害不
作每至四時初節令中書門下往攝祭者凖禮九宫次
昊天上帝壇在太清宫太廟上用牲牢璧幣類于天地
天寳三載十二月𤣥宗親祠乾元三年正月肅宗親祀
伏自累年以來水旱愆候恐是有司禱請誠敬稍虧今
屬孟春合修祀典望至明年正月祭日差宰臣一人禱
請向後四時祭並請差僕射少師少保尚書太常卿等
官所冀稍重其事以申嚴敬臣等十一月二十五日已
于延英面奏伏奉聖㫖令檢儀注進來者今欲祭時伏
望令有司崇飾舊壇務于嚴潔勅㫖依奏二年正月四
日太常禮院奏准監察御史闗牒今月十三日祀九宫
貴神已勅宰相崔珙攝太尉行事合受誓誡及有司徒
司空否伏以前件祭本稱大祀凖太和三年七月二十
四日勅降為中祀昨據勅文祗稱崇飾舊壇務于嚴潔
不令别進儀注更有改移伏恐不合却用大祀禮料伏
候裁㫖中書門下奏曰臣凖天寳三年十月六日勅九
宫貴神實司水旱臣等伏覩既經兩朝親祀必是祈請
有徵况自太和以來水旱愆候陛下常憂稼穡每念蒸
黎臣等合副聖心以修墜典伏見太和三年禮官狀云
縱司水旱兵革品秩不過列宿今者五星悉是從祀日
月猶在中祀竊詳其意以星辰不合比天官曽不知統
而言之則為天地在于辰象自有尊卑謹按後魏玉鈎
志北辰第二星盛而常明者乃為元星露寢天帝常居
始由道奧而為交通之迹又天皇大帝其精曜魄寳蓋
萬神之秘圖河海之命紀皆稟焉據𤣥說即昊天上帝
也天一掌八氣九精之政令以佐天極徵明而有常則
隂陽序大運興太一掌十有六神之法度以輔人極徵
明而得中則神人和而王道昇平又北斗有權衡二星
天一太一參居其間所以財成天地輔相神道也若一
概以列宿論之實為淺也按漢書曰天神貴者太一佐
曰五帝古者天子以春秋祭太一列于祀典其來久矣
今五帝猶為大祀則太一無宜降祀稍重其祀固為得
所劉向有言曰祖宗所立神祇舊典誠未易動又曰古
今異制經無明文至尊至重難以疑說正也其意不欲
非祖宗舊典以劉向之博通尚難于改作况禮官等學
不究于天人識尤懵于祀典欲為參酌恐未得中伏望
更令太常卿與學官同詳定庶獲明據從之檢校左僕
射太常卿王起廣文博士盧朝等議曰伏以九宫貴神
位列衆星禳災致福詔立祠壇降至尊以稱臣朝東郊
以親拜在祀典雖云過禮庇羣生豈患無文思福黔黎
特申嚴奉誠聖人屈已以安天下之心也厥後祝史不
明精誠亦怠禮官建議降處中祀今聖徳憂勤期臻壽
域兵荒水旱寤寐軫懷爰令台臣緝興墜典伏惟九宫
所稱之神即太一攝提軒轅招搖天符青龍咸池太隂
天一者也謹案黄帝九宫經及萬嵩五行大義一宫其
神太一其星天篷其卦坎其行水其方白二宫其神攝
提其星天芮其卦坤其行土其方黑三宫其神軒轅其
星天衝其卦震其行木其方碧四宫其神招搖其星天
輔其卦巽其行木其方綠五宫其神天符其星天禽其
卦離其行土其方黄六宫其神青龍其星天心其卦乾
其行金其方白七宫其神咸池其星天柱其卦兌其行
金其方赤八宫其神太隂其星天任其卦艮其行土其
方白九宫其神天一其星天英其卦離其行火其方紫
觀其統八卦運五行土飛于中數轉于極雖敬事迎釐
不聞經見而範圍亭育有助昌時以此兩朝親祀而臻
百祥也然以萬物之精上為列星星之運行必繫于物
貴而居者則必統八氣總萬神斡權化于混茫賦品彚
于隂隲與天地日月誠相參也豈得繄賴于敷祐而屈
降于等夷如據太尉攝祀九宫貴神舊議前七日受誓
誡于尚書省散齋四日致齋三日牲用犢祝版御署稱
嗣天子臣圭幣樂成比類中祀則無等級今據江都集
禮又開元禮蜡祭之日大明夜明二座及朝日夕月皇
帝致祝皆率稱臣若以為非泰壇配祀之時得主日報
天之義卑緣厭屈尊用徳伸不以著在中祀取類常祀
此則中祀用大祀之義也又據太社太稷開元之制列
在中祀天寳三載二月十四日勅改為大祀自後因循
復用前禮長慶三年正月禮官致議始凖前勅稱為大
祀唯御署祝文稱天子謹遣某官某昭告文義以為殖
物粒人則宜増秩致祝稱禱有異方丘不以伸為大祀
遂屈尊稱此又大祀用中祀之禮也參之日月既如彼
考之社稷又如此所為功鉅者因之以殊禮位稱者不
敢易其文是前聖後儒陟降之明徵也今九宫貴神既
司水旱降福禳災人將賴之追舉舊章誠為得禮然以
立祠非古宅位有方分職既異其司存致祝必參乎等
列求之折中宜有變通稍重之儀有以為比伏請自今
以後却用大祀之禮誓官備物無有降差唯御署祝文
以社稷為本伏緣已稱臣于天帝無二尊故也勅㫖依
之付所司(舊唐書/禮儀志)
　　皇后親蠶
貞觀元年三月癸已皇后親蠶(唐書太/宗本紀)
唐先蠶壇在長安宫北苑中高四尺周迴三十步(文獻/通考)
太宗貞觀九年三月文徳皇后率内外命婦有事于先蠶
髙宗永徽三年三月七日制以先蠶為中祀后不祭則
皇帝遣有司享之如先農
　文獻通考有司言案周官宗伯后不祭則攝而薦豆
　籩徹明王后之事而宗伯得攝行之伏以農桑乃衣
　食萬民不宜獨闕先蠶之祀無已則皇帝遣有司享
　之如先農可也
顯慶元年三月辛巳皇后親蠶(唐書髙/宗本紀)
總章二年三月癸巳皇后親蠶(唐書髙/宗本紀)
咸亨五年三月皇后親蠶(文獻/通考)
上元元年三月己巳皇后親蠶(唐書髙/宗本紀)
二年三月丁巳天后親蠶(唐書髙/宗本紀)
開元元年正月辛巳皇后親蠶(唐書𤣥/宗本紀)
自嗣聖以來廢闕此禮至是始重行焉(文獻/通考)
乾元二年三月己巳皇后親蠶(唐書肅/宗本紀)
后親蠶苑中儀物甚盛(唐書張/皇后傳)
顯慶元年皇后武氏先天二年皇后王氏乾元二年皇
后張氏並有事于先蠶其儀備開元禮(通/典)
皇后季春吉已享先蠶儀(攝事/附)　齋戒先祀五日散齋
三日于後殿致齋二日于前殿前致齋一日尚寢設御幄
于正殿西序及室中俱東向致齋之日晝漏上水一刻尚
儀版奏請中嚴尚服帥司仗布侍衞司賔引内命婦陪
位並如式六尚以下各服其服詣後殿奉迎尚儀版奏
外辦上水三刻皇后服鈿釵禮衣結珮乘輿出自西房
華葢侍衞警蹕如常儀皇后即御座東向坐六尚以下
侍衞如常一刻頃尚儀前跪奏稱尚儀妾姓言請降就齋
室興退復位皇后降座乘輿入室六尚以下各還寢直
衞者如常司賔引陪位者退散齋之日内侍帥内命婦之
吉者使蠶於蠶室(攝事無/以上儀)凡應享之官散齋三日于其
寢致齋二日一日于其寢一日于享所(亞獻終獻則致齋/二日皆于其所)
六尚以下應從升者及從享内外命婦各于其寢清
齋一宿諸應享之官致齋之日給酒食及明衣各習禮
于齋所光禄卿監取明水火(太官令取水于陰鑑取火/于陽燧火以供爨水以實)
(罇/)前享一日諸衛令其屬未後一刻各以其器服守衛
壝門(每門二人每隅一人享日未明給使代/執與女工人等俱清齋一宿攝事同)　陳設前
享三日尚舍直長施大次于外壝東門之内道北南向
尚舍奉御鋪御座尚舍直長設内命婦及六尚以下次
于大次之後俱南向守宫設外命婦次大長公主長公
主公主以下于南壝之外道西三公夫人以下在其南
俱重行每等異位東向北上設陳饌幔于内壝東門之
外道南北向(攝事守宫設享官次于東壝内道南北向/西上設陳饌幔于内壝東門外道南北向)
前享一日大樂令設宫懸之樂于壇南内壝之内如圜
丘儀諸女工人各為位于懸後東方西方以北為上南
方北方以西為上右校掃除壇之内外又為瘞埳于壇
之壬地内壝之外方深取足容物南出陛又為採桑壇
於壇南二十步所方三丈高五尺四出陛尚舍量施帷幛于
外壝之外四向開門其東門使容厭翟車前享一日内
謁者設御位于壇之東南西向設望瘞位于壇之西南
當瘞埳西向設亞獻終獻位于内壝東門之内道南執
事者位于其後每等異位俱重行西向北上設典正位
于壇下一位于東南西向一位于西南東向女使各陪
于後設司贊位于樂懸東北掌贊二人在南差退俱西
向又設司贊掌贊位于瘞埳西南東面南上設典樂舉
麾位于壇上南陛之西東向設司樂位于北懸之間當
壇北向設内命婦位于終獻之南每等異位重行西面
北上設外命婦位于中壝南門之外大長公主以下于
道東西向當内命婦位差退太夫人以下于道西去道
逺近准公主俱每等異位重行相向北上又設御採桑
位于採桑壇上東向設内命婦採桑位于壇下當御位
東北每等異位南向西上設外命婦採桑位于壇下當
御位東南每等異位北向西上設執御鈎筐者位于内
命婦之西少南西上(尚功執鈎/司製執筐)設内命婦執鈎筐者位
各于其採桑位之後(尚功以下四典執鈎/司製下女史執筐)設門外位享
官于東壝之外道南從享内命婦于享官之東俱每等
異位重行北向西上從享外命婦于南壝之外道西如
設次之式(攝事内謁者設三獻位于内壝東門之内道/北執事位于道南每等異位重行西向以北)
(為上又設望瘞位于壇之東北當瘞埳道西向又設典/正位于壇下一位于東南西向一位于西南東向女史)
(各陪其後糾察違失設掌贊位于樂懸東北女史二人/在南差退俱西向設掌贊女史位于瘞埳西南東向南)
(上設典樂舉麾位于壇上南陛之西東向設司樂位于/北懸之間當壇北向設三獻以下門外位于東壝之外)
(道南每等異位北向西/上無設御位下至此儀)設酒罇之位于壇上東南隅北
向西上犧罇二象罇二山罍二(罇皆加勺冪/有坫以置爵)設御洗于
壇南陛東南(攝事無/御洗)亞獻之洗又于東南俱北向罍水
在洗東篚在洗西南肆(篚實以/中爵)執罇罍篚冪者位于罇
罍篚冪之後設幣篚于壇上罇坫之所晡後内謁者帥
其屬以罇坫罍洗篚冪入設于位(升壇者/自東陛)享日未明十
五刻太官令帥宰臣以鸞刀割牲祝史以豆取毛血寘
于饌所遂烹牲(其神廚及諸司供事便次守宫/與金吾相之量于壇東張設)享日未
明五刻司設服其服升設先蠶氏神座于壇上北方南
向席以莞設神位于座首　車駕出宫前享一日金吾
奏請外命婦等應集壇所者並聴夜行其應採桑者四
人各具女侍者進筐鈎載之而行監門先奏請享日未
明四刻開所由苑門諸親及命婦以下以次入詣壇南
次所各服其服其應採桑者筐鈎各具女侍者執授内
謁者監内謁者監受之以授執鈎筐者享日未明三刻
搥一鼓為一嚴(三嚴時節前/日内寺奏裁)未明二刻搥二鼓為再嚴
尚儀版奏請中嚴内命婦各服其服所司陳車駕鹵簿
未明一刻搥三鼓為三嚴司賓引内命婦入立于庭重
行西面以北為上六尚以下各服其服俱詣室奉迎(尚/服)
(負寳/如式)内僕進厭翟車于閤外尚儀版奏外辦馭者執轡
皇后服鞠衣乘輿以出華蓋侍衛警蹕如常内命婦從
出門皇后升車尚功司製進筐鈎載之仗衛如常内命
婦及六尚等乘車陪從如式其内命婦應採桑者四人
各服其服典製者進筐鈎載之諸翊駕之官皆乘馬駕
動警蹕如常不鳴鼓吹諸衛前後督攝如常内命婦宫
人以次從　饋享享日未明二刻諸享官各服其服尚
儀及司醖各帥其屬(攝事則女史及/司醖各帥其屬)入實罇罍及幣(犧/罇)
(實以醴齊象罇實以盎齊山罍實以清酒齊/加明水酒加𤣥酒各實于上罇其幣以黑)太官令實
諸籩豆簠簋俎等内謁者帥其屬詣廚奉饌入設于饌
幔内(内侍之屬與司膳等掌之其牲之肉不上神俎者/亦太官付内謁者同時進入以供頒胙目餘供享)
(之物並請祀/前一日先入)駕將至女相者引先置享官内典引引命
婦俱就門外位(女相者以尚儀下女史充攝事質明女/相者引享官以下就壝外位掌贊帥女)
(史先入就位女相者引典正女祝女史祝史典女執罇/罍篚冪者入自東門當壇南北面西上立定掌賛曰再)
(拜女史承𫝊典正以下皆再拜訖典正以下各就位司/樂帥女工人就位女祝以典賛充女祝史以典賛下女)
(史/充)駕至大次門外迴車南向尚儀進車前奏稱尚儀妾
姓言請降車興退復位皇后降車乘輿之大次華葢繖
扇侍衛如常儀尚儀以祝版進御署訖奉出奠于坫初
皇后降車訖尚功司製進受鈎筐以退(其内命婦鈎筐/則内命婦降車)
(訖典製等/進受之)典贊引亞獻及從享内命婦就門外位司贊
帥掌贊先入就位女相者引尚儀典正女史祝史(女祝/史以)
(尚儀下/女史充)典女執罇罍篚冪者入自東門當壇南北面西
上立定司贊曰再拜掌贊承𫝊(凡司賛有詞/掌賛皆承傳)尚儀以下
皆再拜訖尚儀以下各就位司樂帥女工人入就位典
贊引亞獻終獻女相者引執事者司贊引内命婦内典
引引外命婦俱入就位皇后停大次半刻頃司言引尚
宫立于大次門外當門北向尚儀版奏外辦皇后出次
華蓋侍衛如常(尚服負寳/陪從如式)司言引尚宫尚宫引皇后(凡/尚)
(宫前導皆/司言前引)入自東門華蓋仗衛停于門外近侍者從入
如常皇后至版位西向立(每立定尚宫與/司言退立于左)立定尚宫前
奏稱請再拜退復位皇后再拜司贊曰衆官再拜享官
及内外命婦在位者皆再拜(其先拜/者不拜)尚宫前奏有司謹
具請行事退復位(攝事女相者各引享官入就位立定/掌贊曰再拜在位者皆再拜女相者)
(進尚宫之左白有司謹具請/行事無駕至以下至此儀)典樂跪舉麾(凡取物者皆/跪而取以興)
(奠物亦跪奠/訖而後興)鼓柷奏永和之樂以姑洗之均(自後壇下/享神之樂)
(皆奏/姑洗)三成偃麾戛敔樂止(凡樂皆典樂舉麾工鼓柷/而後作偃麾戛敔而後止)尚
宫前奏稱請再拜退復位皇后再拜司贊曰衆官再拜
享官及内外命婦在位者皆再拜壇上尚儀跪取幣于
篚興立于罇所(攝事掌賛曰再拜在位者皆再拜/女祝史跪取幣于篚興立于罇所)尚宫
引皇后正和之樂作(皇后每行皆/作正和之樂)皇后詣壇升自南陛
(攝事女相者引尚宫升/壇以下皆尚宫行事)六尚以下量人從升(以下升/皆如之)皇
后升壇北面立樂止尚儀奉幣東向進皇后受幣登歌
作肅和之樂以南吕之均尚宫引皇后進北向跪奠于
神座興尚宫引皇后少退北向再拜訖登歌止尚宫引
皇后樂作降自南陛還版位西向立樂止初内外命婦
拜訖女祝史奉毛血之豆立于内壝東門之外于登歌
止女祝史奉毛血入升自南陛尚儀迎引于壇上進跪
奠于神座前興女祝史退立于罇所皇后既升奠幣(攝/事)
(尚宫既升奠/幣下倣此)司膳出帥女進饌者奉饌陳于内壝東門
之外皇后既降復位司膳引饌入俎初入門雍和之樂
作(攝事自後酌獻/皆奏雍和之樂)饌至陛樂止女祝史跪徹毛血之豆
降自東陛以出饌升南陛尚儀迎引于壇上(攝事女祝/史迎引于)
(壇/上)設于神座前(籩豆蓋冪先徹乃升簠/簋既奠却其蓋于下)設訖司膳帥女
進饌者降自東陛復位尚儀(攝事/女祝)還罇所尚宫引皇后
詣罍洗樂作(攝事女相者/引尚宫無樂)皇后至罍洗樂止尚儀跪取
匜盥沃水司言跪取盤興承水皇后盥手又司言跪取
巾于篚興進皇后帨手訖司言受巾跪奠于篚司言跪
取爵于篚興進皇后受爵尚儀酌罍水司言奉盤皇后
洗爵司言受巾皆如初皇后拭爵訖尚儀奠匜司言奠
盤巾皆如常尚宫引皇后樂作詣壇升自南陛樂止尚
宫引皇后(攝事無皇后至罍洗以下至此/儀但女相者引尚宫詣酒罇所)詣酒罇所執
罇者舉冪尚儀贊酌醴齊訖壽和之樂作(皇后每酌獻/及飲福皆作)
(壽和之樂攝/事奏雍和)尚宫引皇后少退北向立樂止尚儀持版
進于神座之右東向跪讀祝文曰維某年嵗次月朔日
皇后某氏敢昭告于(攝事女祝持版祝云皇后某/氏謹遣某官妾姓敢昭告于)先
蠶氏維神肇興蠶織功濟黔黎爰擇嘉時式遵令典謹
以制幣犧齊粢盛庶品明薦于神尚饗訖興皇后再拜
初讀祝文訖樂作尚儀進跪奠版于神座興還罇所皇
后拜訖樂止尚儀以爵酌上罇福酒西向進(攝事女祝/以爵酌罍)
(福酒進于尚宫/之右西向立)皇后再拜受爵跪祭酒啐奠興尚儀帥
女進饌者持籩豆進尚儀減神前三牲胙肉(以取前脚/第二骨)
各置一俎上又以籩取稷黍飯共置一籩尚儀先以飯
籩西向進皇后受以授左右尚儀又以胙俎以次進皇
后每受以授左右皇后跪取爵遂飲卒爵尚儀進受復
于坫皇后興再拜訖樂止尚宫引皇后樂作降自南陛
還版位西向立樂止(自此以上若攝事儀皆尚宫行/事女相女祝賛之以下倣此)皇
后獻將畢典贊引貴妃詣罍洗盥手洗爵訖(攝事則女/相者引尚)
(儀為/亞獻)典贊引貴妃自東陛升壇詣象罇所執罇者舉冪
貴妃酌盎齊典贊引貴妃詣神座前北向跪奠爵興典
贊引貴妃少退北向再拜尚儀以爵酌罍福酒持爵進
貴妃之右西向立貴妃再拜受爵跪祭酒遂飲卒爵尚
儀進受爵復于坫貴妃再拜典贊引貴妃降自東陛復
位如初貴妃獻將畢又典贊引昭儀(攝事女相者引/尚食為終獻)詣
罍洗盥手洗爵升酌盎齊終獻如亞獻之儀訖典贊引
昭儀降復位尚儀進神座前跪徹豆興還罇所(徹者籩/豆各一)
(少移于/故處)司贊曰賜胙掌贊唱衆官再拜在位者皆再拜
(已飲福酒者不拜攝事賜胙則/掌賛唱賜胙女史唱再拜也)永和之樂作尚宫前奏
稱請再拜退復位皇后再拜司贊曰衆官再拜在位者
皆再拜樂一成止尚宫前奏(攝事女/相者白)請就望瘞位司贊
帥掌贊就瘞埳西南位尚宫引皇后樂作至望瘞位西
向立樂止于衆官將拜尚儀執筐進神座前取幣自北
陛降壇西行詣瘞埳以幣置于埳訖司賛曰可瘞埳東
西各四人寘土半埳尚宫前贊禮畢請就採桑位尚宫
引皇后樂作詣採桑壇升自西陛東向立樂止初白禮
畢司贊帥掌贊還本位　親桑皇后將詣望瘞位司賓
引内外命婦採桑者俱就採桑位(内外命婦一品各/二人二品各一人)諸
執鈎筐者各就位皇后既至採桑位尚功奉金鈎自北
陛升壇進典製奉筐從升皇后受鈎採桑典製奉筐受
桑皇后採桑三條止尚功前受鈎典製以筐俱退復位
皇后初採桑典製等各以鈎授内外命婦皇后採桑訖
内外命婦以次採桑女史執筐者受之内外命婦一品
各採五條二品三品各採九條止典製者受鈎與執筐
者退復位司賓各引内外命婦採桑者退復位司賓引
婕妤一人詣蠶室尚功帥執鈎筐者以次從至蠶室尚
功以桑授蠶母蠶母受桑切之以授婕妤婕妤食蠶灑
一薄訖司賓引婕妤還本位尚儀前奏禮畢退復位尚
宫引皇后還大次樂作入大次訖樂止司賓引内命婦
内典引引外命婦各還其次尚儀典正以下俱復執事
位立定司贊曰再拜尚儀以下皆再拜訖出女工人以
次出其祝版燔于齋所　車駕還宫皇后既還大次内
侍版奏請解嚴(將士不得/輒離部伍)皇后停大次一刻頃搥一鼓
為一嚴轉仗衛于還塗如來儀三刻搥三鼓為三嚴内
典引引外命婦出次就門外位司賓引内命婦出次序
立于大次之前六尚以下依式奉迎内僕進厭翟車于
大次門外南向尚儀版奏外辦馭者執轡皇后乘輿出
次華蓋侍衛警蹕如常皇后升車鼓吹振作而行内命
婦以下乘車陪從如來儀車駕過内典引引外命婦退
還第駕至正殿門外迴車南向尚儀進當車前跪奏稱
尚儀妾姓言請降車興退復位皇后降車乘輿入侍衛
如常内侍版奏請解嚴將士各還其所　勞酒車駕還
宫之明日内外命婦設會于正殿如元㑹儀(唯不賀不/上壽為異)
(元開/  禮)
　
　
　
　
　
　
　
　
　
　
　
　
　
　
　唐㑹要卷十下
欽定四庫全書
　唐會要卷十一
　　　　　　　　　　　　　　宋　王溥　撰
　　明堂制度
貞觀五年太宗將造明堂太子中允孔穎達以諸儒立
議頗乖故實上表曰伏尋前勅依禮部尚書豆盧寛國子
助教劉伯莊等議以為從崑崙道上層祭天又尋後勅
云為左右閣道登樓設祭臣謹按六藝羣書百家諸史
皆名基上曰堂樓上曰觀未聞重樓之上而有堂名孝經
云宗祀文王於明堂不云明樓明觀其儀一也又明堂
法天聖王示儉或有翦蒿為柱緝茅作蓋雖復古今異
制不可常然猶皆依大典貴在朴素是以席惟藁秸器
尚陶匏用繭犢以貴誠服大裘以訓儉今若飛樓架迥
浮閣凌空考古之文實堪疑慮按郊祀志漢武明堂之
制四面無壁上覆以茅祀五帝於上坐祀后土於下防
臣以上坐止於基上下防惟是基下既云四面無壁未
審伯莊以何知上層祭神下有五室且漢武所為多用
方士之說違經背正不可師祖又盧寛等議曰上層祭
天下堂布政欲使人神位别事不相干臣以古者敬重
大事與接神相似是以朝覲祭祀並皆在廟豈有樓上
祭祖樓下視朝閣道升樓路便窄隘乘輦則接神不敬
步陟則勞勤聖躬侍衛在旁百司供奉求之經訓全無
此理臣非敢固執愚說欲求已長伏以國之大典不可
不慎伏乞以臣愚表下付羣官詳議焉侍中魏徵議(魏/徵)
(議見文/苑英華)曰稽諸古訓參以舊圖其上圓下方複廟重屋
百慮一致異軫同歸洎當塗膺籙未遑斯禮典午聿興
無所取則裴頠以諸儒持論異端蜂起是非舛互靡所
適從遂乃以人廢言止為一殿宋齊即仍其舊梁陳遵
而不改雖嚴配有所祭享不匱求之典則道實未𢎞(英/華)
(本多一/百一字)夫孝因心生禮緣情立心不可極故備物以表
其誠情無以盡故飾宫以廣其敬宣尼美歎意在兹乎
(英華本尚有/九十四字)臣等親奉德音得參大議思竭塵露増崇
山海凡聖人有作義重隨時萬物斯覩事資通變若據
蔡邕之說則至理失於文繁若依裴頠所為則大體傷
於質畧求之情禮未臻厥中今之所議非無用舍請為
五室重屋上圓下方既體有則象又事多故實下室備
布政之居上堂為祭天之所人神不雜禮亦宜之其高
下廣袤之規几筵尺丈之度則並隨時立法因事制宜
自我而作不必師古廓千載之疑議為百王之懿範不
使太山之下惟聞黄帝之法汶水之上獨稱漢武之圖
則通乎神明庶幾可俟子來經始成之不日至十七年
五月秘書監顔師古議(英華亦/載此議)曰竊以明堂之制爰自
古昔求諸簡牘全文莫覩肇起黄帝降及有虞彌歴夏
殷迄於周代各立名號别創規模衆說舛駮互執所見
鉅儒碩學莫有詳通斐然成章不知裁㫁究其指要實
有布政之宫也徒以戰國縱横典籍廢棄暴秦酷烈經
禮湮亡今之所存記𫝊雜說用為凖的理實蕪昧然周
書之敘明堂紀其四面則有應庫雉門據此一塗固是
王者之常居耳其青陽總章𤣥堂太廟及左个右个又
與月令四時之次相同則路寢之義足為明證又文王
居明堂之篇帶以弓韣禮於禖下九門磔禳禦止疾疫
置梁除道以利農夫令國為酒以合三族凡此等事皆
合月令之文觀其所班皆在路寢者也又禮記云昔者
周公朝諸侯于明堂之位天子負斧扆南嚮而立明堂
也者明諸侯之尊卑也周官又云周人明堂度九尺之
筵東西九筵堂一筵據其制度即大寢也尸子亦曰黄
帝曰合宫有虞曰總章殷曰陽館周曰明堂斯皆路寢
之徵知非别處大戴所說初有近郊之言後稱文王之
廟進退無據自為矛盾原夫負扆受朝常居出令既在
臯庫之内亦何云於郊野哉孝經𫝊云在國之陽又無
里數漢武有懷創造廣集縉紳言論紛紜終以不定乃
于汶水之上而宗祀焉明其不拘逺近無擇方面孝成
之代表行城南雖有其文厥功靡立平帝元始四年大
議營起孔牢等乃以為明堂辟雍太學一實三名金褒
等又稱經𫝊無明文不能分别同異中興之後蔡邕作
論復云明堂太廟一物二名鄭𤣥則曰在國之陽三里
之外淳于澄又云三里之外七里之内丙巳之地穎容
(字子/嚴)釋例亦曰明堂太廟凡有八名其體一也茍立同
異競為巧說並出自胷襟曽無師祖審見且夫功成作
樂理定制禮草創從宜質文遞變旌旗冠冕今古不同
律度權衡前後莫一隨時之義㫁可知矣(英華本尚有/一百五十四)
(字/)假使周公舊章猶當擇其可否宣尼彝則尚或補其
闕漏况乎鄭氏臆說淳于謏聞匪異守株何殊膠柱(英/華)
(本尚有/數十字)愚謂不出墉雉邇接宫闈實允事宜諒無所惑
但當上遵天㫖祗奉徳音作皇代之明堂永貽範於來
葉區區碎議皆畧而不論也又上議表曰明堂之制陛
下已發徳音又遣詳議但以學者耑固人人異言損益
不同是非莫定臣愚以為五帝之後兩漢以前高下方
圓皆不相襲惟在陛下聖情創造即為大唐明堂足以
傳於萬代何必論户牖之少多疑陛庭之廣狹若恣儒
者互說一端久無㫁決徒稽盛禮昔漢武欲草封禪傳
問諸生所說不同莫知孰是惟御史大夫兒寛勸上令
自決定于是遂成登封之禮臣之愚誠亦望陛下斟酌
繁省自為節文不可謙讓以淹大典永徽二年七月一
日詔朕聞上𤣥幽贊處崇高而不言皇王提象代神工
而理物是知五精降徳爰膺帝者之尊九室垂文用紀
配天之業合宫靈府創洪規於上代太室總章標茂範
於中葉雖質文殊制奢儉異時然其立天中作人極布
政施教其歸一揆今國家四表無虞人和嵗稔作範垂訓
今也其時宜令所司與禮官學士等考覈故事詳議得
失務依典禮造立明堂庶曠代闕文獲申於兹日因心
展敬永垂于後昆其明堂制度宜令諸曹尚書及左右
丞侍郎太常國子監秘書官𢎞文館學士同共詳議
於是太常博士柳宣依鄭𤣥議以為明堂之制當為五
室内直丞孔志約獻狀據大戴禮及盧植蔡邕等議以
為九室曹王友趙慈皓秘書丞薛文思等各進明堂圖
樣諸儒紛爭互有不同上以九室之議理有可依乃令
所司詳定明堂形制大小階基高下及辟雍門闕等制
度務從典故也明年六月二十八日禮官學士詳議制
度久之不定上乃内出九室樣更令有司損益之有司
奏言内樣堂基三重每基階各十二上基方九雉八角
高一尺中基方百尺高一筵下基方三百六十尺高一
丈三尺上基象黄琮為八角四面安十二階請從内樣
為定基高下仍請准周制高九尺其共作司約准二百
四十八尺中基下基並望不用又内樣室各方三筵開
四闥八窓室圓楣徑二百九十一尺按春秋大饗五帝
各在一室商量不便請依兩漢季秋合饗總於太室若
四時迎氣之祀則各於其方之正其安置九室之制増
損明堂故事三三相重太室在中央方六丈其四隅之
室謂之左右房各方二丈四尺當太室四面青陽明堂
總章𤣥堂等室各長六丈以應太室濶二丈四尺以應
左右房室門並通巷各廣一丈八尺其鄭𤣥盧植說以
前梁為楣其徑二百十六尺法乾之䇿圓楣之下所施
圓柱旁出九宫四隅各七尺法天以七紀柱外餘基共
作司約准面别各餘一丈内樣室别四闥八窓檢與古
合請依為定其户仍在外設而不開内樣外有柱三十
六每柱十梁内有七間柱根以上至梁高三丈梁以上
至屋峻起計高八十一尺上圓下方飛檐應規請依内
樣為定其蓋屋形制仍望據考工記改為四阿并依禮
加重檐准太廟安鴟尾堂四向五色請依周禮白盛為
便其四向各隨方色請施四垣及四門辟雍案大戴禮
及前代說辟雍多無水廣内徑之數蔡邕云水廣二十
四丈四周於外三輔黄圖云水廣四周與蔡邕不異仍
云水外周隄又張衡東京賦稱造舟為梁禮記明堂隂
陽錄水左旋以象天商量水廣二十四丈恐傷於濶今
請減為二十四步垣外量取周足仍依故事造舟為梁
其外固以圓隄并取隂陽水行左旋之制殿垣案三輔
黄圖殿垣四周方在水内高不蔽日殿門去殿七十二
步准今行事陳設猶恐窄小其方垣四門去堂步數請
准太廟南門去廟基逺近為制仍立四門八觀依太廟
門别各安三門施𤣥閫四角造三重魏闕自後羣儒紛
競各執異議九室五室俱有依憑上令所司於觀徳殿
前依兩議張設上觀之謂公卿曰明堂之制自古有之議
者不同所以未造今令張設兩議公等以何者為宜工
部尚書閻立徳奏曰兩議不同俱有典故九室似闇五
室似明取舍之宜㫁在聖意上亦以五室為便(後以制/度未定)
(而/止)乾封三年二月十二日詔郊社嚴配未安太室布政
施化猶闕合宫所以日昃忘食中宵輟寢討論墳籍錯
綜羣言採三代之精微探九皇之至賾斟酌前載制造
明堂宜命有司及時起作務從折衷稱朕意焉(于是大/赦改元)
(總章分萬年/縣改明堂縣)
總章二年三月九日詔上考經籍制為明堂處二儀之
中定三才之本治兹一宇臨此萬方屬嵗饑而止
光宅元年十月梓州人陳子昂上疏曰臣伏見天皇大
帝得天地之統封于泰山功徳大業與天比崇矣然尚
未建明堂之宫遂朝上帝使萬代鴻業至今猶闕陛下
若欲調元氣睦人倫躋俗仁壽興風禮讓舍此道也于
何理哉願陛下念先帝之休意作大唐之鴻基于國南
郊建立明堂使宇宙黎元遐荒夷貊昆蟲草木天地鬼
神粲然知陛下方興三皇五帝之事也與天下更始不
其盛哉昔者黄帝合宫有虞總章唐堯衢室夏后太室
羣聖之所以調元氣理隂陽于此也臣雖末學竊聞明
堂之制有天地之則焉有隂陽之統焉二十四氣八風
十二月四時五行二十八宿莫不率備故不順其時月
之為政也則水旱興疾疫起蟲螟雨雹成災隂陽不和
元氣以錯故昔者聖人順以為政成大業也臣願陛下
為大唐建萬代之業者意在兹乎臣願陛下以臣此章
與三公九卿賢士大夫議之於庭儻事便於今道不違
古即請陛下徵天下鴻生碩儒博通古今皇王政禮之
術者延問於庭與之案周禮月令而建之臣必知天下
庶人子來可不日而成也乃月孟春陛下乘鸞輅駕蒼
龍載青旂佩蒼玉三公九卿賢士大夫鴻儒碩老衣冠
之侣朝于青陽左个天子負斧扆憑玉几南面以聴天
下之政乃令太史守典奉法司天日月星辰之行無失
經紀以初為常陛下躬耕籍田親蠶事以觀天下之農
桑養三老五更以教天下之孝悌明訟恤獄以息天
下之淫刑除殘去暴以登天下之仁壽修文尚徳以止
天下之干戈察孝興廉以除天下之貪吏鰥寡孤獨廢
疾羸弱不能自存者振䘏之後宫美人非三妃九嬪八
十一御女之數者出嫁之珠玉錦繡雕鏤伎巧之飾非
益於理者悉棄之巫鬼淫祀誣惑良民者悉禁之天人
之際既洽鬼神之望允塞然後作雅樂潔粢盛宗祀天
皇於明堂以配上帝使萬國各以其職來祭豈不休哉
垂拱三年毁乾元殿就其地創造明堂(令沙門薛/懷義充使)四年
正月五日畢功凡高二百九十四尺東西南北各廣三
百尺凡有三層下象四時各隨方色中層法十二辰圓
蓋蓋上盤九龍捧上層法二十四氣亦圓蓋亭亭中有
巨木十圍上下通貫栭櫨樘㮰藉以為本亘之鐵索蓋
亦有鸑鷟黄金飾之勢若飛翥刻木為虬架梁漆之明
堂之下施鐵渠以為辟雍之象號萬象神宫(因改河南/縣為合宫)
(縣左史直𢎞文館/劉允濟上明堂賦)百官賀明堂成上表曰臣某以下若
干人等言臣聞上帝高居懸太微之府先王建國闢宗
祀之堂不有大聖誰能經始伏惟天冊金輪皇帝陛下
尊祖揚彌嚴禋之徳最先統天順時布政之道尤急親
紆睿思躬運𤣥謨故能上合乾坤下符龜策柱將扶而
已立石未鑿而懸開丹鷟跂甍似鳴岡而逺至蒼虬繞
棟疑出河而欲飛神光熠燿於向晚仙樂清泠而方晝
月維孟夏時屬正陽張文物於闕庭震聲名於宇縣聖
皇戾止諸侯在列穆穆焉顒顒焉交喜氣於三靈動歡
心於萬類者也臣等竊窺朝典既逢嘗麥之辰旋顧野
誠輕襲獻芹之禮謹上食若干舉如列滋疎鶴鼎味劣
魚庖何以延萐蒲之涼契芝英之壽無任誠懇之至謹
奉表隨進
證聖元年正月詔十七日御端門賜酺宴十六日明堂
後掖佛堂災延燒明堂至明並盡左拾遺劉承慶諫曰
明堂宗祀之所今忽被災陛下宜輟朝停酺以答天譴
天后欲責躬避正殿納言姚璹進曰此實人火非曰天
灾至如成周宣榭火卜代逾長漢武建章宫災盛徳彌
永今明堂乃是布政之所非宗廟之地陛下將避正殿
於大禮有乖從之乃御端門賜宴二十二日以灾告廟
下制遣内外文武九品以下上封事極言正諫無有所
諱于是劉承慶上疏曰日者變生人火損及神宫驚惕
聖心震動黎庶臣謹按左氏𫝊曰人火曰火天火曰灾
人火因人而興故指火體而稱天火不知所起直以所
灾言之其名雖殊為害不别王者舉措營為必闗幽顯
幽謂天道顯謂人事幽顯迹通天人理合今工匠宿藏
其火本無故燎之心明堂教化之宫復非延燼所及孽
煨潛扇倐忽成灾雖則因人亦闗神理臣愚以為所營
佛舍既僻在明堂之後又前逼牲牢之筵兼以厥治崇
大功多難畢立像𢎞法本擬利益黎元傷財役人却且
煩勞家國聖人動作必假天人之助一興功役二者俱
違厥應昭然殆將緣此臣以為明堂是正陽之位至尊
所居展禮班常崇化立政玉帛朝㑹神靈依憑營之可
曰大功損之實非輕事既失嚴禋之所復傷孝理之情
豈合承恩耽樂安然酺宴但以火氣初止尚多驚懼餘
憂未息遽以歡事逼之臣恐憂喜相爭傷于情性故𫝊
曰可憂而樂取憂之道夫火陽氣歡樂陽事火氣方勝
不可復興陽事臣聞灾變之興至聖不免聿修其德來
患可禳也陛下垂制博訪詳求至理而左史張鼐以為
火流王室彌表大周之祥通事舍人逢敏奏稱當彌勒
成佛道時有天魔燒宫七寳臺須臾而壞斯寔諂佞之
邪言寔非君臣之正論掩昧王化無益萬幾審其致灾
之理詳其降眚之由無戾天人之心而興不急之役則
兆人䝉賴福禄靡窮其年三月又令依舊規制重造凡
高二百九十四尺東西南北廣三百尺上施寳鳳俄以
火珠代之明堂之下圜繞施鐵渠以為辟雍之象至天
冊萬嵗二年三月二日成號通天宫萬嵗通天元年四
月三日鑄九鼎成置于明堂之庭各依四方列焉(神州/鼎名)
(永昌高一丈八尺受一千八百石冀州鼎名武興雍州/鼎名長安兖州鼎名日觀青州鼎名少陽徐州鼎名東)
(源揚州鼎名江都荆州鼎名江陵梁州鼎名成都八州/鼎各高一丈四尺受一千二百石用銅二十六萬七百)
(一十二斤鼎上各寫本州山川物産之像仍令著作郎/賈膺福殿中丞薛昌容鳳閣主事李元振司農録事鍾)
(紹京等分題之左尚方令曹元畫仍令宰相諸王率南/北宿衛共二十餘萬人并仗内大牛白象曳之自𤣥武)
(門外曳入天后自製曳鼎歌調令曳者唱和/焉其時又造大儀鐘斂天下三品金竟不成)九鼎初成
制令以黄金千兩塗之納言姚璹諫曰夫鼎者神氣貴
在質朴自然無假别為浮飾臣觀其狀先有五彩輝煥
錯雜其間豈待金色方為炫耀從之(開元二年八月十/八日太子賓客薛)
(謙光獻東都九鼎銘其神州銘武后所制文曰羲農首/出軒昊膺期唐虞繼踵湯禹乘時天下光宅海内雍熙)
(上𤣥降鑒方建隆基紫微令姚崇等奏曰/聖人啟運休兆必彰請宣付史館詔從之)開元五年正
月幸東都及將行大享之禮太常少卿王忠仁太常博
士馮宗陳貞節(陳貞節議載/文苑英華)等咸以則天所造明堂有
乖典制奏議曰明堂之建其所從來逺矣天垂象聖人
則之蒿柱茅簷之規上圓下方之制考之大數不踰三
七之間定之方中必居丙巳之地者豈非得房心布政
之所當太極上帝之宫乎按漢武初議立明堂于長安
城南遭竇太后不好儒術事乃中廢孝成之代又欲立
于城南議其制度莫之能決至孝平元始四年創造南
郊以申嚴配其後常取丙巳者斯蓋百王不易之道也
高宗天皇大帝議明堂制度久之不決因而遂止者何
也非謂財不足力不堪也將以周孔既遙禮經且紊事不
師古或爽天心難以作程神不孚祐者也則天太后總
禁闈之政藉軒臺之威屬皇室中圯之期攝和憙從權
之制以為乾元大殿承慶小寢當正陽已午之地寔先
聖聴㫁之宫表順端門儲精營室爰從朝享未始臨御
乃起工徒挽令摧覆既毁之後雷聲隠然衆庶聞之或
以為神靈感動之象也于是増土木之麗因府庫之饒
南街北闕建天樞大儀之制乾元遺址興重閣層樓之
基煙焰蔽日梁柱排雲人斯告勞天寔貽誡煨燼甫爾
遽加修復况乎地殊丙巳未答靈心跡匪膺期乃申嚴命
事昧彝典神不昭假(英華本尚/有數十字)况兩京上都萬方取則
而天子闕當陽之位聴政居便殿之中職司其憂豈容
沈黙當須審巧厯之計擇煩省之宜不便者量事改修
可因者隨而適用削彼明堂之號克復乾元之名則當
宁無偏人識其舊矣詔令所司詳議奏聞刑部尚書王
仁惠等奏議咸請改易依舊造乾元殿乃下詔改明堂
為乾元殿每臨御宜依正殿禮(自是駕在東都常例以/元日冬至于乾元殿受)
(朝賀竟無改易唯/改其門名而已)至十年十月十五日復題乾元殿為
明堂而不行饗祀之禮至二十六年十月二日詔將作
臣康辯素往東都毁明堂辯素以毁拆勞人遂奏請且
拆去上層卑于舊制九十五尺又去柱心木平座上署
八角樓樓上有八龍騰身捧火珠珠又小于舊制周圍
五丈覆以貞瓦取其永逺依舊為乾元殿(其時訛言官/遣取小兒埋)
(于明堂之下以為厭勝之法村邑兒童藏于山谷上惡/之乃令主客郎中王佩宣慰久之乃定先是貞觀十七)
(年七月京師訛言遣棖掁殺人以祭天狗遽相驚怖月/終乃定又天寳五年三月十七日冇流星如月墜于東)
(南有聲京師訛言官遣棖棖捕人心肝/以祭天狗人相驚恐發使安之乃定)
　
　
　
　
　
　
　
　
　
　
　
　
　
　唐㑹要卷十一
欽定四庫全書
　唐㑹要卷十二
　　　　　　　　　　　　　宋　王溥　撰
　　饗明堂議
顯慶元年六月十八日修禮官太尉無忌等奏伏見祠
令以髙祖大武皇帝配五天帝於明堂太宗配五人帝
亦在明堂之側座臣等謹按㝷方冊歴考前規宗祀明
堂必配天帝而伏羲五代本配五郊㕘之明堂自縁從
祀今以太宗作配理有未安伏見永徽二年七月制祀
明堂陛下天縱孝徳追奉太宗以遵嚴配當時髙祖先
在明堂禮司致惑竟未遷祀率意定議遂便著令乃以
太宗文皇帝降配五人帝雖復亦在明堂不得對越天
帝深乖明詔之意又與先典不同謹按孝經云孝莫大
於嚴父嚴父莫大於配天昔者周公宗祀文王於明堂
以配上帝伏尋詔意義在於斯今所司行令殊為失㫖
又尋漢魏晉宋厯代禮儀並無父子同配明堂之義惟
祭法云周人禘嚳而郊稷祖文王而宗武王鄭𤣥注云
禘郊祖宗謂祭祀以配食也禘謂祭昊天於圜丘郊謂
祭上帝於南郊祖宗謂祭五帝五神於明堂也尋鄭此
注乃以祖宗合為一祭又以文武共在明堂連衽配食
良為謬矣故王肅駁曰古者祖有功而宗有德祖宗自
是不毁之名非謂配食於明堂者也審如鄭義則孝經
當言祖祀於明堂不得言宗祀也凡宗者尊也周人既
祖其廟又尊其祀孰謂祖於明堂者乎鄭引孝經以解
祭法而不曉周公本意殊非仲尼之義㫖也又解宗武
王配云勾芒之類是謂五神位在堂下武王降位失君
叙矣又按六韜武王伐紂雪深丈餘五車二馬行無轍
跡詣營求謁武王怪而問焉太公對曰此必五方之神
來受事耳遂以其名召入各以其職命焉既而克殷風
調雨順豈有生來受職歿則配之降尊敵卑理不然矣
故春秋外𫝊曰禘郊祖宗報五者國之典禮𫝊言五者
故知各是一事非謂祖宗合祀於明堂也臣謹上考殷
周下洎貞觀並無一代兩帝同配於明堂南齊蕭氏以武
王昆季並於明堂配食事乃不經未足援據又檢武徳時
令以元皇帝配於明堂兼配感帝至貞觀初縁情革禮奉
祀髙祖配於明堂奉遷世祖專配感帝此即聖朝故事已
有遞遷之典取法宗廟古之制焉伏惟太祖景皇帝締構
有唐建絶代之丕業啟祚汾晉創聖厯之洪基徳邁發生
道符立極又世祖元皇帝?鱗韞慶屈道事周導濬發之
靈源肇光宅之垂裕稱祖清廟萬代不遷請停配祀以符
古義伏惟髙祖太武皇帝躬受天命奄有神州創制改物
體元居正為國始祖亦有舊章昔者炎漢髙帝當塗太祖
皆以受命例並配天請遵故事奉祀髙祖於圜丘以配昊
天上帝伏惟太宗文皇帝道格上𤣥功清下武拯率土
之塗炭布大造於生靈請准詔書宗祀於明堂以配上
帝又請准武徳故事兼配感帝作主斯乃二祖徳隆永
不遷廟兩聖功大各得配天遠協孝經近申詔意從之
儀鳳二年八月太常少卿韋萬石奏曰明堂大享准古
禮鄭𤣥義祀五天帝王肅義祀五行帝貞觀禮依鄭義
祀五天帝顯慶以來新修禮祀昊天上帝又乾封二年勅
祀五帝又奉制兼祀昊天上帝又奉上元三年三月勅
五禮行用已久並依貞觀年禮為定又奉去年勅並依
周禮行事今用樂須定所祀之神未審依定何禮臣以
去年十二月録奉至今年未奉進止所謂樂章不定上
及宰臣並不能斷乃詔尚書省詔學者更叅議之事仍
不定自此明堂大饗兼用貞觀顯慶二禮禮司益無憑
凖天授二年春官郎中韋叔夏奏明堂大饗議曰謹按
禮明堂大饗惟祀五方五帝故月令季秋令云是月也
大饗帝則典禮所云大饗不問卜鄭𤣥注云謂徧祭五
帝於明堂莫適卜是也又按祭法云祖文王而宗武王
鄭𤣥注云祭五帝五神於明堂曰祖宗故孝經云宗祀
文王於明堂以配上帝據此諸文明堂正禮惟祀五帝
配以祖宗及五帝五官神等自外餘神並不合預伏惟
陛下追逺情深崇禮志切故於明堂饗祀加昊天上帝
皇地祇重之以先帝先后配享此乃補前王之闕典宏
嚴配之䖍誠往以神都郊壇未建乃於明堂之下廣祭
衆神蓋義出權時非不刋之禮也諸神並合從祀于二
至明堂總奠事乃不經然則宗祀配天雜以小神同薦
於嚴配之道理有不安望請每嵗元日惟祀天地大神
配以帝后其五岳以下請依禮於冬夏二至從祀方丘
圜丘庶不煩凟
聖厯元年閏臘月十九日制每月於明堂行告朔之禮
司禮博士閭丘諝班思簡等奏議臣等謹按經史正文
無天子每月告朔之事惟禮記玉藻云天子聽朔於南
門之外周禮天官太宰正月之吉布政于邦國都鄙干
寳注云周正建子之月告朔之日也此即玉藻之聽朔
矣今嵗首元日於通天宫受朝讀時令布政事京官九
品已上諸州朝集使等咸列於庭此則聽朔之事畢而
合於周禮玉藻之文矣而鄭𤣥注云玉藻聽朔以秦制
月令有五帝五官之事遂云凡聽朔必以特牲告其時
帝及其神配以文王武王此鄭注之誤也故漢魏至今
莫之行用按月令云其帝太昊其神勾芒者謂之宣布
時令告示下人其令詞云其帝其神耳所以為敬授之
文欲使人奉其時而務其業每月有令故謂之月令非
謂天子每月朔日以祖配帝而祭告之其每月告朔者
諸侯之禮也故春秋左氏𫝊曰公既視朔遂登觀臺又
鄭𤣥注論語云禮人君每月告朔於廟有祭謂之朝享
魯自文公始不視朔是諸侯之禮明矣今王者行之非
所聞也按鄭所謂告其帝者即太昊等五人帝其神者
即重黎等五行官雖並功施於人列在祀典無天子每
月拜祭告朔之文臣等謹按禮論及三禮義宗江都集
禮貞觀禮顯慶禮及祠令並無天子每月告朔之事若
以為近代無明堂無告朔禮則江都集禮貞觀禮顯慶
禮及祠令著祀五方上帝於明堂即孝經宗祀文王於
明堂也此則無明堂而著其享祭何為告朔獨闕其文
若以為有明堂即合告朔則周秦有明堂而經典正文
並無天子每月告朔之事臣等詳求今古博考載籍既
無其禮不可習非望請停每月一日告朔之祭以正國
經竊以天子之尊而用諸侯之禮非所謂頒告朔令諸
侯使奉而行之之義也奉禮郎張齊賢議曰禮官狀云
經史正文無天子每月告朔之事者謹按穀梁𫝊曰閏
月天子不告朔是知他月則天子告朔矣又按左氏𫝊
以魯侯不告朔為棄時政則諸侯閏月亦告朔矣又按
周禮太史職頒告朔于邦國之中禮記玉藻天子聽朔
于南門之外皆有閏月王居門之事是天子亦以閏月
告朔矣非天子不告而諸侯告也穀梁子去聖尚近雖
閏月告朔之義與左氏不同然皆以天子諸侯每月當
行告朔之事兩禮之設其文甚著不可謂經史無正文
也又禮官狀云周禮天官太宰職云正月之吉始和布
治於邦國都鄙乃懸法于象魏使萬人觀象浹日而斂
之即是為禮記玉藻之聽朔因此遂謂王者惟以嵗首
元日一告朔此說非也何者太宰所云布治于邦國都
鄙者布其所掌太宰之典也故地官司徒職則布教典
春官宗伯職則布禮典夏官司馬職則布政典秋官司
冦職則布刑典惟冬官司空職亡以五官之職言之則
其職亦當布事典也此乃六官各以正月之吉宣布其
職之典非告朔也干寳之注經所云正月之吉者即是
正月之朔日也故解云吉是朔日也今云告朔日者是
𫝊寫之誤不可據以為說也又禮官狀云每月告朔者
諸侯之禮故云左氏𫝊云既視朔遂登觀臺今王者行
之非所聞也又云以天子之尊用諸侯之禮非所謂頒
告朔令諸侯使奉而行之謂此大謬也何者左氏所言
視朔者猶玉藻之聽朔也今禮官據左氏有魯侯行視
朔之禮即謂諸侯每月當告朔玉藻亦有天子行聽朔
之禮又有閏月王居門之事若謂天子惟嵗首一告朔
何其一取而一舍也又孝經云昔者明王事父孝故事
天明又云明王以孝理天下豈有王者設敎使諸侯尊
祖告朔而天子不告也非所謂以明事神訓人事君之
義又禮官狀云鄭所謂告其時帝者即太昊等五人帝
此又非也何者鄭注惟言告其時帝及其神配以文王
武王不指言天帝人帝但天帝人帝並配五方時帝之
言包天人矣既以文王武王作配則是並告天帝人帝
諸侯受朔于天子故但於祖廟告而受行之天子受朔
於上天理宜於明堂告其時之天帝人帝而配以祖考
也故玉藻疏載賀瑒義亦以時帝為是靈威仰等五天
帝且聖人為能享帝孝子為能饗親今若但告人帝則
聖人之道未備非所謂能享也又禮官狀云天子每月
朔旦告祭然後頒之則諸侯安得受而藏之告而行之
足明太宰以嵗首宣布一嵗之令太史從而頒之令既
頒矣政既行矣而王猶月月告朔復欲何所宣布者春
官太史職云頒告朔于邦國是總頒一嵗之朔於天下
諸侯故諸侯受而藏之告而行之而王猶月月告朔者
頒之於官府都鄙也此謂畿内彼謂畿外事不相關也
又禮官狀云漢魏至今莫之用者秦人滅學經典不存
漢祖馬上得之未能備禮自魏已下喪亂𢎞多豈可以
漢魏廢禮欲使朝廷法之也又禮官狀云禮論等及祠
令並無天子每月告朔之事者謹按禮論王珉范寗等
議有明堂每月告朔之禮者崔靈恩三禮義宗廟祭服
義亦載天子視朔之服不可言無正文也又貞觀顯慶
禮及祠令非徒無天子每月告朔之文亦無天子嵗首
告朔之事今禮官何以言天子嵗首一告朔乎借矛擊
盾昭然易了每月告朔在禮不疑尊祖配天於義為得
若乃創制垂統損益舊章或欲每月聽政或欲孟月視
朔此則斷在宸極事關執政固非羣議所得參詳鳳閣
侍郎王方慶又奏議曰謹按明堂天子布政之宫也蓋
所以明天氣統萬物動法於兩儀徳被於四海者也夏
曰世室殷曰重屋周曰明堂此三代之名也明堂天子
太廟所以宗祀其祖以配上帝東曰青陽南曰明堂西
曰總章北曰𤣥堂中曰太室雖有五名而以明堂太廟
為主漢代達學通儒咸以明堂太廟為一漢左中郎將
蔡邕立義亦以為然取其宗祀則謂之清廟取其正室
則謂之太室取其向陽則謂之明堂取其建學則謂之
太學取其圜水則謂之辟雍異名而同事古之制也天
子以孟春正月上辛日於南郊總校受十二月之政還
藏于祖廟月取一政班于明堂諸侯以孟春之月朝於
天子受十二月之政藏於祖廟月取一政而行之蓋所
以和隂陽順天道也如此則禍亂不生灾害不作矣故
仲尼美而稱之曰明王之以孝理天下也人君以其禮
告廟則謂之告朔聽視此月之政則謂之視朔亦曰聽
朔雖有三名其實一也今禮官議稱按經史正文無天
子每月告朔之事者臣謹按春秋文公十年閏十月不
告朔穀梁𫝊曰閏附月之餘日天子不以告朔左氏傳
曰不告朔非禮也閏以正時時以作事事以厚生生人
之道于是乎在矣不告閏朔棄時政也臣據此文則天
子閏月亦告朔矣寜有他月而廢其禮者乎博考經籍
其文甚著何以明之周禮太史職云頒告朔於邦國閏
月告王居門終月又禮記玉藻云閏月則闔門左扉立
於其中並是天子閏月而行告朔之事也禮官又稱玉
藻天子聽朔於南門之外周禮天官太宰正月之吉布
政於邦國都鄙干寳注云周正建子之月告朔日也此
即玉藻之聽朔矣今每嵗元日通天宫受朝頒時令布
政事京官九品以上諸州朝集使等咸列於庭此聽朔
之禮畢而合於周禮玉藻之文矣禮論及三禮義宗江
都集禮貞觀禮顯慶禮及祠令並無王者告朔之事者
臣謹按玉藻云𤣥冕而朝日於東門之外聽朔於南門
之外鄭𤣥注云朝日春分之時也東門皆謂國門也明
堂在國之陽每月就其時之堂而聽朔焉卒事反宿於
路寢凡聽朔必以特牲告其時帝及其神配以文王武
王臣謂今嵗首元日通天宫受朝讀時令及布政自是
古禮孟春上辛總校受十二月之政藏於祖廟之禮耳
而月取一政頒於明堂其義昭然有未行也即如禮官
所言遂闕其事臣又按禮記月令天子每月居青陽明
堂總章𤣥堂即是每月告朔之事先儒舊說天子行事
一年十八度入明堂大享不問卜一入也每月告朔十
二入也四時迎氣四入也巡守之年一入也今禮官立
議惟嵗首一入耳與先儒既異在臣亦不敢同鄭𤣥云
凡聽朔告其帝臣愚以為告朔之日則五方上帝之一
帝也春則靈威仰夏則赤熛怒秋則白招拒冬則汁光
紀季月則含樞紐也並以始祖配之焉人帝及神列在
祀典亦於其月而享祭之魯自文公始不視朔子貢見
其禮廢欲去其羊孔子以其羊存猶可識禮羊亡其禮
遂廢故云爾愛其羊我愛其禮也漢承秦滅學庶事草
創明堂辟雍其制遂闕漢武帝封禪始建明堂於泰山
既不立於京師所以無告朔之事至漢平帝元始中王
莽輔政庶㡬復古乃建明堂辟雍為禘祫祭於明堂諸
侯王列侯宗室子弟九百餘人助祭畢皆益户賜爵及
金帛增秩補吏各有差漢末喪亂尚𫝊其禮爰至後漢
祀典仍存明帝永平二年郊祀五帝於明堂以光武配
祭牲各一犢奏樂如南郊董卓西移載籍湮滅告朔之
禮於此而墜暨乎晉末戎馬生郊禮樂衣冠掃地總盡
暨於元帝過江是稱狼狽禮樂制度南遷盖寡彞典殘
缺無復舊章軍國所資臨事議定既闕明堂寧論告朔
宋朝何承天纂集舊文以為禮論雖加編次事則闕如
梁代崔靈恩撰三禮義宗但捃摭前儒因循故事而已
隋大業中煬帝命學士撰江都集禮則抄撮禮論更無
異文貞觀顯慶禮及祠令不言告朔者蓋為厯代不𫝊
所以其文遂闕各有由緒不足依據今禮官引為明証
在臣誠實有疑陛下肇建明堂聿遵古典告朔之禮猶
闕舊章欽若稽古應須補葺若每月聽政於事亦煩孟
月視朔恐不可廢上又令春官廣集衆儒取方慶所奏
議定得失當時大儒成均博士吴陽吾太學博士郭山
惲奏曰臣等謹按周禮禮記及三傳皆有天子告朔之
禮天子頒告朔於諸侯秦政滅詩書由是告朔禮廢今
若循古頒朔每月依行禮貴隨時事須沿革望依方慶
議用四時孟月朔日及季夏於明堂修復告朔之禮以
頒天下其帝及神請依方慶用鄭𤣥議告五時帝於明
堂上則嚴配之道通於神明至孝之徳光被四海從之
神龍元年九月五日親祠昊天上帝皇地祇於明堂以
髙宗天皇大帝配永泰三年正月禮儀使杜鴻漸等奏
冬至祀昊天上帝孟冬祀神州請以髙祖神堯大聖大
光孝皇帝配孟夏雩祀昊天上帝請以太宗文武大聖
大廣孝皇帝配季秋大享明堂祀昊天上帝請以肅宗
文明武徳大聖大宣孝宗配享臣與禮官學官憑據經
文講求正義事皆明白理無可疑去年又與薛頎歸崇
敬同見延英備承聖㫖祖宗配祭宜以殷周為法昊天
時祀一遵皇唐之禮徳音詳定乆未施行制曰可
元和元年八月太常禮院奏曰季秋大享明堂祀昊天
上帝謹按孝經云宗祀文王於明堂以配上帝謹按經
文今太廟附享禮畢大享之日准禮合奉皇考順宗至
德大聖大安孝皇帝配神作主詔曰敬依典禮
十五年五月太常禮院奏季秋大享明堂祀昊天上帝
謹按禮文皇考配坐今年季秋准禮合奉憲宗聖文章
武皇帝配神作主詔曰敬依典禮
　　廟制度
武徳元年六月六日立四廟於長安通義里備法駕迎
宣簡公懿王景皇帝元皇帝神主祔於太廟貞觀九年
命有司詳議廟制諫議大夫朱子奢議曰臣等謹按漢
丞相韋𤣥成奏立五廟諸侯同五劉子駿議開七祖邦
君降二鄭司農踵𤣥成之轍王子雍揚國師之流分塗
並馳各相師祖遂令厯代祧祀多少參差𫝊稱名位不
同禮亦異數易云卑髙以陳貴賤位矣豈非尊君卑佐
升降無舛所貴禮者義在兹乎若使天子諸侯俱立五
廟是賤可以同貴臣可以濫主名器無准冠履同歸禮
亦異數義將安設且禮有以多為貴者天子七廟諸侯
五廟天子五廟纔與子男相埒以多為貴何所表乎愚
以為諸侯立髙祖已下并太祖五廟一國之貴也天子
立髙祖已上并太祖七廟四海之尊也降殺以兩禮之
正焉伏惟聖祖在天山陵有日祔祖嚴配昭事在斯宜
依七廟用崇大禮庶前依晉宋傍惬人情中書侍郎岑
文本議曰自義乖闕里學滅秦庭而宗廟制度典章散
逸習所傳而競偏說是所見而起異端自昔迄今多厯
年代語其大略兩家而已祖鄭𤣥者則陳四廟之制述
王肅者則引七廟之文貴賤混而莫辨是非紛而不定
陛下誠宜定一代之宏規為萬世之彝則臣等奉述睿
㫖討論載籍紀七廟者實多稱四廟者蓋寡校其得失
昭然可見春秋穀梁傳及禮記王制祭法禮器孔子家
語並云天子七廟諸侯五廟大夫三廟士二廟尚書咸
有一徳曰七世之廟可以觀徳至于荀卿孔安國劉歆
班彪父子孔晁虞喜干寳之徒商較古今咸以為然故
其文曰天子三昭三穆與太祖之廟而七是以晉宋齊
梁皆依斯義立親廟六豈非有國之茂典不刋之休烈
乎若使違羣經之正說從累代之疑議背子雍之篤論
尊康成之舊學則天子之禮下逼于大臣諸侯之制上
僭于王者非所謂尊卑有序名分不同者也臣等參議
請依晉宋故事立親廟六其祖宗之制式遵舊典制從
之于是增修七廟始崇祔𢎞農府君及髙祖神主并舊
四室為六室焉(初議欲立七廟以凉武昭王為始祖太/子左庻子于志寜以為武昭逺祖非王)
(業所因不可為/始祖竟從之)
貞觀二十三年八月二十三日禮部尚書許敬宗奏皇
祖𢎞農府君廟應迭毁謹按舊儀漢丞相韋𤣥成以為
毁主瘞埋但萬國宗享有所從來一旦瘞埋事不允惬
晉博士范甯意欲别立廟奉征西等主安置其中方之
瘞埋頗叶情理然事無典故亦未足依又議者言毁主
藏于天府按天府祥瑞所藏本非斯意今准量去祧之
外猶有壇墠祈禱所及竊謂合宜今時廟制與古不同
共堂别室西方為首若在西夾之中仍處尊位祈禱則
祭未絶祗享方諸舊義情實可安𢎞農府君廟逺親宜
殺詳據舊章禮合迭毁臣等㕘詳遷奉神主於夾室本
情篤敬在理為允從之其月二十八日太宗文皇帝祔
于太廟遷宣皇帝神主於夾室(初有司請依典禮上欲/留神主於内寝旦夕申)
(如在之敬有詔停祠廟英國公李勣等抗表固請曰竊/以祖功宗徳節中之明典武穆文昭嚴配之洪法愛敬)
(之至率由兹道禮有節文事經列聖茍違斯義國家貽/恥况逾月之外須伸大祫下管登歌發暢雅頌郊天配)
(帝光華勲烈如停祔禮諸美咸棄/伏願取法前王垂訓翼子乃許焉)
神龍九年五月東都創制太廟太常博士張齊賢建議
曰昔荀卿子云有天下者事七代有一國者事五代則
天子七廟古今達禮故商書稱七世之廟可以觀徳祭
法稱王立七廟一壇二墠王制曰天子七廟三昭三穆
與太祖之廟而七莫不尊始封之君謂之太祖太祖之
廟百代不遷祫祭之禮毁廟之主陳於太祖未毁之廟
主皆升合食于太祖之廟太祖東嚮昭南嚮穆北嚮太
祖者商之𤣥王周之后稷是也太祖之外更無始祖但
商自𤣥王已後十有四代至湯而有天下周自后稷已
後十有七代至武王而有天下其間世數既逺遷廟親
廟皆出太祖之後故得合食有序尊卑不差其後漢髙
受命無始封祖即以髙皇帝為太祖太上皇髙帝之父
立廟享祀不在昭穆合食之列為尊於太祖故也魏武
創業文帝受命亦即以武帝為太祖其髙皇太皇處士
君等並為屬尊不在昭穆合食之列晉宣創業武帝受
命亦即以宣帝為太祖其征西豫章潁川京兆府君等
亦以屬尊不在昭穆合食之列厯兹已降至於有隋宗
廟之制斯理不易故宇文氏以文皇帝為太祖隋室以
武元皇帝為太祖國家誕受天命累聖重光景皇帝始
封唐公實為太祖中間世數既近列在三昭三穆之内
故國家太廟惟有六室其𢎞農府君宣光二帝尊於太
祖親盡則遷不在昭穆合食之數今皇極再造孝思匪
寜奉二月十九日勅七室已下依舊號尊崇續又奉三
月一日勅既立七廟須尊崇始祖速令詳定者伏尋禮
經始祖即是太祖太祖之外更無始祖周朝太祖之外
以周文王為始祖不合禮經或又引白虎通義云后稷
為始祖文王為太祖武王為太宗及鄭𤣥注詩詩雍序
云太祖為文王說者以為其義不然何者彼以禮王者
祖有功而宗有徳周人祖文王而宗武王故謂文王為
太祖耳非祫祭羣主合食之太祖今之議者或有欲立
凉武昭王為始祖者殊為不可何者昔在商周稷契始
封湯武受命湯武之興祚由稷契故以稷契為太祖即
皇家之景皇帝是也凉武昭王勲業未廣後王失守國
土不𫝊景皇帝始封實基明徳今乃舍封唐之盛烈崇
西凉之逺構考之前古實乖典禮魏氏不以曹參為太
祖晉氏不以殷王卬為太祖宋氏不以楚元王為太祖
齊梁不以蕭何為太祖陳隋不以胡公楊震為太祖則
皇家安可以凉武昭王為太祖乎漢之東京大議郊祀
多以周郊后稷漢當郊堯制下公卿議者僉同帝亦然
之惟杜林正議獨以為周家之興祚由后稷漢業特起
功不緣堯祖宗故事所宜因循竟從林議又𫝊稱欲知
天上事問長人以其近也武徳貞觀之時主聖臣賢其
去凉武昭王蓋亦近於今矣當時不立者以必不可立
故也今既年代寖逺乃復立之是非三祖三宗之意實
恐景皇失職而震怒武昭虚位而不答非社稷之福也
宗廟事重祫祭禮崇先王以之觀徳或者不知其說既
灌而往孔子不欲觀之今朝命惟新宜應慎禮祭神如
在理不可誣請凖勅加太廟為七室享宣皇帝以備七
世其始祖不合别有尊崇太常博士劉承慶尹知章又
議曰謹按王制天子七廟三昭三穆與太祖而七此載
籍之明文古今之通制皇唐稽考前範詳採列辟崇建
宗靈式遵斯典但以開國之主受命之君王迹有淺深
太祖有逺近昔湯武受命祚因稷卨太祖代逺出於昭
穆之上故七廟可全若夏繼唐虞功非由鯀漢除秦項
力不因堯及魏晉經國周隋撥亂皆勛崇近代祖業非
逺受命始封之主不離昭穆之親故肇立宗祊罕聞全
制夫太祖以功建昭穆以親崇有功百代而不遷親盡
七葉而當毁或以太祖代淺廟數非備至於昭穆之上
逺立合遷之君曲從七廟之文深乖迭毁之制皇家千
齡啟旦六葉重光景皇帝濬徳啓唐代數猶近號雖崇
於太祖親尚列於昭穆且臨六室之位未申七代之尊
是知太廟當六未合有七故先朝惟有宣光景元神堯
文武六代親廟大帝登遐神主升祔於廟室以宣皇帝
代數當滿凖禮復遷今止有光皇帝已下六代親廟非
是天子之廟數不當有七本由太祖有逺近之異故初
建有多少之殊敬惟三后臨朝代多儒雅神祊事重禮
豈虚存規模可沿理難變革宣皇既非始祖又廟無祖
宗之號親盡既遷其廟不合重立若禮終運往建議復
崇實違王制之文不合先朝之㫖請依貞觀之故事無
改三聖之宏規光崇六室不虧古義其時有制令宰臣
更加詳定禮部尚書祝欽明等奏言博士三百人自分
兩議張齊賢以始同太祖不合更祖昭王劉承慶以王
制七廟不合重崇宣帝臣等商量請依張齊賢以景皇
帝為太祖依劉承慶尊崇六室從之
二年八月崇祔光皇帝太祖景皇帝世祖元皇帝髙祖
神堯皇帝太宗文武聖皇帝皇考髙宗天皇大帝皇兄
義宗孝敬皇帝于東都之太廟親行享獻之禮(樂章並/用貞觀)
(舊/詞)
開元四年七月十八日太常卿姜皎及禮官太常博士
陳貞節蘇獻等上七廟昭穆議曰禮天子三昭三穆與
太祖為七昭穆迭毁而太祖常存聖人之大典也若禮
名不正則奠獻無序矣謹按中宗孝和皇帝在廟七室
已滿今睿宗大聖真皇帝是中宗之弟以六月升遐甫
及仲冬禮當遷祔但兄弟入廟古則有焉遞遷之禮昭
穆須正謹按禮論晉太常賀循議云禮兄弟不相為後
也故殷之盤庚不序於陽甲而上繼於先君漢之光武
不嗣於孝成而上承於元帝又曰晉惠帝無後懐帝承
統懷帝自繼於世祖而不繼於惠帝其晉惠帝當同陽
甲孝成别出為廟又曰若兄弟相代則共是一世昭穆
位同不可兼毁二廟此蓋禮之常例也荀卿子曰有天
下者事七世謂從禰已上也尊者統廣故恩及逺祖若
旁容兄弟上毁祖考此則天子有不得全事於七世之
義也孝和皇帝有中興之功而無後嗣請同殷之陽甲
漢之成帝出為别廟時祭不虧大祫之辰合食太祖奉
睿宗神主升祔太廟上繼髙宗則昭穆永正獻祼長序
此萬代之典敢不颺言從之(初令以儀坤廟為中宗廟/至八月九日勅宜於太廟)
(西少府監賜坊别造中宗廟𨽻入太廟署開元四年十/一月十五日復中宗神主于西廟十六日祔睿宗昭成)
(皇帝主/於太廟)
十一年四月國子祭酒徐監上表曰臣謹按禮稽命徴
虞夏五廟殷六廟周七廟諸侯五廟而魯用天子之禮
并后稷姜嫄為七廟故知五帝殊時不相沿樂三王異
代不相襲禮伏以中宗孝和皇帝受命中興化人以徳
雖别廟薦享而聖心未安將革前規移入太廟臣恭詳
自古廟制夏殷周漢各自立廟不同一處漢光武以中
興崇儉故七室共堂而厯代尊行以為折衷今太廟七
室皆有神主孝和皇帝既須入廟先有夾室見空望奉
移安此室内既同太廟八室祭享是同在於情理實為
允惬五月一日遷中宗神主祔於太廟其年七月二日
詔曰朕聞王者乘時以設敎因事以制禮沿革以從宜
為本取舍以適㑹為先故損益之道有殊質文之用斯
異且夫至徳之謂孝所以通於神明大事之謂祀所以
䖍於宗廟當覽古典爰詢廟制逺則殷周事異近則漢
晉道殊雖禮文之不同固嚴敬之無二况恩以降殺而
疎廟以遷毁而廢雖式瞻古訓禮則不違而永言孝思
情所未足其祧室宜别為正室將使親而不盡逺而不
祧廟以存貎宗由尊立俾使四時式薦不闕於毁主百
代靡遷匪惟於始廟所謂變以合禮動而得中嚴配之
典克崇肅雍之美兹在太廟宜置九室令所司擇日啓
告移造
㑹昌五年七月中書門下奏孟州池水縣虎牢關是太
宗擒王世充竇建徳之地關城東峯有髙祖太宗像在
一堂之内伏以山河如舊城壘猶存威靈皆畏於軒䑓
風雲疑還於豐沛誠宜百代嚴奉萬邦所瞻西漢故事
祖宗所嘗行幸皆令郡國立廟今縁定覺寺理合毁拆
望取寺中大殿材木於東峯改造一殿四面兼置垣牆
伏望號為昭武以昭聖祖受功之盛興功日望令差東
都分司郎中一人薦告至畢功日别差使展敬制可(王/者)
(大勲被于率土宗社之典敬/而不私郡國立廟非古也)
六年五月禮儀使奏武宗昭肅皇帝祔廟并合祧去舊
廟等事伏以自敬宗文宗武宗兄弟相及已厯三朝昭
穆之位與承前不同所可疑者其事有四一者兄弟昭
穆同位不相為後二者已祧之主復入舊廟三者廟數
有限無後之主則宜出置别廟四者兄弟既不相為後
昭為父道穆為子道則昭穆班不合異位據春秋文公
二年躋僖公何休云躋升也謂西上也惠公與莊公當
同南西上隠桓閔僖當同西北上孔頴達亦引斯義釋
經又賀循云殷之盤庚不序陽甲漢之光武上繼元帝
晉元簡文皆用此義盖以昭穆位同不可兼毁二廟故
也尚書云七世之廟可以觀徳且殷家兄弟相及有至
四帝不及祖禰何容更言七代於理無疑矣二者今已
兄弟相及同為一代矯前之失則合復祔代宗神主於
太廟或疑已祧之主不宜更入太廟者按晉元明之時
已遷豫章潁川矣及簡文即位乃元帝之子故復豫章
潁川二神主於廟又國朝中宗已祔太廟至開元四年
乃出致别廟至十年置九廟而中宗主復入太廟則已
遷復入亦可無疑矣三者廟有定數無後之主出置别
廟者按魏晉之初主多同廟盖取上古清廟一宫尊逺
神祇之義自後晉武所立之廟雖云七主而實六代盖
景文同位故也又按魯立姜嫄文王之廟不計昭穆以
尊尚功徳也晉元帝上繼武帝而别享惠懐愍三帝時
賀循等諸儒議别立廟親逺義疎都邑遷異于理無嫌
也今以文宗棄代纔六年武宗甫爾祔上遽移别廟不
齒宗祖在於有司非所宜議四者添置廟室按禮論晉
太常賀循云廟以客主為限無拘常數故晉武帝時廟
有七主六代至元帝明帝廟皆以十室及穆簡三帝皆
至十一室自後雖遷故祔新大抵以七代為凖而不限
室數伏以江左名儒通賾覩奧事有明據足可施行今
若不行是議更以迭毁為制則當上及髙曾未盡之親
而有不忍臣子恩義之道謹備討古今參校經史上請
復代宗神主於太廟以存髙曾之親下以敬宗文武二
宗同為一代于太廟東間添置兩室定為九代十一室
之制以全臣子恩敬之義庶將協大順之宜得變禮之
正折古今之紛互立羣疑之杓指俾因心廣孝永燭於
皇明昭徳事神無虧於聖代勅㫖宗廟事重實資參詳
宜令尚書省兩省御史䑓四品已上官大理卿京兆尹
集議聞奏尚書左丞鄭涯等奏夫禮經垂訓莫重於嚴
配必參損益之道則合典禮之文况有明徴是資折衷
伏以自敬宗文宗武宗三廟祠位皆以兄弟考於前代
理有顯據今謹詳禮官所奏並上稽古文旁摭史氏協于
通變允謂得宜臣等商量伏請並依禮官所議從之
　唐㑹要卷十二
欽定四庫全書
　唐㑹要卷十三
　　　　　　　　　　　　　宋　王溥　撰
　　親饗廟
太宗二　貞觀三年正月十日上有事於太廟十七年
四月十一日親謁太廟謝承乾之過
　蘇冕曰貞觀六年監察御史馬周上疏云陛下踐阼
　已來宗廟之享未曾親事遂使大唐一代之史不書
　皇帝入廟之事將何以詒厥孫謀垂則來葉且貞觀
　三年已親饗廟矣未知何事致此不同
髙宗四　永徽三年正月十八日乾封元年四月八日
總章元年十二月十九日儀鳳二年正月十四日
中宗一　神龍元年十月六日以安國相王與左羽林
將軍李多祚為參乗侍御史王覿上疏諫曰多祚夷人
有功於國適可加之寵爵豈宜逼奉至尊將帝弟而連
衡與我君而共輦誠恐萬方之人不允所望昔漢文帝
引趙談驂乘袁盎伏車前諫曰臣聞天子所與共六尺
輿者皆天下英豪今漢雖乏人陛下獨奈何與刀鋸之
餘共載于是斥而下之多祚雖無趙談之累亦非卿相
之重不事循省無聞固譲豈國之良輔更無其人史官
所書將示於後何袁盎之強諫獨㣲臣之不及
睿宗一　景雲三年正月一日
𤣥宗七　先天元年十月四日開元六年十月六日時
有司撰儀注以祭祔之日車駕發宫上謂宰臣曰祭先
齋所以齊心也據儀注祭之日發大明宫又質明行事
縱見星早發是移辰方到質明之禮其可及乎又朕不
宿齋宫即安正寢情所不敢宜於齋所設齋宫五日赴
行宫宿六日質明行事庶合於禮宋璟等稱聖情深至
請即施行詔有司改定儀注六日上自齋宫步詣太廟
十七年十一月四日告巡陵也皇帝乘玉輅百官乘馬
侍從禮畢乘馬還宫初儀注自大次施褥至殿前有勅
一切不許及皇帝之出也履地而行禮畢祀行神于西
門天寳元年二月十八日六載正月十七日十載正月
九日至十日赦文云自今已後攝祭薦享太廟其太尉
行事前一日致齋具羽儀鹵簿公服引入親授祝版乃
赴齋所十三載二月八日上髙祖徽號
肅宗二　乾元元年四月十三日元年建子月二十九
日
代宗一　廣徳二年二月二十七日
徳宗四　建中元年正月四日貞元元年十一月十日
六年十一月七日九年十一月九日前一日有勅至廟
行禮不得施褥至敬之所自合履地而行至南郊亦宜
凖此
憲宗一　元和二年正月上親薦獻太清宫朝享於太
廟初享諸宫室備極誠敬及享徳宗順宗流涕嗚咽不
自勝侍臣及舉冊讀冊官等皆相顧而感泣也
穆宗一　長慶元年正月
敬宗一　寳厯元年正月
文宗一　太和三年十一月
武宗二　㑹昌元年正月五年正月
宣宗一　大中七年正月
懿宗二　咸通元年十一月四年正月
僖宗一　乾符二年十一月
昭宗二　龍紀元年十一月天復元年四月
　　禘祫上
上元三年十月三日有司祫享于太廟時議者以禮緯
三年一祫五年一禘公羊𫝊云五年一禘而再殷祭兩
義互文莫能决斷太學博士史𤣥璨議曰按禮記正義
列鄭𤣥禘祫志云春秋𫝊僖公三十三年十二月薨文
公二年八月丁夘大享於太廟公羊𫝊云大享者何祫
也是三年喪畢新君二年當祫明年春禘于羣廟僖公
宣公八年皆有禘則後禘去前禘五年以此定之則新
君二年祫三年禘自爾之後五年而再殷祭六年當祫
八年當禘昭公十一年齊歸薨至十三年喪畢當祫為平
邱之㑹冬公如晉至十四年祫十五年禘𫝊云有事于
武宫是也至十八年祫二十年禘二十三年祫二十五
年禘昭公二十五年有事于襄公是也如上所云則禘
已後隔三年祫祫已後隔二年禘此則有合禮經不違
𫝊義自此禘祫之祭依𤣥璨議
開元四年十月十日禘享太廟九室命有司攝行禮初
唐禮祫昭穆禘各于其室時禮官太常少卿韋縚奏曰
凖古禮五年殷祭一祫一禘其義聚昭穆定次序又孔
安國王肅等先儒皆以為序昭穆惟鄭𤣥云禘各於其
室若如鄭𤣥則與享不異恐鄭說謬於周經請依古禮
如王肅等議序列昭穆許之初開元六年秋睿宗皇帝
喪畢祫享於太廟自後相承三年一祫五年一禘各自
紀年不相通數至二十七年凡經五禘七祫其年夏禘
訖冬又當祫太常議曰禘祫二禮俱為殷祭祫為合食
祖廟禘為禘序尊卑伸先君逮下之慈成羣祀奉親之
孝事異常享有時行之然而祭不欲數數則瀆亦不欲
疏疏則怠故王者法諸天道制祀典焉烝嘗象時禘祫
如閏五嵗再閏天道大成宗廟法之再為殷祭也謹按
禮記王制周官宗伯並云國君嗣位三年喪畢祫于太
祖廟明年禘于羣廟自爾以後五年再殷一祫一禘漢
魏故事貞觀已後並用此禮又按禮緯及魯禮祫禘注
云三年一祫五年一禘所謂五年再殷祭也以為三年
一閏天道小備五年再閏天道大備故也此則五年再
殷通計其數一禘一祫迭相承矣今太廟禘祫各自數
年兩歧俱不相通計或比年頻合或同嵗再序或一年
之後併為再祫或五年之内驟有三殷法天象閏之期
既違其說五嵗再殷之祭數又不同求之禮文頗為乖
矣説者或云禘祫二禮大小不侔祭名有殊年數相去
祫以三紀抵六而合禘以五斷至十而周有茲參差難
為通計竊以三祫五禘之說本出禮緯五嵗再殷之數
同在其篇㑹通二文非相詭也盖以禘後置祫二周有
半舉以全數謂之三年譬如三年一閏只用三十二月
其禘祫異稱各隨四時秋冬為祫春夏為禘譬如禴祠
烝嘗其禮一也鄭𤣥謂祫大禘小𫝊或謂祫小禘大為殷
則同肆陳之間或有增減通計之義初無異同葢象天
之法相𫝊乆矣惟晉代陳舒有三年一殷之議自五年
八年至十一年十四年尋其議文所引亦以象閏為言
且六嵗再殷何名象閏五年一禘又奚所施矛盾之說
固難憑也夫以法天之度既有指歸稽古之理若茲昭
著禘祫二祭通計明矣今請以開元二十七年己夘四
月禘至辛巳年十月祫至甲申年四月又禘至丙戌年
十月又祫至己丑年四月又禘至辛夘年十月又祫自
此五年再殷周而復始又祫禘之說非惟一家五嵗再
殷之文既相師矣法天象閏之理大抵一同而禘後至
祫或近或逺盈縮之度有二法焉鄭𤣥髙堂生則先三
而後二徐邈之議則先二而後三謹按鄭氏所序先三
之法約三祫五禘之文存三嵗五年之位以為甲年既
禘丁年當祫己年又禘壬年又祫甲年又禘丁年又祫
周而復始以此相承祫後去禘十有八月而近禘後去
祫四十二月而遙分析不均粗於算矣假如攻乎異端
置祫於秋則三十九月為前二十一月為後雖小有愈其
間尚偏竊據本文皆云象閏二閏相去則平分矣兩殷
之序何不等耶且又三年之言本舉全數二周有半實
準三年於此置祫不違之矣何必拘滯隔三正乎蓋千
慮一失通儒之蔽也徐氏之議有異於是研覈周審最為
可憑以為二禘相去為月六十中分三十置一祫焉若
甲年夏既禘丙年冬祫己年夏又禘有象閏法豪釐不
偏三年一祫之文既無乖越五嵗再殷之制疎數又均
校之諸儒義實長矣今請依據以定二殷先推祭月周
而復始時禮部員外郎崔宗之駁下太常令更詳舊議
太常又執前議不改中書令李林甫又令集賢學士陸
善經更加詳覆善經以其為義允于是太常卿韋縚奏
曰頃在四月已行禘享今指孟冬又申祫祭合食禮頻
恐違先典臣忝在持禮職司討論輒據舊文定其倫序
請以今年夏禘便為殷祭之源自此之後禘祫相代五
年再殷周而復始其今年祫凖禮合停望令有司但行
時享則嚴禋不黷庶合舊章從之
天寳八年閏六月五日敕文禘祫之禮以存序位質文
之變蓋取隨時國家系本仙宗業承聖祖重熙累盛既
錫無疆之休合享登神思𢎞不易之典自今已後每禘
祫並於太清宫聖祖前設位序正上以明陟配之禮欽若
𤣥象下以盡恭祝之誠無違至道比來每縁禘祫其常
享則停事雖適於從宜禮或虧於必備已後每縁禘祫
其常享無廢享以素饌三焚香以代三獻
建中二年九月四日太常博士陳京上疏言今年十月
祫享太廟并合享遷廟獻祖懿祖二神主春秋之義毁
廟之主陳於太祖未毁廟之主皆升合食于太祖太祖
之位在西東向其下子孫昭穆相對南北為别無毁廟
遷主不享之文徴是禮也自于周室而國朝祀典當與
周異且周以后稷配太廟為始封之祖始封而下乃立
六廟廟毁主遷皆太祖之後禘祫之時無先於太祖者
故太祖東向之位全其尊而不疑然今年十月祫享太
廟伏請據魏晉舊制為比則構築别廟東晉以征西等
四君為别廟至禘祫之時則於太廟正祖之位以伸其
尊别廟登髙皇太皇征西等四府君以敘其親伏以國
家若用此義則宜别獻祖懿祖立廟祫祭之以重其親
則太祖於太廟遂居東向以全其尊伏以徳明興聖二
皇帝曩既立廟至禘祫之時常用享禮禮儀使太子少
師顔真卿議曰議者或云獻祖懿祖親逺廟遷不當祫
享宜永閟於西夾室又議者曰二祖若同祫享即太祖
之位永不得正宜奉遷二祖神主祔藏於徳明皇帝廟
又議者云二祖宜同祫享與太祖並列昭穆而空太祖
東向之位臣伏以三議俱未為允且禮經殘缺既無明
據儒者能比方義類斟酌其中則可舉而行之蓋協於
正也伏惟太祖景皇帝以受命始封之君處百代不遷
之廟配天崇享是極尊嚴且至禘祫之時暫居昭穆之
位屈己伸孝敬奉祖宗縁齒族之禮廣尊先之道此實
太祖明神蒸蒸之本意亦所以化被天下率循孝悌也
請依晉蔡謨等議至五年十月祫享之日奉獻祖神主
居東向之位懿祖太祖洎諸祖宗遵左昭右穆之例此
有以彰國家重本尚順之明義足為萬代不易之令典
也又議者請奉遷二祖神主於德明皇帝廟行祫祭之
禮夫祫合也故公羊傳曰大事者何祫也若祫祭不陳
於太廟而享於徳明廟斯乃分食也豈謂合食乎名實
既乖尤失禮意固不可行也
貞元七年十一月二十八日太常卿裴郁奏曰禘祫之
禮殷周以遷廟皆出太祖之後故得合食有序尊卑不
差及漢髙受命無始封祖以髙皇帝為太祖太上皇髙
帝之父立廟享祀不在昭穆合食之列為尊於太祖故
也魏武創業文帝受命亦即以武帝為太祖其髙皇處
士君等為屬尊不在昭穆合食之列晉宣創業武帝受
命亦即以宣帝為太祖其征西潁川等四府君亦為屬
尊不在昭穆合食之列國家誕受天命累聖重光景皇
帝始封唐公為太祖中間世數既近在三昭三穆之内
故皇家太廟惟有六室其𢎞農府君宣光二祖尊於太
廟親盡則遷不在昭穆之數著在禮志可舉而行開元
中加置九廟懿獻二祖皆在昭穆是以太祖景皇帝未
得居東向之尊今二祖已祧九室惟序則太祖之位又
安可不正伏以太祖上配天地百世不遷而居昭穆獻
懿二祖親盡廟遷而居東向徴諸故實有所未安請下
百僚㑹議勅㫖依行
八年正月二十三日太子左庶子李嶸等七人議曰王
制曰天子七廟三昭三穆與太祖而七周制也七者太
祖及文王武王之祧與親廟四也太祖后稷也殷則六
廟契及湯與二昭二穆也夏則五廟無太祖禹與二昭
二穆而已晉朝博士孫欽議曰王者受命太祖及諸侯
始封之君其已前神主據已上數過五代即毁其廟禘
祫不復及也禘祫所及者謂受命太祖之後迭毁上升
藏于二祧者也雖百代禘祫及之伏以獻懿二祖則太
祖已前親盡之主也擬三代已降之制則禘祫不及矣
代祖神主則太祖已下已毁之主則公羊𫝊所謂已毁
廟之主陳于太祖者是也謹按漢元帝下詔議罷郡國
廟及親盡之祖丞相韋𤣥成議太上孝惠廟主皆親盡
宜毁太上廟主宜瘞于園孝惠廟主遷于太祖廟奏可
太上則太祖已前之主瘞於園禘祫不及故也則今獻
懿二祖之比也自魏晉及宋齊梁陳隋相承始受命之
君立六廟虚太祖之位自太祖之後至七代君則太祖
當東向位乃成七廟太祖以前之主魏明帝則遷處
士主置于園邑嵗時使令丞奉薦世數猶近故也至
東晉明帝崩以征西等三祖遷入西除名之曰祧以凖
逺廟至康帝崩穆帝立於是京兆遷入西除同謂之祧
如前之禮並禘祫所不及國朝始享四廟宣光并太祖
世祖神主祔于廟至貞觀九年將祔髙祖於太廟朱子
奢請凖禮立廟其三昭三穆各置神主太祖依晉宋以
來故事虚其位待遞遷方處之東向位于是始祔𢎞農
府君及髙祖為六室虚太祖之位而行禘祫至二十三
年太宗祔廟遷𢎞農府君乃藏于西夾室文明元年髙
宗祔廟始遷宣光皇帝於西夾室開元十年𤣥宗特立
九廟于是追尊宣皇帝為獻祖復列於室光皇帝為懿
祖以備九室禘祫猶虚太祖之位祝文於三祖不稱臣
明全廟數而已至徳二載尅復後新作九室神主遂不
造𢎞農府君神主明禘祫不及故也至寳應二年祔𤣥
宗肅宗於廟遷獻懿二祖於西夾室始以太祖當東向
位以獻懿二祖為是太祖以前親盡神主凖禮禘祫不
及凡十八年至建中二年十月將祫享禮儀使顔真卿
狀奏合出獻懿二祖神主行事其布位次第及東面尊
位請依東晉蔡謨等議為定遂以獻祖當東向以懿祖
於昭位南向以太祖於穆位北向以次左昭右穆陳列
行事且蔡謨當時雖有其議事竟不行而我唐廟祧豈
可為凖臣嶸伏以嘗禘郊社尊無二上瘞毁遷藏禮有
義斷以獻懿為親盡之主太祖已當東向之尊一朝改
移實非典故謂宜復先朝故事獻懿神主藏於西夾室
以類祭法所謂逺廟為祧去祧為壇去壇為墠壇有禱
則祭無禱則止太祖既昭配天地位當東向之尊庶上
守貞觀之首制中奉開元之成規下遵寶應之嚴式符
合經義不失舊章吏部郎中栁冕等十二人議曰天子
受命之君諸侯始封之祖皆謂太祖故雖天子必有尊
也以尊太祖焉故雖諸侯必有先也亦以尊太祖焉故
太祖以下親盡而毁洎秦滅學漢亦不及制禮不列昭
穆不建迭毁晉既失之宋又因之于是有建王廟之制
于是有虚太祖之位夫不列昭穆非所以示人有序也
不建迭毁非所以示人有殺也建王廟之制非所以示
人有别也虚太祖之位非所以示人有尊也此禮之所
由廢也謹按禮父為士子為天子祭以天子葬以士今
獻祖祧也懿祖亦祧也唐未受命亦猶士禮也是故髙
祖太祖以天子之禮祭之不敢以太祖之位易之今若
易之無乃亂先王之序乎昔周有天下追尊太王王季
以天子之禮及其祭也親盡而毁之漢有天下追尊太
上皇以天子之禮及其祭也親盡而毁之唐有天下追
王獻懿二祖以天子之禮及其祭也親盡而毁之則不
可代太祖之位明矣又按周禮有先公之祧有先王之
祧先公之遷主藏乎后稷之廟其周未受命之祧乎先
王之遷主藏乎文武之廟其周已受命之祧乎故有二
祧所以異廟也今獻祖已下之祧猶先公也太祖已下
之祧猶先王也請築别廟以居二祖則行周之禮復古
之道故漢之禮因於周也魏之禮因於漢也隋之禮因
於魏也皆立三廟有二祧又立私廟四于南陽亦後漢
制也以為人之子事太宗降其私親故私廟所以尊本
也太廟所以尊正統也雖古今異時文質異禮而知禮
之情與問禮之本者莫不通其變酌而行之故上致其
崇則太祖屬尊乎上矣下盡其殺則祧主親盡于下矣
中處其中則王者主于祧中矣工部郎中張薦等議曰
昔殷周以稷契始封遂為不遷之祖其毁廟之主皆稷
契之後所以昭穆合祭尊卑不差如夏以禹始封遂為
不遷之祖故夏五廟禹與二昭二穆而已據此則鯀之
親盡其主已遷左氏既稱禹不先鯀足明遷廟之主雖
屬尊於始封祖者亦在合食之位矣又據晉宋齊梁北
齊周隋史其太祖已上並同禘祫未嘗限斷遷毁之主
伏以南北八代非無碩學巨儒宗廟大事議必精博騐
於史册其禮僉同又詳魏晉宋齊梁北齊周隋故事及
貞觀顯慶開元禮所禘祫並虚東向既行之已乆實羣
情所安太祖處清廟第一之室其神主雖百代不遷永
歆烝嘗上配天地位於郊廟無不正矣若至禘祫之時
暫居昭穆之列屈己伸孝以奉祖禰豈非伯禹烝烝敬
鯀之道歟亦是魏晉及周隋之太祖不敢以卑壓尊之
義也議者或欲遷二祖於興聖廟乃請别築室至禘祫
年享之夫祫合也此乃分食殊乖禮意又欲藏於西夾
室永不及祀無異漢代瘞園尤為不可輒敢徴據正經
考論舊史請奉獻懿二祖與太祖並從昭穆之位而虚
東向司勲員外郎裴樞議曰禮之必立宗子者蓋為收
其族人東向之主亦猶是也若祔於逺廟無乃中有一
間等上不倫西位常虚則太祖永壓於昭穆異廟别祭
則祫饗事主乎合食永閟比於姜嫄則推詳禖祀而無
事理禮云親親故尊祖尊祖故敬宗敬宗故收族收族故
宗廟嚴宗廟嚴故重社稷由是言之太祖之上復有追
尊之祖則親親尊祖之義無乃乖乎太祖之外輕置别
祭之廟則宗廟無乃不嚴社稷無乃不重乎且漢丞相
韋𤣥成請瘞于園晉徴士虞喜請瘞於廟兩階之間喜
又引左氏說古者先王日祭於祖考月祀於曾祖時
享及二祧嵗祫及壇墠終禘及郊宗石室是為郊宗之
上復有石室之祖斯最近矣但當時議所處石室未有
凖的喜請於夾室中愚以為石室可據處之之道未安
何者夾室謂居太祖之下毁主非是安太祖之上藏主
也未有卑處正位尊在旁居考理印心恐非允協今若
建石室於園寢遷神主以永安採漢晉之舊章依禘祫
之一祭修古禮之殘缺為國朝之典故庶乎春秋之祭
皆中理焉考功員外郎陳京議曰臣前為太常博士已
於建中二年九月四日奏議祫饗獻懿二祖所安之位
請下百僚博採其議其時禮儀使顔真卿因是上狀與
臣議異臣議未行伏見去年十一月二十八日詔下太
常卿裴郁所奏大㫖與京舊議相合伏以興聖皇帝則
獻祖之曾祖懿祖之髙祖夫以曾孫元孫祔列于髙曾
之廟豈禮之不可哉實人情之大順也京兆尹韋武議
曰凡三年一祫五年一禘祫則羣廟大合禘則各序其
祧愚謂主遷彌遠祧室既修當祫之嵗宜以獻祖居於
東向而懿祖序其昭穆以極所親若行禘禮則太祖復
筵於西以衆主列其左右是則於太祖不為降屈於獻
祖無所壓卑考禮酌情謂當行此為勝同官縣尉仲子
陵議曰今儒者乃援子雖齊聖不先父食之語欲令己
祧獻祖權居東向配天太祖屈居昭穆此不通之甚也
凡左氏不先食之言且以正文公之逆祀儒者安知非
夏后廟數未足之時而言禹不先鯀乎且漢之禘祫蓋
不足徴魏晉已逺太祖皆近是太祖之上皆有遷主厯
代所疑或引閟宫之詩而永閟或因虞主之義而瘞園
或縁逺廟為祧以築宫或言太祖實卑而虚位惟東晉
蔡謨憑左氏不先食以為説令征西東向詳其數事此
最不安且蔡謨此議非晉所行前有司不本謨改築之
言取征西東向之一句為萬代法此其不可甚也臣又
思之永閟瘞園則臣子之心有所不安權虚正位則太
祖之尊無時而定别築一室義差可安且興聖之於獻
祖乃曾祖也昭穆有序享祀以時伏請奉獻懿二祖遷
祔于徳明興聖廟此正大孝也或以祫者合也今二祖
别廟是分食也何合之為臣以為徳明興聖二廟每禘
祫之年亦皆饗薦是亦合食奚疑於二祖乎(其有二十/七日吏部)
(郎中栁冕上禘祫議証凡一/十四道以備顧問并議奏聞)至三月十二日祠部奏郁
議狀至十一年七月十二日勑于頎等議狀所請各殊
理在討論用求精當宜令尚書省令百寮與國子監儒
官切磋舊狀定其可否仍委所司具件奏聞其月二十
八日左司郎中陸贄奏曰臣竊尋七年百寮所議雖有
一十六狀其歸趣三端而已于頎等一十四狀並云復
太祖之位張薦狀則云並列昭穆而虚東向之位韋武
狀則云當祫之嵗獻祖居于東向行禘之禮太祖復筵
於西謹按禮經及先儒之說復太祖之位正也義在不
疑太祖之位既正獻懿二主當有所歸詳考十四狀其
義有四一曰藏諸夾室二曰置之别廟三曰遷于園寢
四曰祔于興聖藏諸夾室是無享獻之期異乎周人藏
於二祧之義禮不可行也置之别廟始於魏明之說禮
經實無其文晉義熈九年雖立此義已後亦無行者遷
於園寢是亂宗廟之儀既無所憑殊乖禮志事不足徴
也惟有祔于興聖之廟禘祫之嵗乃一祭之庶乎亡於
禮者之禮而得變之正也(寳應初𤣥宗神主祔廟始遷/獻祖懿祖神主於西夾室是)
(時有司以國喪畢將行祫享以太廟既位當東向獻祖/懿祖屬尊于太祖若同祫享即太祖不得居正位于是)
(永閟二祖神主於西夾室太常博士陳京議請凖晉魏/以來祫禮奉二祖出同合享與太祖並列昭穆而虚東)
(向之位又云若以太祖失尊位即請奉二祖神主於徳/明皇帝廟合享詔下尚書省雜議禮儀使顔真卿請依)
(晉蔡謨等立議至祫享之日奉獻祖神主居東向之位/自懿祖太祖及諸祖宗遵左昭右穆之制是日宰臣百)
(僚並同真卿之議奏留中不/下将及祫享真卿又奏從之)
　
　
　
　
　
　
　
　
　
　
　
　唐㑹要卷十三
欽定四庫全書
　唐㑹要卷十四
　　　　　　　　　　　　　宋　王溥　撰
　　禘祫下
貞元十二年禘祫祭太廟近例祫祭及親拜郊令中使
引傳國寶至壇所昭示武功也至是上以傳國大事中
使引之非宜乃令禮官一人就内庫監引領至太廟焉
十九年三月給事中集賢學士陳京奏禘祫是審諦大
合祖宗次序之祭必尊太祖之位以正昭穆今年遇禘
伏思須定所議之禮是月勑禘祫之祭禮之大者先有
衆議猶未精詳宜令百寮集議聞奏尚書左僕射姚南
仲等奏議狀五十七道有進止送尚書省更集百寮都
商議定奏聞户部尚書王紹等五十人奏議請奉遷獻
祖懿祖神主祔于徳明興聖廟為修廟未成今月十五
日内移獻祖主於徳明興聖廟中一處安置九室數已
定請於徳明興聖廟東北量地之宜權設幕屋為行廟
奉安神主候新廟成凖禮遷祔神主入新廟每至禘祫
年各于本室行享禮其月十五日户部尚書王紹等又
奏請於徳明興聖廟添造兩室奉安神主今縁就舊廟
增脩則徳明興聖廟殿南垣内陳設四室權安神主庶
為宜稱勑㫖從之是月十五日徙二祖神主于徳明興
聖廟二十四日有司行禘享于太廟自此景皇帝始居
東向之尊元皇帝已下依左昭右穆之列矣時鴻臚卿
王權議曰按祭法曰周人祖文王而宗武王故毛詩清
廟章云清廟祀文王也不言太王王季也又按雍禘章
疏云太王王季已上皆祔于后稷之廟蓋以太祖東向
之位至公也太王王季之尊私禮也祔之后稷之廟天
下為公不敢以私奪公也又按鄭𤣥注云祭法曰古者
先王遷廟之主以昭穆合藏於始祖廟今獻祖懿祖之
主愚臣竊以為宜祔于興聖廟不當祭於太廟也如此
則太祖東向之位得其尊獻祖懿祖之位得其所也時
前後議者亦多言祔于興聖廟然引據無文上意不决
自寳厯已前太祖尚在昭穆位故虚東向以待太祖廣
德二年太廟室數已滿二祖居夾室方正太祖東向之
位凡十七年建中二年冬祫祭有司誤引東晉蔡謨議
請虚東向當晉蔡謨議本請築宫廟以居潁川京兆以
上四府君其宫廟未成以前請復虚東向之位待别廟
成遷四府君神主于别廟然後太祖正東向之位雖有
此議屬晉室兵革議不暇行建中初雖有司引蔡謨議
虚東向之禮終亦不行乃誤以宣皇帝居東向降太祖
在昭穆之位是時上覽羣臣之議以太祖居東向是百
代不刋之典以二祖皆是追崇非有土宇人民之尊禮
當别祔廟及覽權議引據詩禮成文上意遂定遷二祖
于徳明興聖廟每禘祫年一享遂正太祖東向之位乃
下詔曰奉遷獻祖懿祖神主正太祖景皇帝東向之位
䖍告之禮當任重臣宜令檢校司空平章事杜佑攝太
尉告太清宫門下侍郎平章事崔損攝太尉告太廟又
下詔曰國之大事式在于明禋王者孝享莫重於殷祭
所以尊祖而重昭穆也朕承列聖之休徳荷上天之眷
命䖍奉牲幣二十五年永惟宗廟之位禘嘗之序夙夜
祗慄不敢自専是用延訪公卿稽㕘古禮博考羣議至
于再三敬以令辰奉遷獻祖宣帝神主懿祖光皇帝神
主祔於徳明興聖皇帝廟太祖景皇帝正向東之位宜
令所司備禮務極嚴重祗肅祀典載深感惕咨爾中外
宜悉朕懐
㑹昌六年十月太常禮院奏嘗祀禘祫祝文稱號穆宗
皇帝敬宗皇帝文宗皇帝武宗皇帝縁從前但序親以
穆為皇兄未合禮文得修撰官朱儔狀稱伏以禮序尊
尊不序親親陛下於穆宗敬宗武宗祝文恐須但稱嗣
皇帝臣某昭告於穆宗以下四室勑㫖令禮官同商量
聞奏者臣與今博士閔慶之修撰官朱儔檢討官王皥
同考禮經更無别議請依前狀從之仍付所司
文徳元年四月將行禘祭有司引舊儀禘徳明興聖二
廟及獻祖懿祖神主祔徳明興聖廟通為四室時黄巢
之亂廟已焚毁及是將行禘俾議其儀太常博士殷盈
孫議曰臣以徳明等四廟功非創業義止追封且于今
朝年代極遙昭穆甚逺可依晉韋泓屋毁乃已之例因
而廢之勅下百僚㑹議禮部員外郎薛昭緯奏議曰伏
以禮貴從宜過猶不及祀有常典禮當據經謹按徳明
實為遐逺推諸厯代莫有其倫自古典禮該詳無踰周
室后稷實始封之祖文王乃建極之君且不聞后稷之
前别議立廟以至兩漢之於劉累梁魏之於蕭曹稽彼
簡書並無追號迨于興聖事非經據蓋以始王于凉遂
列為祖類長沙於後漢之代等楚元於宋髙之朝悉無
尊祀之名足為憲章之騐重以獻祖懿祖皆非宗有徳
而祖有功親盡宜祧禮當毁瘞遷于二廟亦出一時且武徳
之初議宗廟之事神堯聽之太宗參之碩學通儒森然在列
而不議立臯陶凉武昭之廟葢知其非所宜立也尊太祖
代祖為帝而以獻祖為宣簡公懿祖為懿王卒不加帝
號者謂其親盡則毁矣春秋左氏𫝊曰孔子在陳聞魯
廟災曰其桓僖乎已而果如其言蓋以親盡不毁宜致
天災炯然之徴不可忽也據太常禮院狀所引至徳二
年克復後不作𢎞農府君廟神主及晉韋泓屋毁乃已
之議頗為明據深協禮經其興聖等四室請依禮院之
議從之
大順元年將行禘祭有司請以三太后神主附享於太
廟三后者孝明太皇太后鄭氏(宣宗皇/帝母)恭僖皇太后王
氏(敬宗皇/帝母)貞獻皇太后韋氏(文宗皇/帝母)三后之崩皆作神
主有故不當入太廟當時禮官建議並置别廟每年五
享三年一禘五年一祫皆於本廟行事無奉神主入太
廟之文至是亂離之後舊章散失禮院憑曲臺禮欲以
三太后祔享太廟太常博士殷盈孫獻議非之曰臣謹
按三太后憲宗穆宗之后也二帝已祔太廟三后所以
立别廟者不可入太廟故也與帝在位皇后别廟不同
今有司誤用王彦威曲臺禮禘别廟太后於太廟乖戾
之甚臣竊究事體有五不可曲䑓禮云别廟皇后禘祫
於太廟祔於祖姑之下此乃皇后先崩已造神主夫在
帝位如昭成肅明元獻昭徳之比昭成肅明之崩也睿
宗在位元獻之崩也𤣥宗在位昭徳之崩也肅宗在位
四后於太廟未有本室故創别廟當為太廟合食之主
禘祫乃升太廟故未有位但祔祖姑之下今恭僖貞獻
二太后皆穆宗之后恭僖㑹昌四年造神主合祔穆宗
廟室時穆宗廟已祔武宗母宣懿皇后神主故為恭僖
别立廟其神主直題云皇太后明其終安置别室不入
太廟故也貞獻太后太中元年作神主别立廟其神主
亦題為太后並與恭僖義同孝明咸通五年作神主合
祔憲宗廟室憲宗廟已祔穆宗之母懿安皇后故孝明
亦立别廟是懿宗祖母故題其神主為太皇太后與恭
僖貞獻亦同帝在位后先作神主之例今以别廟太后
神主禘祭升享太廟一不可也曲臺禮别廟皇后禘祫
於太廟儀注云内常侍奉别廟皇后神主入置於廟庭
赤黄褥位奏云某諡皇后禘祫祔享太廟然後以神主
升今即須奏云某諡太皇太后且太廟中皇后神主二
十一室今忽以皇太后入列於昭穆二不可也若但云
某諡皇后即與所題都異神不可憑依此三不可也古
今禮要云舊典周立姜嫄别廟四時祭薦及禘祫與七
廟皆祭惟不可入太祖廟為别配魏文思甄后明帝母
廟及寢依姜嫄之廟四時及禘皆與諸廟同此舊禮明
文得以為證今以别廟太后禘祫於太廟四不可也所
以置别廟太后以孝明不可與懿安並祔憲宗之室今
禘享乃處懿安於舅姑之上此五不可也且祫合祭也
合猶不入太祖之廟而况於禘乎竊以為並皆禘於廟
為宜且恭僖貞獻二廟比在朱陽坊禘祫祔赴太廟皆
須備法駕典禮甚重儀衛至多咸通之時累遇大享耳
目相接年代未遙人皆見聞事可詢訪非敢以臆斷也
或曰以三廟故禘祫於别廟或可矣而將來有可疑焉
謹按睿宗親盡已祧今昭成肅明二后同在夾室如或
後代憲宗穆宗親盡已祧三太后神主其得不入夾室乎
若遇禘祫即如之何對曰此又大誤也三太后若親盡
合祧但當閟而不享安得處於夾室禘祫則就别廟行
之厯代已來何嘗有别廟神主復入太廟夾室乎(時宰/相孔)
(緯以大祭日廹不/可邃改時人非之)
　　獻俘
武徳元年十一月二十三日秦王平薛仁杲凱旋獻俘
于太廟二年五月二十四日秦王破宋金剛復并州地
凱旋獻㨗于太廟
四年七月九日秦王平東都被金甲陳鐵馬一萬甲士
三萬俘王世充竇建徳及隋神器輦輅獻㨗於太廟
貞觀四年三月二十九日李靖俘頡利可汗獻㨗于太
廟
二十三年正月阿史那社尒執龜茲王訶利布失畢及
其相那利等獻于社廟太宗釋之以為左武衛大將軍
永徽元年九月七日髙偘執單鼻可汗獻太廟
顯慶三年十一月蘇定方俘賀魯到京師上謂侍臣曰
賀魯背恩今欲先獻俘于昭陵可乎許敬宗對曰古者出
師凱還則飲至策勲於廟若諸侯以王命討不庭亦獻
俘於天子近代將軍征伐克捷亦用斯禮未聞獻俘于
陵所也伏以園陵嚴敬義同清廟陛下孝思所發在禮
無違亦可行也十五日還獻于昭陵十七日告于太廟
皇帝臨軒大㑹文武百寮夷狄君長蘇定方戎服操賀
魯獻于樂懸之北上責之不能對攝刑部尚書長孫冲
跪于階下奏曰伊儼道獻俘賀魯請付所司大理官屬
受之以出詔免其死
顯慶五年正月左驍衛大將軍蘇定方討思結關俟斤
都曼獻俘於東都上御乾陽殿定方操都曼等以獻法
司請斬之定方請曰都曼反叛罪合誅夷臣欲生致闕
廷與之有約述陛下好生之徳必當待以不死今既面
縛待罪臣望與其餘命上曰朕屈法申恩全卿信誓乃
宥之
總章元年十二月以髙麗平獻俘於含光殿大㑹李勣
及部將已下大陳設于廷
乾封元年十月二十一日李勣平髙麗還上令領髙藏
等俘囚便道獻于昭陵仍備軍容奏凱歌于京城獻于
太廟
永隆二年十月定襄道大總管裴行儉執降俘突厥阿
史那伏念等獻之(初行儉以伏念許不死侍中裴炎害/其功乃奏曰伏念為副将程務挺逼)
(逐窘急而降上乃命斬于都市封行儉聞喜縣公行儉/嘆曰渾濬前事古今同之但恐殺降之後無復来者因)
(稱疾/不出)
開元二十六年六月幽州節度使副大使張守珪大破
契丹林胡遣使獻㨗擇日告廟
二十八年八月二十日勅幽州節度奏破奚契丹宜擇
日告廟(自後諸軍每有/尅㨗必先告廟)
上元元年閏四月赦節文其諸軍所獲首級除元惡之
外一切不得𫝊送
元和元年十月東川節度使髙崇文平西蜀生擒逆賊
劉闢以獻上御興安門觀之命中使詰其叛狀劉闢曰
臣不敢反五院子弟為惡臣不能制上曰朕遣中使送
旌節等何為不受闢引罪無詞命斬于子城之西南隅
二年八月平浙西擒逆賊李錡至闕下上御興安門親
詰其反狀錡曰臣本不反張子良敎臣上曰汝以宗臣
為統帥子良為惡何不斬之而後入告錡不能對命獻
太清宫太廟太社即與其男師回並腰斬于子城之西
北隅
十二年十一月唐鄧隋節度使李愬平淮西擒逆賊吴
元濟以獻上御興安門大陳甲士旌旗於樓南文武羣
臣皇親諸幕使人皆列位元濟既獻于太廟太社露布
引之令武士執曳樓南攝刑部尚書王播奏請付所司
制曰可大理卿受之以出斬於子城之西南隅
十四年二月魏博節度使田𢎞正奏今月九日淄青兵
馬使劉悟斬李師道二人首級請降上御興安門受田
𢎞正所獻馘賊羣臣稱賀於樓下授劉悟義成軍節度
使封彭城郡王李師道妻魏氏并女沒入掖庭堂弟師
和配流嶺表
長慶元年四月中書門下奏伏以太宗平突厥髙宗平
髙麗皆告陵廟蓋以髙祖嘗蓄憤於突厥太宗鋭意于
髙麗武功未終後聖繼志亦既平盪所宜啟告伏以鎮
冀一道幽薊八州不勞干戈盡復區宇豈必獻俘函首
布告清廟下禮官擇日撰儀薦告太廟從之
太和三年五月宣慰使諫議大夫栢耆奏斬李同㨗于
將陵倉丁亥御興安門下受滄州所獻俘其李同㨗母
妻并男元達等詔並宥之于湖南安置百僚稱賀於樓
前翌日貶宣慰使栢耆為循州司户宣慰判官殿中侍
御史沈亞之為䖍州南康尉以擅入滄州取李同㨗為
諸鎮所怒奏論故也
㑹昌四年二月河東監軍吕義忠奏擒賊楊弁元榮并
同謀大將軍五十四人獻俘于闕下其年八月平澤路
梟逆賊劉正𫝊首京師十八日御興安門受獻其日先
吿宗廟社稷畢文武及在京九品官宗子諸親蕃各諸
道使客等並在樓前立班稱賀
中元四年七月徐州節度使時溥函送黄巢首級以獻
帝受俘獻於行廟
光啓二年車駕幸興元邠州節度使朱玟立嗣襄王熅
於京城十二月敗奔河中為王重榮斬首以獻上御興
元城門閲俘受賀時太常博士殷盈孫獻議曰伏以偽
熅違背宗社僭竊乗輿已就誅夷所宜稱賀然物議之
間或有未允臣按禮經公族有罪獄既具有司聞于君
曰某之罪在大辟君曰赦之如是者三有司走出致刑
君復謂之曰雖然固當赦之有司曰不及矣君為之素
服不舉樂三日今偽熅皇族也雖犯誅死之罪宜就屠
戮其可以朝羣臣而賀乎臣以偽熅迫脅之際不能守
節効死而乃甘心逆謀宜出為庶人絶其屬籍其首仍
委所在以庶人禮葬其大㨗之慶當以朱玟首級到日
稱賀從之
龍紀元年二月汴州行軍司馬李璠檻送秦宗權并妻
趙氏上御延喜門受俘百寮稱賀于樓前以之徇市告
社廟斬于獨栁樹
乾寜二年十一月邠州行營兵馬都統斬王行瑜函首
級獻于京師上御延喜門受俘馘百僚稱賀于樓前
　
　
　
　
　
　
　
　
　
　
　
　唐㑹要卷十四
欽定四庫全書
　唐㑹要卷十五
　　　　　　　　　　　　　宋　王溥　撰
　　廟議上
貞觀九年十一月十八日詔太原之地肇基王業事均
豐沛義等宛譙理宜别建寢廟以彰聖徳詳覽漢典抑
有成規但先皇遺㫖務存儉約䖍奉訓誡無忘啓處宜
令禮官與公卿等詳議以聞秘書監顔師古議曰臣究
觀祭典考驗禮經宗廟皆在京師不於下土别置至若
周之酆鎬並為遷都乃是因事更營非云廣大别違典
制是以貢禹韋𤣥成匡衡等招聚儒學博詢廷議據禮
陳奏遂從廢毁自斯已後彌厯年代輟而不為今若增
立寢廟别安神主有乖先㫖靡率舊章垂裕後昆理謂
不可固宜勉割深哀俯從大禮
開元四年十二月太常卿姜皎與禮官陳正節等上表
曰臣伏見太廟中則天皇后配天皇大帝題云天后聖
帝武氏伏尋昔居后寵親承顧託因攝大政事乃從權
神龍之初已去帝號岑羲等不嫺政體復題帝名若使
帝號長存恐非聖朝通典夫七廟神堯皇帝之廟也父
昭子穆祖徳宗功非夫帝子天孫乗乾出震者不可得
升祔於斯矣但皇后祔廟配食髙宗位號舊章無宜稱
帝今山陵日近虞祔非遙請開陳告之儀因除聖帝之
字直題云則天皇后武氏從之
大厯十四年十月代宗神主將祔禮儀使顔真卿以元
皇帝代數已逺凖禮合祧請遷於西夾室其奏議曰王
制天子七廟三昭三穆與太祖之廟而七又禮器云有
以多為貴者天子七廟又伊尹曰七世之廟可以觀徳
此經典之明證也七廟之外則云去祧為壇去壇為墠
故厯代儒者制迭毁之禮皆親盡宜毁伏以太宗文皇
帝七代之祖髙祖神堯皇帝國朝首祚萬葉所承太祖
景皇帝受命于天始封于唐元本皆在不毁之典代祖
元皇帝地非開統親在七廟之外代宗皇帝升祔有日
元皇帝神主禮合祧遷或者以祖宗之名難於迭毁昔
漢朝近古不敢以私滅公故前漢十二帝為祖宗者四
而已至後漢漸逺經意子孫以推美為先光武已下皆
有廟號則祖宗之名莫不違也安帝以讒害大臣廢太
子及崩無上宗之奏後自建武已來無毁者因以陵號
稱宗至桓帝失徳尚有宗號故初平中左中郎蔡邕以
和帝已下功徳無殊而有過差不應為宗餘非宗者追
尊三代皆奏毁之是知祖有功宗有徳存至公之義非
其人不居蓋三代立禮之本也自東漢已來則此道喪
矣魏明帝自稱烈祖論者以為逆自稱祖宗故近代此名悉
為廟號未有子孫踐阼而不祖宗先王者以此明之則不得
獨據兩字而為不合祧遷之證假令𫝊祚百代豈可上崇
百代以為孝乎請依三昭三穆之義永為通典寳應二年
升祔𤣥宗肅宗則獻祖懿祖已從迭毁伏以代宗睿文
孝皇帝卒哭而祔則合上遷一室元皇帝代數已逺其
神主凖禮當祧至禘祫之時然後享祀于是祧元皇帝
於西夾室祔代宗神主焉
建中元年三月禮儀使上言東都太廟闕木主請造以
祔初武后於東都立髙祖太宗髙宗三廟至中宗已後
兩京太廟四時並享至徳亂後木主多亡缺未祔于是
議者紛然其大㫖有三其一曰必存其廟徧立羣主時
享之其二曰建廟立主存而不祭若皇輿時巡則就享
焉其三曰存其廟瘞其主駕或東幸則飾齋車奉京師
羣廟之主以往議皆不决而罷
貞元十五年四月膳部郎中歸崇敬上疏曰東都太廟
不合置木主謹按典禮虞主用桑練主用栗重作栗主
則埋桑主所以神無二主猶天無二日土無二王今東
都太廟是則天皇后所建以置武氏木主中宗去其主
而存其廟蓋將以備行幸遷都之置也且殷人屢遷前
八後五其凡遷都一十三度不可每都别立神主也議
者或云東都神主已曾䖍奉而禮之豈可一朝廢之乎
虞祭則立桑主而䖍祀練祭則立栗主而埋桑主豈桑
主不曾䖍祀而乃埋之又所闕之主不可更作作之不
時非禮也
永貞元年十一月徳宗神主將祔禮儀使杜黄裳與禮
官王涇等請遷髙宗神主于西夾室其議曰自漢魏已
降沿革不同古者祖有功宗有徳皆不毁之名也自東
漢魏晉迄于陳隋漸違經意子孫以推美為先光武已
下皆有祖宗之號故至於迭毁親盡禮亦迭遷國家九
廟之尊皆法周制伏以太祖景皇帝受命於天始封於
唐徳同周之后稷也髙祖神堯皇帝國朝首祚萬葉所
承徳同周之文王也太宗文皇帝應天靖亂垂後立極
徳同周之武王也周人郊后稷而祖文王宗武王也聖
唐郊景皇帝而祖髙祖宗太宗皆在不遷之典至髙宗
皇帝今在三昭三穆之外謂之親盡既徳宗皇帝神主
新入廟禮合迭遷藏于從西第一夾室每至禘祫之月
合食如常於是祧髙宗神主於西室祔徳宗神主焉
元和元年七月順宗神主將祔有司疑于遷毁太常博
士王涇建議曰禮經祖有功宗有徳皆不毁之名也惟
三代行之漢魏已降雖曰祖宗親盡則遷無功亦毁不
得行古之道也昔夏后氏十五代祖顓頊而宗禹殷人
十七代祖契而宗湯周人三十六王以后稷為太祖祖
文王而宗武王聖唐徳厚流廣逺法殷周奉景皇帝為
太祖祖髙祖而宗太宗皆在百代不遷之典故代宗升
祔遷代祖也徳宗升祔遷髙宗也今順宗升祔中宗在
三昭三穆之外謂之親盡遷于太廟夾室禮則然矣或
諌者以則天太后革命中宗復而興之不宜在遷藏之
例臣竊未諭也日者髙宗晏駕中宗奉遺詔自儲副而
陟元后則天太后臨朝廢為廬陵王聖厯元年太后
詔復立為皇太子屬太后聖夀延長御下日乆奸臣擅
命紊其紀度敬暉桓彦範等五臣俱唐舊臣匡輔王室
翊中宗而承天統此乃子繼父業是中宗得之而且失之
母授子位是中宗失之而後得之二十三年間再為皇太
子再踐皇帝位失之在已得之在已可謂革命中興之
義殊也又以周漢之例推之幽王為犬戎所滅平王東
遷周不以平王為中興不遷之廟其例一也漢吕后専
權産禄秉政文帝自代邸而立之漢不以文帝為中興
不遷之廟其例二也霍光輔宣帝再盛基業而不以宣
帝為不遷之廟其例三也伏以中宗孝和皇帝於聖上
為六代伯祖尊非正統廟亦親盡爰及周漢故事是與
中興功徳之主不同奉遷夾室固無疑也是月二十四
日禮儀使杜黄裳奏曰順宗皇帝神主已升祔太廟告
祧之後則合遞遷中宗皇帝神主今在三昭三穆之外
凖禮合遷于太廟從西第一夾室每至禘祫之日合食
如常于是祧中宗神主于西夾室祔順宗神主焉先是
令有司今以山陵将畢議遷廟之禮有司以中宗為中
興之君當百世不遷之位宰臣召吏蒋武問之武對曰
中宗以𢎞道元年於髙宗柩前即位時春秋已壯矣及
母后簒奪神器潛移其後頼張柬之同謀國祚再復此
蓋同于反正恐不得號為中興之君凡非我失之自我
得之謂之中興漢光武晉元帝是也自我失之因人復
之晉孝恵孝安是也今中宗與恵安二帝事同即不可
為不遷之主也有司又云五王有再安社稷功今若遷
中宗廟則五王永絶配享之典武曰凡配享功臣每至
禘祫年方合食太廟居常即無享禮今遷中宗神主而
禘祫年毁廟之主並陳于太廟此則五王配食與前時
如一也有司不能答
十五年四月禮部侍郎李建奏上大行皇帝諡曰聖神
章武孝皇帝廟號憲宗制曰敬依典禮先是淮南節度
使李夷簡上議曰王者祖有功宗有徳大行皇帝戡翦
亂逆累有武功廟號合稱祖陛下正當决在宸斷無信
齷齪書生也遂詔下公卿典禮官同議大行皇帝廟號
稱祖與稱宗孰宜太常博士王彦威奏議曰伏惟禮經
及三代之制始封之君謂之太祖太祖之外又祖有功
而宗有徳故夏后氏祖顓頊而宗禹殷人祖契而宗湯
周人郊祀后稷祖文王而宗武王自東漢魏晉漸違經
意沿革不一子孫以推美為先故自始已下並有建祖
之制蓋非典訓不可法也國朝祖宗制度本於周禮以
景皇帝為太祖又祖神堯而宗太宗至髙宗已後則但
稱宗謂之尊名著為成法不然則何以太宗造有區夏
致理昇平𤣥宗掃清内難翊戴聖父肅宗龍飛靈武收
復兩京此皆應天順人撥亂反正至于廟號亦但稱宗
謹按經義祖者始也宗者尊也故傳曰始封必為祖書
曰徳髙可宗故號髙宗今宜本三代之定制去晉魏之
亂法守貞觀開元之憲章而擬議大名垂以為訓大行
皇帝廟號宜稱宗從之其日禮部奏凖貞觀故事遷廟
之主藏于夾室西壁今夾壁南北三間第一間代祖室
第二間髙祖室第三間太宗室伏以山陵日近睿宗皇
帝祧遷有期夾室西壁三室外無置室處凖江都集禮
古者遷廟之主藏于夾室北壁之中今請於夾室北壁
以西為上置睿宗皇帝神主石室制可
長慶元年二月分司庫部貟外郎李渤奏太微宫神主
請歸祔太廟勅付東都留守鄭絪商量聞奏絪奏云臣
謹按詳三代典禮上稽髙祖太宗之制度未嘗有並建
兩廟並享二主之禮天授之際祀典變革中宗初復舊
物未暇詳考典章遂于洛陽創立宗廟是行遷都之制
實非建國之儀乃西歸上都因循未廢徳宗嗣統墜典
克脩東都九廟不復告享謹按禮記仲尼答曾子問云
天無二日土無二王嘗禘郊社尊無二上所以明二主
之非禮也陛下接千載之大統揚累聖之耿光憲章先
王垂法後嗣况宗廟之禮至尊至重違經黷禮時謂不
欽特望擇三代令典守髙祖太宗之法度鑒神龍權宜
之制遵建中矯正之禮依經復古允屬聖明伏以太㣲
宫元皇帝三代睿宗聖文孝武皇帝神主㕘考經義不
合祔享至于遷置神主之禮三代已降經無明文伏望
委中書門下與公卿禮官質正詳定勅付所司太常博
士王彦威奏議曰謹按國初故事無兩都並建宗廟並
行享祭之禮伏尋周書召誥之說實有祭告酆廟洛廟
之文是則周人兩都並建宗祧祭則告享然則兩都皆
祭祖考興自神龍復因中宗嗣位廟既偕作享亦並行
天寳末兩都傾陷神主亡失肅宗既復舊物但建廟作
主於上都其東都神主大厯中始于人間得之遂寓於
太微宫不復祔享臣等按經傳王者之制凡建宫室宗
廟為先廟必有主主必在廟是則立廟兩都盖行古之
道主必在廟實依禮之經今按㕘詳理合升祔謹按元
皇帝是追王髙宗中宗睿宗是祧廟之主神主合藏於
太廟從西第二夾室髙祖太宗𤣥宗肅宗代宗是創業
有功親廟之祖伏惟江都集禮正廟之主藏於太室之
中禮記羣廟之主有故則聚而藏之祖廟伏以徳宗之
下神主未作代宗之上后主先亡若歸本室則有虚
主事雖可據理或未安今髙祖已下神主並合藏于太
祖之廟依舊凖故事不享如陛下賜覲東后移幸洛陽
自非祧主合歸本室其餘闕主又當特作而祔享時祭
禘祫如儀臣又按國家追王故事太祖之上又有徳明
興聖懿祖别廟今光皇帝神主即懿祖也伏緣東都先
無前件廟宇光皇帝神主今請權祔於太廟夾室居元
皇帝之上如駕在東都則請凖上都式營建别廟作徳
明興聖獻祖神主備禮升祔又于太廟夾室奉迎光皇
帝神主歸廟第四室禘祫如儀或問曰禮作栗主瘞桑
主漢魏並有瘞主之議大厯中亦瘞孝敬皇帝神主今
祔而不瘞如之何答曰古者行師以遷主無則主命自
非遷祖之主别無出廟之文凡邑有宗廟先君之主曰
都則兩都宗廟合宜有主又問曰古者作主必因虞練
若主必歸祔别室不可虚則當祔已亡之主創當時之
主禮無其說如之何答曰虞練作主禮之正也非時作
主事之權也王者遇時為法因事制宜茍無其文則思
其變如駕或東幸廟仍虚主即凖肅宗廣徳二年上都
作主故事特作闕主而祔葢主不可闕故禮貴從宜春
秋之變而正之者也臣伏思祖宗之主神靈所憑寓于
太微不入宗廟據經復本允屬聖明至是下尚書省集
議而郎吏所議與彦威多同丞郎則各有所見或云神
主合藏於太微宫或云並合埋瘞或云闕主當作或云
乗輿東幸即載上都神主而東咸以意言之不本經據
竟以紛議不定遂不舉行
四年五月禮儀使奏謹按周禮天子七廟三昭三穆與太
祖之廟為七荀卿子曰有天下者祭七代有一國者祭
五代則知天子上祭七代典籍通規祖功宗徳不在其
數國朝九廟之制法周之文太祖景皇帝始為唐公肇
基天命義同周之后稷髙祖神堯皇帝創業經始化隋
為唐義同周之文王太宗文皇帝神武應期造有區夏
義同周之武王也其下三昭三穆之外是親盡之祖雖
有功徳禮合祧遷禘祫之嵗則從合食制從之
開成五年禮儀使奏謹按天子七廟祖功宗徳不在其
中國朝制度太廟九室伏以太祖景皇帝受封于唐髙
祖太宗創業受命有功之主百代不遷今文宗元聖昭
獻皇帝升祔有時代宗睿文孝武皇帝是親盡之祖禮
合祧遷每至禘祫合食如常勅㫖敬依典禮
　
　
　
　
　
　
　
　
　
　
　
　
　
　
　唐㑹要卷十五
欽定四庫全書
　唐㑹要卷十六
　　　　　　　　　　　　　宋　王溥　撰
　　廟議下
㑹昌元年三月中書門下奏請尊憲宗為不遷廟曰謹
按祖有功宗有徳夏之祖宗經𫝊無文殷則一祖三宗
成湯為始祖太甲為太宗太戊為中宗武丁為髙宗劉
歆曰天子七廟茍有功徳則宗之所以勸帝者功徳博
矣故周公作無逸舉殷之三宗以勸成王漢景帝詔曰
孝文皇帝徳厚侔天地利澤施四海廟樂不稱朕甚懼
焉其為孝文皇帝廟奏昭徳之舞以明休徳然後祖宗
之功施於萬代其與丞相列侯二千石禮官具儀禮奏
焉丞相申屠嘉等奏曰功莫大於髙皇帝徳莫盛於孝
文皇帝髙皇帝廟宜為帝者太祖之廟孝文皇帝廟為
帝者太宗之廟天子宜代代獻祖宗之廟又漢宣帝詔
曰夙夜惟念孝武帝躬履仁義選明將討不服功徳茂
盛不能盡宣廟樂未稱時有司奏請尊孝武廟為代宗
廟奏盛徳文始五行之舞天子請代代獻之此子孫崇
褒祖宗之明據也自天寳之後兵宿中原强愎締交髖
髀甚衆貢賦不入刑政自出包荒含垢至於貞元徳宗
承奉天之難厭征伐之事戎臣優以不朝終老於外其
卒則以幕吏將校代之兩河藩鎮或倉卒易師甚於弈
碁憲宗攄宿憤舉升平之典法始命將帥順天行誅元
年戮琳暨闢季年梟元濟及師道豈有去天下之害不
享其名致生人之安不受其報者臣等敢遵古典請憲
宗章武孝皇帝為百代不遷之廟表奏留中不出其年
六月制朕近因載誕之日展承顔之敬太皇太后謂朕
曰天子之孝莫大於丕承人倫之義莫大於嗣續穆宗
睿聖文恵孝皇帝厭代已久星霜屢遷禰宫曠合食之
禮惟帝深濡露之感宣懿太后長慶之際徳冠後宫夙
表沙麓之祥實茂河洲之範先朝恩禮之厚中壼莫偕
况誕我聖君纘承昌運已協華於先帝方誕祚于後昆
思廣詒謀庶宏博愛爰遵舊典以慰孝思當以宣懿皇
太后祔太廟穆宗睿聖文恵孝皇帝率是彞訓其敬承
之朕祗奉慈㫖載深感咽宜令盡宣中外咸使明知
五年八月中書門下奏東都太廟九室神主共二十六
座自禄山叛後取太廟為軍營神主棄於街巷所司潛
收聚見在太微宫内新造小屋之内其太廟屋室並在
可以脩崇太和中太常博士王彦威議以為東都不合
置神主車駕東幸即載主而行至今因循尚未修建望
即令尚書省集公卿及禮官學官詳議如不要更置須
有收藏去處如合置望以所拆大寺材木修建李石既
是宗室官為居守便望令充修東都太廟使勾當脩繕
奉勅宜依
六年三月太常博士鄭路等奏東都太㣲宫神主二十
六座去二月二十九日禮院分析聞奏訖伏奉今月七
日勅此禮至重須遵典故宜令禮官學官同議聞奏者
臣今與學官等詳議訖謹具分析如後
獻祖宣皇帝　　　宣莊皇后
懿祖光皇帝　　　光懿皇后　　　文穆皇后
髙宗天皇大帝　　則天皇后
中宗大聖大昭孝皇帝　　和思皇后　昭成皇后
孝敬皇帝　　　　孝敬哀皇后
已前十二座親盡迭毁宜遷諸廟祔於興聖廟禘祫之
嵗乃一祭之東都無興聖廟可祔伏請且權藏於太廟
夾室未題神主十四座况神主既無題號之文難伸祝
告之理今與禮官等同商量伏請告遷之日但瘞於舊
太㣲宫内空閒之地㕘酌事理庶協從宜制可太常博
士段瓌等三十九人奏議曰禮之所立本於誠敬廟之
所設實在尊嚴既曰薦誠則宜統一昔周之東西有廟
亦可徴其所由但緣卜洛之初既須營建又以遷都未
决因議兩留酌其事情匪務於廣祭明矣伏以東都太
廟廢已多時若議増修少乖前訓何者東都始制寢廟于
天后中宗之朝事出一時非貞觀開元之法爾後因循
不廢者亦踵鎬京之文也記曰祭不欲數數則煩天寳
之中兩京悉為冦陷西都廟貌如故東都因此散亡是
知九廟之靈不欲歆其煩祀也自建中不葺之後彌厯
嵗年今若東廟惟新即須室别有主舊主雖在大半合
祧必几筵而存之所謂宜祧不祧也孔子曰當七廟五
廟無虛主也謂廟不得無主也舊主如有當去新廟别
合創添謹按左傳云祔練作主又大戴云虞而主几筵
如何過時成之便是以凶干吉創添既不典虚廟又非
儀考諸禮文進退無守或曰漢於郡國置宗廟凡百餘
所今止東西立廟有何不安者當漢氏承秦焚燒之餘
不識典故至于廟制率意而行比及元成二帝之間貢
禹韋𤣥成等繼出果有正論竟從毁除是知漢初不本
於禮經又安可程法也或曰几筵不得復設寢廟何妨
修營候車駕時巡便舍于所載之主者究其終始又得
以論之昨者降勅㕘詳本為欲修舊主主既不立廟何
可施假令行幸九州一一皆立廟乎愚臣以為廟不可
修主宜藏瘞或就塗於埳室或瘞於兩階之間此乃百
代常行不易之道也其年九月勅段瓌等評議東都不
可立廟李福等狀又有異同國家制度須合典禮証據
未一則難建立並令赴都省對議須歸正當工部尚書
薛元賞等議伏以建中時公卿奏請修建東都太廟當
時之議大㫖有三其一曰必存其廟備立其主時享之
日以他官攝行二曰建廟立主存而不祭皇輿時巡則
就享焉三曰存其廟瘞其主臣等立其三議㕘酌禮經
禮宜存廟不合置主謹按禮祭義曰建國之神位右社
稷而左宗廟禮記曰君子將營宫室宗廟為先是知王
者建邦改都必先宗廟社稷况成周受命始都於豐武
王相宅又卜於洛烝祭嵗於新邑策周公於太室故書
曰戊辰王在新邑烝祭嵗王入太室祼成王厥後復歸
于豐雖成洛邑未嘗乆處逮于平王始定東遷則周之
豐鎬皆有宗廟明矣又按曾子問廟有二主夫子告以
天無二日土無二王嘗禘郊社尊無二上未知其為禮
者昔齊桓公作二主夫子譏之以為偽主是知二主不
可並設亦明矣夫聖王建社以厚本立廟以尊祖所以
京邑必有宗社今國家定周秦兩地為東西之兩宅闢
九衢而立宫闕設百官而嚴拱衛取法𤣥象號為京師
既嚴帝宅難虚神位若無宗廟何謂皇都然依人者神
在誠者祀誠非外至必由中出理合親敬用交神明位
宜存於兩都廟可偕立誠難耑于二祭主不並設或以
禮云七廟五廟無虚立是謂不可無主所以天子巡狩
亦有所遵尚飾齋車載遷主以行今考修廟瘞主則東
都太廟九室皆虚既違於經須徴其說臣復探賾禮意
因得盡而論之所云七廟五廟無虚主是論見饗之廟
不可虚也今之兩都雖各有廟禘祫享獻斯皆親奉於
上京神主几筵不可虚陳于東廟且禮云惟聖人為能
享帝孝子為能享親昔漢韋𤣥成議廢郡國祀亦曰立
廟京師躬親承事四海之内各以職來祭人情禮意於
此較然二宅既不並居二廟豈宜皆祔但所都之國見
享之廟既無虚室則協道經議者又欲置主不享以候
巡幸昔魯作僖公之主不於虞練之時春秋書而譏之
合祔之主作非其時尚為所譏今若置不合祔之主不
因時而作違經越禮莫甚於此豈有九室合享之主而
有置而不享之文兩廟始創於周公二主獲譏於夫子
自古制作皆範周孔舊典猶在足可明徴臣所以言東
都廟則合存主不合置今將修建廟宇誠不虧於典禮
其見在太㣲宫中六主請待東都修建太廟畢具禮迎
置于西夾室閟而不饗式彰陛下嚴祀之敬以明聖朝
尊祖之義吏部郎中鄭亞等五人議據禮院奏以為東
都太廟既廢不可復修見在太㣲宫神主請瘞於所寓
之地有乖經訓不敢雷同臣所以别進議狀請修祔主並
依典禮兼與建中元年禮儀使顔真卿所奏事同臣與
公卿等重議皆以為廟故合修主不可瘞即與臣等别
狀意同但衆議猶疑東西二廟各設神主恐涉有二主
之義請修廟虚室以太㣲宫所寓神主藏於夾室之中
伏以六主神位有不祧之宗今用遷廟之儀猶未合禮
臣等猶未敢署衆狀蓋為闕疑太學博士直𢎞文館鄭
遂等七人議曰夫論國之大事必本於正而根乎經以
臻乎中道聖朝以廣孝為先以得禮為貴而臣不敢不
以經對三論六故以詳於前議矣再捧天問而陳乎諸
家之說求於典訓考乎大中廟有必修之文主無可置
之理何則正經正史兩都之廟可徴禮稱天子不卜處
太廟擇日卜建國之地則宗廟可知若廢廟之說恐非
所宜按詩書禮三經及漢朝正史兩都並設廟而載主
之制乆已行之敢不明徴而去其文飾援據經文不易
前見東都太廟合務修崇而舊主當瘞請瘞於太微宫
所藏之主皇帝有事於洛則奉齋車載主以行太常博
士胡徳章議曰夫禮雖縁情事貴乎道將明厥要實在
得中必過禮而求多則反虧於誠敬伏以神龍之際天
命有歸移武氏廟於長安即其地也而置太廟天寳初
復不為建都而議者曰中宗立廟於東都無乖舊典徴
其此意不亦謬乎又曰東都太廟至于睿宗𤣥宗猶奉
而不易者盖縁常所尊奉不敢輒廢也今則廢已多時
宜循莫舉之典也又曰雖貞觀之始草創未暇豈可謂
此事非開元之法者謹按定開元六典勅曰徳政之暇
錯綜古今法以周官作為唐典鑒其本末千載一時春
秋謂考古之法也行之可乆不曰然歟此時東都太廟
見在六典序兩都宫闕西都具太廟之位東都則存而
不論足明事出一時又安得云非開元之法也又三代
禮樂莫盛于周作者論議之時便宜細大取法周遷都
而立廟今立廟不因遷都何美之而不能師之也又曰
建國神位右社稷而左宗廟君子將營宫室宗廟為先
者謹按六典永昌中則天以東都為神都爾後漸加營
構宫室百司於是備矣今之宫室百司乃武氏改命所
備也上都已建國立宗廟不合引言又曰東都洛陽祭
孝宣等五帝長安祭孝成等三帝以此為置廟之例則
又非也當漢兩處有廟所祭之帝各别今東都建廟作
主與上都盡同詳而論之失之甚者又曰今或東洛復
置太廟有司同日侍祭以此為數實所未解者謹按天
寳十載詔曰須四時有事於太廟兩京同日自今已後
兩京各宜别擇日既載祀典可得而詳且立廟造主所
以祭神而曰嚴而勿祀出自何經當七廟五廟無虚而
欲立虚廟法於何典前稱廟貌如故者即指建中之中
就有而言以為國之先前以非時不造主者謂見有神
主不得非時造也若江左至徳之祭主並散亡不可拘
以例也或曰廢主之瘞請在太微宫者謹按天寶二年
勅曰古之制禮祭用質明義兼取於尚幽情實縁於既
沒我聖祖澹然常在為道之宗既殊有盡之期宜展事
生之禮自今已後每至聖祖宫有昭告宜改用卯時者
今欲以主瘞於宫所既與此勅全乖又曰主不合瘞請
藏夾室者謹按前代藏主頗有異同至如夾室儀用以
序昭穆也今廟主俱不中禮則無禘祫之文又曰君子
將營宫室以宗廟為先則建國營宫而宗廟必設東都
既有宫室而太廟不合不營汎以論之其義斯勝而西
周東漢並列兩都各有宗廟之証經史昭然又得以極
思於揚㩁詩曰其繩則直縮板以載作廟翼翼大雅𤓰
瓞言豐廟之作又曰於穆清廟肅雍顯相洛邑既成以
率文王之祀此詩豐洛之廟也書曰成王既至洛烝祭
嵗文王騂牛一武王騂牛一又曰祼於太室康王又居
豐命畢公保釐東郊豈有無廟而可烝祭非都而設保
釐則書東西之廟也逮於後漢卜洛西京之廟亦存建
武二年於洛陽立廟而成哀平三帝祭於西京一十八
年親幸長安行禘禮當時五室列於洛都三帝留於京
廟行幸之期與合食之期相㑹不逢齋車又安可以成
此禮則知兩廟周人成法載主以行漢家通制或以當
虚一都之廟為不可而引七廟無虚主之文禮言一都
之廟室不虚主非謂兩都各廟而不可虚也聨出征之
詞更明載主之意因事而言理實相統非如詩人便可
斷章以取義也古人求神之所非一奉神之意無二故
廢栗主作桑主廢桑主作栗主既事理之以明其一也
或又引左氏𫝊築郿凡例謂有宗廟先君之主曰都而
立建主之論按魯莊公二十八年冬築郿左𫝊為築發
凡例穀梁譏因藪澤之利公羊稱避凶年造邑之嫌三
𫝊異同左氏為短何則當春秋二百年間魯凡城二十
四邑惟郿一邑稱築城其二十三邑豈皆有宗廟先君
之主乎執此而建主之端又非通論或又曰廢之瘞何
以在於太微宫所藏之所宜舍故依新前已列矣按瘞
主之位有三或於北牖之下或在西階之間廟之事也
其不當立之主但隨其所在以瘞之夫主瘞於當立之
廟斯不然矣以所在而言則太微宫所藏之所與漢之
寢園無異厯代以降建一都者多兩都者少今國家崇
東西之宅極嚴奉之典而以各廟為疑合以建都古事
以相質正前資即周漢是也今詳議所徴究其年代率
皆一都之時豈可以擬議亦孰敢獻酬于其間詳考經
㫖古人謀寢必及於廟未有設寢而不立廟者國家承
隋氏之弊草創未暇後雖建於垂拱而事有所未合其
後當干戈寜戢之嵗文物大偹之朝厯於十一聖不議
廢之豈不以事雖出于一時廟有合立之理不可改革
也今洛都上自宫殿樓觀下及百辟之司與西京無異
鑾輿之至也雖厮役之賤必歸其所理豈先帝之主獨
無其所安乎時也虞主尚瘞廢主宜然或以馬融李周
二人稱寢無傷於偕立廟不妨於暫虚是則馬融李周
可法于宣尼矣以此擬議乖當則深或稱凡邑有宗廟先
君之主曰都無曰邑邑曰築都曰城者謹按春秋二百
四十年間惟郿一邑稱築如城郎費之類各有所因或
以他防或以自固謂之盡有宗廟理則極非或稱聖主
有復古之功簡冊有考文之美五帝不同樂三王不同
禮遇時為法因事制宜此則改作有常非有司之事也
如有司之職但合一一據經變禮從時則須候明詔也
凡不修之証畧有七條廟立因遷一也已廢不舉二也
廟不可虚三也非時不造主四也合載遷主行五也尊
無二上六也六典不書七也謹按文王遷豐立廟武王
遷鎬立廟成王遷洛立廟今東都不因遷而立欲立廟
是違立廟因遷也謹按禮記曰凡祭有其廢之莫舉也
有其舉之莫廢也今東都太廟廢已八朝若果建之是
違已廢不舉也謹按禮記曰當七廟五廟無虚主今欲
立虚廟是違廟不可虚也謹按左𫝊丁丑作僖公主書
不時也記又曰過時不祭禮也合禮之祭過時猶廢非
禮之主可以作乎今欲非時作主是違非時不作主也
謹按曾子問古者師行必以遷廟行乎孔子曰天子巡
狩必遷廟主行載于齋車言必有尊也今也取七廟之
主以行則失之矣皇氏云遷廟主者惟載新遷一室之
主也今欲載羣廟之主以行是違載遷之主也謹按禮
記曰天無二日土無二王嘗禘郊社尊無二上也今欲
兩都建廟作主是違尊無二上也謹按六典序兩都宫
闕及廟宇此時東都有廟不載是六典不書也遍考書
𫝊並不合修竊以武徳貞觀之中作法垂範之日文物
大備儒彦畢臻若可修營不應議不及矣記曰樂由天
作禮以地制天之體動也地之體止也此明樂可作禮
難變也伏惟陛下誠明宰物莊敬御天孝方切於祖宗
事乃求於根本再令集議俾定所長臣實職司敢不條
白以對徳章又有上中書門下及禮院詳議兩狀並同
載於後其一曰伏見八月六日勅欲修東都太廟令㑹
議此事時已有議狀凖禮不合更修尚書丞郎已下三
十八人皆同署狀徳章官在禮寺實忝司存當聖上嚴
禋敬事之時㑹相公尚古黜華之日脱國祀典有乖禮
文豈惟受責于曠官竊懼貽恥於明代所以懃懃懇懇
將不言而又言昨者異同之意盡可指陳一則以有都
之名使合立廟次則欲崇修廟宇以候時巡殊不知廟
不合虚主惟載一也謹按貞觀九年詔曰太原之地肇
基王業事均豐沛義等宛譙約禮而言須議立廟時秘
書監顔師古議曰臣旁觀祭典遍考禮經宗廟皆在京
師不于下土别置昔周之豐鎬實為遷都乃是因事更
營非云一時别立太宗許其奏即日而停由是而言太
廟豈無都號太原是時猶廢東都不立可知且廟室惟
新即須有主主既藏瘞非虚而何是有都立廟之言不
攻而自破矣又按曾子問曰古者師行必遷廟主行乎
孔子曰天子巡狩必以遷廟主行載於齋車言必有尊
也今也取七廟之主以行則失矣皇氏云遷廟主者惟
載新遷一室之主也如祧廟之主無載行之文假使將
候時巡自可修營一室議構大室有何依憑夫宗廟尊
事也重事也至尊至重安得以疑文而定論言茍不經
則為擅議近者勅㫖凡以議事皆須一一據經若無經
文任以史証如或經史皆無據者不得率意而言則立
廟東都正經史無據果從臆說無乃前後相違也書曰
三人占則從二人之言㑹議者四十八人所同者六七
人耳比夫二三之喻又何其多也夫堯舜之為帝迄今
稱咏之者非他術異智者也以其有賢臣輔翼能順考
古道也故堯之書曰若稽古帝堯舜之書曰若稽古帝
舜孔子傳曰傅說佐殷之君亦曰事不師古匪說攸聞
考之古道既如前騐以國章又如此將求典實無以易
諸伏希必本正經稍抑浮議踵臯虁之古道法周孔之
遺文則天下守真之儒實所幸甚其餘已具前議其二
曰夫宗廟之設原于誠敬旋觀典禮貳則非誠是以匪
因遷都更不别立廟宇記曰天無二日土無二王嘗禘
郊社尊無二上又曰凡祭有其廢之莫舉也有其舉之
莫廢也則東都太廟廢已多時若議增修稍違前志何
者聖厯神龍之際武后始復明辟中宗取其廟易置太
廟焉本欲權固人心非經久制也伏以所存神主既請
祧藏今廟室惟新即須有主神主非時不造廟寢人無
虚議如修復以候時巡又時巡惟載主備在方䇿可得
而詳又引經中就有數等或是弟子之語或是他人之
言今廟不可虚尊無二上非時不造主合載一主行皆
大聖祖及宣尼親所發明者比之常據不可同塗又邱
明修春秋悉以君子定褒貶至陳泄以忠獲罪晉文以
臣召君于此數條復稱君子將評得失特以宣尼斷之
傳曰危疑之理須聖言以明也或以東都不同他郡地
有壇社宫闕欲議構葺似是無妨此則酌于意懷非曰
經據也但以遍討今古無壇社立廟之證用以為説實
所未安謹按上自殷周旁稽故實除因遷都之外無别
立廟之文制曰自古儀禮皆酌人情必若輔嗣知幾賈
生達識才可發揮大政潤色皇猷其他管窺蓋不足數
公卿之議實可施行徳章所陳最為淺近豈得茍申獨
見妄有異同事貴酌中禮宜從衆宜令有司擇日修崇
太廟以留守李石充使勾當
六年三月擇日既定禮官既行旋以武宗登遐其事遂
寢至五月宣宗登位復詔東都備法駕迎木主歸祔太
廟(兩都太廟木/主自此始也)其年十一月太常博士任疇上言前月
十七日饗徳明興聖廟太廟直候論狀稱懿祖室在獻
祖之上當時雖以為然便依行事猶牒報監祭使及宗
正寺請遇祭詳窺玉牒如有不同即相知聞奏爾後復
伏檢髙祖神堯皇帝本紀伏審獻祖為懿祖之昭懿祖
為獻祖之穆昭穆之位天地極殊今廟室奪倫不即陳
奏尚為茍且罪不容誅乃制修撰朱儔檢討王皥研精
詳覆得報稱天寳二年制追尊咎繇為徳明皇帝凉武
昭王為興聖皇帝十載立廟至貞元十九年制從給事
中陳京右僕射姚南仲等一百五十人之議以為禘祫
是祖宗以次序之祭凡有國者必尊太祖今國家以景
皇帝為太祖太祖之上施于禘祫不可為位請接徳明
興聖廟共成四室祔遷獻懿二祖謹尋儔等所報即當
時表奏並獻居懿上伏以國之大事宗廟為先禘祫之
禮不當失序四十餘載理難尋詰伏祈聖鍳即垂詔勅
具禮遷正其月疇又奏曰伏奉今月十三日勅以臣所
奏獻祖懿祖二室例置事宜令禮官集議聞奏者去年
十七日縁遇太廟祫享太祖景皇帝已下羣饗之年凖
貞元十九年所祔獻祖懿祖於徳明廟共為四室凖貞
元勅各于本室行享禮審知獻祖合居懿祖之上昭穆
者正其時親見獻祖之室例居懿祖之上于後遍檢圖
籍實見殊差遂敢奏聞今奉勅宜令禮官集議聞奏者
臣得奉禮郎李岡太祝栁仲年協律郎諸葛玫李僅檢
討官王皥修撰官朱儔博士閔慶之等七人狀稱謹按
髙祖神堯皇帝本紀及皇帝圖譜并武徳貞觀永徽開
元已来諸禮著在甲令者並云獻祖宣皇帝是神堯之
髙祖懿祖光皇帝是神堯皇帝之曾祖以髙祖辨之則
獻祖是懿祖之父懿祖是獻祖之子即博士任疇所奏
改祀不虚臣等伏乞即垂勅詔其禮遷正其事遂行
大中六年正月吏部尚書李景讓上疏言穆宗敬宗文
宗武宗四廟當遷出且穆宗是陛下兄敬宗已下是猶
子陛下拜兄尚不可拜姪可乎使陛下不得親事七廟
宜升代宗已下八廟以正三昭三穆之序下百寮集議
不定而止
中和元年黄巢犯闕僖宗避狄於成都夏四月有司請
享太祖已下十一室詔公卿議之太常卿牛叢與儒者
議其事或曰王者巡狩以遷廟主行如無遷廟之主則
祝史奉幣帛皮珪告於祖廟遂奉以出載於齋車每合
奠焉今非巡狩是失守宗廟則當罷宗廟之事叢疑之
時將作監王檢太子賓客李臣乂禮部員外郎袁皓建
議異同及左丞崔厚為太常卿遂議立行廟以𤣥宗幸
蜀時道宫𤣥元殿之前架幕為十一室又無神主題神
版位而行事達禮者非之明年乃特造神主祔於行廟
天祐二年二月二十七日左僕射裴贄等二百六十七
人奏竊以昭宗皇帝山陵虞祭畢祔太廟合定祧遷下
尚書省集議聞奏者伏以廟朝大禮宜循故實今據太
常博士李侗栁莊議狀證引不同只請近朝例祧順宗
一室入祔昭宗神主從之
　
　
　
　唐㑹要卷十六
欽定四庫全書
　唐㑹要卷十七
　　　　　　　　　　　　　宋　王溥　撰
　　祭器議
永徽二年禮部尚書許敬宗議籩豆之數曰謹按光禄
式祭天地日月嶽鎮海瀆先蠶籩豆各四宗廟籩豆各
十二社稷先農等籩豆各九風師雨師等籩豆各二尋
此式文事實乖戾社稷多於天地似不貴多風雨少於
日月又不貴少且先農先蠶俱為中祀或四或六理不
可通謹按禮記郊特牲云籩豆之薦水土之品不敢用
䙝味而貴多品所以交於神明之義也此即祭祀籩豆
以多為貴宗廟之數不可踰郊今請大祀同為十二中
祀同為十小祀同為八釋奠凖中祀自餘從祀並請依
舊詔從之
開元二十三年正月十八日赦文宗廟致享務在豐潔
禮經沿革必本人情籩豆之薦或未能備物宜令禮官
學士詳議具奏太常卿韋縚請宗廟之奠每座各加十
二又酒爵制度全無一合執持甚難請稍令寛大仍望
付尚書省集衆官詳議兵部侍郎張均及職方郎中韋
述等議曰謹按祭統曰凡天之所生地之所長茍可薦
者莫不咸在聖人知孝子之情深而物類之無限故為
之節制使有常禮物有其品器有其常數上自天子下
至公卿貴賤差降無相踰越百代常行無易之道也左
𫝊曰饗以訓恭儉宴以示慈惠恭儉以行禮慈惠以布
政享之與宴猶莫異文祭奠所陳固不同矣今欲取甘
㫖之物肥濃之味隨所有者充祭用茍踰舊制其何限
焉雖籩豆有加豈能備也𫝊曰大羮不致粢盛不鑿昭
其儉也若以今之珍饌平生所習求神無方何必師古
自漢以降諸陵皆有寢宫嵗時朔望薦以常饌此既常
行亦足盡至孝之情矣宗廟正禮宜依典故率意變革
人情所難又按舊制一升曰爵五升曰散禮器稱宗廟
之祭貴者獻以爵賤者獻以散此明貴小賤大示之節
儉豈可舍先王之道以狥一時之所尚廢棄禮經以從
流俗裂冠毁冕將安用之且君子愛人以禮不求茍合
况在宗廟敢忘舊章請依古制庶可經乆太子賓客崔
沔議曰竊聞識禮樂之情者能作知禮樂之文者能述
述作之義聖賢所重古今所崇變而通之所以乆也所
謂變者變其文也所謂通者通其情也祭祀之典肇於
太古人所飲食必先嚴獻未有火化茹毛飲血則有毛
血之薦未有麴糵汙尊抔飲則有𤣥酒之奠施及後王
禮物漸備作為酒醴用其犧牲以致馨香以極豐潔故
有三牲八簋之盛五齍九獻之殷然以神道至𤣥可存
而不可測也祭禮之敬可備而不可廢也是以毛血腥
爓𤣥罇犧象靡不畢登于明薦矣然而薦貴於新味不
尚䙝雖則備物猶存節制故禮云天之所生地之所長
茍可薦者莫不咸在備物之情也夫曰三牲之俎八簋
之實美物備矣昆虫之異草木之實隂陽之物備矣此
節制之文也鉶俎籩豆簠簋樽罍實皆周人之時饌也
其用通於燕享賔客而周公制禮咸與毛血𤣥酒同薦
於先晉中郎盧諶近古之知禮者著家祭禮皆晉時常
食不復純用舊文然則當時飲食不可闕于祭祀明矣
是變禮文而通其情也我國家由禮立訓因時制範考
圖史於前典稽周漢之舊義清廟時享禮饌畢陳用周
制也而古式存焉園寢上食時饌具設遵漢法也而珍
味極焉職貢来祭致逺物也有新必薦順時令也苑囿
之内躬稼所收蒐狩之時親發所中割鮮擇美薦而后
食盡誠敬也若此至矣復何加焉但當申勅祭神如在
無或簡怠增朂䖍誠其盡貢珍羞或及時鮮美考諸祀
典有所漏畧皆詳擇名目編諸甲令因宜而薦以類相
從則新鮮肥濃盡在是矣不必加於籩豆之數也至於
祭器隨物所宜故太羮古食也盛于登登古器也若夫
和羹則時饌也盛於鉶鉶時器也亦有古饌而盛於時
器故毛血盛於盤𤣥酒盛於罇未有薦時饌而追用古
器者由古質而今文便于事也雖加籩豆十二未足以
盡天下美物而措諸清廟有加倍之名近於侈矣又據
漢書藝文志墨家之流出於清廟是以貴儉由此觀之
清廟之不尚於奢舊矣太常所請恐未可行又稱酒爵
全小須加廣大竊據禮文有以小為貴者貢獻以爵貴
其小也若大而踰制敬而非禮是有司之失其𫝊也固
可隨失釐正無待議而后革未知今制何所依凖請兼
詳今式據文而行禮部員外郎楊仲昌議曰鄭𤣥云生
人尚䙝食鬼神則不然春秋曰蘋蘩薀藻之菜潢汙行
潦之水可薦于鬼神又曰大羮不致粢盛不鑿此明君
人者有國奉先敬神嚴享豈肥濃以為尚將儉約以垂
則陸海之物鮮肥之類既乖禮文之情而變作者之法
皆充祭用非所宜也易曰樽酒簋貳納約自牖此明祭
尚簡易不在繁奢所以一樽之酒貳簋之奠為明祀
也薦肥濃則䙝味有登加籩爵則事非師古與其别行
新制寜如僅守舊章又漢家園陵八節上食自茲以降
代行其典貞觀之後禮法刋定今陵寢見有八節之奠
兼朔望常食聖心追逺每物加薦不敢黷於宗廟請施
行之於園陵愚忝典司顧非知禮布之執事惟裁擇焉
户部郎中楊伯成左衛兵曹㕘軍劉秩皆建議以為請
依舊禮故宰臣具沔述等議以奏上曰享祀粢盛實思
豐潔不應法制者亦不可用于是更令太常量加品味
韋縚又請每室加籩豆各六每四時異品以時新果及
珍羞同薦制可之又酌獻酒爵上令用藥汁一升合於
古義而多少適中自是常依行焉大厯元年七月五日
勅南郊太廟祭器令所司造兩副供用一副貯庫諸壇
廟祭器更别造一副諸雜用者亦宜别造不得效廟及
諸壇祭器
　　廟災變
開元五年正月二日太廟四室崩上素服避正殿迎神
主于太極殿初將幸東都而太廟崩召宰臣宋璟蘓頲
問其故對曰今三年之制未畢不可巡幸凡災變之發
皆所以明教陛下宜增崇大道以答天意且停幸東都
上又召姚崇對曰太廟殿本是苻堅時所造隋文帝創
立新都移宇文廟故殿改造此廟嵗月滋深朽蠧而毁
山有朽壤尚不免摧木朽而崩偶與行期相㑹不為縁
行乃崩且天子以四海為家陛下為關中不熟所以為
人行幸上曰卿言正合朕意遂幸東都右散騎常侍禇
無量請修徳諫曰臣聞尚書洪範傳曰王者隂盛陽微
則先祖見其變昔成湯遇旱引事自責云女謁盛耶今
太廟毁壞即是先祖見變後宫之中非所幸者親享之
後量宜减損以應其變又竊聞左右近臣妄奏云國家
太廟其材木本是苻堅時舊殿隋文帝創立新都移宇
文廟故殿改造此廟臣按地志隋文帝開皇初創置長
安城即造此廟元非苻堅宇文氏所作况我國家及隋
文帝貴為天子富有四海豈復遞取苻堅之舊殿以充
太廟者乎此則言偽而辨殊不足採納伏願精選舉用
賢良節奢靡輕賦税緒絶代慎刑罰納諫諍察諂諛夫
如是則人和人和則氣和氣和則天地和矣人天和㑹
災異自銷伏願䖍奉神心克謹天誡十月七日伊闕縣
人孫平子上封事曰臣竊見今年正月太廟毁此乃躋
聖賢之所致也臣按左𫝊云君薨卒哭而祔祔而作主
特祀于主烝嘗禘於廟今日有違於此也昔魯文公二
年宗伯弗忌躋僖公於閔公上後致太室壞春秋異而
書之今日有同彼也君子以弗忌為失禮又按五行志
書僖公雖兄嘗為閔公臣臣居君上是為失禮遂致太
室壞且兄臣於弟猶不可躋之弟上况弟臣於兄豈可
躋弟於兄上邪昔莊公三十二年薨閔公二年吉禘自
薨至禘向有二年春秋猶非之失禮况夏崩冬禘不亦
太速乎且太廟中央曰太室尊髙象也魯自是陵夷將
墮周公之祀臣據此斷之即太廟毁亦今日將欲陵夷
之象墮先帝之祀也斯亦上天祐我唐國見災以陛下
去年禘孝和於别室告祭於太廟未祭孝和先祭太上
皇此乃與僖閔事同先臣後君也昔躋兄弟上今令弟
先兄祭過有甚於古也昔登臣君上今亦如之事豈不
同耶昔太室壞今太廟毁變豈不同邪若以兄弟同昭
則不合出致别廟若以臣子一例則孝和合進為昭昔
武氏簒國二十餘年孝和挺劍龍飛再興唐祚使正朔
服色咸依貞觀故事此即有大功於天下也今禘於别
室是廢先聖之訓棄中興之功下君上臣輕長重㓜昔
晉太康五年宣帝廟地陷梁折八年正月太廟殿陷改
作殿宇更營新廟逺致名材雜以銅柱自八年九月造
至十年四月乃成十一月又梁折毁壞由此言之天降
災譴非枯朽也晉不知過天下分崩王室大亂特望天
恩少垂詳察速召宰相已下謀議移孝和入廟何必苦
違禮典以同魯晉詔下禮官議太常博士陳正節馮宗
蘓等獻議曰王制天子七廟三昭三穆并太祖而七昭
穆者父子之位則知七世之親無兄弟之義矣殷紀成
湯至於帝乙父子兄弟十有二君其正代止六而已易
乾鑿度曰殷之帝乙六代王也此則兄弟不數為代之
明據也又殷人六廟親四并祖而六殷代兄弟四人相
次為君若以為代便當上毁四室如此則無復祖禰之
祭矣古之廟位自禰已上極於太祖雖數溢迭毁隨而
上遷三昭三穆未嘗有闕也又禮太宗無子則立支子
之為人後者為之子無兄弟相為後之文所以舍至親
取逺屬盖以兄弟一體無父子之道故父子曰繼兄弟
曰及禮兄弟不相入廟者假如兄弟代立孫姪承統告
享之日不得稱嗣子嗣孫則當上列亡伯考伯祖下繫
亡姪子姪孫此乃成七廟之位號不成繼統之義焉斯
又不可之甚也又殷十二代惟三祖三宗明兄弟相及
自别立廟不必繼之七代後漢世祖列序七廟而恵帝
不入其數豈非文帝之嫡兄乎及文武代立子孫克昌
為漢之太宗晉景亦晉文之兄縁景帝絶嗣不列七廟
之數何以知之據永熈元年告諡世祖稱景帝為從祖
也若以晉武越次尊崇其父而致廟壊遂及亂亡何因
漢氏遷出恵帝宗尊文帝而享世二十有四年四百三
十殷廟何嘗見崩漢廟未始經折殷漢之盛委而不言
魯晉之災引以為喻是以春秋書太室壞者乃垂明誡
何必閔僖晉太廟所以毁折者天誅奢麗不以遷廟然
天子七廟諸侯五廟辨貴賤之差也父子相繼一萬人
之心也昭穆列序重繼統之義也今孝和皇帝若與聖
真皇帝相亞在廟止成六世何以辨貴賤乎𦙍嗣不明
何以示後代乎昭穆失序何以成繼統之義乎况國家
逺遵殷之湯甲近法漢之成帝特以孝和實中興之明
主開百代不毁之廟别立寢廟永以寜神嵗時烝嘗與
國終始有何不可乎平子云太廟崩縁躋聖賢所致引
僖公薨遷居閔公之上稱為逆祀取類當今然孝和升
新寢之後聖真皇帝方上祔髙宗斯則未嘗一日躋居
孝和之上引茲為證豈非誣罔朝廷耶平子不識忌諱
肆其狂瞽危言髙論謗訕朝廷引衰晉之朝比聖明之
代言偽而辨禮所不容狀入乆不决上令宰臣召平子
與禮官對定可否博士固執前議平子口辨所引咸有
經據獻等又不能屈之(時蘓頲知政事以獻是從祖之/兄頗黨之議竟不行平子上論)
(不置遂以平子為亷州都城/縣尉議者以平子之議是也)
至徳三年十一月十五日新作九廟神主於長安殿安
置上親享之(先是京師宗廟被焚上在彭原嗣又/陷沒於鳳翔先作神主及是迎享)初肅
宗將復宫闕遣左司郎中李巽先行告廟之禮工部尚
書顔真卿謂禮儀使崔器曰春秋時新宫焚魯成公三
日哭今太廟為盗焚毁宜築壇於野皇帝向東哭然後
遣使事竟不行又曰告廟祝文稱嗣皇帝上皇在蜀稱
嗣可乎遽奏改之中㫖嘆重宣勞焉先是御史大夫嚴
郢為協律郎知東都太廟時安禄山陷東都郢潛奉九
廟神主於私第至至徳三年東都收復有司備法駕迎
神主歸於太廟以功遷大理司直廣徳初代宗自陜將
還尚書右丞顔真卿請皇帝先謁五陵廟然後還宫宰
相元載謂真卿曰用舎在相不言者何罪朝廷事豈禁
公破除邪
建中二年二月復肅宗神座於寢宫初寳應中西戎犯
京師焚建陵之寢至是始創復焉
元和十一年正月宗正寺奏建陵黄堂南面丹景門去
年十一月被賊斫破門㦸四十七竿詔曰所由闕於周
防敢爾侵犯各據事狀宜有科懲知山門押官决六十
削一任官彍騎三衛並决四十陵令馬叙罰一季俸料
陵丞李建罰一月俸宗正卿李上公罰一月俸大中五
年十二月景陵有賊驚動斫損神門㦸架等至六年四
月下詔曰景陵神門盜傷法物其賊既抵極法官吏等
須有懲責宗正卿及陵令縣令已從别勑處分京兆尹
邦畿不能肅清封部責帥之義其何以逃宜罰兩月俸
料其日貶宗正卿李文舉為睦州刺史陵令姜閲為岳
州司馬奉先縣令裴讓為隨州司馬權知縣事主簿張
行之為郡州司户陵丞李咸停見任仍殿三選所由節
級科責
光啟元年三月中書門下奏曰伏以前年冬月有震俄
致巡幸主司宗祏迫以倉徨移蹕鳳翔未敢陳奏今將
迴鑾輅皆舉典章清廟再營孝思式備伏請降勑命委
所司㕘詳典禮修奉詔從之修奉太廟使宰相鄭延昌
奏太廟大殿十一室二十三間十一架功績至大兼宗
廟制度有素難為損益今不審依元料修奉為復更有
商量下禮官詳議太常博士殷盈孫議曰如依元料難
以速成况帑藏方虚須資變禮竊以至徳二年以新修
太廟未成其新造神主權於長安殿安置便行享告之
禮如同宗廟之儀以俟廟成方為迎祔今京城除充大
内及正衙外别無殿宇伏聞先有詔㫖欲以少府監大
㕔權充今廟其㕔五間伏縁十一室於五間之中陳設
隘狹請更接續建成十一間以備十一室薦向之所其
三太后即於監内取西南屋三間為三王室告享之所
詔從之其年十二月僖宗再幸寳雞其太廟十一室并
祧廟八室及孝明太皇太后等别廟三室神主縁室法
物宗正寺官屬奉之隨駕至鄠縣為盜所刼三年二月
車駕自興元還京以宫室未備權駐鳳翔太常禮院奏
皇帝還宫先謁太廟今宗廟焚毁神主失墜請凖例修
奉者禮官議曰按春秋新宫災三日哭𫝊曰新宫宣公
廟也三日哭禮也按國史開元五年正月二十日太廟
四室摧毁時神主皆存迎奉於太極殿安置𤣥宗素服
避正殿寳應元年肅宗還京師以宗廟焚毁於光順門
外設次向廟哭厯檢故事不見百官奉慰之儀然上既
素服避殿百官奉慰亦合情理竊循故事比附㕘詳恐
須宗正寺具宗廟災毁神主失墜事由申奏皇帝素服
避殿受慰訖輟朝三日下詔委少府監擇日依禮改造
列聖神主詔從之
　　縁廟裁制上
乾封元年六月二十三日詔朕每凖宗廟致敬䖍誠祼
享而三年一奠情有未安思革舊章用崇嚴配自今已
後宗廟薦享爵及簠簋登鉶各宜别奠其餘牢饌並依
常典
儀鳳二年二月二十九日太常以仲春告祥瑞於太廟
上令禮官徴求故實太常博士賈大隱對曰古者祭以
首時薦用仲月近代相承元日奏祥瑞二月然後告太
廟蓋縁告必有薦便於禮也又檢貞觀已來勅令無文
禮司因循不知所起上令依舊行焉
開元十五年二月十五日勅享宗廟差左右丞相尚書
嗣王郡王攝三公行事若人數不足通取諸司三品以
上長官自餘祭享差諸司長官及五品已下清官至二
十三年正月二十日自今已後有大祭宜差丞相特進
少保少傅尚書賓客御史大夫攝行事至二十五年七
月八日勑太廟每至五饗之日應攝三公令中書門下
及丞相師傅尚書御史大夫嗣王郡王中揀擇徳望髙
者通攝餘司不在差限至二十七年二月七日制宗廟
致敬必先於如在神人所依無取于非族其應太廟五
享宜於宗子及嗣王郡王中揀擇有徳望者令攝三公
行事其異姓官更不須差攝
二十一年二月十日勑太廟九室室長各三人于見任
齋郎中揀擇有徳行諳嫺儀注者送名禮部奏補仍給
厨食滿十年與官至天寳十載正月十日赦文廟者貌
也取象存焉是禮由情起因心則感太廟宜制内官以
備嚴奉仍于廟外造一院安置庶申罔極之恩無忘事
生之禮宜於舊中宗廟安置内官其室長停不須更補
(内官自肅宗尅/復京城後遂廢)至乾元元年四月二十八日宗正卿李
遵奏每室凖格各置室長三人至十年並皆與官中間
李彭奏停伏望凖格更置勑㫖依貞元元年四月十三
日勑建中三年二月二十三日勑東都祠祭既停其郊
社齋郎不合更置並停者其東都太廟齋郎室長請凖
郊社例停廢
二十四年七月二十九日勅宗廟祭享籩豆宜加麞鹿
鶉兎野雞等料夏秋供腊春冬供鮮仍令所司祭前十
日具數申省凖料令殿中省供送至天寳三載四月十
六日詔祭神如在𫝊諸古訓以多為貴著在禮經膟膋
之儀盖昔賢之尚質甘㫖之品亦孝子之盡誠既切因
心方資變禮其已後享太廟宜料外每室加常食一牙
盤仍令所司務盡豐潔至十一載閏三月二十九日勅
每月朔望日宜令尚食薦太廟每一室一牙盤内官薦
享仍五日一開門洒埽至貞元十二年十月十三日勅
太廟九室及昭徳皇后廟每月朔望兩享祭食共一十
䑓盤先是尚食造供今月八日中書門下奉宣進止宜
令宗正與太常計㑹各令所司辦集不須更待尚食供
送
天寳三載四月五日詔頃四時有事於太廟兩京同日
告享雖卜吉辰俱遵上日而義深如在禮或有乖自今
已後兩京宜各别擇吉日告享九載十一月勅自今已
後每親告獻太清太㣲宫及太廟改為朝獻所由行事
為薦獻巡陵為朝拜告宗廟與祭天地饗祀祝文改昭
告為昭薦以為告者臨下之制故也
貞元元年十一月有事于郊廟太常博士陸贄奏請凖
禮用祝板祭畢焚之
六年正月七日祭官有重服既葬公除及聞哀假滿者
請許吉服赴宗廟之祭其同宫未葬雖公除者請依前
禁之
　
　
　
　
　
　
　
　
　
　
　
　
　
　唐㑹要卷十七
欽定四庫全書
　唐㑹要卷十八
　　　　　　　　　　　　　宋　王溥　撰
　　縁廟裁制下
貞元九年九月制昭徳皇后廟神座褥改用紫初昭徳
廟褥出自禁中因以赭黄至是太常卿裴郁奏請九室
神座褥並請用昭徳色上謂以尊後卑不許十二月太
常博士韋彤裴堪等議曰謹按禮經前代故事宗廟無
朔望祭食之儀園寢則有朔望上食之禮國家自貞觀
至開元修定禮令皆遵舊典至天寳十一年三月初别
令上食朔望進食於太廟自太廟已下每室奠饗其進
奠之禮内官主之在臣禮司並無著令或云當時祀官
王璵不本禮意妄推縁坐之義請用宴私之饌此則可
薦於寢宫而不可瀆於太廟一時之制乆未變更至今
論禮者貶王璵之議伏奉今月八日進止其朔望進食
宗正與太常計㑹辦集者伏以陛下䖍奉宗廟齋心自
中事歸有司各令盡敬然後詳議故實臣得竭誠謹按
祭統云夫祭者非外至者也自中出生於心者也心怵而奉
之以禮由是牲牢有定制籩豆有定數罄天生地長之
物極昆蟲草木之異可薦者莫不咸在先王以此享宗
廟交神明全孝敬也生人之食飲膳羞八珍異品可嗜
之饌隨好所遷美脆㫖甘皆為䙝味先王以此宴賔客
接人情示慈恵也則知薦享宴㑹於文已殊聖人别之
以異為敬今若以熟食薦太廟恐違禮本又祭義曰祭
不欲數數則煩煩則不敬祭不欲疏疏則怠怠則忘是
故禴祠烝嘗感時致享此聖人俯就之中制也今園寢
每月二祭不為疏也太廟每嵗五饗不為數也則人臣
執事在疏數之間得盡其忠也若令牲牢俎豆之司更
備膳羞盤盂之饌朔日月半將以為常環四時之中雜
五饗之禮為數既甚黷亦隨之雖曰不然臣不信也夫
聖王之制必師於古訓不敢以孝思之極而過於禮不
敢以殽膳之多而䙝於味伏願陛下遵開元萬代之則
省天寳權宜之制園寢之上得極珍羞宗廟之中請依
正禮臣等忝司禮職敢罄愚衷上令宣示宰相臣等曰
此禮已經先朝所定朕未敢遽有改移待更商量期於
允當至元和十四年二月太常丞王諲上疏請去太廟
朔望上食詔令百官詳議開元禮太廟每嵗禴祀烝嘗
禮凡五饗天寳末𤣥宗以尚食錢每朔望具常饌而令
宫闈令上食於太廟後遂為常由是朔望不視朝比於
大祀故也國子博士史館修撰李翺奏議曰國語曰王
者日祭禮記曰王立七廟皆月祭之周禮不載日祭月
祭惟四時之祭禴祀烝嘗漢氏皆雜而用之蓋遭秦火
禮經燼滅編殘簡缺漢乃求之先儒穿鑿各申己見皆
託古聖之名以信其語故其記各不同也古者廟有寢
而不墓祭秦漢始建寢廟于園陵而上食焉國家因之
而不改貞觀開元禮並無宗廟日祭月祭之禮盖以日
祭月祭既已行於陵寢矣故太廟之中每嵗五饗六告
而已不然若房𤣥齡魏徴之徒皆一代名臣窮極經史
豈不見國語禮記有日祭之辭乎斯足以明矣伏以太
廟之享籩豆牲牢三代之通禮是貴誠之義園寢之奠
改用常饌秦漢之權制乃食味之道也今朔望上食於
陵寢循秦漢故事斯為可矣若朔望上食於太廟豈非
用常䙝味而貴多品乎且非禮所謂至敬不饗味而貴
氣臭意也𫝊稱屈到嗜芰其疾召其室老而屬之曰祭
我必以芰及薦芰其子屈建命去芰而用羊饋籩豆脯
醢君子韙之言事祖考一義不當以其生存所嗜為獻
蓋明非食味也然則薦常饌於太廟無乃與薦芰為比
乎且非三代聖王之所行也况祭器不設俎豆祭官不
命三公執事者惟宫闈令與宗正卿而已謂之上食可
也安得以為祭乎且時饗於太廟有司攝事祝文曰孝
曾孫皇帝臣某謹遣太尉臣名敢昭告於髙祖神堯皇
帝祖妣太穆皇后竇氏時維孟春永懐罔極謹以一元
大武柔毛剛鬛明粢薌合薌萁嘉蔬薦嘉醴齊敬修時
饗以伸追慕尚享此祝祠也前饗七日質明太尉誓百
官於尚書省曰某月某日時享於太廟各揚其職不供
其事國有常刑凡陪饗之官散齋四日致齋三日然後
乃可以為祭也宗廟之禮非敢擅議雖有知者其誰敢
言故六十餘年行之不廢今聖朝以弓矢既櫜禮樂為
大故下百寮使得詳議臣等以為貞觀開元禮並無太
廟上食之禮以禮斷情罷之可也至若陵寢上食採國
語禮記日祭月祭之詞因秦漢之制循而存之以廣孝
道如此則經義可據故事不遺大禮既明永息異論可
以繼二帝三王而為萬代法與其黷禮越古貴因循而
憚改作猶天地之相逺中書舍人武儒衡議曰臣謹按
開元禮太廟九室每年惟五饗六告祭用牲牢俎豆而
已劉歆祭義曰大禘則終王壇墠則嵗貢二祧則時享
髙曾則月祀祖禰則日祭國語云王者日祭月祭饗時
類嵗祀此則往古之明徴國朝之顯據盖日祭者薦新
也言物有可薦則薦之不必其擇時也故叔孫通云古
有常果今櫻桃方熟可以為獻由是恵帝取以薦宗是
不卜日矣當時叔孫通之言且曰有常果即明古禮非
漢制也月享者告朔也論語子貢欲去告朔之餼羊孔
子以為不可則告朔必具牲牢明矣春秋又譏閏月不
告朔猶朝于廟此則月祭殷周已降皆有之也薦園寢
者始於秦代漢氏因之而又改人君三年之際以日易
月喪紀既已二十七日而除則朔望奠酎不復親執故
既葬之後移之園陵祠殿月逰衣冠取象平生務從豐
潔所以陵寢朔望上食與太廟日祭月享本㫖不同今
王諲所引太廟同日時設祭以為越禮臣竊謂王諲但
宜論太廟陵寢朔望奠祭可廢之㫖不當以用日時為
議何者漢宗園陵一百六十七所郡國祠祝豈不與宗
廟同日同時者乎在禮既祭於室又繹於祊蓋廣乎求
神者也則宗廟陵寢嘗礿同時理固無害又韓臯引漢
官儀古墓祭(韓臯議狀/檢不獲)臣據周禮冡人之職凡祭墓則
為之尸古亦墓祭但與漢家陵寢不同耳安得謂之無
哉又王諲狀以太廟設祭别加常饌以為䙝味而韓臯
則云法饌依經固非黷敬臣按春官太宗伯以三獻祼
饗先王三者謂解牲體薦血腥灌之以鬱鬯者也又祭
義曰祭之日君牽牲入廟門麗于碑卿大夫袒而割牛
尚耳膟膋祭腥敬之至也夫豈謂常饌耶蓋盡其禮而
無過失焉所以然也是簠簋有數籩豆有殺雖多更聖
賢不敢加也今夫常饌庖人羞之膳夫㸐之揉以羶香
雜以鹹辛不具有司之享黷神明于媟近意雖不䙝而
事已䙝矣况古者天子立七廟又為壇墠以祭去祧之
主近則起土逺則掃地盖彌逺而彌尊益敬而益簡臣
以為陵廟近也親親也朔望奠獻尚務豐潔宜備常膳
以廣孝也宗廟逺也尊尊也禘祫時饗告朔薦新崇古
制以正禮也惟太廟望祭無所本據盖異時有司因其
陵寢有朔祭望祭以為宗廟既有朔祭則望祭亦合行
之殊不知宗廟朔祭乃告朔也臣以為宜罷此耳仲尼
三年無改於父之道盖言理有更改則三年之外斯可
矣天寳之令行于一時而已今陛下紹十聖之景光廓
八紘之氛祲風掃長彗神驅大妖銷金㦸以厚農直玉
斗而序政博采羣議詳求典經將欲成一王之敎垂萬
代之法安可因陵寢縁情取象之禮黷宗廟薦鬯設饌
之儀甚不然也事竟不行
元和元年十二月禮儀使髙郢奏六典凡駕行幸有夜
警晨嚴之别今署司所申是并警亦呼為嚴相承已乆
樂官不能辨伏奏開元禮皇帝時饗太廟及上辛祈穀
於圜丘皆於正殿致齋第三日欲赴行宫前七刻五刻
二刻有三嚴之儀並無五更三㸃以前四嚴及駕至橋
一嚴之文伏請勒停凖禮依時刻三嚴又其時所設宫
懸懸而不作鑾駕進發不鳴鼓吹至祀日太廟饗禮畢
鑾駕欲發及南郊行事鑾駕還宫之時然後各有三嚴
皇帝既還大次停一刻須搥一鼓為嚴三刻須搥二鼓
為再嚴五刻須搥三鼓為三嚴往例儀注皆凖此禮鼓
吹署所申並與禮文不同又都不知凖禮是行事畢有
三嚴之制伏以立禮之㫖務於精誠鑾駕出宫在祀前
之日猶懸而不作不鳴鼓吹况祠所齋潔明發行事此
夜誠合清浄不應鉦鼓諠譁其鼓吹署所申四嚴及臨
上壇一嚴伏請勒停其行事畢後南郊迴請凖禮依時
刻三嚴太廟宿其後不嚴及南郊迴於明徳門裏鼓吹
引駕至丹鳳門
二年九月中書門下上言先王制禮皆有著定之文後
人沿情或狥一時之敬過猶不及遂至于煩有司㕘酌
禮意若無釐革稍黷舊章其太廟諸陵薦新諸陵節日
遣使臣等商量請每除太廟時饗及朔望上食諸陵朔
望奠親陵朝莫脯外餘享祀及忌日告陵等並停其果
實甘橘蒲桃菱梨逺方所進並請遣使於諸陵薦獻果
實之中甘𤓰特異亦請上薦其餘𤓰果四時新物並委
陵令與縣司計㑹及時薦獻其𫝊使亦停制可
三年四月太常禮院上言太廟時享及告廟朔望薦食
同日謹按禮經祭不欲數伏以太廟禘祫祭禮重於時
享凖禮時享與禘祫同月即其月但行禘祫不行時享
盖不欲煩是禮先重者今時享重於朔望薦食稽求禮
情㕘輕重於時享之月朔望薦食亦合便停若兩禮並
行即祭恐煩黷伏請每至時享及臘享但行享禮其月
朔望薦食請停餘月一凖舊例如告廟日與朔望薦食
日同伏請先行告禮然後薦食即冀疎數有節合於禮
令從之
四年九月監察御史劉遵古奏太廟五享攝祭三公等
伏凖開元二十五年七月八日勅每至五饗之日應攝
三公令中書門下及丞相師傅尚書御史兼嗣郡王擇
徳望髙者通攝諸司不在差限者伏以太廟攝祭公卿
凖勅令先差僕射尚書及師傅等如無此色官然後次
差諸司三品比來吏部因循不守勅文用人稍輕伏請
起今年冬季已後勒吏部凖勅差定如僕射尚書等闕
即差京師三品職事官充勅宜依十五年六月勅今月
十二日祔享太廟闕憲宗皇帝室祝版劃睿宗皇帝室
祝版勾當點檢并進署官知廟宗正少卿嗣寜王李子
鴻監察使監察御史崔鋭太常博士王彦威等各得欵
狀勅宗廟之禮嚴肅是先薦告之詞精審為切方將升
祔安可九室皆同既已祧遷豈宜四昭咸在李子鴻專
司廟事錯進祝文罪有根源理難降減宜停見任博士
既失於詳定御史又曠其監臨若不薄懲恐乖至當王
彦威罰兩月俸料仍削一階崔鋭罰一季俸料仍削兩
階餘並釋放已後有禮合變文事宜中節者太常博士
不得更稱舊例致令差殊當舉嚴科别有處分故事將
祔禮先告於廟庭跪奉八室曰以今吉辰某皇帝神主
祔謁遂奉神主詣第七室祔享而不再告享畢祔於第
九室設安神之奠而進之然則告太廟者以孫祔於祖
尊不得伸也是時憲宗神主升祔宰臣不詳舊典令有
司再告祔禮於太極殿禮官執議不定適屬宗正寺進
祝版誤以憲宗尊號為睿宗御史博士職當省察不知
其誤宰臣兼怒之下詔削罰而變其舊禮時甚非之
長慶元年七月監察御史路羣奏今月九日孟秋時享
太廟攝太尉國子祭酒韓愈凖式於太廟致齋今於本
寺監省有違格式勅宜罰一季俸太和二年享敬宗皇
帝祝文稱皇孝弟太常博士崔龜從奏議曰臣審詳孝
字載在禮文儀本主于子孫理難施於兄弟按禮記卜
虞之文子孫曰哀兄弟曰某然則虞之稱哀與祭之稱
孝其義一也於祖禰則禮宜稱孝於伯仲則止可稱名
又東晉溫嶠議宗廟祝詞言孝字非子孫則不稱若旁
親則言告故當時朝議咸以為宜今臣上考禮經無兄
弟稱孝之義下徴晉史有不稱旁親之文臣謂享敬宗
廟宜去孝弟兩字從之
五年五月太廟第四室六室缺漏上怒罰宗正卿李鋭
將作監王堪乃詔中使補葺之右補闕韋溫上疏曰臣
聞吏舉其職國家所以理事歸於正朝廷所以尊夫設
制度立官司事存典故國有經費而最重者奉宗廟也
伏以太廟當修詔下逾月有司弛慢曾不用心宜黜慢
官以懲不恪之罪擇可任者責以繕完之功此則事歸
於正吏舉其職也而聖思不勞百職無曠今慢官不恪
止於罰俸憂軫所切使委内官是許百司之官公然廢
職以宗廟之重為陛下所私羣官有司便同委棄此臣
竊為聖朝惜也事關宗廟皆書史冊茍非舊典不可率
然伏乞更下詔書委所司營繕則制度不紊官業交修
疏奏乃罷中使修葺
開成五年五月太常禮院奏宣懿皇太后祔廟伏惟開
元禮有皇后祔廟牲牢樂懸典太廟享一室禮同今宣
懿皇太后饗禮伏請宣下勅㫖宜依其年六月太常禮
院奏宣懿皇太后寳冊函按晉太武帝追尊簡文鄭太
后問冕旒璽綬歸藏何處徐邈答云臣按太始元年追
尊四年太后崩及開陵合葬其綬藏於陵中是元不埋
之也臣謂今藏於廟中宜合前事凖國朝故事讓皇帝
及增諸太子寳册並隨神主于廟中安置勅㫖宜依
大中三年十二月詔曰太常博士李稠所進狀言追尊
順宗憲宗諡號禮官請别造神主及改題事請集通儒
詳定者宜令都省集議聞奏于是右司郎中楊發都官
郎中盧摶都官員外郎劉彦謨等五人議曰臣等伏以
栗主升祔之後在禮無改造之文亦無重加尊諡改題
神主之例求之曠古夐無其文周加太王季歴文王但
以徳合王周遂加王號未聞改諡易主且文物大備禮
法可稱最在兩漢並無其事光武皇帝中興定都洛陽
遣大司馬鄧禹入關奉髙祖已下十一帝后神主至洛
陽當草昧之時兵力艱乏專遣奉迎時神主不合新造
故也事厯魏晉下及周隋雖易代一旅之君亦有講學
知禮之士皆不聞加諡追尊改主重題書在史策可覆
視也今惟引東晉重造鄭太后神主事為證伏以鄭太
后本琅邪王妃薨後已祔琅邪邸廟其後母以子貴將
升祔太廟賀循請重造新主改題皇后之號備禮告祔
當時用之伏以諸侯廟主與天子廟主長短不同若以
王妃八寸之主配至極尤似不同時諂神貪君之私用
此謬禮改造神主比量晉事又絶非宜且宣懿非穆宗
之后實武宗之母以子之貴已祔别廟正為得禮享薦
無虧今若從祀至尊題主稱為太后因臣因子正得其
宜今乃别造新主題去太字即是穆宗止倦之後臣下
追致妃嬪之禮黷亂正經實驚有職臣當時並列朝行
知其謬戾伏以漢律擅論宗廟者以大不敬論又其時
無詔下訪遂黙塞不出言今又欲重用東晉謬禮穢媟
聖唐大典猥䝉下問故敢盡言又謹徴盛唐前例甚有
明文國史云武徳元年五月備法駕于長安門具禮舊
廟奉迎宣簡公懿王景皇帝神主升祔太廟既言於舊
廟奉迎足明必奉舊主矣其加諡追尊之禮自古本無
其事自則天皇后攝政之後累累有之自此之後數用
其禮厯檢國史並無改造及重題之文若重題易主不
書于䇿臣等以為即當告新諡於廟而止不重題易主
明矣今改造神主自古並無其事惟重題之禮國史有
開元初太常卿韋縚奏以宗廟題后主云天后聖帝武
氏一廟二帝事不師古請削去舊號直題云則天順聖
皇后武氏詔從之則不知其時削去舊題乎追用何代
之禮耶今禮之疑者決在聖慮伏俟奏聞以臣等所識
當以新諡典冊告于陵廟正得其宜神主不改造不重
題為得禮中書門下上言改造改題並無所據酌情順
理題則為宜况今士族之家通行此例雖尊卑有異而
情理則同望就神主改題則為通允勅㫖宜依
　　配饗功臣
貞觀禮祫享功臣配享于廟庭禘享則不配後特令祫
禘之日功臣並得配享初太常卿韋縚等議功臣祫享
之日配享於廟庭禘及時饗則皆不預其議遂行至開
元初復令禘之日亦皆配饗非舊典也
髙祖廟六人　贈司空淮安靖王神通贈司空河間元
王孝恭尚書右僕射鄖節公殷開山贈人部尚書渝襄
公劉政㑹並貞觀十四年十月十五日勅贈司徒周定
公武士彠顯慶四年三月七日勅文明元年停贈太子
太師魏國公裴寂贈禮部尚書魯國公劉文靖並天寳
六載正月十二日勅
太宗廟七人　贈太尉梁文昭公房𤣥齡贈司徒申文
獻公髙士廉贈尚書左僕射蔣忠公屈突通並貞觀二
十三年九月二十四日勅至永徽四年二月房𤣥齡以
子遺愛反停配享贈太尉鄭文貞公魏徴神龍二年閏
二月十五日勅太尉趙國公長孫無忌贈司徒衛景武
公李靖司空萊成公杜如晦並天寳六載正月十二日
勅
髙宗廟六人　贈太尉貞武公李勣贈開府儀同三
司北平定公張行成贈揚州大都督髙陽恭公許敬宗
贈尚書右僕射髙堂忠公馬周並垂拱二年正月十一
日勅其許敬宗神龍二年閏二月一日有勅停尚書右
僕射河南文忠公褚遂良贈司徒蓨縣憲公髙季輔贈
司徒樂城文獻公劉仁軌並天寳六年正月十二日勅
中宗廟八人　侍中譙國公桓彦範侍中平陽愍王敬
暉中書令漢南郡王張柬之贈太尉博陸文獻王崔𤣥
暐中書令尚郡王袁恕己並開元六年六月二十二日
勅贈司空梁文恵公狄仁傑贈尚書左僕射齊貞公魏
元忠贈太子少保琅邪郡公王同皎並天寳六載正月
十二日勅
睿宗廟二人　贈司空許文貞公蘓瓌尚書左丞相徐
文獻公劉幽求並開元六年六月二十三日勅
𤣥宗廟三人　贈太師燕文貞公張説贈太子少師代
國公郭元振中書令趙國公王琚(檢年月/未獲)
肅宗廟二人　贈太師韓文憲公苗晉卿大厯四年十
月七日勅贈太尉獻穆公裴冕元和四年八月勅
代宗廟一人　贈太尉汾陽忠武王郭子儀建中二年
十一月勅
徳宗廟二人　贈太師西平忠武王李晟贈太尉忠烈
公段秀實並元和四年八月勅贈太師忠武公渾瑊元
和四年九月四日勅
憲宗廟四人　贈司徒宣懿公杜黄裳贈太師裴度㑹
昌六年十月勅贈司徒威武公髙崇文太尉李愬㑹昌
六年十一月勅
　蘓氏駮議曰配食之義用旌元勲讓協經綸功成締
　構君臣義重終始禮崇生成帶礪之恩死陪嚴敬之
　祀憲章三代垂範百王配饗功臣必資故實惟肅宗
　一室理有未安且肅宗北狩之時師統一旅初至靈
　武人心尚搖裴冕于草創之中建大義以勸進肅宗
　登宸極之後定物情於有君收募驍雄整備文物十
　萬之師坐致三千之儀無闕定社稷計允天下心獨
　處廟堂親承睿算蓋其踰月房太尉乃來洎乎隔年
　苗太師方至論其前後較然可知詳以勲勞不言而
　辨且裴冕贈太尉制詞云臨喪之儀不及于小殮從
　享之禮將配于大烝敢徴前祠以禆闕典謁城佐命
　蕭何首出於漢朝配饗議功裴寂豈遺于髙廟若以
　苗太師從祀之後裴太尉乃薨則合同享廟庭豈
　雅符前例
　　雜録
貞觀十六年四月二十九日有司言將行禘祭請集禮
官學士等議太常卿韋挺等一十八人議曰古之王者
富有四海而不朝夕上膳於宗廟者患其過禮也故曰
春秋祭祀以時思之至于臣有大功享禄其後子孫率
禮潔粢豐盛禴祀烝嘗四時不輕國家大祫又得配焉
所以昭明其勲尊崇其徳以勸嗣臣也其禘及時享功
臣皆不應及故周禮大功之官皆配大烝而先儒皆以
大烝為祫祭髙堂隆庾蔚之等多遵鄭學未有將為時
祭者又漢魏祫祀皆在十月晉朝禮官欲用孟秋殷祭
右僕射孔安國啟彈坐免官者不一梁初誤禘功臣右
丞何脩之駮議武帝允而依行降暨周齊俱遵此義竊
以五年再殷合諸天道一大一小通人雅論小則人臣
不及大則兼及有功今禮禘無功臣誠謂理未可易乃
詔改令從禮秘書監顔師古議曰謹按祫者合食禘乃
禘祭禘小于祫理則非宜商書稱從與大享周禮著祭
於大烝是知小祀不及功臣其事又無可惑魏晉已降
未嘗釐革今欲改更實謂非宜六經莫見斯文三雍不
揚其跡悠悠之論蔑足云也又尋古之配祭皆在於冬
據其時月益明非禘况乎臣之立功各因所奉享祀之
日從立升配禘之為祭自於本室廟主毁者不至太祖
之庭君既不來而臣獨當祀列對揚尊極乃非所事豈
容山河之誓務乎殷重霜露之感從于簡畧論情即理
孰曰可安今請祫配功臣禘即不及依經合義進退為
允
元和四年八月詔曰朕聞昔日之佐制物者咸有大功
惟五官以配五帝自時厥後有國家者莫不以輔弼社
稷之勲登名大烝陪享清廟茍非茂徳孰允盛儀贈太
尉冕望重巖廊時為楨幹靈武艱阻首贊經綸宣力股
肱􁀊心鼎餁佐戡定之成業推翼戴之嘉猷贈太師晟
識精韜鈐神假雄武建中冦孽躬踐憂虞垂餌虎狼致
威樽俎刷宫廟之塵穢逥日月之光輝贈太尉秀實氣
全柔剛節固金石兇渠僭逆摧蹶根萌矯命還師蹈刄
決死紓阽危于怵迫挫狂狡之姦謀並材為時生用當
運否感雲龍而應變炳辰象以降靈光復寰區振揚風
槩勲業藏于盟府寵飾備於前朝光隆不追盛烈如在
朕頃因郊祀妥舉異常俾舉茂勲以配殷祭惟咸有一
徳允屬乎三臣庶昭示于將來式崇恩於既往冕宜配
饗肅宗廟庭晟秀實宜配饗德宗廟庭九月四日詔曰
旌勸是先允協念功之義薦羞爰舉聿追配饗之儀贈
太師渾瑊鍾秀誕靈逢時翼聖銘鏤金石帶礪山河績
既著於先朝業宜光於後𦙍俾之從祀用表遺勲宜配
享徳宗廟庭
㑹昌六年十月太常禮院奏十月十三日太廟祫享廟
庭配享功臣得修撰官朱儔狀自髙祖至徳宗每室並
有功臣配享伏以憲宗皇帝誅盪淮蔡削定河朔武功
英畧赫耀中興啟沃謀謨必資元輔其配享功臣伏請
聞奏定名降下勅㫖宜令尚書省御史䑓四品已上兩
省五品已上同詳議聞奏都省議曰伏以憲宗皇帝𤣥
徳英猷邁越千古神機睿算恢復四荒既戮恵琳聨誅
闢錡眷求良輔果集大勲乃覆淮蔡之妖巢刈河朔之
餘孽皇威震耀寰宇和寜偃武修文舉無遺事陛下宗
嚴享禮爰軫孝思將舉元勲以顯丕績臣等伏以故司
徒兼中書令贈太師裴度天縱公忠道𢎞匡濟始處司
言之任屢陳憂國之誠嘗因列召深得聖㫖乃貳邦憲
使于藩方處嫌疑者盡付真誠懷顧慮者必得腰領俄
升相位専任大事遂乃擒元濟梟師道承宗効順劉總
叩頭間者程權來朝同揵就命蓋憲宗有知人之明而
度盡致君之道也于是息瘡痏拉本根區宇無曠徳之
俗元和為盛明之代薰灼天下將明帝圗古往今來無
所與讓即宜祗配聖徳光揚大勲詳考功行無先於度
勅㫖朕以憲宗皇帝道協中興威加寰海開啟聖德則
有杜黄裳弼成功業則有裴度宜同配享祀其月勅論
功配食文武宜兼元和一朝武臣功力最髙者定一人
與裳度同配享憲宗皇帝室十一月勅李愬有平蔡之
績髙崇文有收蜀之功較量二臣勲勞最重宜以李愬
髙崇文同配享憲宗廟庭
大中三年四月中書門下奏武徳已來宰輔名跡在上
等者及配享功臣子孫伏以勲徳之後慶賞所延每有
恩制多令訪録將以興廢繼絶尊賢報功事歸奬勸義
主沈淪近日諸家自論頗衆史官曹闕合用者稀縱令
比擬亦未詳悉應前件兩色子孫准前後制勅令搜訪
與官者望許於吏部陳狀便委磨勘如審是嫡嗣未有
官名者具狀聞奏非時與一人解褐官如有出身已曾
任官選日優與處分如自以才行嘗登科第及是諸房
子孫不承祭祀并先因存奨以授正官者並不在限即
冀所加恩例式協本條勅㫖宜依
四年五月宗正少卿李從易奏伏以周禮設六功之官
皆配烝祭漢晉已降或以祫配國朝禘祫二享功臣皆
得配於廟庭盖以崇勲表忠亦冀招賢廣類者也故自
武德已來功臣列在祀典三十八人俾其接樽俎之榮
列君臣之位祭神如在神因祭來况宗廟合祀之時元
勲配享之禮茍非誠敬曷表告䖍竊見今年四月十三
日禘享功臣配食者單微暴露列在殿庭雖有風雨亦
不移避仰惟國之大典卑䙝至此伏讀國史開元十七
年𤣥宗詔昭陵彷像見太宗立于神逰殿前及寢宫聞
室中謦欬之音又于寢宫門外設奠以祭陪陵功臣將
相蕭瑀房𤣥齡等如聞蹈舞之聲事驗神徴光輝史冊
慢易乖敬則何以上副髙祖太宗待劉魏房杜之本意
也臣本官宗司専奉廟事庶修職業不敢因循伏請自
今已後勒有司先事修備幕次及新潔席褥以申如在
之敬用展報功之恩
　
　
　
　唐㑹要卷十八
欽定四庫全書
　唐會要卷十九
　　　　　　　　　　　　　宋　王溥　撰
　　廟𨽻名額
太廟署舊𨽻太常(官有廟令/丞各一員)至開元二十一年二月二
日勑宗廟所奉尊敬之極因以名署情所未安宜令禮
官詳擇所宜奏聞至五月十六日太常少卿韋縚奏曰
謹按經典竊尋令式宗廟享薦皆主奉常别置司薦事
非稽古其太廟署望廢省本寺專奉其事許之至開元
二十二年七月二十日勅宗正設官寔司屬籍而陵寢
崇敬宗廟惟嚴别𨽻太常殊乖本系奉先之㫖深所未
安自今以後諸陵廟署並𨽻宗正寺其宗正官屬並擇
宗子為之永以薦奉園廟敦叙親親我之宗盟異姓為
後至天寳十二載五月十二日太廟及諸陵署依舊𨽻
太常寺至德二載十一月二日陵廟並依宗正寺收管
至永泰元年二月十九日勑諸陵廟署並𨽻太常寺至
大厯二年八月二十五日勑諸陵廟並宜依舊宗正寺
檢校
　　孝敬皇帝廟
儀鳳二年四月二日勑孝敬皇帝神主再期之後宜祔
於太廟之夾室遷祔之日神主徧朝六廟仍令禮官等
考覈前經發揮故寔具為儀制副朕意焉神龍元年六
月十五日祔孝敬皇帝神主於廟號義宗
景雲元年十二月二十六日禮儀使中書令姚元之等
奏稱準禮先帝即合祔廟其太廟第七室皇昆義宗孝
敬皇帝哀皇后裴氏神主伏以義宗未登大位追尊神
龍之初乃令升祔春秋之義國君之位未踰年者不合
列叙昭穆又古者祖宗各别立廟孝敬皇帝恭陵既在
洛陽州望於東都别立義宗之廟祔孝敬皇帝及哀皇
后神主有司以時享祭則不違先㫖又協古制在此神
主望入夾室安置伏願以義斷恩式存禮典從之
開元六年正月二十六日將作大匠韋湊上疏曰臣聞
禮祖有功而宗有徳祖宗之廟百代不毁殷太甲曰太宗
太戊曰中宗武丁曰髙宗周有文王武王漢以文帝為太
宗武帝為世宗其後代有稱宗皆以方制海内德澤可
宗列於昭穆期於不毁稱宗之義不亦大乎况孝敬皇
帝位止東宫未嘗南靣聖道誠冠於儲副德教不被於
寰瀛立廟稱宗恐非合禮况别起寢廟不入昭穆稽諸
祀典何義稱宗以臣庸識竊謂不可望更令所司詳議
務合於禮於是太常請以本寺諡孝敬為廟稱從之至
七年十月九日祔孝敬皇帝神主於東都從善里新廟
(故來庭/縣署)至十八年九月八日勑縁祫享孝敬神主當廟
自為享祭大厯十四年十二月有司言孝敬皇帝尊非
正統且不列於昭穆今廟廢而主存請毁之遂瘞主於
廟(其廟自天寳/後祠享久絶)
　　讓皇帝廟
開元二十九年十一月辛未太尉寧王薨追諡曰讓皇
帝又追贈妃元氏為恭皇后立廟於京城啟夏門内立
政坊廟制如德明四時有司行事至天寳三載四月勑
讓皇帝今後四祭宜為大祀上元二年禮儀使太常卿
劉晏奏讓皇帝廟請停四時享獻每至禘祫日則一祭
焉樂用登歌一部牲牢樽豆之禮同太廟夾室之儀
開成四年三月中書令門下奏伏以讓皇帝睿宗之子
𤣥宗之兄位止列藩功非及物𤣥宗情深同氣恩起權
宜贈王者之尊名申友于之私分别搆廟宇以時烝嘗
求之古先則匪經制比及肅宗之代嵗月未深禮儀使
杜鴻漸言其不可四時享獻從此並停每至禘祫之年
猶令一祭伏以禘祫之禮義理甚明祫謂合祭祖宗禘
謂審諦昭穆讓帝親非正統名是贈加久從禘祫頗疑
乖爽臣等又以睿宗之尊𤣥宗之功德皆以親盡祧去
藏主於夾室之中而讓帝宗祀依然廟宇仍舊曾無昭
穆之序而有禘祫之儀惟情與禮俱所未可况自建立
於今九廟比章懐孝敬名位猶輕與德明興聖則尊卑
頓異豈可因循不毁享獻無窮者也伏以今年夏禘祭
俯臨輒敢舉明特請廢革如或以臣等所見不至乖繆
望下禮官詳議聞奏其年四月太常寺奏議曰臣等伏
以讓皇帝追尊位號恩出一時别立廟祠不渉正統既
非昭穆禘祫所及又無子孫享獻之儀蓋親盡則䟽嵗
久當革杜鴻漸所議禘祫之月時一祭者固以時近恩
深未可頓忘故也今睿宗𤣥宗既已祧去又文敬等七
太子其中亦有追贈奉天承運皇帝之號皆已停廢則
讓帝之廟不宜獨存臣等㕘詳伏請準中書門下狀便
從廢毁沿情定禮實謂協宜制從之
　　儀坤廟
先天二年十月六日祔昭成肅明二皇后於儀坤廟(坤/儀)
(廟在親/仁里)
開元四年十一月十六日昭成皇后祔於太廟至八月
九日勑肅明皇后依前儀坤廟安置初欲祔於太廟太
常博士陳正節等以肅明皇后不合與昭成皇后配祔
於睿宗遂奏議曰臣聞於禮宗廟父昭子穆皆有配座
每室一帝一后禮之正儀自夏殷而來無易茲典伏惟
昭成皇后真姒之德已配食於睿宗則肅明皇后無帝
母之尊自合别立一廟謹按周禮云奏夷則歌中吕以
享先妣者姜姬也姜是帝嚳之妃后稷之母特立廟名
曰閟宫又禮論云晉伏系之議云晉簡文鄭宣妃既不
配食乃築宫於外嵗時之薦就廟享祭而已今昭成皇
后神主祔於睿宗之室惟應留肅明皇后神主於儀坤
宫廟八月二日勑儀坤廟𨽻入太廟不宜更置官屬至
二十一年正月六日遷祔肅明皇后神主於太廟其儀
坤廟為肅明觀
　　諸太子廟
舊制諸贈太子廟令各一人從八品上丞一人正九品
下録事以下準隱陵署例神龍二年十一月十九日嗣
雍王守禮奏勑賜臣父廟號陟岡乞𨽻太常寺仍請安
國相王書額
開元三年右拾遺陳正節以諸太子廟不合官供祀享
上䟽曰王者祀典義存德坊猶且遠廟為祧去壇為墠
親盡則毁此皆為繼體之君焉茍非斯文並從咸秩伏
見章懐太子四廟逺則從祖近則堂昆並非有功於人
立事於代而寢廟數薦獻祼連時事不師古以克永代
臣實疑之今章懐太子等乃為陵廟分署官寮八處修
營四時享祭物須官給人必公差合樂登歌咸同列帝
夫金奏所以頌功德登歌所以颺輝光以感神祇以和
邦國故詩曰鐘鼓既設一朝享之錫有功也若使無功
而頌無德而颺乃以姑洗為宫㽔賔為羽聲含六代式
類五郊奏咸和以降神歌肅雍以延祉便是舞詠非䖍
金石乖義謹按周禮始祖以下猶稱小廟未知此廟厥
名惟何臣請八署司存員寮且省四時祭祀供給咸停
臣又聞磐石維城有封建之典别子為祖非大小之宗
其四陵廟等應須祭祀者並令承後子孫自修其事崇
此正典冀合禮經上令有司集羣官詳議奏聞駕部員
外郎裴子餘議曰謹按前件四廟等並前皇嫡嗣殞身
昭代聖人哀骨肉之深錫烝嘗之享憲章往昔垂範將
來昔嫄廟列周戾園居漢並位非七代置在一時斯並
前史宏規後賢令範故知父子之愛兄弟之恩情有所
殺方崇大教又按春秋狐突適下國遇太子使登僕曰
將以晉畀秦秦將祀予此則太子之言無後明矣對曰
神不歆非類民不祀非族君祀無乃殄乎此則晉有其
祀立廟必矣雖史有詳畧而微㫖見存又定公元年立
煬宫經傳更無異說鄭𤣥注云煬公伯禽之子季氏禱
而立其宫也竊以宫廟同號建立不殊季氏陪臣煬公
遠祖因禱立廟尚不為嫌豈與夫睿聖因心闡揚至化
在篤維親之祀垂永久之法考之漢儲晉嫡則如彼言
乎周廟魯公又如此豈可使晉求秦祀戾匪漢司所枉
者深所宜者鮮黷神慢禮理必不然且尊以儲后位絶諸
侯諡號既崇官吏有典去羊存朔非禮所安狥利忘禮
何以為國太常博士段同泰議曰伏據隱太子等皆特
禀殊恩式創陵寢一差蘋藻而驟移檀柘豈非睦親繼
絶悼往推㤙者歟況漢置戾園晉修虞祀書稱咸秩禮
祀百神紛綸葳蕤可畧言矣隱太子等並特降絲綸别
營祀宇義殊太廟恩出當時借如逝者之錫蘋藻亦猶
生者之開茅土寵章所及誰謂非宜且自古帝王封建
子弟寄以維城之固咸登列郡之榮豈必有功於人立
事於代生者曾無異議逝者輒此奏停雖存歿之跡不
同而君臣之恩何别此則重輕非當情禮宜均神道固
是難誣人情孰云其可又謹按隱太子是皇帝曾伯祖
本服緦麻章懐是伯父本服周年懿德節愍咸是堂昆
本服大功親並未盡廟不合廢又班彪云貢禹毁宗廟
匡衡改郊祀皆復紛紜不定者何禮文缺微古今異制
各為一家未易可編定也按匡衡之議戾太子等以親
未盡不毁斯則遠窺青史無可廢之文上固皇枝有深
根之美一朝廢罷竊為不可臣愚以為置之則睦族廢
之則收恩睦族則廟存收恩則享絶事關聖慮奏定為
宜
禮部尚書鄭惟忠等二十七人議稱隱太子等四廟諸
祠如舊陵廟既在官不可削其府史等各請減半從之
開元二十二年七月二十六日勑贈太子頃年官為立
廟并致享祀雖欲歸厚而情且未安烝嘗之時子孫不
及若專令官祭是以踈間親遂比為常豈為敦孝其諸
贈太子有後者但官置廟各令子孫自主祭其署及官
悉停若無後者宜依舊至天寳六載正月十一日赦文
諸廟之主禮有遵於合祭同等則祔義亦取於旁通其
章懐節愍惠文惠宣等太子雖官為立廟比來子孫自
祭或時物有闕禮儀不備宜與隱太子及懿德太子列
次諸室簡擇一寛處同為一廟應縁祭事所須及樂饌
並令官供每差祭官宜準常式仍都置田廟令丞自餘
所廢廟官宜停(按韋遂兩京記此廟地本是夔萬等六/州即後為乾封縣移於永樂坊神龍初)
(遂立為懿德太子廟其後諸太子廟比各/别坊今並移就此廟號為七太子廟也)
上元二年二月禮儀使太常卿杜鴻漸奏議曰讓帝七
太子廟等停四時享獻每至禘祫之月則一祭焉樂用
登歌一部時獻俎樽之禮同太廟二室之儀
貞元十五年九月置文敬太子廟於常安坊祭令各一
人四時獻葬太子家令為祭主牲牢樂饌所司供備太
常博士一人相禮至太和四年四月太常寺奏文敬太
子廟準太和元年十一月二十三日勑停祼獻從太和
二年四時享獻並停伏準七太子及靖恭太子例廟享
既絶神主理合埋瘞從之
元和元年太常寺奏七太子廟文敬恭懿太子兩京皆
是旁觀伏詳禮經無文享祀官所設深恐非宜其兩京
官吏並請勒停其屋宇請令宗正等勾當者勑㫖依準
其見任官至考滿日停其日又勑文敬太子廟量留令
一員府史一人三衞二人餘並停
寳厯二年二月太常奏進文敬太子廟在常安坊惠昭
太子廟在懐真坊各置官吏四時置享禮經無文况𤣥
廟遞遷族屬彌遠推恩降殺祼獻宜勒停又贈奉天皇
帝廟贈貞順皇后廟及永崇坊隱太子以下七室同為
一廟并贈靖恭太子亦祔此廟凡此置制皆是追崇或
狥一時且非禮意日月既遥停其神主望準故事奏於
廟庶情禮終始不失經訓請下中書省及禮部官議起
居郎劉敦儒議曰謹按禮記云殤與無後者從祖祔食
又曰王下祭殤五又曰有隂厭有陽厭隂厭謂祭嫡殤
也注云謂宗子之殤祭於奥爾雅云西南隅謂之奥此
明幼殤而死故祭於祖廟隂闇之處也陽厭謂祭庶殤
也䟽云祭於宗子之家祖廟之内當室顯露之處故曰
陽厭所以明嫡庶也過此以往則不祭矣伏以惠昭太
子位登儲闈業當主鬯於親則髙祖神堯皇帝之宗子
屬則於皇帝為伯祖父雖禮文於旁親無服而骨肉之
恩不移於宗子若置室於德宗皇帝廟内於西南隅遷
祔神主以特牲展祭不舉樂無加爼去𤣥酒不告利成
庶合古禮若準魏晉故事即留愍懐太子殤太子哀太
孫沖太孫皆於祖廟北牖西置隂室嵗時祔享以至親
盡今固已變三代之典從東漢之制九廟既有周殿之
隘一室難修處奥之儀况别隂室俱為變禮儀前享獻
於事為宜其廟請不置禮官或云惠昭太子棄東宫之
日已過殤年若合祼享宜同正祭臣以為古處於奥今
祭祀於廟雖不以成而列亦過殤之禮矣又或云若此
成人合有主後臣以為惠昭太子裔嗣皆在宫中若未
勝冠自宜抱奠又有以同姓為尸者今但令宫正宗屬
主奠即雅符祀典矣其文敬太子生非繫木之重歿有
追命之榮今於皇帝為曾叔祖非大功之親詳禮經為
庶子而服屬已遠列於常祀實為非經請依太常所奏
又隱太子以下神主或累朝嫡嗣或聖代名藩今者子
孫用蕃皆名列土因縁食禄亦謂承家各令自列廟祧用
伸嚴配臣伏詳開元中勑諸贈太子有後者咸令自主
其祭今請復行此祭各使子孫奉迎神主歸祔私廟庶
别子為祖祔列國不祧之尊其無後之廟及正順皇后
神主即請依太常所奏其贈奉天皇帝神主既有常號
禮不可黷葢王者不享於下士諸侯不敢祖天子之儀
縱有主後法不當亦請依太常所奏制享從之
開成三年二月兵部尚書判太常卿事王起等奏准堂
帖天寳初置七太子廟異室同堂國朝故事足以師法
今欲以懐懿太子神主祔惠昭及悼懐太子廟宜選太
常寺典禮官同議狀者伏以三代已降廟制不同光武
為總立一堂神主異室親盡廟毁宗廟久逺昭穆遞遷
此蓋祖宗之廟也然則太子廟出於近代或散在他處
别置一室或尊以序列共立一堂伏惟國初太子廟各
在諸坊天寳六載赦文章懐節愍惠莊惠宣等太子宜
與隱太子列次同為一廟號七太子廟應縁祭事並令
官給又準大厯三年五月以靖恭太子神主祔七太子
廟加一室今懐懿太子以姪祔叔享得宜請於惠昭太
子廟添置一室擇日升祔從之
大中六年十一月太常博士白𢎞儒奏伏以惠昭太子
廟(元和七/年立)悼懐太子廟(太初四/年立)懐懿太子廟(開成三年/入惠昭太)
(子/廟)莊恪太子廟(開成三/年立)前件太子四室共置三廟每當
修飾至其費用極多四時奠享所司雖必豐潔三處行
事人力寔謂勞煩將欲求其便宜莫若移就一廟且今
太廟九室尚在一處太子各置廟宇禮寔非宜伏以莊
恪太子廟地寔高敞建立又新只添一間可容三室所
費益寡其利寔繁非止即安可以永逸請待修理畢擇
日備禮遷諸太子神主皆祔莊恪廟中列位次居匪失
彛倫之叙祀事同享無虧長幼之儀其廢廟瓦木極多
諸廟添修計亦合足其廢廟官等未得資者望許非時
參選臣官守儀秩職忝參詳事關禮文合當舉請勑白
𢎞儒所奏頗為得宜令太常卿集禮官重議聞奏於是
禮院奏議曰伏以列聖祖宗尚同太廟追册儲嗣不合
别祠蓋以年月各殊寵恩有異嵗時已久即宜改更况
春秋薦享之時禮樂牲牢之用重煩人力寔近皇居今
據從卑就尊剏置年月即合移懐懿太子以下三廟就
惠昭太子廟地既卑下多有浸溼非可經久莊恪太子
廟地居高敞屋更寛廣若移同一廟只要增置廟室謹
詳遷就誠謂久安增其便宜移廟未虧於典故今列次
增室祔禮尊崇庻酌中之道可行申奠之儀不失巨典
官寮等集議請依𢎞儒所奏事誠允當寔舉舊章奉勑
宜依
　　公主廟
貞元十五年七月十五日追册故唐安公主為韓國貞
穆公主故義章公主為鄭國莊穆公主後詔令所司擇
地置廟祔祭之日官給牲牢禮物太常博士一人贊相
四時仲月則子孫自備其禮(貞穆廟在清安里貞元十/七年十一月十四日追祔)
(神主於廟莊穆廟在嘉會里貞元十七年三月二十五/日追祔神主於廟莊穆貞穆二主德宗皇帝愛女悼念)
(甚特為立/廟權制也)
　　百官家廟
侍中王珪通貴漸久而不營私廟四時烝嘗猶祭於寢
貞觀六年坐為法司所糾太宗優容之因為立廟以愧
其心(廟在永樂坊東北角貞元/八年修唐安寺移於寺西)
開元十三年勑一品許祭四廟三品許祭三廟五品許
祭二廟嫡士許祭一廟庶人祭於寢
天寳元年四月太子太師致仕蕭嵩以私廟逼近曲江
因上表請移就他處其辭曰臣嵩言昨日大將軍高力
士奉口宣俯令存問以臣私廟逼近曲江人物喧雜非
安神之所許臣移轉更就幽閒又憐臣田園知無力手
擬令將作與臣營造伏䝉殊渥感戴交深臣叨沐朝榮
獲崇私廟禮尊祖考祀奉烝嘗而地接勝遊域連禁御
伏以神道靜謐久議遷移豈謂理會事宜天從人願聖
情下逮宏奬曲成遂使澤及幽明慶沾存歿丘山易負
恩惠難勝今日已令下手移拆訖所令官作豈敢當之
臣為衰老昏拙將攝十數日來加風氣發動猶尚虚腫
未堪拜伏不獲詣闕奉謝批答云卿立廟之時此地閒
僻今傍江修築舉國勝遊與卿同之須避喧雜事資改
作遂令官司承已折除終須結搆已有處分無假致辭
建中宰臣楊炎不知其事又買之為廟炎既與盧把嚴
郢有隙因宻奏曰此地有王氣是以𤣥宗勑蕭嵩拆已
成之廟今炎復興之必有異圖把後贊其言上大怒既
竄於崖州遂殺之
十載正月十日赦文天子七廟諸侯五廟大夫三廟士
一廟今三品以上乃許立廟永言廣敬載感於懐其京
官正員四品清望官及四品五品清官並許立私廟
貞元三年勑贈太傅馬燧祔廟宜令所司供少牢仍給
鹵簿
元和二年六月淄青節度使李師道立私廟追祔曾祖
祖父三代及兄師古神主詔下太常議曰伏以師古雖
是師道親兄師古身存之日先未祔廟今廟因師道而
立即師道便合是百代不遷之宗謹按封爵令傳襲之
制皆子孫以下相繼並無兄弟相繼為後之文則明師
古神主不合入師道之廟若師古男自有四品三品官
兼有封爵準開元禮合持三年喪終禮祭畢後别立廟
宇設師古神主座行祔祭之禮自承宗祀庶合禮經勑
㫖依奏
七年十一月太子少傅判太常卿事鄭餘慶建立私廟
將祔四代神主廟有二夫人疑於祔配請下詳議定修
撰官太學博士韋公肅議曰古者一娶九女所以於廟
無二嫡自秦漢以下不行此禮遂有再娶之說前取後
繼並是正嫡則偕祔之義於禮無嫌謹按晉驃騎大將
軍温嶠相繼有三妻疑並為夫人以問太學博士陳舒
議以妻雖既歿榮辱並隨夫也禮祔於祖姑祖姑有三
人則各祔舅之所生如其禮意三人皆夫人也秦漢以
來諸侯不復一娶九女既生娶以正禮歿不可貶自後
諸儒咸用舒議且嫡繼於古則有殊制於今則無異昔
今王公再娶無非禮聘所以祔配之議不得不同至於
卿士之家寢祭亦二妻位同几席豈廟享之禮而有異
乎是知古者廟無不嫡防姪娣之爭競今無所施矣古
之繼室皆媵妾也今之繼室並嫡妻也不宜援古一娶
九女之制而遂使子孫祭享不及或曰春秋聲子不入
魯侯之廟如之何謹按魯惠公先妃孟子卒繼室以聲
子姪娣非正也自不合入魯公之廟明矣又武公生仲
子則仲子歸於魯生桓公而惠公薨立宫而奉之追成
父志别為公也尋求禮意則當然矣未見前例如之何
謹按魯南昌府君廟有荀氏薛氏景帝有夏侯氏羊氏
聖朝睿宗廟有昭成皇后竇氏肅明皇后劉氏故太師
顔魯公祖廟有夫人殷氏繼夫人桞氏其流甚多不可
悉數畧稽禮文叅諸故事二夫人並祔於禮為宜
寳厯二年七月十二日太禮院奏狀奉四月二十八日
勑前同州朝邑縣尉韓約進狀請祔亡父故金紫光禄
大夫守尚書左僕射贈太子太保臯神主付禮院議定
聞奏者謹按禮經諸侯二品以上祠四廟五品以上祠
三廟今據韓臯祖體先已立先祖廟主室今子孫見繼
昭穆享祭臯父滉是衆子官至二品身歿後長子羣官
至國子司業已别立禰廟祔滉神主入廟今子孫承襲
自為一宗臯是滉次子官雖一品身歿無升祔廟又伏
準禮記云别子為祖繼别為宗繼禰者為小宗若臯子
約官至五品清資郎合别置禰廟祔臯神主自列昭穆
庶合禮經勑㫖依奏
㑹昌五年二月初自今以後百寮不得於京城内置廟
如欲於坊内置者但準古禮於所居處即不失敬親之
禮
大中五年四月武昌軍節度使檢校户部尚書韋損奏
臣四代祖湊開元中於上都立政坊立廟至建中四年
亡失木主其廟屋及樹並在今臣官階至三品合立私
廟請祔享前件廟勑㫖宜依先是韋損之門吏左司員
外郎楊師復以此事問於禮官太常寺主簿韋孺實對
曰準何修之禮問答云始安靖王廟東城事亂神主不
存廢祠來久今欲造木主升祔於禮如何答曰新造木
主成便合奉迎入室當設酒脯之奠然後即安也又準
禮文武官二品以上祠四廟五品以上祠三廟今韋尚
書官至三品自合得立三廟縁四代祖河東節度使先
立私廟太師已曾祔廟訖至建中四年失木主自後子
孫位卑其祠久廢今韋尚書官位三品準祠祭令各立
三廟即合祭太師中丞及使君三神主便合營造廟宇
以安木主今河東節度舊廟木主亡失廟宇見存其河
東節度是四代神祖不合更祭今祔太師以下三神主
於其廟在禮無嫌
其年十一月太常禮院奏據中書侍郎兼吏部尚書平
章事崔龜從奏臣官準式合立私廟伏準會昌五年二
月一日勑㫖百官並不得京内置廟如欲於京内置廟
者但準古禮於所居處置即不失敬親之廟禮者伏以
武宗時縁南郊行事見天門街左右諸坊有人家私廟
遂令禁斷其本不欲令御路左右有廟宇許令私第内
置則近北諸坊漸逼宫闕十年之内悉是人家私廟今
若人家居第寛廣或隣里可吞併者必使置廟以展孝
思或居處偏狹隣近無可開廣者便是終身廢廟享之
榮公私情禮皆極不便國朝二百餘年在私家側近者
不過三數家今古殊禮頗為䙝黷其餘悉在近南遠坊
通行已久今若縁南路不欲令置私廟却合居處建立
廟宇即須種植松栢及白楊樹近北諸坊竊恐非便以
臣愚見天門街左右諸坊不許置廟其餘園林遠坊本
是隙地并舊是廢廟者許令建立則天門街側近既無
私廟近北諸坊又免百官占地立廟并官至三品盡得
升祔祖禰無乖禮經中外官寮已至三品者皆望有此
釐革伏請下太常禮院重定立廟制度及去處應得使
禮可遵行事無乖當奉今月一日勑宜依所奏下太常
禮院詳審制度分析奏聞者伏以事亡如存典禮攸重
今百官悉在京師若不許於京内置廟則烝嘗之禮難
復躬親孝思之心或乖薦奠若悉令於居處置廟又縁
近北諸坊便於朝謁百官第宅布列坊中其間雜以居
人棟宇悉皆連接令廣開則鄰無隙地廢廟貌則闕禮
敬親若今依會昌五年勑文盡勒於所居置廟兼恐十
數年間私廟漸逼於官墻齊人必致於吞併臣具詳本
末冀便公私今請夾天門街左右諸坊不得立私廟其
餘圍外遠坊任取舊廟及擇空閒地建立廟宇應立廟
之初先取禮司詳定兼請準開元禮二品以上祠四廟
三品祠三廟三品以上不須爵者四廟外有始封祖通
祠五廟三品以上不得過九架並廈兩頭其三室廟制
合造五間其中三間隔為三室兩頭各厦一間虚之前
後並虚之每室中西壁三分之一近南去地四間開一
埳室以石為之可容兩神主廟垣合開南門東門並有
門屋餘並準開元禮及西臺禮為定制其享獻之禮除
依古禮用少牢特牲饋食外有設時新及今時熟饌者
並聽仍請永為定式勑㫖宜依
天祐三年十月兩浙節度使錢鏐請依本鎮立三代私
廟從之
　
　
　
　唐㑹要卷十九
欽定四庫全書
　唐會要卷二十
　　　　　　　　　　　　　宋　王溥　撰
　　陵議
貞觀九年髙祖崩詔定山陵制度令依漢長陵故事務
在崇厚時限既促功役勞敝祕書虞世南上封事曰臣
聞古之聖帝明王所以薄葬者非不欲崇髙光顯珍寳
具物以厚其親然審而言之高墳厚壠珍物畢備此適
所以為親之累非曰孝也是以深思遠慮安於菲薄以
為長久萬代之計割其常情以定之耳昔漢成帝造延
昌之陵制度甚厚功費甚多諫議大夫劉向上書曰孝
文帝君居霸陵愴悽悲懐顧謂羣臣曰嗟乎以北山石
為槨用紵絮斮陳漆其間豈可動哉張釋之進曰使其
中有可欲雖鑄南山猶有隙使其中無可欲雖無石槨
又何戚焉夫死者無終極而國家有廢興釋之所言為
無窮計也孝文悟焉遂以薄葬又漢氏之法人君在位
三分天下貢賦以一分入山陵武帝歴年長久比葬陵
中不復容物霍光暗於大體奢侈過度其後至更始之
敗赤眉入長安破茂陵取物猶不能盡無故聚歛百姓
為盜之用甚無謂也魏文帝於首陽東為夀陵作終制
其畧云昔堯𦵏夀陵因山為體無封樹無立寢殿園邑
為棺槨足以藏骨為衣衾足以朽肉吾營此不食之地
欲使易代之後不知其處無藏金玉銅鐵一以瓦器自
古及今未有不亡之國是無不掘之墓喪亂以來漢氏
諸陵無不發掘乃燒取玉匣金鏤骸骨並盡可不重痛
哉若違詔妄有變改使我為戮屍於地下死而重死不
忠不孝使魂而有知將不福汝以為永制藏之宗廟魏
文此制可謂達於事矣向使陛下德止於秦漢之君臣
則緘口而已不敢有言伏見聖德高遠堯舜猶所不逮
而俯與秦漢之君同為奢泰捨堯舜殷周之節儉此臣
所以尤戚戚也今為邱壠如此其内雖不藏珍寳亦無
益也萬代之後人但見高墳大塜豈謂無金玉也臣之
愚計以為漢之霸陵既因山勢雖不起墳自然高敞今
之所卜地勢即平不可不起宜依白虎通所陳周制為
三仞之墳其方中制度事事減少事竟之日刻石於陵
側書今封大小高下之式明器前須皆以瓦木合於禮
文一不得用金銀銅鐵使後代子孫並皆遵奉一通藏
之宗廟豈不美乎且臣下除服用二十七日已依霸陵
今為墳壠又以長陵為法恐非所宜伏願深覧古今為
久長之慮書奏不報世南又上疏曰漢家即位之初便
營陵墳近者十餘嵗遠者五十年方始成就今以數月
之間而造數十年之事其於人力亦已勞矣又漢家大
郡五十萬户即日人衆未及往時而功役與之相等此
臣所以致疑也又公卿上奏請遵遺詔務從節儉太宗
乃謂中書侍郎岑文本曰朕欲一如遺詔朕臣子之心
不忍頓為儉素如欲稱朕崇厚之志復恐百代之後不
免有廢毁之憂朕為此不能自決卿等平章必令得所
勿置朕於不孝之地因出虞世南封事付所司詳議以
聞司空房𤣥齡等議曰謹按高祖長陵高九丈光武陵
高六丈漢文魏文並不封不樹因山為陵竊以長陵制度
過為宏侈二丈立規又傷矯俗光武中興明主多依典故
遵為成式寔謂攸宜伏願仰遵顧命俯順禮經詔曰朕
既為子卿等為臣愛敬罔極義猶一體無容固陳節儉陷
朕於不義也今便敬依來議於是山陵制度頗有減省
十八年太宗謂侍臣曰昔漢家皆先造山陵既逹始
終身復親見又省子孫經營不費人功我深以此為
是古者因山為墳此誠便事我㸔九峻山孤聳迴繞
因而傍鑿可置山陵處朕寔有終焉之志乃詔曰禮
記云君即位而為槨莊周云息我以死豈非聖人遠
鑒深識著之典誥恐身後之日子子孫孫尚習流俗
猶循常禮加四重之櫬伐百祀之木勞擾百姓崇厚
墳陵今先為此制務從儉約於九嵕之上足容一棺
而已木馬塗車土桴葦籥事合古典不為世用又佐命
功臣義深舟楫追念在昔何日忘之漢氏將相陪陵又
給東園祕器篤終之義㤙意深厚自今以後功臣宻戚
及德業佐時者如有薨亡宜賜塋地一所以及祕器使
窀穸之時喪事無闕至二十三年八月十八日山陵畢
(陵在醴泉縣因九嵕層峯鑿山南靣深七十五丈為𤣥/宫縁山傍岩架梁為棧道懸絶百仭環繞二百三十歩)
(始達𤣥宫門頂上亦起遊殿文德皇后即𤣥宫後有五/重石門其門外於雙棧道上起舍宫人供養如平常及)
(太宗山陵畢宫人欲依故事留棧道準舊山陵因使閻/立德奏曰𤣥宫棧道本留疑有今日今既始終永畢與)
(前事不同謹按故事惟有寢宫安飬供奉之法而無陵/上侍䘙之儀望除棧道因同山岳上嗚咽不許長孫無)
(忌等援引禮經重/有表請乃依奏)上欲闡揚先帝徽烈乃令匠人琢石
寫諸蕃君長貞觀中擒伏歸化者形狀而刻其官名(突/厥)
(頡利可汗左衛大將軍阿史那咄苾突厥頡利可汗左/衛大將軍阿史那十體苾突厥一沴泥熟俟利苾可汗)
(左文衞大將軍阿史那李思摩突厥答布可汗右衞大/將軍阿史那稱爾薛延陀真珠毘伽可汗吐蕃贊普新)
(羅樂浪郡五金貞德吐谷渾河源郡王烏地枝勒豆可/汗慕容諾曷銶龜兹王訶黎布失軍于闐信烏耆王龍)
(交騎支高昌王左武衛將軍麴智勇林邑王范鎮利婆/羅門帝那伏帝國王河羅那順等十四人列於陵司馬)
(北門内九嵕山之隂以旌武功及又刻/石為常所乘破敵馬六匹於闕下也)
神龍元年十二月將合𦵏則天皇后於乾陵給事中嚴
善思上表曰臣謹按天元房録𦵏法云尊者先𦵏卑者
不合於後開入臣伏聞則天大聖皇后欲開乾陵合𦵏
然以則天皇后卑於天皇大帝欲開陵合𦵏即是以卑
動尊事既不經恐非安穩臣又聞乾陵𤣥宫其門以石
閉塞其石縫鑄鐵以固其中今若開陵其門必須鐫鑿
然以神明之道體尚幽𤣥今乃動衆加功誠恐多所驚
黷又若别開門道以入𤣥宫即往者𦵏時神位先定今
更改作為害益深又以修築乾陵之後國頻有難遂至
則天皇后權萬幾二十餘年其難始定今乃更加營作
伏恐還有難生但合𦵏非古著在古昔在禮經縁情為
用無定依準况今事有不安豈可復循斯制伏見漢時
諸陵皇后多不合𦵏魏晉之後祚皆不長雖受命應期
有因天假然循機享德亦在時文但陵墓所安必資勝
地後之子姓用託靈根或有不安孫嗣固難長享伏望
依漢朝之故事改魏晉之頽綱於乾陵之傍更擇吉地
取生墓之深法别起一陵既得從𦵏之儀又成固本之
業伏以合𦵏者縁人私情不合𦵏者前修故事若以神
道有知幽塗自得通㑹若以死者無知合之復有何益
然以山川精氣上為星象若𦵏得其所則神安後昌若
𦵏失其宜則神危後損所以先哲垂範具立𦵏經欲使
生人之道必安死者之神永奉伏望少迴天眷俯覽臣
言行古昔之明規割私情之愛欲使社稷長享天下永
安疏奏百官詳議尋有勑令準遺詔以𦵏之
開元十七年𤣥宗因拜橋陵至金粟山觀岡巒有龍盤
鳯翔之勢謂左右曰吾千秋後宜𦵏於此地後追隨先
㫖𦵏焉
天寳十三載二月制獻昭乾定橋五署改為臺令丞各
升一階自後諸陵例皆稱臺又至德九年八月六日前
興定陵署焦士炎上表請永康興寧二陵為署勑令中
書門下召禮官定其可否太常禮院奏以禮記追王大
王王季上祀先公以天子之禮上文言追王王季下又
言上祀先公足明追者全用天子之禮先公惟祀事得
用故鄭𤣥注言追王王季者以近起焉又言追王者改
𦵏之矣𦵏且猶改則其餘可知伏以景皇帝並是追尊
皆用天子之禮陸臺之號不合有殊從之
建中元年德宗即位將厚奉元陵刑部員外郎令狐峘
上疏諌曰臣聞傳曰近臣盡規禮記曰事君有犯而無
隱臣讀漢書劉向𫝊而見論王者山陵之禮垂之史冊
萬古芬芳何者聖賢之心勤儉是務必求諸道不作無
益故舜𦵏蒼梧不變其肆禹𦵏會稽不改其列周武𦵏
於卑陌無邱壠之處漢文𦵏於霸陵因山谷之勢禹非
不忠也啟非不順也周公非不悌也景帝非不孝也其
奉君親皆從微薄耳宋公始為厚𦵏周蜃益車馬其臣
華元樂舉春秋書為不臣秦始皇𦵏驪山魚膏為燈燭
水銀為江海珍寳之藏不可勝計千載非之宋桓魋為
石槨夫子曰不如速朽子游問喪具夫子曰稱家之有
無張釋之對孝文曰使其中無可欲雖無石槨又何戚
焉漢文帝霸陵皆用瓦器不以金銀為餙由是觀之有
德者𦵏愈薄無德者𦵏愈厚昭然可覩矣陛下自臨御
天下聖政日新進忠去邪減膳節用不珍雲物之瑞不
近鷹犬之娛有司給物悉依元祐利於人也遠方底貢
惟供祀事薄於己也故澤州奏慶雲詔曰以歲豐為嘉
祥邕州奏金坑詔曰以不貪為寳恭惟聖慮無非至理
而獨六月一日制節文云縁應山陵制度務從優厚常
竭帑藏以供費用者此誠仁孝之德切於聖衷伏以尊
親之義貴於合禮陛下每下明詔發德音追蹤唐虞超
邁周漢豈取恱凡常之口有違賢哲之心與失德之君
競於奢侈者也臣又伏讀遺詔曰其喪儀制度務從儉
約陛下恭順先志動無違者若制度優厚豈顧命之意
耶疏奏優詔從之
貞元十四年四月詔曰昭陵舊寢宫在山下置來多年
曾野火燒爇摧毁畧盡其宫尋移在瑶䑓寺側今屬通
年欲議修理縁供水稍逺百姓勞敝今欲於見住行宫
處修造所冀久遠便安又為改移舊制恐在所未周宜
令中書門下百官同商量可否聞奏於是吏部員外郎
楊於陵議曰伏以陵園宫寢非三代之制自秦漢以來
有之但相沿皆於陵旁制寢未聞去陵有遠近及歩數
之節在漢宣元之後諸儒韋𤣥成匡衡等迭建陵寢之
議或興或廢亦無明徴陛下嚴恭禋祀至誠至慎俯擇
羣議上參天心則葺修之理可得指事而言也竊以陵
寢經界在栢城之内非遠於陵也若諸陵寢宫皆因高
有定制去陵有定限則縱非太宗之寢雖遠井泉皆宜
循舊不可移也如但止於栢城之内去陵遠近不一則
昭陵舊寢焚爇既盡行宫所卜展敬多年今便於側近
循造不出栢城之内則與諸陵寢廟復何異也議者或
以太宗創業垂統功德巍巍寢宫舊規不合變易復山
上已毁之地則為展孝就山下載安之所則為遠陵甚
不然也何者因陵建寢當時之事也乗變改作順時之
宜也夫園塋本於安靜繕建彰於動作燎火之恐當不
安矣版築之勞斯為勤矣將欲崇閟宇於荒廢興大役
於宻邇慮非聖靈之所憑依區區財力之費曾何足計
是則曩時之創立以近為便今日之改制以便為宜奚
必於栢城封域之中生近陵之嫌也伏惟陛下䖍奉祖
宗盡心園寢上以追孝敬下以庇蒸黎民臣識陋學淺
莫探往制罄竭所見謂宜改修太常博士韋彤奏議曰
歴代禮書及國朝故事未見有不可改移之禮先王建
都立邑以安人也有不便則為之遷况其有故乎伏以
文皇寢園頃遇焚爇遂奉仙駕久移舊宫事則因灾非
無故也嵗月傳序神御已安就其修建可謂至順且陵
旁置寢是秦漢之法擇其高爽務取清嚴去陵遠近本
無著定是以今之制置里數不同各於栢城隨其便地
又非皆在山下也臣訪聞昭陵舊寢經久之後人行遂
少林莽隱蔽徑路欹危伏以𤣥宫尚幽所奉宜靜今若
必須仍舊土木無功不惟負載至難亦恐喧囂太逼天
道以變通則久聖人以適時為禮今陛下孝思所切營
建惟新是則通於神明豈伊常情所及聖㫖所示謂於
瑶臺寺左側是必於昭陵栢城之内不在瑶臺寺明矣
既不越封兆而力後易從俯近井泉則膳羞愈潔規模
一定垂之無窮酌其便宜誠為允當初正月中令有司
修葺陵寢以昭陵舊宫先因火焚毁故詔百官詳議議
者多云舊宫既被焚爇請移就山下或有議請修舊宫
者上意亦不欲遷移由是復以山下為定於是遣右諫
議大夫平章事崔損充修八陵使及所司計料獻昭乾
定㤗五陵各造屋三百七十八間橋陵一百四十間元
陵三十間惟建陵不復創造修葺而已所縁寢陵中惟
幄牀褥一事以上並令制置上親閱焉
寳厯二年二月太常奏追尊孝敬皇帝以下四陵宜停
朝拜事(孝敬皇帝恭陵讓皇帝惠陵奉/天皇帝齊陵承天皇帝順陵)前件四陵昔年
追尊大號皆是恩制縁情而行當時已不合經典今乃
二時朝拜上擬祖宗竊以情禮之差過猶不及謹按禮
記及歴代禮文并國朝故事皇帝旁親無服又云五代
而親屬盡伏以四陵親非祖宗事無功德縁情權制禮
合變更有司因循尚為常典况今宗廟之上遷代數遠
尊卑降殺朝謁須停勑㫖依奏
　　親謁陵(自開元十七年/後無親謁陵事)
貞觀十三年正月一日太宗朝於獻陵先是日宿設黄
麾使周衞陵寢至是質明七廟子孫及諸侯百寮蕃夷
君長皆陪列於司馬門内太宗至小次降輿納履哭於
闕門西靣再拜慟絶不能興禮畢改服入於寢舍執饌
閱視高祖及先后服御之物匍匐牀前悲慟左右侍御
者莫不欷歔(初甲辰之夜大雨雪及太宗入陵悲號嗚/咽百辟哀慟有頃雲出於邱陵之上俄而)
(彌布天地晦暝禮畢太宗出自寢宫歩過司馬門泥行/二百餘歩於是風靜雪止天色開霽咸以為孝感之所)
(致/焉)
永徽六年正月一日親謁昭陵文武百官宗室子孫並
陪上降輦易服行哭就位再拜擗踊禮畢又改服奉謁
寢宫(其從聖宫妃嬪大長公主以及秦趙二/國太妃皆先於神座左右侍列如平生)上既入寢
宫踊絶於地進至東階西靣再拜號慟久之乃進太牢
之饌加珍羞具品引太尉無忌司空勣越王貞趙王福
曹王明及左右屯衞將軍程知節並入執爵進爼上至
神座前拜哭奠饌設先帝先后衣服拜辭訖行哭出寢
北門乃御小輦還宫
開元十七年十一月十日上朝於橋陵(陵在奉/先縣)至壖垣
西闕下馬悲泣歩至神午門號擗再拜悲感左右禮畢
還宮詔曰黄有軒臺漢尊陵邑名教之地因心則在宜
進奉先縣職望班員一同赤縣所管萬三百户以供陵
寢即為永例十二日朝於定陵如橋陵之禮(陵在富/平縣)時
每發行宫將謁天尚未曉給事中劉彤疏上諫曰將事
發軫路猶曛黑紅塵四合白刄交馳往來不相知左右
不相識假令有敗車逸馬枯木朽株則變在不慮患生
所忽不可輕也伏願慮及細微以安宗社拜陵之日必
假朝光凡百歡心普天幸甚制曰朕夙敬之志惟在昧
爽卿重慎之誠欲及辨色國體宜爾用納良言然要須
早朝稍盡夜漏耳十三日朝於獻陵十六日朝於昭陵
(陵在醴泉縣掌事者彷彿遥觀太宗𤣥神遊殿前及上/入寢宫聞室中謦咳之音上又令寢宫門外設奠以祭)
(陪陵功臣將相蕭瑀房𤣥齡/等數十人如聞其抃蹈之聲)十九日朝於乾陵(陵在奉/先縣)
諸陵各取側近六鄉百姓以供養寢陵之役
　　公卿巡陵
顯慶五年二月二十四日上以每年二時太常卿少卿
分行二事陵重人輕文又不備鹵簿威儀有闕乃詔三
公行事太常卿少卿為制太常造鹵簿事畢則納於本
司仍著於令
景龍二年三月右䑓御史唐紹以舊制元無諸陵起居
之禮惟貞觀式文但以春秋仲月命使巡陵太后遂行
每年四季之月及忌日降誕日遣使往諸陵起居準諸
故事元無此禮遂上表曰臣伏以既安域兆禮不祭墓
所謂送形而往山陵為幽靜之宫迎精而返宗廟為享
薦之室但以春秋仲月命使巡陵鹵簿衣冠禮容必備
自天授以後時有起居因循至今乃為常事起者以起
動為稱居者以居止為名參侯動止蓋非陵寢之法豈
可以事上之道行之於時望停四季及忌日降誕日并
節日起居陵使但準二時巡陵庶得義合禮經陵寢安
謐手勑答曰乾陵每嵗正旦冬至寒食遣外使去二忌
日遣内使去其諸陵並依來表
開元十五年二月二十四日勑每年春秋二時公卿巡
陵初發準式其儀伏出城欲至陵所十里内還具儀伏
所須馬以當界府驛馬充其路以供遞車兩來載儀仗
推輅三十人餘差遣並停所司别供須依常式
二十七年八月十二日勑古者分命公卿巡陵率皆乗
輅以備其儀雖則是常不可廢闕而事有適安亦在變
通宜令太僕寺司每陵各支輅兩乗并儀仗等送之陵
所貯掌既免勞煩無虧肅敬其公卿出城日如常儀至
陵所準此二十八年七月十八日制伏以八代祖宣皇
帝七代祖光皇帝六代祖景皇帝五代祖元皇帝自昔
追尊號諡稽古有則而陵寢所奉須廣彛章其建初起
運二陵仍準興寧陵例置署官及陵户自今以後每嵗
至春秋仲月宜分命公卿準諸陵例分往巡謁仍命所
司準數造輅於陵署收掌以充備禮之用其建初啟運
興寧永康等四陵宜别四時及八節委所由州縣數與
陵署相知造食進獻
天寳六載八月一日勑每年春秋二時巡謁諸陵差公
卿各一人奉禮郎一人右校署令一人其奉禮郎右校
署令自今以後宜停至陵所差縣官及陵官攝行事其
巡陵儀式宜令太常寺修撰一本送令管陵縣收掌長
行用仍令博士助教習讀臨時讚相永為常式
貞元四年二月國子祭酒包佶奏每年二月八日差公
卿等朝拜諸陵伏見陵䑓所由引公卿至陵前其禮簡
畧因循已久恐非盡敬謹按開元禮有公卿拜陵舊儀
望宣𫝊所司詳定儀注稍令備禮以為永式勑㫖宜令
所司酌禮量宜取其簡敬於是太常約用開元禮制及
勑文舊例修撰五月勑㫖施行所司先擇吉日公卿待
輅車鹵簿就太常寺發至陵所司先於陵南北歩道東
設次西向北上公卿等到次奉禮設公卿位於北門外
之左西向陵官在公卿位東南執事官又於其南西向
北上設奉禮位於陵官西靣贊者二人在南少退謁者
引公卿出次就位贊引諸官就位立奉禮曰再拜贊者
承𫝊在位者俱再拜謁者引公卿贊引引諸官出次以
奉行畢退復位奉祭禮曰再拜贊者承傳在位者皆拜
謁者引公卿贊引引諸官各就次以還若須洒掃及芟
薙修理即隨事處分其奉禮郎與謁等應須權攝請準
天寳六載八月勑所管縣及陵官博士助教等充又準
開元皇帝行諸陵即設太牢之饌其公卿朝拜備奉巡
檢之禮並無牲牢元和元年正月禮儀使杜黄裳奏二
月公卿拜諸陵準禮太上皇昇遐準祭天地社稷其拜
陵及諸享祀並合權停制曰可
長慶元年六月二十七日吏部奏公卿拜陵通取尚書
省及四品以上清望官中書省及諸司五品以上清望
官及京兆少尹充從之三年正月御史䑓奏應差定拜
陵公卿伏請除準式假外如吏部差定奏下後稱疾患
事故者望同臨祭出齊例論罰人應拜陵公卿正衙辭
後並合當日出城迎來因循轉不遵守動經累日止宿
於家受命不恭莫甚於此臣請申明舊制因事制酌宜
計其道程前後辭發奏可
　記曰按開元禮春秋二仲月司徒司空巡陵春則掃
　除枯朽秋則芟薙繁蕪掃除者當發生之時欲使茂
　盛也芟薙者當秋殺之時除去擁蔽且慮火災也今
　巡陵公卿皆持斧擊樹三發謂之告神其為不經一
　何甚也
　
　
　
　
　
　
　
　唐會要卷二十
欽定四庫全書
　唐會要卷二十一
　　　　　　　　　　　　　宋　王溥　撰
　　縁陵禮物
舊儀注品物時新將堪供進所司先進太常令尚食相
知簡擇仍以滋味與斯物相宜者配之冬魚等凡五十
六品
永徽二年七月二十九日有司言謹按獻陵三年之後
每朔望上食冬夏至伏臘清明社等節日亦準朔望上
食來月之後改復平常昭陵所司上食請依獻陵故事
從之
景龍二年二月太常博士彭景真以為諸陵每日奠祭
乖於古禮上疏謹按三禮正文無諸陵日祭之事唯著
宗廟月祭之禮故祭法云天下有建國置都設為廟祧
壇墠而祭之乃為親疎多少之數是故王立七廟一壇
一墠曰考廟曰顯考廟曰祖考廟皆月祭之遠廟為祧
有二祧享嘗乃止去祧為壇去壇為墠有禱焉祭之無
禱乃止則古禮具在文義可求景直又按禮論譙周祭
志云天子之廟始祖及高祖曾祖祖考皆每月朔望加
薦以象平生朔食也謂之月祭二祧之廟無月祭此譙
周所著與古義禮相附近亦無日祭之文今諸陵祭有
朔望并節日料則古禮殷事之義也諸節日猶古薦新
之義故鄭𤣥注禮記云殷事朔日月半薦新之奠也又
註儀禮月朔月半猶平常之朝夕也大祥之後即四時
祭此則古者祭皆在廟近代以來始有朔望及諸節日
祭於陵寢在廟惟曰時正享及臘為五享前所奏定並
依古廟正文且旁稽外𫝊考據禮經更無日祭惟漢七
廟議京師自高祖下至宣帝與太上王皇悼皇考各自
居陵旁立廟又園中各有寢殿日祭於寢月祭於廟時
祭於便殿至元帝時貢禹以為太煩奏請罷郡國廟丞
相韋𤣥成等議七廟外寢園皆無復祭奏可議者亦以
祭不欲數數則黷宜復古禮四時祭於廟丞相匡衡亦
奏七廟迭毁之義帝從之又數復數改劉歆以為禮去
事殺引春秋外傳云日祭月祀時享嵗貢祖則禰日祭
曾高則月祀二祧則時享壇墠則嵗貢至後漢陵寢致
祭無明文以言魏氏三祖及晉皆不祭於墓至於江右
亦不崇園寢及宋齊梁陳其祭無聞臣以為五禮者不
刋之書懸諸日月外𫝊所記不與經合不可依凴國家
率由典章計論正理模事作法垂裕將來擇善而行依
經為允其諸陵日祭請準禮停疏奏上謂侍臣曰禮官
奏言諸陵準禮不合日别進食但禮因人情事有沿革
陵寢如昨祗薦是常乃援日月之期請停朝夕之奠乍
覽此奏哀慕增懐乾陵宜依舊朝晡進奠昭獻二陵每
日一進必若所司供辦辛苦可減朕膳以為常式
開元二年四月十五日勑頃者别致鷹狗供奉山陵至
於料度極多費損有乖儀式無益崇嚴其諸陵所有奉
供鷹狗等並宜即停(高宗/時置)三十三年四月獻昭乾定橋
恭六陵朔望上食嵗冬至寒食各設一祭如節祭共朔
望日相逢依節祭料橋陵除此日外仍每日進半口羊
食二十八年七月十八日勑其建初啟運興寧永康四
陵每年四時八節委所司别與陵署相知造食進獻
天寳二年七月二十七日勑朕纂承丕業肅恭祀事至
於諸節常修薦享且詩著授衣令存休澣在於臣子猶
及恩私恭事園陵未標令式自今以後每至九月一日
薦衣於陵寢貽範千載庶展孝思但仲夏端午事無典
實𫝊之淺俗遂乃移風况乎以孝導人因親設教變遊
衣於漢紀成獻服於禮文宜宣示庶僚令知朕意
大厯十四年九月禮儀使顔真卿奏曰按後漢禮儀志
云古不祭墓漢諸陵皆有園寢承秦所為也建武以來
關西諸陵但四時特牲祠每帝幸長安諸陵乃太牢祠
自洛陽諸陵至靈帝皆以晦望二十四氣伏社臘日及
四時祠無每日上飯其親陵一所宫人隨皷漏理被枕
其與洛陽諸陵及親陵降殺不同之文也又春秋傳曰
祖禰則日祭曾高則月祭二祧則時享壇墠則嵗貢大
禘則終王固以親疎相推遠近為制又祠部式獻昭乾
定橋恭陵並朔望上食嵗及冬至寒食各設一祭唯橋
陵除此日外每日供半口羊充薦是則𤣥宗之於親陵
與諸陵且有異矣今請元陵除朔望及節祭外每日更
供半口羊充薦準祠部式供擬㤗陵建陵則但朔望及
嵗冬至寒食伏臘社日各設一祭每日更不合上食制
曰可
元和元年七月禮儀使杜黄裳奏引故事豐陵日祭崇
陵唯朔望節日伏臘各設一祭制可
十五年四月禮儀使奏按禮文令式皇祖以上至太祖
陵寢朔望上食其元日寒食冬至臘社日各設一祭皇
考陵朔望及節祭外每日進食今豐陵各停日祭景陵
日祭如式供奉制曰可至其年五月殿中省奏尚食局
供景陵千味食數内魚肉等品委皆肥鮮掩俎之後薫
蒸頗極今請移魚肉食於下宫以時進饗仍令尚藥局
據數以香藥代之勑脯醢猪犢肉等皆宜以香藥代其
酒依舊供用
　　諸僭號陵
神龍二年四月十二日贈后父故上洛郡王𤣥貞為豐
王廟號襃德陵置六品八品丞各一員(韋庻人/父也)
　蘇氏曰天寳九年有詔發韋氏冡而平之其時差長
　安縣尉薛榮先專知及見銘誌發冡日月與葬日月
　同舊為陵號榮先又與專知官薛榮先名同自閉及
　開元四十五年而兆應若是足表僭溢過分殃咎宿
　成有以戒將來暴興者其中寳玉已經盜發罄矣而
　柩櫬狼狽徒生嘆嗟又足以戒將來厚葬者也
三年三月二日制令武氏崇恩廟依舊享祭仍置五品
令七品丞昊順二陵署令丞如太廟其年七月武崇訓
將葬監䕶使司農少卿趙履温諷安樂公主奏依永㤗
公主例為崇訓追陵制許之給事中盧粲駁奏曰伏尋
陵之稱為本屬皇王及諸君自有國以來諸王及公主
墓無稱陵者唯永㤗公主承恩特葬事越常塗不合引
以為名左傳曰唯名與器不可以假人魯王哀榮之典
誠别承㤙然國之名器豈可妄假借比貞觀以來諸王
舊例是得豐厚乎勑曰安樂公主與永㤗公主無異縁
此特為陵制不煩固執粲又奏曰臣聞陵之稱謂施於
尊極不屬王公以下且魯王若欲論親等第則不親於
守禮之父雍王之墓尚不稱陵豐王則不可因尚主而
加號且君之舉事則載於方册或稱之往典或考之目
前朝臣歴檢貞觀以來駙馬墓無得稱陵者且人君之
禮服絶於朞葢為不獨子其子陛下以膝下之㤙愛施
及其夫褒贈之儀哀榮足備其得使上下無辨君臣
一貫者哉又安樂公主承兩儀之澤履福祿之源指南
山以錫年仰北辰而永庇魯王之葬車服有章加等之
儀備有常數塋兆之稱不應假永泰公主為名非所謂
垂範將來作則羣辟者也上無以答竟從粲奏(先是武/氏昊陵)
(順陵置守户五百人梁王三思及魯王崇訓/墓各置守户六十人又韋氏褒德廟置守户)至景龍三
年三月十六日太常博士唐紹上疏曰謹按昊順二陵
㤙勑特令依舊因隨前例守户與昭陵數同又先代帝
王陵户準式二十人今雖外氏特恩亦須附近常典請
準式量減取足防閑庻無逼上之嫌不失尊崇之道又
親王守墓舊制例準得十人梁魯遂加贈不可超於本
爵準令贈官用䕃各減正官一等故知贈之與正義有
抑揚禮不可踰理須裁制請同親王墓户各置十人為
限又太廟宿衞準備正兵縱令壖内掃除還以其兵應
役褒德别廟户兼配軍人既益煩勞又虧常典縱使恩
加極禮須準太廟汙隆别置百人亦請停廢疏奏不納
至景雲元年七月一日廢昊陵順陵二名至二年五月
五日復昊順二陵(太平公/主所請)至先天二年正月二十七日
又廢並稱太原王墓
　　皇后諸陵議
大厯十三年七月將葬貞懿皇后命起陵寢於章敬寺
後嘗遊幸近地左右莫敢言於是右補闕姚南仲上疏
曰臣聞人宅於家主宅於國夫長安城陛下皇居也分
布十二辰即章敬寺北當帝城寅山之地陛下本命之
所在其可穿鑿興動而建陵墓乎此非所宜一也夫葬
者藏也欲人之不得見也蓋松栢常靜靈祇貴幽是以
古帝前王之葬后妃莫不憑邱原遠郊郭夫豈不愛割
情而已今則西俯宫闕南迫康莊事非國經義背神理
若使近而可見歿而復生雖在西宫待之可也如骨肉
歸土魂無不之章敬之寺北竟何所益空勞思想極乖
王度示之兆庶彰於愛垂之萬代損於明此非所宜二
也夫帝王者居高明燭幽滯登䑓榭候雲物晨鑒東作
遐觀夏苗先皇所以因龍首之岡建望春之殿蓋為此
也今若築陵其下種栢其中森然目前動傷宸慮天心
一傷數日不平天子之尊豈不自惜且匹夫向隅滿堂
為之不樂萬乘不樂國人其可歡心乎伏惟貞懿皇后
坤德配天母慈逮下六宫是式九族載和故得家道克
昌令聞不朽陛下所以切軫旒扆久俟蓍龜始諡之以
貞懿終待之以昵近臣竊惑焉且皇后生而至賢歿而
至靈豈願以墳之故累陛下聖明哉非所以稱述后德
光被下泉也今國人皆曰貞懿皇后之陵邇於城下者
主上將日省而時望焉乃有損於聖德無益於貞懿將
欲寵之而反辱之此非所宜三也凡此數事實玷文獻
天下咸知準臣獻議人皆愛死臣獨愛君伏惟陛下熟
計而取其長也夫以帝王之貴令出惟行愜意於一時
之間校德於千載之後陛下三光同耀五岳比崇方得
偃武靖人登封頌聖一誤於此所傷寔多臣恐道路是
非史官襃貶大明忽虧於掩蝕至德翻後於堯舜不其
惜哉今指事尚遥改卜何害避當寅之位遠寧神之居
抑皇恩之殊眷成貞懿之美號天下幸甚其疏奏上感
悟超加南仲五階賜銀印朱紱
元和十一年三月莊憲皇太后山陵禮儀使李逢吉上
言昊天上帝五方帝五人帝皇地祇神州社稷之祀謹按
禮記喪三年不祭惟祭天地社稷按周禮及開元禮圜
鍾之均六變天神皆降林鍾之均八變地祇皆出謹按
不廢天地之祭謂不敢以卑廢尊也將祭必作樂者所
以降神也茍有所闕則祭不成禮伏請準元和元年二
月勑用樂如舊三年之内不祭宗廟山陵祔廟後四時
饗祀如式制曰可
開成五年二月祭穆宗妃韋氏追諡為宣懿太后(武宗/母也)
(時初嗣位/後追諡之)初武宗欲啟穆宗陵祔葬中書門下奏曰園
寢已安神道貴靜光陵葬已二十餘載福陵近又修崇
竊惟孝思足章嚴奉今若載因合祔須啟二陵或慮聖
靈不安未合先㫖又以隂陽避忌實有所疑不移福陵
寔合典禮從之乃詔就舊陵增築仍依舊名曰福陵
會昌五年二月翰林待詔楊士端奏義安殿大行皇太
后陵地準今月五日勑奉光陵準經今年太嵗在己丑
季土王年不宜於先陵相城内興工動土宜於先陵封
外東西北三靣有地平稳處别擇置陵吉制曰可其年
三月太常寺博士崔立上言伏準正月二十九日勅除
陵寢外其並約莊憲皇后山陵制度者伏以莊憲皇后
合祔豐陵不别置宫殿今義安皇太后於先後陵東别
擇陵地與莊憲皇后祔禮不同其宫寢并諸色官員等
今與詳定等同商量伏恐合議建置勑㫖宜並不要置
　　陪陵名位
舊制凡功臣宻戚請陪陵葬者聽之以文武分為左右
而列(墳高四丈以/下三丈以上)若父祖陪陵子孫從葬者亦如之(若/宫)
(人陪葬則陵户為之成墳凡諸陵皆致留守領甲土與/陵令相知巡警左右兆城内禁人無得葬埋古墳則不)
(毁/之)
獻陵陪葬名氏　　楚國太妃萬氏館陶公主河間王
孝恭襄邑王神符清河王誕韓王元嘉彭王元則道王
元慶鄭王元懿虢王元鳯節王元亨徐王元禮滕王元
嬰鄧王元裕魯王元䕫霍王元軌江王元祥宻王元曉
并州總管張綸榮國公樊興平原郡公王楷譚國公邱
和巢國公錢九隴刑部尚書劉德茂刑部尚書沈叔安
昭陵陪𦵏名氏　　越國太妃燕氏趙國太妃楊氏紀
國太妃韋氏賢妃鄭氏才人徐氏鄭國夫人彭城郡夫
人蜀王愔趙王福紀王慎越王貞嗣紀王澄曹王明蔣
王暉清河公主駙馬程知亮晉國公主駙馬韋思安豫
章公主駙馬唐義識新興公主駙馬長孫㬢蘭陵公
主駙馬竇懐哲髙宻公主駙馬段綸長樂公主駙馬
長孫沖遂安公主駙馬王大禮南平公主駙馬劉𤣥
懿衡陽公主駙馬阿史那社爾新城公主駙馬韋政舉
城陽公主駙馬薛權長廣公主駙馬楊師道襄城公主
駙馬蕭鋭長沙公主駙馬豆懐讓安康公主駙馬獨孤
諶臨川公主駙馬周道務普安公主駙馬史仁表中
書令馬周中書令岑文本并長男倩中書令崔敦禮
英國公李靖虞國公温彦博宋國公蕭瑀申國公高士
亷梁國公房𤣥齡鄭國公魏徴高陽公許敬宗趙國公
長孫無忌莒國公唐儉吏部侍郎馬戴户部尚書李大
亮兵部尚書房仁裕禮部尚書張復𦙍國子祭酒孔頴
達禮部侍郎孔志約工部侍郎孔元惠太常卿禇亮禮
部尚書虞世南工部尚書閻文德吏部侍郎姜晦太常
卿姜皎殿中監唐嘉會學士姚思廉衞尉卿魏叔玉光
禄大夫姜遠秘書監岑景倩宗正卿李芝芳光禄卿房
光義并男原州别駕仲暉咸陽縣尉叔曜衞尉卿房光
敏并男閬州刺史誕清河郡主壻贈鴻臚卿竇廷蘭金
州刺史盧正誼洪州刺史吳黑闥晉州刺史裴藝寧州
刺史竇義節衞州刺史蕭鄴吏部郎中馬覬幽州都督
長孫敞原中都督李政明臨淮公李規瑯琊公李珍常
山公李倩華陽郡公李俊中山王李琚汝州别駕房漸
左清道率房恒江夏王道宗雍州長史李弼䕫國公𢎞
基觀國公楊仁恭原州都督史㓜䖍陜王府司馬史撝
謙苪國公豆盧行業西平郡王李琛簡州刺史李震安
南都督姜簡薛國公阿史那忠鄂國公尉遲敬德嘉國
公周仁䕶丹陽公李客師鴈門公梁建方虢國公張士
貴胡國公秦叔寳周國公鄭仁㤗將軍薛咄摩大將軍
蘇泥熟大將軍漢東公李孟嘗苪國公盧欽大將軍尉遲
寳琳大將軍阿史那道真大將軍邱行恭大將軍賀蘭
整大將軍張世師大將軍許洛仁大將軍張延師大將
軍瑯琊王駢大將軍懐德公子伯億左金吾大將軍梁
仁裕大將軍史大奈大將軍王波利大將軍姜確大將
軍可行阿史那歩員大將軍史奕大將軍李森大將軍
阿史那德昌大將軍公孫雅靖右監門將軍執失善左
金吾大將軍房先忠内侍張阿難横野軍都督渾大寧
于闐王尉遲光盧國公程知節將軍仇懐古將軍杜君
綽將軍麻仁靖將軍曾何道將軍元沖大將軍豆盧承
基將軍斛斯正貴將軍徐定成將軍康野將軍段志𤣥
將軍薛萬將軍李思𤣥將軍李承祖將軍薛承慶右衞
郎將軍尉遲昱左衞郎將軍段存爽天册府記室薛收
右衞大將軍李思摩薩寳王贊普新羅王金德真初長
孫無忌自於昭陵封内先造墳墓至上元年九月七日
許歸葬
乾陵陪葬名氏　　章懐太子賢懿德太子重潤澤王
上金許王素節邠王守禮義陽公主新都公主永㤗公
主安興公主特進王及善中書令薛元特進劉審禮部
尚書左僕射劉仁軌左衞將軍李謹行左武衞將軍高
侃
定陵陪葬名氏　　節愍太子重俊宜城公主長寧公
主城安公主定安公主永夀公主并駙馬韋翽駙馬王
同皎
橋陵陪葬名氏　　惠宣太子業惠莊太子撝惠文太
子範金仙公主梁國公主鄎國公主駙馬李思訓
泰陵陪葬名氏　　贈揚州大都督高力士
建陵陪葬名氏　　尚父汾陽王郭子儀
元陵　　　　　　無陪葬
崇陵　　　　　　無陪葬
豐陵　　　　　　無陪葬
景陵陪葬名氏　　惠昭太子寧孝明太后鄭氏懿安
太后郭氏賢妃王氏
光陵陪葬名氏　　恭僖太后王氏貞獻太后蕭氏
莊陵陪葬名氏　　悼懐太子普
章陵　　　　　　無陪葬
端陵陪葬名氏　　賢妃王氏
貞陵陪葬名氏　　賢妃柳氏
簡陵　　　　　　無陪葬
靖陵　　　　　　無陪葬
和陵　　　　　　無陪葬
讓皇帝惠陵陪葬名氏　　鄭王筠嗣寧王琳同安王
珣蔡國公主
貞觀八年詔曰佐命功臣義深舟檝或定謀帷幄或推
身行陣同濟艱危克成鴻業追念在昔何日忘之漢氏
將相陪陵又給東園秘器篤終之義恩意深厚自今以
後功臣宻戚及德業佐時者如有薨亡宜賜塋地一所
及以秘器使窀穸之時喪事無闕十一年十月二日又
詔曰諸侯列葬周文曾創其禮大臣陪陵魏武重申其
制去病佐漢還奉茂鄉之榮夷吾相齊終託牛山之墓
斯葢往聖垂範前賢遺則存曩昔之宿心篤始終之大
義也皇運之初時逢交㤗謀臣武將等先朝特䝉顧遇
者自今以後自薨之日所司宜即以聞並於獻陵左側
賜以墓地并給東園秘器二十三年八月二十八日詔
曰周室姬公陪於畢陌漢廷蕭相附彼高園寵錫墳塋
聞諸前代從窆陵邑信有舊章蓋以懿戚宗臣類同本
之枝幹元功上宰猶在身之股肱今宜聿遵故實取譬
拱辰庶在鳥耘之地無虧魚水之道宜令所司於昭陵
南左右廂封量取地仍即標誌疆域擬為葬所以賜功
臣其有父祖陪陵子孫欲來從葬者亦宜聽許
永徽六年詔其祖父先陪獻陵子孫欲隨葬亦宜聽許
元和九年五月左金吾衞大將軍郭釗奏亡祖故尚父
子儀陪葬建陵欲於墳所種植楸松勑如遇年月通便
陵寢修營宜令所司許其栽種
　　諸陵雜録
讓皇帝惠陵　在京兆府奉先縣界天寳元年正月
葬
承天皇帝順陵　　在京兆府咸陽縣界大厯三年四
月七日葬
殤帝無陵號　　　在京兆府武功縣
孝敬皇帝恭陵　　在河南府緱氏縣界上元二年八
月十九日葬初修陵蒲州刺史李仲寂充使將成而以
𤣥宫狹小不容送終之具遽欲改拆之留役滑澤等州
丁夫數千人過期不遣丁夫患苦夜中投塼瓦以擊當
作官燒營而逃遂遣司農卿韋機續成其功機始於隧
道左右開便房四所以貯明器於是樽節禮物校量功
程不改𤣥宫及期而就
奉天皇帝齊陵　在京兆府昭應縣界元年建寅月
六日葬
宣懿太后韋氏福陵　　在京兆府萬年縣界
惠安太后王氏夀陵　　在京兆府萬年縣界
元昭皇后晁氏慶陵　　在京兆府萬年縣界
昭宗太后王氏安陵　　在京兆府萬年縣界
息隱太子建成陵　　　在京兆府長安縣界
恭懿太子沿陵　　　　在京兆府長安縣界
昭靜太子邈陵　　　　在京兆府萬年縣界
文敬太子諒陵　　　　在京兆府昭應縣界
惠昭太子寧陵　　　　在京兆府昭應縣界
莊恪太子永陵　　　　在京兆府昭應縣界
恭安太子倚陵　　　　在京兆府昭應縣界
永徽三年四月進獻昭二陵令為從五品丞為從七品
景龍二年三月十一日勑諸陵所使來往宜令所支預
料所須送納陵署仍令署官檢校隨事供擬不得差百
户私備支承
開元二年昭成皇后靖陵在洛陽上令舅希瓘往樹碑
上曰其須取第一手遂令魏知古宣㫖令中書侍郎蘇
頲為碑文頲因極言帝王及后禮無神道碑近則天皇
后崇尚家代猶不敢稱碑刻為述聖紀且事不師古動
不合法若靖陵獨建即陛下祖宗之陵皆湏追建上從
其言而止
二十三年十二月三日勅諸陵使至先立壝封内有舊
墳墓不可移改自今以後不得更有埋葬大厯十四年
十月代宗靈駕發引上號送於承天門見輼輬不當道
指丁未間問其故有司對曰陛下本命在午故不敢當
道上號泣言曰安有枉靈駕而謀身利乃命直午而行
貞元六年十一月十八日勑諸陵栢城四靣合各三里
内不得葬如三里内一里外舊塋須合祔者任移他處
元和元年十二月太常奏隱太子章懐懿德節閔惠莊
惠文惠靖恭昭靖九太子陵代數已遠官額空存今請
除陵户外並停從之二年正月停諸陵留守四年閏三
月二十八日勑諸陵臺令每季集宜令正衙辭見八年
七月宗正卿至祠奏永康興寧順三陵及諸太子陵並
請三百歩外任人興墓從之十五年二月山陵使奏準
崇陵例當使合置副使兩員李翺官是宗卿職奉陵寢
按行陵地公事已終便請兼充副使專於陵所勾當從
之
大和八年七月大雨雹定陵東郭下地裂一百三十七
尺深五尺詔宗正卿李仍叔啟告修塞
會昌二年四月二十三日勑節文諸陵栢裁今後每至
嵗首委有司於正月二月七月八月四箇月内擇動土
利便之日先下奉陵諸縣分明榜示百姓至時與設法
栽植畢日縣司與守塋使同檢㸃據數牒報典折本户
稅錢
文德元年僖宗晏駕以左僕射平章事孔緯充山陵使
祔廟畢準故事不入廟上遣中使日赴延英合令依舊
視事
　
　
　
　唐㑹要卷二十一
欽定四庫全書
　唐會要卷二十二
　　　　　　　　　　　　宋　王溥　撰
　　社稷
舊儀注祭犠牲不得捶扑傷損死則埋之若有創病者
别卜
武徳九年正月親祀太社詔曰吉日惟戊親祠太社率
從百僚以祈五榖今既南畝俶載東作方興州縣致祀
宜盡祗肅四方之人咸勤殖藝别其姓類命為宗社京
邑庶士臺省羣官里閈相從共遵社法以時供祀各申
祈報具立節文明為典制
咸亨五年三月十日詔春秋二社本以祈農比聞除此
之外别立當宗及邑義諸色等社遠集人衆别有聚斂
遞相承糾浪有徴求雖於吉凶之家小有禆助在於百
姓非無勞擾自今以後宜令官司禁斷
神龍元年五月詔於東郊建置太社禮部尚書祝欽明
問禮官博士曰周禮田主各用所宜之木今太社主用
石何也禮官太常少卿韋叔夏國子司業郭山暉太常
博士張齊賢尹知章議曰春秋傳曰君以軍行祓社釁
鼓祝奉以從書曰不用命戮於社社主蓋用石為之奉
謂將行也鄭𤣥亦以社主用石崔靈恩三禮義宗曰社
之主用石以土地所主最為實故用石也又呂氏春秋
云殷人之禮其社用石後魏書云天平四年四月太社
石主遷於社宮是社主用石古有明説周禮田主各用
所宜之木者彼謂人間之社非太社也又檢舊社主長
今尺六寸方一尺七寸付禮官博士等議其制度禮官
韋叔夏等又議曰社主制度長短在禮無文且天子親
征又載社主謂之社事則社之神主可載而行今詳議
以為主既可載明非過重案郊特牲云社祭土而主隂
氣韓詩外傳又云天子太社方五丈諸侯半之葢以五
是土數故壇方五丈其社主望准五數長五尺准隂之
二數方二尺剡其上以象物生方其下以象地體埋其
半以根在土中而本末均也則神道設教法象有憑其
尺請用古尺又檢舊社稷壇上四方設以方色惟中央
數尺以黄土韋叔夏等又議曰韓詩外傳云天子太社
廣五丈各分置四方色訖上冒以黃土説者云冒以黄
土者象王者覆被四方據此則合用黄土遍覆壇上今
檢舊壇之上亦被方色唯中央數尺飾以黃土則是覆
被之道有所不及既乖舊制望請准古改造於是以方
色飾壇之四面及四陛其上則以黄土覆之祝欽明又
建議曰周頌載芟篇叙曰春耤田而祈社稷也禮記天
子為耤千畆諸侯耤百畆即此縁有耤田自為立社王
社侯社因此有名卿大夫以下無耤田所以成羣置社
耤田壇祭止是王社往者直云耤田近日改名先農之
祭不知王社根本魏代妄設三牢羣說紛紜乍毁乍立
晉氏徒云省廢不知仍在耤田千畝共迷其目因久不
詳經典致此諠譁今者創立社稷理宜正名典故請改
儀注及式將先農以為帝社使人聽不惑古義具存移
前代之末學表當今之準繩豈不美歟諸禮官審加詳
議禮官韋叔夏博士張齊賢等議曰謹按祭法云王者
立大社然王社所祭之處書傳無文漢書郊祀志漢興
已有官社未立官稷遂於官社後立官稷以夏禹配食
官社以后稷配食官稷臣瓚云案高紀立漢社稷所謂
大社也時又有官社配以夏禹所謂王社也見漢祠令
而未立官稷至此始立之光武中興不立官稷相承至
今魏以官稷為帝社故摯虞議曰魏氏故事立大社帝
社是也晉初或廢或置皆不言當時所置之處或云兩
社同處王社在大社之西崔氏皇甫氏並云王社在耤
田引詩耤田而祈社稷為證本謹案衞宋漢舊義春始
東耕於耤田官祀先農則神農也又五更要義云立壇
於田所以祠先農其制度如社魏秦静議云風伯雨師
靈星先農與社稷為國之六神晉太始四年上耕於東
郊以太牢祀先農又周隋舊儀及皇朝新禮先農皆祭
帝神農配以后稷是則王社先農其來自遠各在祀典
不可合而為一今欲崇立帝社實會禮經望於耤田之
中别立帝社帝稷配以禹棄則先農帝社兩祠咸秩恊
載芟之義符祭法之文祝欽明又議曰耤田之祭本是
王社承前若祠先農共是勾龍后稷烈山之子亦謂之
農周棄繼之皆祀為稷共工之子后土主名湯既勝夏
欲遷不可社稷主祭唯此二神祭法所載祀典皆自皇
帝以下羲農二皇不列常祀豈有社稷祭上取炎皇正
經典籍曾無此語膚淺諸儒妄為曲說假如蜡主先穡
鄭𤣥云若神農徒見易之揉木即云若神農耳如其遠
推邃古磨蜄在神農前將為先穡有何不可此鄭之謬
妄不尋祭法根源後儒守株即以為定始立社稷祈報
唯祭共工烈山神農來報大工功何不遠取祈報即明
三皇以上樸略洪荒帝王之道無取為教魏秦靜者又
何知社稷先農妄分為二且六宗之義先儒猶且紛然
六神之言秦靜憑何分析習俗迷謬殊不可依豈有一
耤田中置四壇墠先農王社同貫異名一種后稷勾龍
道更無形影分祭四牢徒費豈是爾愛其羊又言漢祀
禹神此義更殊未得若將禹平水土功大於勾龍成湯
革夏社時何不替勾龍祀周棄既將易祀夏禹寧可獨
遺漢德不逮殷湯祀禹無乃為諂後王更無遵用明其
一時謬僻禮官今欲效法張禹無乃不究於前以王社
沒於先農欲依祀典正號今乃更加兩祀亦恐刺謬增
多退傳禮官更重詳度其依經典勿據俗儒於是韋叔
夏張齊賢等又奏曰謹按經典無先農之文禮記祭法
云王自為立社曰王社先儒以為其社在耤田之中詩
載芟云春耤田而祈社稷是也永徽年中猶名耤田垂
拱以後删定始改為先農與社本是一神妄有改張以
惑人聽其先農壇且請改為帝社壇以應禮記王社之
義其祭先農禮改為帝社禮準令用孟春吉亥祀后土
以勾龍氏配之從之於是改先農壇為帝社壇於帝社
壇西置帝稷壇禮同太社太稷其壇不備方色所以異
於太社也至開元定禮除章稷之議祀神農氏於壇配
以后稷至今以為常典也
開元十九年正月二十日勑普天率土崇德報功饗祀
惟殷刲割滋廣非可以全惠養之道協靈祇之心其春
秋二時社及釋奠天下諸州府縣等並停牲牢惟酒用
脯務存修潔定展誠敬自今以為常式至二十二年三
月二十五日勑春秋祈報郡縣常禮比不用牲豈云血
祭隂祀貴臭神何以歆自今以後州縣祭祀特以牲牢
宜依常式其年六月二十八日勑大祀中祀及諸州縣
社稷依式合用牲牢餘不用牲牢合並用酒脯至貞元
五年九月十二日國子祭酒包佶奏春祭社稷準禮天
子社稷皆太牢至大厯六年十月三日勑中祀少牢社
稷是中祀至今未改勑㫖宜準禮用太牢天寳元年十
月九日勑社為九王之尊稷乃五榖之長春祈秋報祀
典是尊如聞祭官祗事不全備禮朕永惟典故務在潔
誠俾官吏之盡心庶蒼生之䝉福今後祭官等庶事之
間倍宜精潔兩京委御史䑓諸郡委採訪使有違犯者
社壇側近仍禁樵牧其百姓私社亦宜與官社同日致
祭所由檢校三載二月十四日詔社稷列為中祀頗紊
大猷自今以後社稷及日月五星並升為大祀仍以四
時致祭諸星為中祀長慶三年正月祠部員外充太常
禮院修撰王彦威奏謹按禮云社者神地之道也郊特
牲而社稷太牢鄭𤣥以為國中之神莫貴於社故前古
為大祀至天寳三載二月十四日勑云祭祀之典以陳
至敬名或不正實相奪倫况社稷孚祐百代䝉福列為
中祀頗紊大猷自今以後升為大祀爾後因循又依開
元禮為中祀然而牲用太牢太尉攝行事祭之日不坐
並是大祀之儀足知列為中祀是因循謬誤教人報本
未極崇嚴有國之儀唯此厭屈今請準勑升為大祀庶
合禮中從之開成五年十一月吏部奏準四年正月詔
書大祠並差三品以上官充祭太社太稷攝司徒司空
並合差三品官行事伏縁請司三品官員額絶少其中
或有假故無官可差其每年祭太稷攝司徒司空請準
舊例取左右庶子少詹事及諸司少卿監通攝制可
　　祀風師雨師雷師及夀星等
天寳四載七月二十七日勑風伯雨師濟時育物謂之
小祀頗紊彛倫去載衆星以為中祀永言此義固合同
升自今以後並宜升入中祀仍令諸郡共各置一壇因
春秋祭祀之日同申享祀至九月十六日勑諸郡風伯
壇請置在社壇之東雨師壇在社壇之西各稍北三數
十歩其壇卑小於社壇造其祀風伯請用立春後丑祀
雨師立夏後申祀所祭各請用羊一籩豆各十簠簋爼
一酒三斗應縁祭須一切已並以當郡公𪠘社利充如
無即以當處官物充其祭官準祭社例取太守以下充
五載四月十七日詔曰發生振蟄雷為其始畫卦陳象
威物效靈氣寔本於隂陽功大施於動植今雨師風伯
久列於常祠唯此震雷未登於羣望其以後每祭雨師
宜以雷師同壇祭共牲别置祭器至貞元二年四月二
十三日詔問禮官其風師雷師祝版署訖合拜否太常
博士陸淳奏曰以是小祀準禮又無至尊親祭之文今
雖請御署校詳經據並無拜禮詔曰風師雨師為中祀
有烈祖成命况在風雨至切蒼生今禮雖無文朕當屈
己再拜以申子育之意仍永為常式(本是小祀開元禮/無樂章及升為中)
(祀乃用登歌一部天寳以來嘗借天帝樂章用之本太/常卿董晉奏請補其闕至貞元六年五月十四日詔秘)
(書監包佶補之雨師亦準此風師壇舊在通地門外道/北二里貞元三年閏五月二十一日以宫城喧呼虧於)
(宿敬又近章敬寺恐神靈不安詔有司於滻水東擇地/移之其年七月二十一日遣太常少卿裴郁致祭告移)
(之/)四年四月詔有司自開元以來升風師雨師為中祀
假郊廟樂章未奏撰遂令于邵等分撰之六年五月以
風師雨師武成王等樂章付有司施行之
元和十五年太常禮院奏來年正月三日皇帝有事於
南郊同日立春後丑祀風師按周禮大宗伯官猶以燎
祀風師鄭𤣥云風箕星也故令禮立春後丑於城東北
就箕星之位為壇祭之禮祀昊天上帝於圜丘有神咸
秩箕星從祀之位在壇之地三等伏以皇帝有事於南
郊徧祭之義百神咸在其五方帝并日月神州以下縁
對昊天上帝皇地祇尊不得申並為從祀悉無上公行
事并御署祝版之儀風師既是星神厭降之儀便當陪
祭如非遇郊祀其時祭祀如常儀
開元二十四年七月十二日有上封事者言月令云八
月日月會於壽星請於太社壇享之勅宜令所司特置
夀星壇常以千秋節日修其祀典二十六日勑夀星壇
宜祭老人星及角亢七宿著之常式
　　嶽瀆
武德二年十月二十九日親祀華岳舊儀嶽瀆以上祝
版御署訖北靣再拜證聖元年有司上言曰伏以天子
父天而母地兄日而姊月於禮應有再拜之儀謹按五
嶽視三公四瀆視諸侯天子無拜公侯之禮臣愚以為
失尊卑之序其日月以上請依舊儀五岳以下署而不
拜制可之
開元十一年四月二十六日勑霍山宜崇飾祠廟秩視
諸侯蠲山下十户以為洒掃晉州刺史春秋致祭二十
五年十月八日勑三時不害百榖用成遂使京坻徧於
天下和平之氣既無遠而不通禋祀之典亦有祈而必
報宜令中書令李林甫等分祭郊廟社稷尚書左丞相
裴耀卿等分祭五岳四瀆至二十八年十月三日勅感
而遂通神之鑒也祈而必報禮之經也今農已畢功嵗
則大稔京坻之積寰海攸同用陳蠲潔之薦以答明禋
之祉宜令侍中牛仙客等分祭郊廟社稷岳瀆等其四
海四鎮及名山岳瀆使有道路由過者亦宜便祭至天
寳元年十二月二十八日詔今嵗西成頗為善熟宜令
光禄卿嗣鄭王希言等分祭五岳其四瀆名山並委所
由郡長官擇日致祭至天寳七載十一月十七日朕祗
肅郊祀祈在三農冀幽贊之有憑必昭報而無闕宜令
工部尚書郭虚已等分祭五岳四瀆八載九月三十日
詔稼穡豐穰羣官樂業思崇聖秩用展虔誠宜令崇正
卿襃信王璆分祭五岳四瀆又至天寳十載二月二十
一日遣嗣吳王祇等分祭五岳四瀆具行册禮至元二
年八月詔太常卿裴郁等十人各就方鎮祭岳瀆等舊
禮皆因郊祀望而祭之天寳中始有遣使祈福之祀至
德中又加西嶽金天王中嶽中天王及諸岳瀆王公之
號今用遣使之禮非正也其年五月十五日太常卿董
晉奏五岳四瀆伏準開元禮每年各以五郊迎氣日祭
之其祝版並合御署自上元元年中祀小祀一切權停
自後因循不請御署其祝版應至饗祭日所司準式先
進取御署附驛發遣勑㫖宜依仍委所司每至時先奏
附中使送往十二年二月太常博士裴堪奏謹按舊儀
嶽瀆以祝版御署訖北靣再拜證聖元年有司上言曰伏
以王者父天而母地兄日姊月於禮應有再拜之儀謹
按五嶽視諸侯之禮其日月以上請依舊儀五岳以下
署而不拜制可至元修理五嶽四瀆皇帝無親祭禮儀
其祝文皆云嗣天子某謹遣某官敢昭告於某嶽某瀆
之神讀訖皆申再拜祭五龍神但云獻官再拜此則有
司行事皆有拜文今臣與禮官等通詳典制整辨所宜
蓋聞禮擬於時議則求古無文可質正者則推類以明
之臣愚以為三才之尊各申所極尊有所統禮亦宜差
若無比視何以辨等故禮云五嶽視三公四瀆視諸侯
其餘山川視伯子男議者以岳瀆既比公侯則禮如人
臣矣其於祭也則人君不合有拜臣之儀謹按五經義
云星辰日月五岳四瀆皆天地之别神從官也因郊而
祭者縁天地之意亦欲及之也又禮記云非其臣則答
拜鄭𤣥注云不臣人之臣也則星辰嶽瀆既是天地從
官恐人君不得如公侯之禮而臣下之也何以言之王
者父天母地兄日姊月星辰視昆弟嶽瀆視公侯以此
明之星辰岳瀆是天地之臣故秩視人臣也陛下與天
地為子遣使申祭恐不合令受天父地母從官之拜宜
有以答之故開元禮祭岳瀆祝文皇帝稱名又云謹遣
於義有必拜之文是國家著禮以明神為敬不以臣下
為禮以臣等所見並請依證聖元年定制有司行事須
申拜禮
　　前代帝王
顯慶二年七月十一日太尉長孫無忌議曰謹按祭法
云聖王之制禮也法施於人則祀之以死勤事則祀之
以勞定國則祀之能御大災則祀之能捍大患則祀之
又堯舜禹湯文武皆有功烈於人及日月星辰人所瞻
仰非此族也不在祀典准此帝王合與日月同例常加
祭享義在報功爰及隋代並尊斯典其漢髙祖祭法無
文但以前代及今多行秦漢故事始皇無道所以棄之
漢髙興章法垂於後自隋以上亦在祀例大唐稽古垂
化罔羅前典唯此一禮咸秩未申令新禮及今無祭先
代帝王之文今請幸遵故實修附禮文令三年一祭仍
以仲春之月祭唐堯於平陽(以契/配之)祭虞舜於河東(以臯/陶配)
祭夏禹於安邑(以伯/益配)祭殷湯於偃師(以伊/尹配)祭周文於酆
(以太/公配)祭武王於鎬(以周公/召公配)祭漢祖於長陵(以蕭/何配)詔可麟
徳二年車駕東幸將封岱嶽十一月至滎陽祭紀信墓
追贈驃騎大將軍
開元二十一年正月一日詔自古聖帝明王岳瀆海鎮
用牲牢餘並以酒脯充奠祀其年十一月六日雲州置
魏孝文帝祠堂有司以時享祭(州有魏故明堂遺址/乃於其上置廟也)
天寳二年三月二十八日追尊臯陶為徳明皇帝凉武
昭王為興聖皇帝各與立廟每嵗四季月享祭至寳應
年禮儀使杜鴻漸請停四時享獻三年五月二十二日
置周文王廟以同徳十人四時配享六嵗正月十一日
勅三皇五帝創物垂範永言殷祀宜有欽崇三皇伏羲
(以句/芒配)神農(以祝/融配)軒轅(以風后/力牧配)五帝少昊(以蓐/收配)顓頊(以𤣥/冥配)
高辛(以稷/契配)唐堯(以羲仲/和叔配)虞舜(以䕫/龍配)其擇日及置廟地量
事營立其樂器請用宫懸祭請用少牢仍以春秋二時
致享共置令丞令太常寺檢校七載五月十五日詔上
古之君存諸氏號雖事先書契而道著皇王緬懐厥功
寧忘咸秩其三皇以前帝王宜於京城内共置一廟仍
與三皇五帝廟相近以時致祭天皇氏地皇氏人皇氏
有巢氏燧人氏其祭料及樂請准三皇五帝廟以春秋
二時享祭厯代帝王肇跡之處未有祠宇者所由郡置
一廟享祭仍取當時將相徳業可稱者二人配享夏禹
王都安邑(今夏縣以虞伯/益秩宗伯夷配)殷王湯都亳(今糓縣以阿衡/伊尹左相仲虺)
(配/)周文王都酆(今咸陽縣見有廟以師/鬻熊齊太公望配之)周武王都鎬請
入文王廟同享(太師周公太/保召公配)秦始皇帝都咸陽(丞相李/斯將軍)
(王翦/配)漢高祖起沛(今彭城縣太傅張/良相國蕭何配)後漢光武皇帝起
南陽(司徒鄧禹將/軍耿弇配)魏武皇帝都鄴(侍中荀彧太/尉鍾繇配)晋武帝
都故洛陽(司空張華大/將軍羊祜配)後魏道武皇帝起雲中(太尉長/孫嵩尚)
(書崔𤣥/伯配)周文帝起馮翊(尚書蘇焯大/將軍于謹配)隋文帝封隋漢東
(僕射高熲大將/軍賀若弼配)令郡縣長官春秋二時擇日粢盛蔬饌
時菓配酒脯潔誠致祭其忠臣義士孝婦烈女史籍所
載徳行彌高者所在宜置祠宇量事致祭殷相傅說(汲/郡)
殷太師箕子(汲/郡)宋公微子(睢陽/郡)殷少師比干(汲/郡)齊相管
夷吾(濟南/郡)晋卿羊舌叔向(絳/郡)魯卿季孫行父(魯/郡)鄭卿東
里子産(滎陽/郡)燕上將軍樂毅(上谷/郡)趙卿藺相如(趙/郡)楚三
閭大夫屈原(長沙/郡)漢大將軍霍光(平陽/郡)漢太傅蕭望之
(萬年/郡)漢丞相丙吉(魯/郡)蜀丞相諸葛亮(南陽/郡)以上忠臣一
十六人周太王子呉太伯(呉/郡)伯夷叔齊(並河/東郡)呉延陵季
札(丹陽/郡)魏將段干木(陳/郡)齊高士魯仲連(濟南/郡)楚大夫申
包胥(富水/郡)漢將軍紀信(華陽/郡)以上義士八人周太王妃
太姜(新平/郡)周王季妃太任(扶風/郡)周文王妃太姒(張掖縣/配享文)
(王之/廟)魯大夫妻敬姜(魯/郡)鄒孟軻母(魯/郡)陳國孝婦(睢陽/郡)曹
世叔妻大家(扶風/郡)以上孝婦七人周宣王齊姜(長沙/郡)衛
太子共姜(汲/郡)楚莊樊姬(富水/郡)楚昭王女(富水/郡)宋公伯姬
(睢陽/郡)梁宣髙行母(陳留/郡)齊杞梁妻(濟南/郡)趙將趙括母(趙/郡)
漢成帝班婕妤(扶風/郡)漢元帝馮昭儀(咸陽/郡)漢太傅王陵
母(彭城/郡)漢御史張湯母(萬年/縣)漢河尹嚴延年母(東海/郡)漢
淳于緹縈(濟南/郡)以上烈女一十四人並令郡縣長官春
秋二時擇日准前致祭厯代帝王廟每所差側近人不
課户四人有闕續填仍關户部處分至十二載七月二
十八日有勑停廢九載十一月十六日周武王漢高祖
於京城内各置一廟并置官吏
貞徳二年八月道士李國正奏皇室仙系修崇靈路請
於昭應縣南三十里山頂置天華上宫露臺天地三婆
父皇道君太古天皇中古伏羲媧皇等祠堂并置洒掃
宫户一百人又於縣之南義扶國故湫置祠堂並許之
昭應縣令梁鎮上疏其畧曰天地婆父祀典無文言甚
不經義無可取若陛下將並天地祖宗之廟必上天貽
向背之責又夫湫者龍之窟也龍得水則神無水則螻
蟻之匹也故知水存則龍在水竭則龍亡今湫竭已乆
龍安所存何必崇飾祠宇豐潔奠享其三皇五帝則兩
京及所都之處已建宫觀祠廟時設齋醮饗祀其湫既
竭不可更置祠堂又不當更為天地建立祖宗廟臣並
請停其三皇道君天皇伏羲女媧等既先各有廟望於
本祠依禮齋祭制曰可
大厯五年四月鄜坊節度使臧希讓上言坊州軒轅皇
帝陵闕請置廟四時饗祭列於祀典詔從之
永泰二年五月詔道州舜廟宜蠲近廟兩京充掃除(從/刺)
(史元結/所請也)
元和十四年正月勑周文王武王祠宇在咸陽縣宜令
有司精加修飾
天祐二年六月十五日封楚三閭大夫屈原為昭靈侯
舜帝二妃祠為懿節祠
　　龍池壇
開元二年閏二月詔令祀龍池六月四日右拾遺蔡孚
獻龍池篇公卿以下一百三十篇太常寺考其詞合音
律者為龍池篇樂章共錄十首(紫微令姚元崇右拾遺/蔡季太府少卿沈佺期)
(黄門侍郎盧懐慎殿中監姜皎吏部尚書崔日用紫微/侍郎蘇頲黄門侍郎李義府工部侍郎姜晞兵部侍郎)
(裴崔等文/為樂章)十六年詔置壇及祠堂每仲春將祭則奏之
十八年十二月二十九日有龍見於興慶池因祀而見
也勑太常卿韋縚草祭儀縚奏曰臣謹按周禮以疈辜
祭四方百物祭法曰能出雲為風雨者皆曰神龍者四
靈之畜亦百物也能為雲雨亦曰神也禮有公食大夫
饗之文即生曰食亦曰饗矣其饗之日合用仲春之月
易曰震為龍震者東方春用於時二月也饗之法請用
二月有司筮日池傍設壇官致齋設籩豆如祭雨師之
儀以龍致雨也其牲用少牢樂用鼓鐘奏姑洗歌南吕
鄭𤣥云風師雨師及小祀用此樂凡六變者三變而致
鱗物今享龍亦請三變舞用武舞樽用散酒以一獻周
禮曰凡祭羣小祀用之也詔從之
二十三年五月一日宗子請率月俸於興慶宫建龍池
聖徳頌以紀符命望令皇太子中書令張九齡禮部尚
書李林甫充檢校使從之五日宗子請令寧王憲題額
侍中裴耀卿充摸勒使(至天寳二年五月五日明皇建/立殿中監裒信王璆撰文皇太)
(子書并/題額)
貞元六年六月復祭五龍壇
元和十二年四月上以自春以來時雨未降正陽之月
可雩祀遂幸興慶宫堂祈雨忽有一白鸕鷀浮沉水際
羣類翼從左右咸異之俄而不見方悟龍神之變化遂
相率蹈舞稱慶後大雨果下
　
　
　
　
　
　
　
　
　
　
　
　
　
　
　
　唐會要卷二十二
欽定四庫全書
　唐會要卷二十三
　　　　　　　　　　　　　宋　王溥　撰
　　武成王廟
開元十九年四月十八日兩京及天下諸州各置太公
廟一所以張良配享春秋取仲月上戊日祭諸州賓貢
武舉人准明經進士行鄉飲酒禮每出師命將辭訖發
日便就廟引辭仍簡取自古名將功成業著𢎞濟生人
准十哲例配享至乾元元年九月十二日太常少卿于
休烈奏臣比者因秋享漢祖廟見傍無侍臣享太公廟
有張良在側伏以子房生于漢楚翊奉高祖坐帷幄定
天下考其年代不接太公自古配食廟庭陪葬陵寢皆
取當時佐命同受哀榮太公人臣不合以張良配享請
移於漢祖廟勅㫖依
上元元年閏四月十九日勅文定禍亂者必先于武徳
拯生靈者諒在于師貞昔周武創業克寧區夏惟師尚
父寔佐興王况德有可師義當禁暴稽諸古昔爰崇典
禮其太公望可追封為武成王有司依文宣王置廟仍
委中書門下擇古今名將准文宣王置亞聖及十哲等
享祭之典一同文宣王至建中三年閏正月二十五日
禮儀使顔真卿奏武成王廟用樂臣伏以自太公封武
成王追封之禮與諸侯王名位義同廟庭用樂合准諸
侯之數今請每至釋奠奏軒懸之樂勅㫖宜付所司至
七月十一日史館奏伏奉今年五月十五日勅武成王
廟配享人等宜令史館參詳定名聞奏者又准開元十
九年四月勅宜揀取自古名將十人充十哲(漢太子少/傅張良先)
(已配享齊大司馬田穰苴呉將軍孫武魏河西太守呉/起燕昌國君樂毅秦武安君白起漢淮隂侯韓信蜀丞)
(相諸葛亮尚書右僕射衛國/公李靖司空英國公李勣)
七十二弟子(齊將孫臏越相國范蠡趙將信平君亷頗/齊將管仲齊將安平君田單趙將馬服君)
(趙奢大將軍武安君李牧秦將王翦漢相平陽侯曹參/梁王彭越右丞相絳侯周勃太尉絳侯周亞夫大司馬)
(冠軍侯霍去病大將軍長平侯衛青後將軍營平侯趙/充國前將軍李廣後漢太傅高密侯鄧禹大司馬廣平)
(侯呉漢征西將軍夏禹侯馮異建咸將軍好畤侯耿弇/執金吾冦恂佐將軍膠東侯賈復伏波將軍新息侯馬)
(援太尉新豐侯叚熲魏太尉鄧艾征東將軍晉陽侯張/遼太尉魏里侯皇甫嵩蜀前將軍夀亭侯闗公車騎將)
(軍西鄉侯張飛呉南郡太守周瑜南都太守孱陵侯吕/䝉大司馬陸抗丞相陸遜晉征南將軍南城侯羊祜鎮)
(南將軍當陽侯杜元凱撫軍將軍襄陽侯王濬太尉長/沙公陶侃車騎將軍康樂侯謝𤣥前秦丞相王猛前燕)
(太宰慕容恪宋司空武陵侯檀道濟征虜將軍王鎮惡/後魏太尉長孫嵩北齊左僕射太原慕容紹宗右丞相)
(咸陽王斛律光梁太尉王僧辨周大冡宰宇文獻太傅/燕國公于謹右僕射鄭國公韋孝寛陳司空南平公呉)
(明徹隋尚書令趙國公楊素右武侯將軍宋國公賀若/弼上柱國新義公韓擒虎上柱國太平公史萬嵗皇朝)
(司空河間王孝恭右武候將軍鄂國公尉遲敬德右武/衛大將軍邢國公蘇定方禮部尚書聞喜縣公裴行儉)
(夏官尚書王孝傑左武候將軍韓國公張仁亶兵部尚/書中山郡公王晙兵部尚書代國公郭元振太尉臨淮)
(王李光弼太尉/汾陽王郭子儀)
天寶六年正月勅鄉貢武舉人上省先令謁太公廟每
拜大將及行師克捷亦宜告捷
貞元二年二月刑部尚書知删定闗播奏上元詔擇古
今名將十人于武成王廟配饗如文宣廟之儀伏以太
公古稱大賢今其下置亞聖賢之有聖于義不安且孔
門十哲皆是當時弟子今所擇名將年代不同於義既
乖於事又失臣請刪去名將配享之儀及十哲之稱從
之四月詔武成王廟樂章並未奏撰宜令于邵等撰進
四年八月十三日兵部侍郎李紓奏准開元十九年勅
置廟以張良配享准式以太常卿少卿丞等充三獻官
祝文云皇帝遣某官敢昭告于至上元元年追贈為武
成王享祭之典一同文宣王有司因差太尉充獻兼進
禮于親署臣以今月三日䝉差攝祭方覩廟儀伏以太
公即周之太師張良漢之少傅聖朝列于祀典已極褒
崇載在祠官必資折衷理或過當神何敢當今者屈禮
于至尊施敬于臣佐每謂御署並稱昭告于上下之祭
竊謂非宜一同文宣王恐未為允臣以為文宣王垂教
百代宗師五常三綱非其訓不明有國有家非其制不
立故孟軻稱自生人以來一人而已由是正素王之法
加先聖之名樂用宫懸獻差太尉尊師崇道雅合正經
且太公述作止于六韜勲業形于一代豈可擬其盛德
均其殊禮哉前件祝文請自今更不進署其敢昭告請
准式差太常卿以下詔令百寮集議聞奏兼大理卿于
頎等四十六人議同李紓尚書右司侍郎中嚴涗等議
曰謹按李紓所奏援引訓典比量禮度祝文輕重之殺
獻官尊卑之節誠至當矣推而廣之抑未盡也夫人名
徽號先聖所以褒前哲令德之人謂其言可以範圍其
行可以施百代其業可以振千古茍未至也則不虛美
夫以太公兵權竒計之人適當殷辛失德八百諸侯皆
歸於周時惟鷹揚以為佐命在周有大功矣于殷謂之
何哉祀典不云法施于人則祀之如仲尼之祖述堯舜
憲章文武刪詩書定禮樂使君君臣臣父父子子後王
及學者皆宗師之可謂法施于民矣貞觀中以其兵家
者流始令磻溪立廟開元中漸著上戊釋奠之禮其于
進寵不為薄矣上元之際執事者茍以兵戎之急遂尊
武成封王之號擬議于文宣王優劣萬殊不可以訓禮
不云乎擬人必於其倫太公之于聖人非倫太史公以
韓非與老子同𫝊人到于今非之高祖封韓信為侯自
恥於絳灌等列况聖朝褒美之稱其可雷同乎愚以為
宜去武成及王字依舊令為齊太公廟人無間言矣享
獻之事餘依李紓所奏刑部員外郎陸淳等六人議曰
臣聞統天下者禮法也救天下者權數也拯難者常以
權變禮以數易法有國者則尚德而賤數尊禮而晦權
何者禮法行則人安其分務于修身權數騁則人思變
常務于茍得安其分理之源也思變常亂之本也故救
一時之弊者事不可貽于將來垂萬世之法者道必不
行于當代竊以武成王殷臣也見紂之暴不能諫而佐
武王以傾之于周則社稷之臣矣於殷謂之何哉且夫
尊其道者必師其人必尚其行使天下之人入是廟也
登是堂也稽其人可以思見師其道所由致法則俾夫
立節死義之士安所措其心乎聖人所以尊堯舜賢夷
齊不法桓文不贊伊吕先之以敬讓尊之以禮樂葢謂
此也使武成之名與文宣為偶權數之畧與道德齊衡
恐非不刋之典也臣愚謂宜罷上元追封立廟之制依
貞觀於磻溪置祠令有司以時享奠斯得禮之正也左
領軍大將軍令狐建等二十四人議曰當今兵革未偃
宜崇武教以尊古重忠烈以權今欲有貶損恐非激勸
之道也追尊王位以時祀之為武教之至若不尊其禮
則無以重其教也文武二教固同其偏廢亦不可况其
典禮之制已歴三聖今欲改之恐非其宜也至九月十
六日有勅以上將軍以下充獻官餘依李紓所奏
天祐二年八月十三日中書門下奏遷都以來武成王
廟元未置立今請改為武名王選地建造其制度配享
皆准故事從之
　　寒食拜掃
龍朔二年四月十五日詔如聞父母初亡臨喪嫁娶積
習日久遂以為常亦有送葬之時共為歡飲遞相酬勸
酣醉始歸或寒食上墓復為歡樂坐對松檟曾無戚容
既玷風猷並宜禁㫁
開元二十年四月二十四日勅寒食上墓禮經無文近
代相傳浸以成俗士庶既不合廟享何以用展孝思宜
許上墓用拜掃禮於塋南門外奠祭徹饌訖泣辭食餘
于他所不得作樂仍編入禮典永為常式
二十九年正月十五日勅凡庶之中情禮多闕寒食上
墓便為燕樂者見任官典不考前資殿三年白身人決
一頓
貞元四年正月詔比來常參官請假往東郊拜掃多曠
廢職事自今以後任遣子弟以申情禮
元和三年正月勅朝官寒食拜掃又要出城並任假内
往來不須奏聽進止
長慶三年正月勅寒食掃墓著在令文如聞比來妄有
妨阻朕欲令羣下皆遂私誠自今以後文武百官有墓
塋域在城外并京畿内者任往拜掃但假内往來不限
日數有因此出城假開不到者委御史臺勾當仍自今
以後内外官要覲親于外州及拜掃並任准令式年限
請假
太和三年正月勅文武常參官拜掃據令式五年一給
假宜本司准令式處分如登朝未經五年不在給假限
開成四年二月中書門下奏常參官寒食拜掃奉進止
准往例給公劵者臣等謹按舊制承前常參官應為私
事請假于州往來並給劵牒又奉前年八月勅釐革應
縁私事並不許給公劵令臣等商量伏惟寒食拜掃著
在令式銜恩乘驛以表哀榮其應縁私事及拜掃不出
府界假内往來者並不在給劵限庶存經制可乆遵行
從之
　　縁祀裁製
舊儀每祭籩豆之數各異至顯慶二年始一例大祀籩
豆各十二中祀每十小祀各八
舊儀注大祀中祀並前七日筮日小祀並前五日筮日
皆於太廟南門之外卜吉而行之其遇廢務日並不迴
避
貞元十五年十二月一日太常卿齊抗等奏每年大中
小祀都七十祭其四立二分二至臘上辛吉亥等日葢
為氣節也其後寅後申後亥後丑等日葢謂星次也伏
以氣行有時刻星位有次舎或定用日或定用辰不可
改移請依舊制其或有别禱祭即是太卜署擇日並請
准四月六日勅廢務日不用遂為故典
舊儀注無日食廢祭之文元年建丑月祠部奏曰來年
建寅月一日祈穀祀昊天上帝是月司天臺預奏其日
太陽虧時禮儀使于休烈奏曰臣謹按曾子問曰當祭
而日食其祭也如之何夫子曰接祭而已矣牲至未殺
則廢漢初平四年正月當祭南郊日食又行冠禮博士
臣與八座議以為正月元日太陽虧而冠有裸獻之禮
有金石之樂是為聞灾不肅見異不怵惕也伏望下太
常别擇日其二日祭太一准禮儀物同祠所既縁日食
各守本司亦望同下太常更擇日制曰可
舊制每嵗大中小祀凡七十九祭皆刻定日辰著為祀
典其與本文相當則祭更不卜日三十四祭准禮但言
時月不定日辰太卜署至時擇日
　　正月一十二祭
上辛祈穀祀昊天上帝于圜丘祀前一日祭高祖一室
立春日祀青帝于東郊亥日享先農于東郊立春後丑
日祀風師于國城東北立春日祭東岳天齊王東鎮東
安公東海廣德王東瀆長源公以上(准禮令/著定日)薦獻太清
宫享太廟祀九宫貴神于東郊(以上至/時卜日)
　　二月十祭
上丁釋奠文宣王上戊釋奠武成王春分祀朝日于東
郊社日祭太社太稷(以上准禮/令著定日)祭五龍壇祭馬祖開冰
井祭司寒之神祭東冰井西冰井享文敬太子惠昭太
子廟並同日(以上至/時卜日)
　　四月十祭
立夏日祀赤帝於南郊立夏後申日祀雨師雷師于國
城西郊立夏日祀南岳司天王南鎮永興公南海廣利
王南瀆廣利公(以上著/定日期)薦獻太清宫享太廟雩祀昊天
上帝于圜丘祀前二日告太宗一室(以上至/時卜日)
　　五月四祭
夏至日祭皇地祇于方丘祭前二日祭太宗一室(以上/著定)
(日/期)祭先牧享文敬太子惠昭太子廟(以上至/時卜日)
　　六月四祭
季夏土王日禮黄帝于南郊同日祭中霤中岳中天王
(以上著/定日期)是月復祭廣德王
　　七月八祭
立秋日祭白帝于西郊立秋後辰日祀靈星于國城西
南立秋日祭西岳金天王西鎮成德公西海廣潤王西
瀆靈源公(以上著/定日期)薦獻太清宫享太廟(以上至/時卜日)
　　八月八祭
上丁釋奠文宣王上戊釋奠武成王秋分祀夕月於西
郊社日祭太社太稷(以上著/定日期)祭馬祖享文敬太子惠昭
太子廟(以上至/時卜日)
　　九月二祭
季秋大享明堂享前二日告憲宗一室(以上至/時卜日)
　　十月十祭
立冬祀黑帝於北郊立冬後亥日祀司中司命司人司
禄於國城西北立冬日祭北岳安天王北鎮廣寕公北
海廣澤王北瀆清源公(以上著/定日期)薦獻太清宫享太廟祭
神州地祇於北郊祭前二日告高祖一室(以上至/時卜日)
　　十一月六祭
冬至日祀昊天上帝于圜丘祀前二日告太祖一室(以/上)
(著定/日期)貢舉人謁先師祭馬歩享文敬太子惠昭太子廟
(以上至/時卜日)
　　十二月六祭
寅日蜡祭百神于南郊夘日祭太社太稷辰日臘享太
廟奏祥瑞(以上著/定日期)季冬太清宫奏祥瑞藏冰祭司寒東
冰井西冰井並同日用(以上至/時卜日)
開元九年六月五日太常奏曰伏准唐禮祭五岳四瀆
皆稱嗣天子祝版皆進署切以舜典五岳視三公四瀆
視諸侯則不合稱嗣天子及親署其祝文伏請稱皇帝
謹遣某官某致祭于岳瀆之神從之
二十三年正月七日勅承前所給明衣多於齋夕付物
既不先造徒有其名自今以後明衣絹布並祠前五日
先給𫝊監祭使具㸃閱仍永為常式至大厯六年十一
月三日勅自今以後五品以上及監察御史太常博士
宜准式給明衣絹及浴巾餘准常例其布絹支左藏庫
青苗物充其月二十日詔自今以後有大祭宜差丞相
特進少保少傅尚書賓客御史大夫攝行事至天寶七
年六月八日勅自今已後每差攝祭官宜令吏部採擇
朝廷有德望者充
天寶五年五月専知祠祭使王璵奏諸色祭官等並寛
縱日久不懼刑憲當祭之日或逢泥雨或值節序盡皆
請假曾無形跡今後臣皆私自察訪實無事故妄請假
及不肅敬者録名奏聞望加貶責應縁行事或稍後到
小疎遺望請董事大小便牒所司奪其俸禄勅㫖從之
九年十一月三日制曰春秋祭享用存昭敬祝史陳信
必在正辭茍名位之或乖於上下而非便承前有事宗
廟皆稱告享兹乃臨下之辭頗乖尊上之義静言斯稱
殊未為允自今以後每親告享太清太微宫改為朝獻
有司行事為薦享凡諸陵改為朝拜有司行事為拜陵
應縁諸事告宗廟者並改為奏其郊天后土及諸祀祝
文云敢昭告並改為敢昭薦以為告者臨下之制故也
式從變禮庶表誠心宣示中外令知朕意其載四月二
十九日制頃者每祀黄帝乃就南郊義實有乖禮亦非
便稽諸體式理固不然宜於皇城内西南就坤地改置
黄帝壇朕當親祀以昭誠敬仍令中書門下與禮官等
更深詳定聞奏至十二月三日詔禮神以玉奠取其誠
精潔表心温潤合德自馮紹貞奏後有司用珉禮所謂
君子貴玉而賤珉不可用也况國家之富有萬方之助
祭豈於天地宗廟奠玉有虧自今以後禮神六器宗廟
奠玉並用真玉諸祀用珉如以玉難得大者寧小其制
度以取其真
寶應三年五月四日吏部尚書劉晏奏諸色祠祭委禮
儀使撰禮料為常式祭前㸃檢祭器及饌物明衣有不
在者所由量事科決其行事官若出齋宫及不到明衣
及科不得妄制曰可
上元元年四月赦文有司所立秘祝之法或移于嵗或
移於人君人之心寧所忍也自今以後削去其法其中
祀下祀并雜祭禮等一切停其諸應合祭禮列于常典
所用祭料一依古制務從減省以副朕心至貞元元年
二月十七日太常卿崔縱奏立春後丑日祀風師立夏
後申日祀雨師立秋後辰日祀靈星立冬後亥日祀司
中司命司人司禄准上元元年制中祀小祀一切並停
至永泰二年有勅復風師雨師其靈星司中司命等壇
宜令所司准開元禮配享
大厯七年八月禮儀使楊綰奏祀官祀前一日從齋所
集於太常寺一時赴祭所如祭在皇城内者則不集制
從之仍永為常式至十四年六月十八日大内皇城留
守張景所奏得御史臺牒景風安上等門每至祠祭日
縁祭官到尚書省受誓誡了赴朝准舊例合早開又准
監門式皇城門無文早開勅㫖自今以後祠祭受誓誡
官其日既赴尚書省不須入朝貞元六年正月詔書官
有私喪公除者聽赴宗廟之祭初御史監察者闗白禮
凢有緦麻以上喪不得享薦於是吏部奏申明格令使
行之可守九月襂服既葬公除及聞哀已滿者請許告
服赴宗廟之祭其同宫未葬雖公除者請依前禁之輕
重有倫以一王法從之八年七月將作監元亘當攝太
尉薦祭享昭德皇后廟以其私忌日不受誓戒為御史
劾奏令尚書與禮官法官集議於是尚書左丞相盧邁
等奏曰謹按禮記云大夫士將奏祭于公既視濯于父
母死猶是奉祭也又按唐禮散齋有大功喪致齋有周
親喪齋中疾病則還家不奉祭祀皆無忌日不受誓戒
之文雖假寧令忌日有給假一日春秋之義不以家事
辭王事今一旦以假寧常式而廢攝祭新命酌其輕重
誓戒則崇祀之嚴校其禮式忌日乃循常之制詳求典據
縁薦獻不宜以忌日為辭由是亘坐罰
元和三年四月太常禮院上言太廟時享乃告廟朔望
薦食同日謹按禮祭不欲數伏以太廟禘祫祭禮重于
時享准禮時享與禘祫同月即其月但行禘祫不行時
享蓋不欲煩是禮先重者今時享月于朔望薦食詳求
禮情參酌輕重于時享之月其朔望薦食亦合便停若
兩禮兼行即祭恐煩黷伏請每至時享及臘享但行享
禮其月朔望薦食請停餘月一准舊制如告廟日與朔
望薦食日同伏請先行告禮然後薦食所冀疎數有節
合于禮中從之
長慶二年十一月監察使監察御史蘇景𦙍奏祠祭稱
定出齋宫等舊例准廟參不到四品以上罰二千文五
品以上罰一千文伏縁所罰稍輕更請加罰詔曰郊廟
之儀本於恭恪罰輕生慢須議稍加自今以後有臨祭
出齋者宜罰一月俸仍委監察使每具所罰官名銜聞
奏
太和九年十一月兵部尚書判太常卿充禮儀詳定使
王起請創造禮神元寶玉奏議曰邦國之禮祀為大事
拜璧之儀經有前規謹按周禮祀天地四方以蒼璧祀
天黄琮禮地青珪禮東方赤璋禮南方白琥禮西方𤣥
璜禮北方又有四珪以禮天兩圭有邸以禮地圭璧以
祀日月星辰凡此九品器皆禮神之玉也又云以禋祀
昊天上帝鄭𤣥云禋烟也為玉幣祭訖燔之而升烟以
報陽也今與開元禮儀同此則焚玉之騐也又周禮掌
國之玉鎮大寶器若大祭訖事而藏之此則收玉之証
也梁代崔靈恩撰三禮義宗云凢祭天神各有二玉一
以禮神一則燔之禮神者訖事却收祀神者與牲供燎
則靈恩之義合于禮經今國家郊天地祀神之玉常用
禮神之玉則無臣等請下有司精求良玉創造蒼璧黄
琮等九器祭訖則藏之其燎則依常式從之
　　牲牢
武德元年十一月九日詔祭祀之本皆以為身窮民事
神有乖正直殺牛不如禴祭明德即是馨香望古推今
民神一揆其祭圜丘方澤宗廟以外並可止用少牢舊
用者宜用特牲待時和年豐然後克修常禮
開元二十二年正月一日勅自古聖帝明王岳瀆海鎮
祭用牲牢餘並以酒脯充奠
天寶二年閏二月勅祭必奉牲禮有歸胙蓋將興施惠
之教以廣神明之福比來胙肉所進頗多自兹以後即
宜少進仍分賜祭官及應入衙常參官厨共食六載正
月赦文祭祀之典犠牲所備將有逹於䖍誠蓋不資於
廣殺自今以後每大祭祀應用騂犢且令所司量減其
數仍永為常式其年起請天地合祭四時各用二犢五
常迎氣各用一犢冬至圜丘用一犢夏至方澤用一犢
九宫貴神四時祭每祭各用一犢神州用一犢太廟五
享每用一犢東京准上文宣王三祭每祭各用一犢
京三祭五岳每載一祭各用一犢右據舊料每載用犢
五百一十四頭今請減一百六十五頭既用三十九頭
餘祠享並請停用犢至上元二年九月二十二日赦文
國之大事郊祀為先貴其至誠不美多品黍稷雖設猶
或非馨牲牢空多未為能享圜丘方澤任依常式宗廟
諸祠但臨時獻熟用懷明德之馨庶合西隣之祭其年
起請昊天上帝太廟各太牢一羊豕各三餘祭隨事而
供(太廟羊豕/舊各九頭)
大厯六年十二月三日勅五方上帝九宫並大祀朝日
夕月百神大社先農釋奠並中祀自今以後大祀用犢
中祀用猪羊各一委所司支給送太常入滌其副准前
貞元十八年五月太僕奏每年四季送太常入滌羊犢
送後或稱暴死准式埋訖慮有侵冒真偽難明伏以毛
色羊犢甚難擇採如有病死者望還太僕卿准數送替
庶易辨明永為常式制曰可
　　忌日
貞觀十九年太宗親征高麗以五月五日行至遼陽既
屬高祖忌日八座奏言臣等謹按禮云君子有終身之
憂而無一朝之樂此所謂星迴嵗改親沒同辰思其居
處不為樂事今陛下親御六軍已登冦境庶務繁擁伏
待制決可以尊先聖之常經畧近代之一志望請所有
軍機要務百司依式聞奏手詔答曰今既以軍戎大事
不可失在機速所以仰順古風俯從今請神功元年七
月清邉道大總管建安王攸宜破契丹凱還欲以是日
詣闕獻俘内史王及善以為軍將入城例有軍樂今既
國家忌月請備而不奏鳳閣侍郎王方慶奏曰臣按禮
經但有忌日而無忌月晉穆帝納后用九月其月是康
帝忌月于時疑不定下太常禮官荀訥議稱只有忌日
無忌月若有忌月即有忌時忌嵗益無禮據當時從訥
所議軍樂是軍容與常樂不等臣謂振作於事無嫌
貞元五年八月勅天下諸上州並宜國忌日准式行香
十二年五月詔先聖忌辰纔經叙慰戚里之内固在肅
恭而乃遽從燕遊飲酒作樂既乖祀法須有所懲前邠
州長史郭煦宜於袁州安置前南郭縣尉郭晅於栁州
安置曹自慶配流冰州其駙馬郭曖王仕平仍令勒歸
私第先是初經代宗忌辰駙馬諸親悉詣銀臺奉慰及
迴王仕平遂邀駙馬郭曖張昭賢張怙及曖女婿嗣許
王昭曖堂弟煦晅用教坊音聲詣曹自慶並于宅中歡
樂上怒之因有此詔尋亦許曖及士平出入
永貞元年十二月中書門下奏昭成皇后竇氏按國史
長壽二年正月二日崩其時縁則天臨御用十一月建
子為嵗首至中宗復舊用夏正即正月行香廢務日須
改正以十一月二日為忌
元和元年正月修撰官太學博士韋公肅上疏曰准禮
無忌月禁樂今太常及教坊以正月是國家忌月停習
郊廟享宴之音中外士庶咸罷慶樂伏尋經典切恐乖
宜臣謹按禮記有忌日不樂無忌月之文漢魏以降代
襲斯㫖惟晉穆帝將納后以康帝忌月下議禮官荀訥
王洽曹躭王彪之並當時知禮者皆稱有忌日無忌月
若有忌月即有忌時忌嵗益無禮據時從其議伏以仍
前所禁皆在二十五月之中今既代逺禮須改革臣又
聞統人立法必守先王之常經企及俯就不違聖哲之
明訓下盡羣言上留𤣥鑒不以私懷而踰于禮節又記
曰禫月從樂明王制禮漸去其情不應以追逺而立禮
反重也今太常停習郊廟之樂是反重而慢神有司禁
中外之音是無故而去樂詳其前典情禮不倫考其沿
襲又無所據儻陛下正因循之越度法經典之明文得
禮之宜𫝊于史册天下幸甚詔𫝊中書門下令召太常
卿與禮官等學官詳議可否中書門下奏曰忌日太常
寺及教坊悉停閱習中外士庶亦皆禁㫁准禮及歴代
典故並無忌月禁樂請依常教習者勅㫖宜依其士庶
之家亦宜准此
開成四年十月戸部侍郎崔蠡奏臣伏以國忌行香事
不師古聖心求理動法典章臣頃于延英奏陳願有釐
革陛下令史官尋討起置無文昨日閣中再承顧問雖
因循未變亦無損于盛朝而除去不經冀流著於異日
勅㫖朕以郊廟之禮奉在祖宗備物盡誠庶幾昭格恭
惟忌日之感所謂終身之憂而近代以來歸依釋老徴
二教而設食㑹百辟以行香將以仰奉聖靈㝠資福祐
有異皇王之術頗乖教義之宗昨因崔蠡奏論遂遣討
尋本末經文令式曾不該載世俗因循雅重釐革其京
城及天下州府國忌日寺觀設齋行香起自今以後並
宜停其月御史臺奏請國忌日天下依舊不舉樂不視
事不鞭笞伏以道釋二教漫澶虚無陛下審所歸依誠
契至理但以列聖忌日行香及兹修崇示人廣孝兼以
天下州縣不舉樂不視事不鞭笞以此海内蒼生常知
列聖廟號令既停罷行香之後勅内又無其日徹樂廢
公止行如舊之文伏恐遐逺之地迷其所向便與居常
之日率皆無殊臣思此事終闗聖慮禮曰君子有終身
之憂而無一朝之患故忌日不樂謂不舉吉事也伏願
陛下聖睿留想若以設齋資福事屬不經起今罷之已
有詔㫖其日天下州縣不舉音樂不視公事不行鞭笞
伏請重下明制依前遵守則凡在遐陬逮于蠻貊不忘
廟號有禆孝理之源勅㫖設齋行香近已釐革遏密停
務自有典常臺司舉奏意在詳密宜依至宣宗即位奉
勅先以列聖忌辰行香既久合申㝠助用展孝思其京
城及天下州府諸寺觀國忌行香一切仍舊
太和七年三月勅准令國忌日惟禁飲酒舉樂至于科
罰人吏部無明文但縁其日不合釐務官曹即不得決
㫁刑獄大小笞責在禮律固無所妨起今後縱有此類
臺府更不要舉奏(均王傅王堪男損國忌日于私第決/責從人為御史臺所奏遂下此勅)
十五年五月太常禮院奏睿宗神主祧遷其六月二十
日忌并昭成皇后十二月二日忌准禮合廢從之
開成四年五月太常寺奏今月二十二日祀先農於東
郊其日與穆宗皇帝忌日同太和七年十二月八日季
冬蜡祭百神與敬宗皇帝忌日同准其年十二月六日
勅近廟忌辰奏樂非便冬季蜡祭又不可移變禮從宜
古有明據宜令其日懸而不樂庶叶典經今月二十二
日祀先農欲准先勅懸而不樂從之
天祐二年八月八日太常禮院奏今月十二日昭宗皇
帝忌其日百官閣門奏慰後赴寺行香請為永式從之
　　諱
武德九年六月太宗居春宫總萬幾下令曰依禮二名
義不偏諱尼父逹聖非無前㫖近代以來曲為節制兩
字兼避廢闕已多率意而行有違誥令其官號人名及
公私文籍有世及民兩字不連續者並不須避
永徽二年十月七日尚書左僕射于志寧奏言依禮舍
故而諱新故謂親盡之祖今皇祖𢎞農府君神主上遷
請依禮不諱從之
顯慶五年正月一日詔孔宣設教正名為首戴聖貽範
嫌名不諱比見抄寫古典至于朕名或缺其㸃畫或隨
便改換恐六籍雅言會意多爽九流通義指事全違誠
非立書之本自今以後繕寫舊典文書並宜使成不須
隨義改易
延和元年賈曾除中書舎人固辭以父名忠同音議者
以為中書是曹司名又與曾父音同字别於禮無嫌曾
乃就職
永貞元年十二月改淳州為蠻州睦州還淳縣為清溪
縣横州淳風縣為從化縣淳于姓改為于以音與憲宗
名同也論者以古不諱嫌名若禹與雨驅與區臨文不
諱若文王名昌武王名發周詩曰克昌厥後又曰一之
日觱發魯莊公名同春秋曰同盟于幽宣公名午書曰
陳侯午卒之類是也今古時變故廣避焉初憲宗為廣
陵王順宗詔下將册為皇太子數日兵部尚書王詔上
陳請改名紹本名與憲宗諱同時君子非之曰皇太子
亦人臣也東宫之臣當請改耳奈何非其屬而遽請改
名以避豈得為以禮事上耶左司員外郎李藩曰歴代
故事皆因無經學之臣而失之卒不可復正多此類是
時常貫之為監察御史名與東宫同獨不請改既而下
詔以陸淳為給事中改名質充皇太子侍讀貫之不得
已乃上疏改今名大臣溺于風俗以為細事而不正之
非故事也
開成元年十一月中書舎人崔龜從奏前婺王府參軍
宋昻與御名同十年不改昨日參選追騐正身改更稍
遲殊戾勅㫖宜殿兩選
會昌六年四月二十日勅中外官寮有名與御名同者
及文字㸃畫相似今後即任奏改音韻文字㸃畫不同
不在奏改之限
咸通十二年七月待御史李谿以奏狀内字與廟諱音
同罰一季俸復執奏曰臣按禮記不諱嫌名又職制律
諸犯廟諱嫌名不坐注云若禹與雨謂聲則同而字則
異也今若受罰是違典例乃免之
天祐元年二月二十九日中書門下奏太常寺止鼓兩
字敔字上犯御名請改曰肇從之
　唐會要卷二十三
欽定四庫全書
　唐會要卷二十四
　　　　　　　　　　　　　　宋　王溥　撰
　　受朝賀
舊制元日大陳設(皇太子獻夀次上公中書令奏諸州表/黄門侍郎奏祥瑞戸部尚書奏諸州)
(貢獻禮部尚書奏諸蕃貢獻大史奏雲物侍中奏禮畢/然後中書令又與供奉官獻夀時殿上皆呼萬嵗按舊)
(儀闕供奉官獻壽禮但依位次立禮畢竟無拜賀開元/二十五年李林甫革其舊儀奏而行之冬至亦然)
貞觀十三年十月三日尚書左僕射房𤣥齡奏天下太
平萬幾事簡請三日一臨朝詔許之至二十三年九月
十一日太尉無忌等奏請視朝坐日上報曰朕登大位
日夕孜孜尤恐壅滯衆務自今以後每日常坐其後至
永徽二年八月二十九日下詔來月一日太極殿受朝
此後每五日一度太極殿視事朔望朝即永為常式
顯慶二年二月太尉長孫無忌等奏以天下無虞請隔
日視事許之
聖厯三年正月制朝官有期喪大功未葬不得朝賀
神龍元年二月朝則天皇帝於上陽宫因勅每十日一
朝左臺侍御史盧懷慎上表曰臣聞昔漢祖受命五日
一朝太公於櫟陽宫今日陛下豈不欲為此乎臣度其
事業與此有異夫漢祖起布衣登皇極有天下尊歸於
父故行於此耳今陛下守文繼統嗣武開基奉三聖之
休烈當千齡之寶命順天立極葢曰其常不知何為更
用此道逺自三五洎乎夏殷聖帝明王臣所覽見未有
用此者陛下安所取哉臣聞事不師古匪説攸聞禮煩
則瀆抑其有義况應天去提象纔至二里餘騎不得行
列車不得方軌於兹屢出假令愚人萬一有犯屬車之
塵者陛下雖罪之何及縱使萬全亦非慎重之道也臣
望陛下從今以後遵其内朝一則有暢於凊温二則無
煩於出入敬慎之道誰曰不然必長至在辰元正布厯
應天納祜行慶有期則願陛下備法駕周羽儀然後出
朝亦示天下大禮也居常之日竊願陛下思之其年四
月二十七日上以時屬炎暑制令每隔日不坐右拾遺
靳恒上疏諫曰臣聞昔漢制反支日亦通奏事又光武
在軍躬自覽疏明帝撫運夜必讀書豈以四氣炎寒妨
于政理况陛下紹登大位初啓中興六合之内莫不延
首傾聼威恩未著忠信未孚勤勞者未逹寃滯者未舉
逋逃者未還浮偽者未息兼之國用凋敝倉廩空虛獄
訟猶繁澆淳尚雜外逼凶冦調發未寧内切饑寒衣食
不足人思陛下企望太平乆矣陛下固宜兢兢業業居
安慮危絶嗜慾之源從清静之化宵衣旰食以答蒼生
之望簡賢任能以救蒼生之弊使天下翕然一變化俗
奈何以其微熱遂闕一日萬幾之事六合之内家到户
說必謂陛下安其宫室重其宴閒忽於黎庶怠於聴政
復何以逹堯心於天下復何以垂令範於後代臣愚竊
為陛下有所嘆息
開元八年九月初正冬朝會宴見蕃國王臨軒設樂懸
陳車輅備麾仗其朝日受朝儀注減半其年十一月十
三日中書門下奏曰伏以十四日冬至一陽初生萬物
潛動所以自古聖帝明王皆以此日朝萬國觀雲物禮
之大者莫逾是時其日亦祀圜丘皆令聴攝官行事質
明既畢日出視朝國家以來更無改易縁脩新格將其
日祀圜丘遂改用小冬日受朝若親拜南郊受賀須改
既令攝祭理不可移伏請改正從之因勅自今以後冬
日受朝永為常式至天寶三載十一月五日甲子冬至
勅伏以昊天上帝義在尊嚴恭惟祭典每因冬至既於
是日有事圜丘更受朝賀實深兢惕自今以後冬至宜
取以次日受朝仍永為常式至永泰二年十一月三日
詔以十三日甲子冬至令有司祭南郊於含元殿受朝
賀至建中二年十一月二十日勅宜以冬至受朝賀
天寶六載十二月二十七日勅中書門下奏承前諸道
差使賀正十二月早到或有先見或有不見其所賀正
表但送省司又不通進因循日久於禮全乖望自今以
後應賀正使並取元日隨京官例序立便見通事舎人
奏其表直送四方館元日仗下候一時同進勅㫖依
大厯九年十一月八日勅故源王發引遷神廢冬至朝
賀十四年十二月三十日勅元日門下侍郎奏祥瑞宜
停至貞元四年十一月十三日中書侍郎李泌奏冬至
朝賀請准元日中書令讀諸方表勅㫖宜依
建中元年十一月朔御宣政殿朝集使及貢士見自兵
興以來典禮廢墜州郡不上計内外不會同者二十五
年至此始復舊典(州府計至者一/百七十有三)二年正月朔御含元
殿四方貢獻列為庭實復舊例也
貞元七年四月二十八日勅昔者聖賢仰觀法象因天
地交會之序為父子相見之儀沿襲成風古今不易王
者制事在於因人酌其情而用中順其俗而為禮咸覿
之義既行父子之間資事之情豈隔君臣之際申恩卿
士自我為初自今以後每年五月一日御宣政殿與文
武百寮相見京官九品以上外官同朝奏在京者并聴
就列宜令所司即量定儀注頒示仍永編禮式(本以五/月一日)
(隂生臣子道長君父道衰非善月也因創是日朝見之/儀初欲冕服御宣政殿屬塗潦乃以常服御紫宸殿)
至元和三年四月詔五月一日御宣政殿受朝賀禮儀
停(先是創有此禮自後亦不多行至是/上以術數之說禮經不載遂罷之)九年正月朔上
御紫宸殿受朝賀退賦觀仗歸營詩十一年十一月月
南至不受朝賀以司徒馬燧出葬故也
會昌二年四月中書門下奏元日御含元殿百官就列
惟宰相及兩省官皆未索扇前立於檻欄之内及扇開
便侍立於御前三朝大慶萬拜稱賀惟宰相侍臣同介
胄武夫竟不拜至尊而退酌於禮意事未得中臣等商
量請御殿日昩爽宰相兩省官對班於香案前俟扇開
通事贊兩省官再拜訖遂陞殿侍立從之
咸通四年五月朔宴回鶻於上清殿非常例也
　　諸侯入朝
貞觀元年十一月梁州都督竇軌請入朝上曰君臣共
事情猶父子外官久不入朝情或疑懼朕亦須數見之
問以人間風俗許令入朝至十五年正月上謂侍臣曰
古者諸侯入朝有湯沭邑芻禾百車待以客禮漢家故
事為諸州刺史郡守創立邸舎於京城頃聞都督刺史
充考便至京師皆賃房與商人雜居既復禮儀不足必
是人多怨嘆至十七年十月一日下詔令就京城閒坊
為諸州朝集使造邸第三百餘所上親觀焉至永淳二
年闗中饑乏諸州邸舎漸漸殘毁至神龍元年司農卿
趙履温希媚權要奏請出賣並盡至建中元年十月二
十九日勅每州邸第令本州量事依舊營置至三年五
月十四日戸部奏若令州府自買事又煩費伏請以官
宅三十所分配共住過事却收勅㫖宜依二十年有司上
言按漢儀注朝賀正月常一王四侯十餘載一至又按
史記諸侯王朝凢四見留長安不過三十日今諸王入
朝者甚多非謂示之簡要𢎞之禮節既乖古制有虧前
典臣請每嵗二王入朝禮畢還藩敢以義請從之
顯慶二年十二月勅諸都䕶刺史入朝日及新授未辭
因便在京朝會一事以上並同京官
先天二年十月勅諸蕃使都府管羈縻州其類極廣每
州遣使朝集頗成勞擾應須朝賀委當蕃都督與上佐
及管内刺史自相通融明為次第每年一蕃令一人入
朝給左右不得過二人仍各分頒諸州貢物於都府㸃
檢一時録奏開元八年十月勅諸督刺史上佐每年分
蕃朝集限十月二十五日到京十一月一日見其年十
一月十二日勅諸州朝集使長官上佐分蕃入計如次
到有故判司代行未經考者不在禁限其員外同正員
次正官後集
十四年二月勅嶺南五府管内郡武安萬安等三十二
州不在朝集之限其承前貢物者並附都府貢進十八
年十一月勅靈勝涼相代黔雟豐洮朔蔚媯檀安東疊
廓蘭鄯甘肅𤓰沙嵐鹽翼戎慎威西牢當郎茂驩安北
庭單于會河岷扶柘安西静悉姚雅播容燕順忻平靈
臨薊等五十九州為邉州揚益幽潞荆秦澧廣桂安等
十州為要州都督刺史並不在朝集之例
二十二年十一月勅諸朝集使十日一參朔望依常式
應須設食等准例處分
永泰元年正月宰臣王縉等奏春秋之義臣子一例今
後有大臣入朝百寮望請朝罷於中書行相見之禮其
宴餞准故事於鴻臚亭集從之(時上優寵大臣入覲之/日建百官朝罷行相見)
(之/禮)
大厯十四年六月勅諸州刺史上計如式
建中二年七月二十二日勅諸州府今年朝集使宜且
權停其貢物及文解等准例今考典赴一都
貞元十三年徐州節度使張建封來朝及命歸鎮上御
製詩以賜之(牧守共所重才賢生為時宣勞自擢授越/次膺藩維入覲展遐戀臨軒慰來思忠誠)
(在方寸感激陳情辭報國爾所尚恤人余是資歡宴不/盡懷車馬當還期穀雨將應候行春應未遲勿以千里)
(遙而云/無已知)又命中使齎所執鞭以賜之曰以卿大節嵗寒
不移故賜此鞭以表之十七年閏正月夏州節度使右
僕射韓全義來朝自入覲及歸不見不辭于正朝(時全/義自)
(夏州節度使為蔡州招討及赦呉少/誠全義至闕不見不辭于正朝也)
元和十四年六月魏博節度使田𢎞正來朝賜宴于麟
德殿其大將三百餘人賜物有差
十五年二月勅淄青統押海蕃每年皆有朝事比差部
領人數校多今後差官正試相兼不得過五人
長慶四年勅節度觀察使入朝不得别有進獻
會昌元年六月勅東川節度使鄭復雖稱有疾擅離本
道宜釋放以後藩鎮如更違越必舉憲章
大中五年正月勅自今以後諸道節使防禦經畧等使
有請覲者但先獻表章請得詔㫖許允即任進發務使
行止之際臨時不失事機
　　二王三恪
武德元年五月二十二日詔曰革命創業禮樂變於三
王脩廢繼絶德澤隆於三代是以鳴條克罰把用夏郊
牧野降休宋承殷祀爰及魏晉禪代相仍山陽賜號於
當塗陳留受封於典午上天迴睠授厯朕躬隋氏順時
遜其寶位敬承休命敢不對揚永作我賓宜開土宇其
以莒之酅邑奉隋帝為酅公行隋正朔車旗服色一依
舊章仍立周後介國公其為二王後至二年五月酅公
薨追崇為隋帝諡曰恭
貞觀二年八月制曰二王之後禮數宜崇寢廟不嚴廪
餼多闕非所以追崇先代式敬國賓可令所司量置國
官營立廟宇
永昌元年十一月一日制以周漢之後為二王仍封舜
禹成湯之裔為三恪至神龍元年五月十日制宜依舊
以周隋為二王後
開元三年二月勅二王後每年四時享廟牲及祭服祭
器並官給及帷幄几案有闕亦官給主客司四時省問
子孫准同正三品䕃隋後每年給絹三百疋米粟三百
石周後每年賜絹二百疋粟二百石並春秋支給仍准
見承襲人親兄為分襲者與三分餘各一分兄弟有得
職事官者其物即還見襲人十五年閏九月勅二王後
為賓者會賜同京官正三品其夫人亦同諸王公以下
無子孫以兄弟之子曾經侍養者聴承襲(贈爵者/亦准此)若死
王事雖不曾經侍養亦聴承襲又二王後犯罪當除爵
者改立次賢
天寶七載五月十三日制自古帝王建邦受命必敬先
代周備禮文既存三恪之位漢從損益惟立二王之後
自兹以降且復因循將廣繼絶之恩式𢎞復古之道宜
於後魏子孫中擇揀灼然相承者一人封為韓公准酅
介公例立為三恪
九載六月六日處士崔昌上封事推五行之運國家上
承周漢其周隋不合為二王後請廢詔下尚書省集公
卿議昌負獨見之明羣議不能屈會集賢學士衛包抗
表陳論議之夜四星聚於尾宿天象昭然上心遂定乃
求殷周漢後為三恪廢韓介酅等公以昌為贊善大夫
包為虞部員外郎至十二年五月九日魏周隋依舊為
三恪及二王復封韓介酅等公其周漢魏晉齊梁帝王
廟依舊祭六月九日崔昌衛包等俱貶官太和五年正
月酅國公楊元溱奏臣先祖隋文帝等陵四所在鳳翔
一所揚州兩所京兆府一所准去年四月九日勅二王
後介國公先祖陵例每陵每月合給看守丁三人鳳翔
府已䝉給丁訖其京兆府及揚州未䝉准勅例給勅㫖
各令州府准元勅處分
開成五年十月勅介公宇文士元亡宜輟今月五日朝
參便為常式
會昌三年八月中書門下奏二王後為國賓又是一品
前年方與輟朝請編入令式從之
　　朔望朝參
貞觀二十二年十月八日令百寮朔望日服袴褶以朝
永徽元年十月五日京官文武五品依舊五日一參
神龍元年四月十四日初令文武官五品以上每朔望
參日陞殿食
先天二年十月勅文武官朝參著袴褶珂繖者其有不
著入班者各奪一月俸若無故不到者奪一季禄其行
香拜表不到亦准此頻犯者量事貶降其衣冠珂繖仍
許著到曹司
開元中蕭嵩奏每月朔望皇帝受朝於宣政殿先列仗
衛及文武四品以下於庭侍中進外辦上乃步自序西
門出陞御座朝罷又自御座起步入東序門然後放仗
散臣以為宸儀肅穆升降俯仰衆人不合得而見之乃
請備羽扇於殿兩廂上將出所司承㫖索扇扇合上座
定乃去扇給事中奏無事將退又索扇如初令為常式
開元二十五年御史大夫李通奏每至冬至及縁大禮
應朝參官并六品清官並服朱衣餘六品以下許通著
袴褶如有喪故准式不合著朱衣袴褶者其日聴不入
朝自餘應合著而不著者請奪一月俸以懲不恪制曰
可
天寶三載二月三十日勅百官朔望參應服袴褶并著
珂繖至閏二月一日宜停自今以後每逢此閏仍永為
常式
六載九月二十一日勅自今以後每朔望朝晩於常儀
一刻進外辦每座喚仗奉朝從容至閶門入至陛外不
須趨走百司無事至午後放歸無為守成宜知朕意至
十二載十一月十三日御史中丞吉温奏請京官朔望
朝參者朱衣袴褶五品以上著珂繖制曰可十三載九
月御史中丞吉温奏朔望朝參望自今以後除伎術官
外餘官不到兩人以上者及本司官長各奪一季禄五
人以上者奏聴處分至冬應合著袴褶并珂繖者不具
者請准勅彈奏從之
十四載三月一日勅常參官分日入朝尋勝宴樂
乾元三年四月十五日勅員外郎五品以上常參官自
今以後非朔望日許不入賊平之後依舊常參(時安史/據河洛)
(故/也)
廣德二年九月一日勅朝官遇泥雨准儀制令停朝參
軍國事殷若准式停恐有廢闕泥既深阻許延三刻𫝊
㸃待道路通依常式以後亦宜准此
天厯七年六月御史大夫李栖筠奏伏以朝廷之儀義
當祗肅今者以手力資錢比俸禄舊罰請准永泰元年
八月勅為定其一司之中有三人以上是參官其日並
不到者本司長官請罰一月手力資錢其一月内三度
不到者雖每度有罰亦准前罰一月資錢每月仍便於
左藏庫折納其有久不朝謁并假過百日以上者望令
本司録奏如相容隠臺司訪察彈奏餘請依勅處分從
之
又文武常參官或有晚入并全不到及班列失儀查御
史臺録名牒所由奪一月俸經三度以上者彈奏准開
元二十二年三月勅如聞朝官仗下多出側門及中書門
下不散自今以後宜令臺司檢察除公事見宰相一切
從正門出違者彈奏又准乾元元年勅朝參官無故不
到奪一月禄貞元二年八月一日御史中丞竇參奏准儀制
令泥雨合停朝參伏以軍國事殷恐有廢闕請令每司長
官一人入朝有兩員并副貳亦許分日其夜甚雨至明
不止許令仗下後到外廊食訖入中書其餘官及王府
長官並請停朝任於本司勾當公事泥雨經旬亦望准
此
七年十一月詔常參官入門不得奔走其有周以下喪
者禁襂服復衣綾袍金玉帶初金吾將軍沈房有弟喪
公服不衣襂服入門上問宰臣董晉對曰准式朝官有
周以下喪者許服絁縵衣不合淺色上曰南班何得有
之對曰因循而然又曰在式朝官皆以綾為袍五品以
上服金玉帶取其文綵華飾以奉上也昔尚書郎含香
此意也
八年十月復命金吾置門籍
十二年四月御史中丞王顔奏吏部兵部禮部侍郎郎
中員外郎共一十二員起去年十一月一日至今年三
月三十日並不朝參此謂選限内不朝又憑格勅去三
月二十一日輟朝前件官並闕奉慰臣按中書門下省
并兵部吏部勅格無文伏以國朝故事開元以前自假
節日百官盡入朝至天寶五載始放旬節假日不入近
年又賜分日伏縁優貸之厚反致慢易之愆請自今以
後吏部兵部尚書侍郎除試人銓注曹官并禮部侍郎
兵部南曹官試人及入宿日其餘朝參等官並准式尋
為吏部兵部禮部奏舉詔又可之
十三年正月御史臺奏諸司常奏文官隔假三月以上
並横行奏假其武班每月先配九參比來或經冬至及
嵗寒食等三節假滿不足本配入日並不横行事實乖
闕請從自今以後每經三節假滿縱不是本配入日亦
請依文官例參從之其年六月十二日勅卿等朝謁是
常或隂雨不聞鼓聲則不免奔波走馬忽有墜損深軫
朕懷自今以後縱鼓聲差池亦不得走馬及時暑稍甚
雨雪泥潦亦量放朝參
十五年四月膳部郎中歸崇敬以百官朔望朝服袴褶
非古禮上疏曰按三代典禮兩漢史籍並無袴褶之制
亦未詳所起之由隋代以來始有服者事不師古請罷
之奏可
元和元年三月准吏部兵部尚書侍郎郎官并禮部侍
郎御史中丞武元衡奏前件等司近起十月至來年三
月稱在先選舉限内不奉朝參令式無之禮敬斯闕一
年之内半嵗不朝去貞元十二年中丞王顔奉勅釐革
載在明文㝷又因循輒自便改若以兵部禮部舉選限
内事繁即中書門下御史臺度支京兆府公事至重朝
請如常而况旬節已賜歸休常參又許分日一月之内纔
奉十日朝參其間甚熱甚寒皆䝉預放臣以為王顔舉
奏甚詳當時勅文處分甚備請准貞元十一年四月勅
㫖自今以後永為常式他年妄改條請委臺司彈奏庶
使班行式序典法無虧依奏
二年十二月御史臺奏文武常參官准乾元元年三月
勅如有朝堂相弔慰及跪拜待漏行立不序談笑喧譁
入衙門執笏不端行立遲慢至班列立不正趨拜失儀
言語微喧穿班仗出閣門不即就班無故離位廊下食
行坐失儀語閙入朝及退朝不從正衙出入非公事入
中書每犯奪一月俸今商量舊條每罰各減一半有犯
必舉不敢寛如所由指揮尚抵拒飾非即請准舊例録
奏貶官從之
四年十月御史中丞李夷簡奏准貞元十二年四月中
丞王顔元和元年三月中丞武元衡奏兵部吏部禮部
侍郎官每年舉選限内不奉朝參又今年所造選格不
詳勅文復請明日朝參臣合彈奏勅宜准貞元十二年
四月勅處分
九年十二月勅起來年正月以後每朔望日刑部侍郎
郎中員外大理卿少卿及中丞一人侍對其日宰相并
次對中朝官並不用來
十年三月壬申朔御延英殿召對宰臣故事朔望日御
宣政殿見羣臣謂之大朝𤣥宗始以朔望陵寢薦食不
聴政其後遂以為常今之見宰臣特以事召也其年六
月勅御史臺自今以後常參官每入班以見到人名銜
進來其朔望及雙日勿進是月詔自今以後許寅後二
刻𫝊㸃及是質明後朝騎有尚在街中者特坐紫宸殿
久之而朝班未至因命宰臣宣諭之乃復(時命宰臣戒/九卿御史以)
(中丞裴度/遇盜故也)
十四年二月詔朔望據錢多少每貫罰二十五文仍委
御史臺檢察聞奏大中四年十月望不視朝以大祀故
也
太和元年六月勅文武常參官朝參不到御史中丞魏
謩奏准兵部吏部禮部三司尚書侍郎等官一十三員
主舉選試五箇月不朝參近已降流聞奏訖奉勅前後
勅文處分有司不合妄更奏論准貞元十二年元和四
年彈奏前件三司除試人及入宿外並不合不朝參勅
文曾未經年三司復此論奏今具前後勅文如前勅者
本是五箇月不朝今許不過一兩月奏不權放必恐壅
滯准兵部選事勞逸尤與吏部不同選限内遇公事繁
併日准具事由牒臺尋常不在放朝參限
天祐二年十二月勅漢宣帝中興五日一聴朝歴代通
規宜為常式今後每月只許一五九日開延英計九度
其入閣日仍于延英日一度指揮如有大段公事中書
門下具牓子奏請開延英不拘日數
三年六月勅文武百僚每月一度入閣於貞觀殿貞觀
大殿朝廷正衙正至之辰受羣臣朝賀比來視朔依貞
觀儀今後於崇勲殿入閣
　　廊下食
貞觀四年十二月詔所司於外廊置食一頓(出國朝故/事正史檢)
(不/獲)
貞元二年九月舉故事置武班朝參其廊下食等亦宜
加給
　
　
　
　
　唐會要卷二十四
欽定四庫全書
　唐㑹要卷二十五
　　　　　　　　　　　　　宋　王溥　撰
　　輟朝
開元十八年十二月左丞相燕國公張說薨輟朝五日
廢元日朝會
二十九年十一月寧王憲薨輟朝十日
貞元十五年七月以黔府觀察使王礎卒輟朝一日故
事團練觀察使卒未有廢朝者自礎始焉其年九月義
成軍節度使盧羣卒輟朝故事節度使卒時皆先廢朝
然後除代至是先除尚書右丞李元素然後輟朝非也
十六年以徐泗濠等州節度使張建封卒輟朝近例節
度使帶僕射以上卒輟朝三日尚書以上次之都團練
觀察使則否洎貞元八年嗣曺王臯下一年李自長皆
以節度使帶尚書卒各輟朝三日至十四年樊澤以僕
射卒輟朝一日十五年黔府觀察使王礎卒時為輟朝
一日
元和九年六月丙子天德軍經畧使周懐義卒輟朝一
日經畧使廢朝自懐義始也
太和九年七月太常博士崔龜從奏大臣薨輟朝曰伏
以廢朝軫怛義重君臣所貴及哀尤宜示信自頃以来
輟朝非奏報之時備禮於數日之外雖遵常制似不本
情臣不敢逺徵古書請引國朝故事貞觀中任環卒有
司對仗奏聞太宗責其乖禮岑文本既歿其夕為罷鼓
嚴張公謹之亡哭之不避辰日是知憫悼之意不宜過
時臣謂大臣薨禮合輟朝縱有疑務急速便殿須召宰
臣不臨正朝無爽事體如此則由衷之信載感於幽明
彌情之文無虧於禮典太常寺奏定伏以近日文武三
品以上官薨卒皆為輟朝其間有未經輕重之官今任
又是列散者為之變禮誠恐非宜自今以後文武三品
以上非曾任將相及曾在密近宜加恩禮者皆請不必
輟朝其餘並請依元勅又中書門下奏覆古有當祭告
喪義在申請同體過時而哭於禮為乖禮院所請合輟
朝者各以聞哀之時明日請依餘酌太常寺所奏别具
品例輕重進定謹按儀制令百官正一品喪皇帝不視
事一日又凖官品今太師太傅太保太尉司徒司空以
上正一品太子太師太子太傅太子太保以上從一品
侍中中書令以上正二品左右僕射太子少師太子少
傅太子少保三京牧大都䕶上將軍統將以上從二品
門下中書侍郎六尚書左右散騎常侍太常宗正卿左
右衞及金吾大將軍左右神䇿神武龍武羽林大將軍
内侍監以上正三品御史大夫殿中袐書監七寺卿國
子祭酒少府監將作監京兆河南尹以上從三品縁令
式舊文三品以上薨歿通有輟朝之制伏以君臣之間
禮情所及事必繁於委遇官則以時重輕一用舊儀咸
乖中道臣等叅配色目如前其留守節度觀察都䕶防
禦經畧等使並請各據所兼官為例依奏其年九月中
書門下奏近奏定合輟朝官品勅已尋行其致仕官多
是優禮合同貞觀勅例未該須有處分自今以後其致
仕官如非曾任三品以上正官及歴四品清望並不在
此例依奏勅應官至丞郎亡歿合有廢朝况班在諸司
三品之上自今以後宜凖諸司三品官例處分(因尚書/左丞庾)
(散休薨乃/降是勅也)
太和八年七月太僕卿段伯綸卒伯綸秀實之子自古
歿身以利社稷無如秀實者文宗乃特加贈仍輟朝一
日以禮忠臣之嗣
會昌三年八月中書門下奏親王公主葬日凖德宗以
前實録並合輟朝一日請自今以後凖故事處分又京
官一品尚書省二品及時舊相方臻此位比来同刺史
曾任監例輟朝一日恐輕重不倫起今後並望輟朝兩
日又二王後為國賔又是一品前年方與輟朝請編入
令式又駙馬登朝之初例除四品既是國戚不合繫於
品秩望輟朝一日並依奏
大中十一年右羽林統軍鄭光卒上之元舅也詔贈司
徒輟朝三日御史大夫李景儉上疏曰鄭光是陛下親
舅外族之愛誠軫聖心今以輟朝之數比于親王公主
即前例所無縱有似不可施用何者先王制禮所貴防
微大凡人情于外族則深于宗屬則薄先王制禮割愛
厚親據開元禮外祖父母親舅喪止服小功五月若親
伯叔親兄弟即服齊衰周年所以疎其外而密於内也
有天下者尤不可使外戚强盛今鄭光輟朝日數望速
改詔命輟朝一日或兩日示其升降有差恩禮無僭垂
之百王永播芳烈疏奏乃詔罷朝兩日
　　雜録
開元元年十二月勅諸文武官三品以上及中書黄門
侍郎若遇雨聽著雨衣及帽至殿門外并聽著出入又
諸文武三品以上帶職事者欲向田莊不出四面闗者
不須辭見致仕朝朔望者凖此
三年閏二月七日勅每受朝日平明後仗未下前皇城
内正南街宜斷人馬来往
十五年十月勅文諸道遙授官自非路便即不須赴謝
天寳十三載七月勅自今以後應正衙引辭官當日不
發委御史臺察訪聞奏
貞元十三年六月詔自今以後時暑及雨雪泥潦亦量
放朝參
十五年正月丁亥不視事以公卿等朝拜諸陵故也初
是月七日拜陵官發其日本視事適會董晉卒廢朝至
十六年二月公卿拜陵發日遂不親視事迄今因循行
之
元和元年三月御史中丞武元衡奏中書門下御史臺
五品以上官尚書省四品以上官諸司正三品以上官
及從三品職事官東都留守轉運鹽鐵節度使觀察都
團練防禦招討經畧等使河南尹同華州刺史諸衞將
軍三品以上官除授皆入閣謝其餘官許于宣政南門
拜訖便退從之
三年六月百官初入待漏院候禁門啟入朝故事建福
望仙等門昏而閉五更而啟與諸里門同時至德中有
吐蕃自金吾仗亡命因勅晚開宰相待漏太僕寺車坊
至是始令有司各據班品置院於建福門
五年十二月義武軍節度使張茂昭舉族歸朝至京師
故事雙日不坐是日特開延英
十四年八月上謂宰臣曰今天下雖漸平尤須勤於政理
若遇休假頻不坐朝有事即詣延英請對勿拘常制
十五年正月十三日延英閣宰臣及羣官往對已而上
却不坐以中書侍郎令狐楚有事于太清宫故也其年
十月下元假召宰臣對于延英議邊事也
太和七年正月户部侍郎庾敬休奏當司未有待漏院
今請於鹽鐵度支待漏院側創造依奏
九年八月御史臺奏應文武朝參官新除授及諸道節
度觀察經畧防禦等使及入朝赴鎮並合取初朝謝日
先就廊下參見臺官然後赴正衙辭謝或有於降官之
日及朝覲到城忽遇連假三日以上近例便許於宣政
門外見謝訖至假開亦須特到廊下參臺官者請自今
以後如遇連假巳見謝訖至假開亦須特到廊下參臺
官依奏
開成元年正月勅自今以後每遇入閣日次對官未要
隨班並出並於東階松樹下立待宰臣奏事退令齊至
香案前各奏本司公事左右史侍次對官奏事訖同出
其年五月中書門下奏自今以後除刺史並望延英對
了奏發日限縱不遇坐日許於臺司通將待延英開日
辭了進發從之
三年二月御史臺奏宣自今以後遇延英開假中謝官
委司臺前一日依官班具名列奏如先奏即不在中謝
限又勅新授方鎮延英開日便令中謝其兩省官中謝
即不在本司前一日奏聞例餘依其年二月堂帖奉宣
新授刺史於閤内及延英中謝不必須候延英開其月
中書門下奏僕射尚書侍郎左右丞並監九寺大卿監
凖開成元年三月勅每遇延英開並令候對如入閤日
班退後各紫宸殿前東西松樹下依位立本司有公事
即聞奏者伏以兩衙坐日宰臣及決對官奏事比及退
朝已是辰巳之間若更祗候即廢闕公務今日延英面
論並請停罷如須顧問隔宿及臨時宣召必不稽遲依
奏其年十月莊恪太子薨中書門下奏輟朝合至月末
舊無起居之禮頗乖臣子之心臣等商量隔三日一赴
延英進問起居應協情禮從之
四年正月中書門下奏尚書省四品以上官及諸卿監
等遇兩衙坐日宜令兩人循環於閤内及延英祗候者
勅前件官等若當待制之日重差定憲慮妨公事起今
以後合祗候官請不在待制之限依奏其年二月御史
中丞髙元裕奏伏以近日丞郎以上官未就食之前時
有稱疾便請先出請自今合候對官遇延英開日有事
要與宰臣商量者即請拜食後先出仍須事前牒臺司
或年齒衰遲不任每度就食者量許三度仗下後先出
其餘官不在此限如違請每月終一度具名聞奏依奏
　　百官奏事
舊制六品以下官奏事皆自稱官號臣姓名然後陳
通事舍人侍御史殿中侍御史則不稱官號
貞觀四年五月五日上謂房𤣥齡等曰君於臣子情亦
無别前如晦亡朕為不視事數日惻愴之兹念任環亡豈
有内外殊異所司不進狀乃對仗便奏此豈識朕意如
朕子弟不幸死亡公等可如此奏耶今日後不得如此
永徽二年十二月詔五品以上上封事不能進聽仗下
面奏
景龍二年二月七日勅仗下奏事人宜對中書門下奏
若有秘密未應揚露及太史官不在此限至三年二月
二十六日勅諸司欲奏大事並向前三日録所奏狀一
本先進令長官親押判官對仗面奏其御史彈事亦先
進狀至開元五年九月十二日詔比来百司及諸使奏
陳皆待仗下頗乖公道須有革正自今以後非灼然秘密
不合彰露者並令對仗如文書浩大理文雜著仍先進
狀其太史官自依舊例至六年七月二十八日詔曰百
司及奏事皆合對仗公言比日以来多仗下獨奏宜申
明舊制告語令知如縁曺司細務及有秘密不可對仗
奏者聽仗下奏
開元十八年四月二十一日勅五品以上要官若縁兵
馬要事須面奏陳聽其餘常務並令進狀
興元元年九月上謂宰臣曰近者朝官諫言都不陳奏
時之利病何以知之自今每正衙及延英坐日當令朝
官三兩人面奏時政得失庶有𢎞益
貞元十四年二月太常卿齊抗奏元日朝賀奏事户部
禮部尚書司天監奏開元禮並令於横班同羣官拜訖
然後依次奏事自後並未拜以前先就階上立奏事畢
隨例便退既無禮度則有闕儀今請依開元禮部户部
尚書以上於南班再拜訖便隨上公升于階就東向位
立凖儀注奏事以補舊儀可之
十八年七月嘉王府諮議髙𢎞本正衙奏事自理逋債
因下勅曰比來百官每於正衙奏事至於移時為弊亦
甚自今以後不須於正衙奏事如要陳奏者並於延英
進狀請對(正衙奏事不易之制貞觀之間孜孜理道講/陳政事其後正衙奏御凢在列位無不上逹)
(今𢎞本贖理罪之可也/因人而廢其事不可)
長慶二年七月御史臺奏文武常參官閣内奏事近年
無例昨者威衛將軍高扶援引德音迥出班位縁非彈
奏本條未敢舉勘起今以後其文武常參官應有諫論
合守進狀常例有違即請奏彈從之
會昌元年六月勅今後應有朝官及上封事人進章表
論人罪惡並須證騐明白狀中仍言請付御史臺不得
更云請留中不出如軍國機要事闗密切不在此例
　　親王及朝臣行立位
貞觀十二年正月十五日禮部尚書王珪奏言三品以
上遇親王於途皆降乘違法申敬有乖儀注上曰卿輩
皆自崇貴卑我兒子乎特進魏徴進曰自古迄兹親王
班在三公之下今三品皆天子列卿乃八座之長為王
降乘非王所宜當也求諸故事則無可並行于令又乖
國憲上曰國家所以立太子者擬以為君也然則人之
脩短不在老幼設無太子則母弟次立以此而言安得
輕我子也徴又曰殷家尚質有兄終弟及之義自周以
降立嫡以長所以絶庶孽之窺窬塞禍亂之源本為國
者宜知所慎於是遂可珪奏
開元六年八月一日右散騎常侍禇無量上疏曰臣謹
詳諸史氏案以禮經有親親之義尊尊之道所以重王
室敬耆年今陛下纘舊惟新睦親尚齒朝儀品列宜更
申明至若命以嗣主用崇主祭養夫國老葢在乞言會
於朝班合從上列准令嗣主正一品今乃居庶官之次
頗為閒雜須有甄明臣伏見開府儀同三司在三品前
立望請嗣王亦與開府同行諸致仕官各於本司之上
則重親尚齒典禮式存五日勅九族既穆百官有序至
于班列宜當分位嗣王寔光於主祭國老有貴於乞言
比在朝儀尚為閒雜非所謂睦親敦舊之義也嗣王宜
與開府儀同三司等致仕官各居本司之上永為常式
七年八月勅諸王入朝及别恩追至朝參日未入間於
便近處坐仍令所司陳設
建中元年十一月詔親王出閤就本列坐至三年七月
詔宗廟尚爵朝廷尚官今嗣郡王爵雖居高官或在下
列於本官之上非制也(至四年七月勅自今以後/嗣郡王列于本官之下也)
至元二年十月九日御史臺奏每有慶賀及須上表並
合上公行之如無上公即尚書令僕以下行之其嗣王
合隨宗正若有班立位合依三品
四年七月二十七日勅今後嗣郡王列於官班之上庶
子宜在卿之上
　　文武百官朝謁班序
貞元二年六月御史中丞竇參奏起今以後班七人以
上同日不到者請具名聞奏從之其年九月五日勅應
文武百官朝謁班序
中書門下(侍中書令同中書門下/平章事各以本官序)供奉官(左右散騎常/侍門下中書)
(侍郎諫議大夫給事中中書舍人起居即及舍/人左右補闕左右拾遺通事舍人在横班序)若入閣
即各隨左右省其御史大夫中丞侍御史(左/右)殿中侍御
史(左/右)通事舍人(分左/右立)若横行參賀辭見(御史大夫在散/騎常侍之上中)
(丞在諫議/大夫之下)御史臺(御史大夫在三品官之上别/立中丞在五品官之上别立)留守副
元帥都統節度使觀察使都團練都防禦使并大都督
大都䕶持節兼者即入班在正官之次餘官兼者各從
本官班序(御史在六品/班之後也)諸使司下無本官准授内供奉
裏行者即入班亦在正官之次有本官兼者各從本官
班序如本官不是常參官并憲官是攝者惟御史班中
辭見殿中省宮監少監尚衣尚舍尚輦奉御分左右隨
􁍐扇立若入閣亦如之
一品班　三太三公太子三太嗣郡王散官開府儀同
三司國公等同班
二品班　尚書左右僕射太子三少京兆河南牧大都
督大都䕶散官特進光禄大夫爵開國郡公開國縣公
并上柱國同
三品班　六司尚書太子賓客九寺卿國子祭酒三監
京兆等七府尹詹事親王傅中都督上都䕶下都䕶都
督上州刺史五大都督府長史上都督府都䕶散官金
紫光禄大夫爵開國侯勲上䕶軍下䕶軍
四品班　尚書左右丞六司侍郎太常少卿宗正少卿
左右庶子祕書少監餘七寺少卿國子司業少府將作
少監京兆河南太原少尹少詹事左右諭德家令率更
令僕親王長史司馬鳳翔等少尹中州刺史下州刺史
大都督䕶司馬散官正議大夫通議大夫大中大夫中
大夫爵開國伯勲官上輕車都尉
五品班　尚書諸司郎中國子博士都水司使者萬年
等六令太常宗正祕書丞著作郎殿中丞尚食尚藥尚
舍尚輦奉御大理正中允左右贊善中書舍人洗馬親
王諮議散官中散大夫朝請大夫朝散大夫爵開國子
開國男勲官上騎都尉
武班供奉宣政殿前立位　從北千牛連行立次千牛
中郎將次千牛將軍一人次過状中郎將一人次接狀
中郎將二人次押柱中郎將一人次又押柱中將一人
次排階中郎將一人次又押散手仗中郎將一人以上
在横街北次南金吾左右大將軍
入閣陞殿　夾階座左右從南千牛將軍一人次千牛
郎將一人次千牛將軍一人次千牛連行立柱外過狀
中郎將一人接狀中郎將一人次押柱中將一人排階
中郎一人階下押散手仗中郎將一人金吾將軍分左
右立
應當本日入閣人各依前件立其不入閣人各依本職
事立非當上人遇合入日並從本官品第班序其入閣
陞殿除千牛衛將軍中郎將外餘並以左右中郎將充
其諸衛及率府中郎將不得陞殿
一品班　諸郡王散官驃騎大將軍爵國公
二品班　散官輔國大將軍鎮國大將軍爵開國郡公
開國縣公勲官上柱國柱國
三品班　左右衛左右金吾衛左右驍衛左右武衛左
右威衛左右將軍衛左右監門衛左右千牛衛大將軍
諸衛將軍散官冠軍大將軍雲麾將軍爵開國侯勲官
上䕶軍䕶軍
四品班　左右千牛衛左右監門衛中郎將親勲翊衛
中郎將太子左右衛太子左右衛司率清道内率監門
副率太子親勲翊衛中郎將上府折衝都尉中府折衝
都尉散官忠武將軍壯武將軍宣威將軍明威將軍爵
開國伯勲上輕車都尉輕車都尉
五品班　親勲翊衛郎將軍太子親勲翊衛郎將親王
典軍親王府副典軍下府折衝都尉上府果毅都尉散
官定逺將軍寧逺將軍游騎將軍游擊將軍爵開國子
開國男勲官上騎都尉騎都尉
尚書省官　據周禮先叙六官准六典尚書為百官之
本今每班請以尚書省官為首
東宫官王府官外官　東宫官既為宫臣請在上臺官
之次左府官又次之三太三少賓客右庶子王傅既為
師傅賓相不同官屬請仍舊
太常宗正丞　並隨寺望合在祕書丞上
尚書奉御尚藥奉御　本局既𨽻殿中省合在殿中丞
之下
諸王府官　行列合以王長幼為序
檢校教官兼官及攝試知判等官　並在同類正官之
次其有行守檢校兼試攝判等官職事者即依正官班
叙除留守副元帥都統節度觀察使都團練都防禦使
并大都督大都䕶持節兼外餘應帶武職事位在西班
仍各以本官品第為班序
含元殿前龍馬道下叙班　舊典此意惟合於通乾觀
象門南叙班自李若水任通事舍人奏更於龍尾道下
叙班既非典故今請停
文武官行立班序　通乾觀象門外序班武次文至宣
政門文由東門而入武由西門而入至閣門亦如之其
退朝即並從宣政西門出
文官充翰林學士皇太子侍讀諸王侍讀武官充禁軍
職事准舊例並不朝參其翰林學士大朝㑹日准興元
元年十二月二十九日勅朝服班序宜准諸司官知制
誥例在集賢史館等諸職事者並請朝參訖各歸所務
辭見宴集班列先後　請依天寶三載七月二十八日
禮部詳定所奏勅公式令諸文武官朝參行立二王後
位在諸侯王上餘各依職事官品為序職事同者以齒
致仕官各居本色之上若職事與散官勲官合班列文
散官在當階職事者之下武散官次之勲官又次之官
同者異姓為後若以爵為班爵同者亦准此其男以上
任文武官者從文武班若親王嗣王任卑者職事仍依
本品郡王班三品以下職事者在同階品上自外無文武
官者嗣王在太子太保下郡王次之國公在正一品下
郡公在從三品下縣公在正四品下侯在從四品下伯
在正五品下子在從五品上男在從五品下即前官被
召見及赴朝參致仕者在本品見任上以理解者在同
品下其在本司參集者各依職事諸散官三品以上在
京者正冬朝會依百官例自餘朝集及别使臨時聽
儀制令　諸在京文武官職事九品以上朔望日朝其
文武官五品以上及監察御史員外郎太常博士每日
常參武官五品以上仍每月五日十一日二十一日二
十五日參三品以上九日十九日二十九日又參當上
日不在此例其長上折衝果毅若文武散官五品以上
直諸司及長上者各准職事參其𢎞文館崇文館及國
子監學生每季參若雨露失容及泥潦並停諸文武九
品以上應朔望朝參者十月一日以後二月二十日前
並服袴褶五品以上著珂繖周喪未練大功未葬非供
奉及宿衛官皆聽不趍
常參文武官准令每日參自艱難以來人馬劣弱遂許
分日望許依前分日參待戎事稍平加其俸禄即依常
式其武官准令五品以上每月六參三品以上更加三
參頃並停廢今請准令却復舊儀其朔望朝參及𢎞文
館崇文館國子監學生每季參等請續商量聞奏以前
御史中丞竇參等奏伏奉今年四月三日勅宜付所司
與御史臺以近日體例參議禮文務從簡正詳定訖聞
奏者臣等准勅詳定如前勅㫖二品武班宜以左右金
吾等下六衛上將軍依次為班首其檢校官兼及攝試
知判等本官二品以上者位望崇重禮異羣僚宜依本
班朝會餘依十三年十月徐泗節度使張建封入朝覲
詔參令入大夫班亦優禮也二十年十月御史中丞武
元衡奏准貞元二年班序勅使下三院御史有本官是
常參官兼者即入本官班如内供奉裏行即入御史班
縁使下御史近例並不在内供奉班内請自今以後諸
使下御史内供奉者入閣日並依宣政殿前班位次員
外郎之後在正臺監察御史之上便為常式從之
二十一年五月御史臺奏准貞元二年九月班序勅已
有定制其横行位次請一切依本班先後如遇雨泥廊
下立班即依舊位又常參官辭見班序縁各御史多帶
兼官髙下不等今請兼大夫者在諸司四品之上丞郎
及供奉官五品之下兼中丞者在諸司五品之上供奉
官五品之下兼侍御史者在諸司六品之上供奉官六
品之下兼殿中監察者在諸司七品之上及供奉官本
品之下如本官帶常參官攝御史者依本官班序仍舊
例准入辭見如本官不是常參官攝御史者不在此例
又諸文武官朝參行立各依職事官品為序者縁有檢
校官高職事官卑及嗣王郡王任職事官高卑不等今
請應檢校僕射尚書以上及嗣王郡王任職事官者一切
在職事本品之上又准紫宸門外班除供奉官其餘一
切宣政殿前班序登階後任依舊位如違請准乾元元
年三月勅奪一月俸依奏
元和元年四月御史中丞武元衡奏貞元二年御史中
丞竇參奏凢諸使兼憲官職除元帥都統節度使觀察
都團練防禦等使餘並列在本官之位請自今以後常
參官御史大夫中丞等准檢校省官例立在本品同類
官之上從之
會昌二年十月中丞李回奏准元和元年四月勅常參
官兼御史大夫中丞立在本品同類官之上自後尚書
諸司侍郎兼憲官與左右丞不當並置至於序立式有
所疑臣伏請依前遵守永為定制依奏尚書左丞孫簡
奏伏以班位等差本係品秩近者官兼臺省立位稍遷
頗紊彞制理亦未通今據臺司重舉元和元年所奏勅
常參官兼大夫中丞者准檢校官立在左右丞之上者
承前列曹侍郎兼大夫者至少惟京兆尹往往帶此官
其京兆之從三品至今班位只在本品同類官從三品
卿監之上在太常宗中正卿三品之下其尚書左丞是
正四品上戸部侍郎是正四品下今戸部侍郎兼大夫
只合在本品同類官正四品下諸曹侍郎之上不合在
正四品丞郎之上與京兆尹在正二品卿監之下無異
又據尚書右丞是正四品下吏部侍郎是正四品上今
吏部侍郎班位在右丞之下葢以右丞官居省轄職在
糾繩吏部侍郎品秩雖高猶居在下推此言之則左丞
品秩既高又處綱轄之地戸部侍郎雖兼大夫豈驟居
其上今據散官自將侍郎上至開府特進每品從上下
名級各異則從上下又不得謂之同品今取於理切近
者用以比方今京兆河南司録及諸州録事參軍皆操
紀律糾正諸曹與尚書省左右丞綱紀六典畧同設使
諸曹掾因其功勞朝廷就加臺省官立位豈得使在司
録及録事參軍之上施於州縣尚謂非宜况在朝廷實
為倒置且尚書左丞自置此官職業至重按六典得彈
射八座主省内禁令及宗廟祠祭之事御史糾劾不當
得彈奏之豈可不究是非輕為措置今臺司所奏但言
往例曾不揣摩事若循理雖無往例亦合遵行事若非
宜雖有往例便合改正今據元和元年臺司所奏勅戸
部侍郎兼大夫班位合在兵部侍郎之上在左右丞吏
部侍郎之下今若因循往例不即改正遣戸部侍郎兼
大夫位在左右丞之上則京兆尹兼御史大夫班位合
在太常宗正卿之上不唯有紊典章實恐重違元勅謹
具貞元二年以後勅㫖如前伏乞重賜參詳庶合事理
勅㫖縁御史臺與臺省各執所見因此須為定制其宜
令兩省官詳議聞奏
三年二月庫部郎中知制誥崔平奏兼御史大夫中丞
一班位奉勅宜令兩省官詳議聞奏者伏以御史大夫
中丞掌邦國憲法朝廷紀綱兼此官者皆以所領務重
特為寵奬近來諸司侍郎兼大夫者並在左右丞之上
相承不改待之已久况今使下監察御史裏行朝謝之
時列在左司郎中之上以此參比足可辨明况奉去年
十月勅御史大夫進為正三品寺丞進為正四品下郎
官望等裏行蓋往時酌從宜之文定可久之法合崇憲
聨式叶朝儀請准前例諸司侍郎兼御史大夫中丞者
在尚書左丞之上勅宜依崔平等所奏
　唐會要卷二十五
欽定四庫全書
　唐會要卷二十六
　　　　　　　　　　　　　宋　王溥　撰
　　册讓
貞觀八年勅拜三師三公親王尚書令雍州牧開府儀
同三司驃騎大將軍左右僕射並臨軒册授太子三少
侍中中書令六尚書諸衛大將軍特進鎮國大將軍光
禄大夫太子詹事九卿都督及上州刺史在京者朝當
受册至光宅元年並停
顯慶元年九月二十七日勅拜三師三公親王尚書令
雍州牧開府儀同三司驃騎大將軍左右僕射侍中中
書令諸曹尚書諸衛大將軍特進領軍鎮國大將軍光
禄大夫太子詹事太常卿都督及上州刺史在京者詣
朝堂受册至景雲九年八月十四日勅左右丞相侍中
中書令六尚書已上欲讓者聴餘並不許至開元中宰
相李林甫奏兩省侍郎及南省諸司侍郎左右丞雖是
四品職在清要亦望聴讓
大厯十四年五月臨軒册尚父子儀於宣政殿自神龍
已來册禮乆廢凖天寳末册楊國忠為司空至是復行
貞元三年四月御宣政殿備禮册拜太尉李晟受册訖
具羽儀乗輅謁太廟遂赴上於尚書省故事臨軒册拜
三公中書令讀册侍中奏禮畢如闕即宰相攝之時宰
相張延賞欲輕其禮始奏令兵部尚書崔漢衡攝中書
令讀册左散騎常侍劉滋攝侍中奏禮畢臨軒冊命宰
臣不親行事自此始也(延賞素與晟有隙至是故/特降減其禮欲以輕之也)
　　舉人自代
武徳五年三月勅令京官五品已上及諸州總管刺史
各舉一人其有至行者録才用未申亦許聴自舉具陳
藝能當加顯擢授以不次
顯慶四年十一月詔凡百官僚郡公卿尹除命多再飭
上自兹已後宜各舉所知以自代仍具才行送轉中書
省叙用
𢎞道元年正月京官六品已上清望官及諸州岳牧各
以已之職推讓三人並以名聞隨即升擢
上元二年九月二十一日勅文每除京官五品已上正
員清望官及郎官御史諸州刺史皆令推薦一兩人以
自代具録行能聞奏審其所舉以行殿最
建中元年正月五日赦文常㕘官及節度觀察防禦軍
使城使都知兵馬使諸州刺史少尹赤令畿令并七品
已上清望官及大理司直評事授訖三日内於四方館
上表讓一人以自代其外官委長吏勾當附驛聞奏其
表付中書門下每官闕即以見舉多者量而授之
貞元二年正月二十四日新授三日内上表舉人自代
者比來所舉少有摭實殊乖求才之意自今已後每舉
人皆令指陳其承前事跡分析言之
元和六年十月中書門下奏准建中元年勅常㕘官舉
人後便具所舉人兼狀上中書門下如官缺於此選擇
進擬從之
咸通四年正月勅中外官宜准建中元年勅授官後三
日舉一人自代
　　讀時令
貞觀十四年正月二日命有司讀春令詔百官之長升
太極殿列坐而聴焉
長安四年司禮少卿崔融上表曰臣伏見去年元日明
堂受朝讀時令謹按讀時令日自魏晉已來創有此禮
每嵗立春立夏大暑立秋立冬常讀五時令帝升御坐
各服五時之色尚書令已下就位尚書三公即奉時令
就位伏讀凡五時皆如之所以祗迓天和至宋朝亦行
斯禮此後尋廢迄至國初但存讀令之文亦不行其事
自陛下御極創建明堂舊典缺本莫不補輯每至元日
受朝布政因以時令之禮附於元日行之今布政等禮
已停不合更讀時令所司因循去年元日尚讀有乖古
典事類停廢臣謹與鸞臺鳯閣考古詳議已停讀訖不
敢不奏
開元二十一年四月一日命太常卿韋縚每月進月令
一篇是後每孟月朔日上御宣政殿側置一榻東西置
案令韋縚坐而讀之諸司官長每升殿列坐聴焉嵗餘
罷之
乾元元年十二月二十八日立春御宣政殿命太常卿
于休烈讀春令常㕘官五品已下為升殿坐而聴之
貞元六年二月制自今已後每至四孟月迎氣之日令
所司宣讀時令朕當與百辟卿士舉行之
太和八年六月中書門下奏漢丞相魏相奏云隂陽者
王事之本羣生之命自古聖賢未有不由者也請選明
經通知隂陽者四人各職一時時至各言所職宣帝納
用遂至太平國朝開元中詔令春夏秋冬常以孟月於
正殿受朝讀時令天寳已後盛典乆廢災沴之作實恐
由斯臣等商量來年正月依禮讀時令命太常寺先撰
儀法務於簡便從之
　　命婦朝皇后
國朝命婦之制皇帝妃嬪及皇太子良娣以下為内命
婦公主及王妃已下為外命婦王之母妻為妃
永徽五　十一月武后初立羣臣命婦朝皇后(國初以/來始有)
(此/禮)舊儀冬至元日百官不於光順門朝賀皇后至乾元
元年張皇后遂行此禮禮儀使工部侍郎于休烈先奏
曰據周禮有命夫朝人主命婦朝女君自永徽五年已
來則天為皇妃始行此禮其日命婦又朝光順門朝官
命婦並入雜處殊為失禮有詔乃停
景龍四年六月勅文武官五品已上母妻未受邑號告
身者不在朝㑹之限其月勅宗族命婦第一第二第三
品並每月二十六日㕘又諸親命婦非應朝㕘及須辭
見謝者皆不得輒奉其㑹即所司録人數送内侍省内
謁者監前一日奏其日平明於宫城門外車馬集内謁
者監㸃引至命婦朝堂下車訖又典定然後奏帳訖各
報所由若辭見㕘謝及有獻奉亦􁀊明至宫門整比一
時總奏如勅追唤者隨至聞奏又諸親五等已上内命
婦才人已上并外命婦朝㕘乘馬者聴乘至命婦朝堂
從人數凖乗車例即入内者令一人監門校尉内侍省
髙品官對看然後六柱國入若從内出凖此其下從入
者即監搜若有婦人男婦並不得入諸親第一第等次
親王太妃妃下從婦女六人扶車三人散使二人外命
婦二品已下上從婦女二人扶車親王及太妃妃公王
遣阿嬭及内監泰下從扶車散一人諸親及外命婦朝
賀辭見見㕘謝入内從聴依前件至内命婦朝堂及夫
子官品髙於等從髙(仍並不得乗擔子其尊屬年/老勅賜擔子者不在此例)
又外命婦品大長公主長公主並視正一品郡主視從
一品縣主視正三品王妻為妃(嗣王郡王/母妻亦同)文武官一品
及國公(其非始封者帶/三品已上者同)母妻為國夫人三品已上母妻
為郡夫人四品若勲官二品有勲母妻為郡君五品若
勲官三品有封母妻為縣君帶職者若勲官四品有封
母妻為卿君其母邑號皆如太字各視夫子之品即夫
子兩有官及爵或准一人有官及爵者皆聴從髙䕃及
内命婦四品已上母並加邑號一品二品母為正四品
郡君三品四品母並為正五品縣君(東宫命婦亦凖此/其㑹朝依命婦制)
自外婦人不因夫子號别加邑號者夫人云某品郡君
某縣君卿君並凖此諸因夫子應授妃已下者見任官
從本司無本司從大貫陳牒所司申奏給告身其申奏
者所司總為抄奏若未給授而夫子薨卒者不在給限
諸庶子有五品已上官封者若嫡母在所生之母不得
為太妃已下無者聴之承重者不合又諸親婦人并命
婦應長㕘者每月二十六日及嵗冬至寒食五月五日
並命所司於命婦朝堂供養入諸命婦朝㕘若行立次
第各凖夫子(同班則/母在上)非二王後夫子及職事五品已上
命婦並不在朝㕘之例散官三品以上及王若國公得
朝㕘者母妻凖夫子例常㕘自有制者依常㕘諸蕃人
三品已上母妻應加邑號者並授諸外命婦每朝㕘光
政景運永安等門車馬兩門放出入
元和元年十月太常奏外命婦㕘賀皇太后儀制自今
以後每年元日冬至外命婦有邑號者并准式赴皇太
后所居宫殿門進名㕘賀其立夏立秋立冬并進名𠫭
如泥雨即停依奏
二年七月勅每年元日冬至立夏立秋立冬日外命婦
朝謁皇太后自有常儀不合前却自今已後諸公主郡
縣主宜委宗正寺勾當常㕘官母妻御史臺勾當如違
天子奪一月俸無故頻不到者有司具狀聞奏
十五年二月太常寺奏内外命婦請至朝賀㕘奉前五
宗正寺光禄内侍省計㑹進名御史臺具集日轉牒諸
司餘准元和元年勅處分依奏
長慶四年三月禮儀使奏故事命婦有邑號者正至四
立並合行起居之禮縁其日兩宫起居若依舊章事涉
煩䙝今請正至日即詣興慶宫起居訖詣光順門起居
制可
天祐二年七月二十三日勅冊皇太后内外命婦比合
朝賀今縁命婦未有完宇兼慮或闕禮衣若准舊儀恐
難集事宜令各據章表稱賀
　　皇太子冠
貞觀三年正月有司上言皇太子將行冠禮宜用二月
為吉請追兵備儀注上曰今東作方興恐妨農事令改
用十月太子少保蕭瑀奏稱准隂陽家用二月為勝上
曰隂陽拘忌朕所不行若動静必依隂陽不顧禮義欲
求福祐其可得乎若行所當行皆遵正道自然當與吉
㑹且吉凶在人豈假隂陽拘忌農時甚要不可蹔失
開元六年侍中宋璟上表曰臣伏以太常狀以皇太子
冠准東宫典記有上禮之儀謹按上禮非古從南齊後
魏始有此事而垂拱神龍更扇其道羣臣斂錢獻食君
上厚賜答之姑息施恩方便求利每縁一事有此再煩
齊魏乃衰季之風故不足效而車轍有前事之戒應當
取衷皇太子冠乃盛禮自然合有錫賚上臺東宫兩處
宴㑹非不優厚其上禮乞停
　　皇太子加元服
貞觀八年二月三日皇太子加元服
永徽六年二月五日皇太子加元服内外文武官為父
後者賜爵一級
顯慶四年十月十二日皇太子加元服
開元八年正月十二日皇太子將加元服十二日太子
謁太廟十三日宴百官於太極殿
　　皇太子見三師禮
貞觀十二年七月禮部尚書王珪兼魏王師上問黄門
侍郎韋挺曰泰昨與珪相見若為禮節挺對曰見師之
禮拜答如儀訖王問珪忠孝珪答曰陛下王之君也事
君思盡忠陛下王之父也事父思盡孝忠孝之道可以
享天祐餘芳可以垂後葉王曰忠孝之道已聞敎矣願
聞其業答曰漢東􁀊王蒼云為善最樂上曰我常語泰
汝之事師如事我也泰每先拜珪珪亦以師道自居物
議善之
十七年四月二十一日上謂房𤣥齡蕭瑀曰太子三師
以徳導人者也若師傅禮卑則太子無所取則于是詔
令撰三師儀注太子出殿門迎先拜三師答拜每門讓
三師坐太子乃坐與三師書前名惶恐後名惶恐再拜
其年皇太子承乾失德魏王有奪嫡之漸内外擬議上
惡之謂侍臣曰當今朝臣忠謇無踰魏徴我遣傅皇太
子用絶天下之望及草詔曰徴其辭乎皆曰徴已拜侍
中必不受師傅上曰徴識吾此意當不固辭及詔為太
子太師徴自陳有疾詔答曰漢之太子四皓為助我之
賴卿即其義也知公疾病當卧䕶之即拜而奉詔其年
四月英公勣為特進太子詹事乃同中書門下三品上
謂勣曰我兒新登儲兩卿舊長史今以官事相委故有
此授屈資勿怪也以孤思之無越卿者公往不遺李宻
今豈有遺朕哉勣雪淚致詞以謝
是月詔宰臣劉洎岑文本禇遂良往來東宫與皇太子
逰處為賓客初洎上疏以皇太子初立宜尊師重學與
正人逰故上嘉歎行焉
太和八年十月太常禮院奏今月十七日皇太子與太
師相見請前一日開崇明門内外門所司陳設依奏
開元三年四月勅宣令師保賓客詹事左右春坊五品
已上官每至朔望日仗下後與前件官請崇明謁見皇
太子其一官兩貟已上者任分番如遇隂雨休假其輟
放並權停
其年八月勅太子太師鄭覃每月與賓詹左右春坊五
品已上官謁見皇太子宣令每月更添一日以二十六
日二十一日詣崇明門謁見若遇隂雨休假其輟朝放
朝即取以次雙日餘准今年四月勅處分九月勅太子
太師及東宫每月二十六詣崇明門謁皇太子宜停
　　不許諸王及公主抗禮
貞觀十一年中書舍人髙季輔上疏曰臣竊見宻王元
曉等事懿親陛下友愛之懷義髙古昔分以車服委以
藩維須依禮儀以副瞻望比見帝子拜諸叔諸叔亦答
拜王爵雖同家人有禮豈合如此顛倒昭穆伏望一垂
訓戒永循彞則
顯慶三年正月二十一日詔父母之尊人倫以極舅姑
之敬禮經攸重茍違斯義有斁彛倫如聞公主出適王
妃作嬪舅姑之父母皆降禮答拜此乃子道亡替婦徳
不修何以式序家邦儀刑列閫自今已後可明加禁斷
一依禮法
神龍元年二月十五日制曰朕臨兹寳極位在崇髙負
扆當陽雖受宗枝之敬退朝私謁乃用家人之禮近代
已來罕遵軌度王及公主曲致私情姑叔之尊下拜子
姪違背禮典情用憮然自今已後宜從革弊安國相王
及鎮國太平公主更不得輒拜衛王重俊兄弟及長寜
公主等宣示尊屬知朕意焉
　　鄉飲酒
貞觀六年詔曰比年豐稔閭里無事乃有惰業之人不
顧家産朋逰無度酣宴是躭危身敗徳咸由於此每覽
法司所奏因此致罪實繁有徒静言思之良增軫歎自
匪澄源正本何以革茲俗弊欲當約之軌物詢諸舊章
可見録鄉飲酒一卷頒行天下每年令州縣長官親率
長㓜齒别有序遞相勸勉依禮行之庶家識廉恥人知
敬讓
唐隆元年七月十九日勅鄉飲酒禮之廢為日已乆宜
令諸州每年遵行鄉飲酒禮
開元六年七月十三日初頒鄉飲酒於天下令牧宰每
年至十二月行之至十八年宣州刺史裴耀卿上疏曰
州牧縣宰所寄者宣揚禮樂典冊經籍所敎者返古還
淳上奉君親下安鄉族聖朝制禮作樂雖行之日久而
外州逺郡俗習未知徒聞禮樂之名而不知禮樂之實
竊見鄉飲酒頒於天下比來惟貢舉之日畧用其儀閭
里之間未通其事臣在州之日率當用所管縣一一與
父老百姓勸遵行禮奏樂歌至白華華黍南陔由庚等
章言孝子養親及庶物遂性之宜或有泣者則人心有
感不可盡誣但州縣乆絶雅聲不識古樂伏計太常具
有樂器大樂乆備和聲望天下二十五大州簡有性識
人於太常調習雅聲仍付笙竽琴瑟之類各三兩事令
比州轉次造習每年各備禮儀准令式行禮稍加勸奨
以示風俗二十五年三月勅應諸州貢人上州嵗貢三
人中州二人下州一人必有才行不限其數其所貢之
人將申送一日行鄉飲酒禮牲用少牢以現物充
　　大射
武徳二年正月賜羣臣大射於𤣥武門四年八月賜三
品已上射於武徳殿
貞觀三年三月三日賜重臣大射禮於武徳門
五年三月三日賜文武五品已上射於武徳殿
六年三月三日賜羣臣大射於武徳殿
十一年三月三日引五品已上大射於儀鳳殿
十六年三月三日賜百僚大射於觀徳殿其年九月九
日又賜文武五品已上射於𤣥武門
永徽三年三月三日幸觀徳殿賜羣臣大射
五年九月三日御丹霄樓觀三品已上行大射禮四日
賜五品已上射於永光門樓以觀之
麟徳元年三月三日展大射禮(自後遂不/行此禮)
景雲二年諫議大夫源乾曜請行射禮上表曰臣聞聖
王之理天下也必制禮以正人情人情正則孝於家而
序於國此道不替無不理也故君子三年不為禮禮必
壞是以古之擇士先觀射禮所以明和容之儀非取樂
一時夫射者别正邪觀徳行中祭祀辟冦戎古者哲王
莫不遞襲臣竊見數年以來射禮便廢或縁所司惜費
遂使大射亦虧臣愚以為所費者物所全者禮故孔子
云爾愛其羊我愛其禮伏望令聖人之敎今古常行天
下幸甚
先天元年九月九日御安福門觀百僚射至八日乃止
開元四年三月三日賜百官射(時金部員外郎盧廙與/職方員外郎李蕃俱非)
(善射者雖引滿俱不及垜而互言工拙蕃戲曰與盧箭/俱三十步左右不曉蕃箭去垜三十步盧箭去身三十)
(步/也)八年九月七日制賜百官九日射給事中許景先駁
奏曰近以三九之辰頻賜宴射已著格令猶降綸言但
古制雖存禮章多缺官員累廢帑藏未充水旱相仍繼
之師旅既不足以觀徳又未足以威邊耗國損人且為
不急夫古之太平以射選士諸侯以射飾禮樂以射觀
容志故有騶虞貍首之奏采蘋采蘩之樂天子則以備
官為節諸侯以射為節卿大夫以循法為節士以不失
職為節皆審志固行徳美事成隂陽充和景福咸備故
諸侯貢士亦試於射宫容禮有虧則黜其地是以諸侯
君臣皆重意於射射之禮也大矣哉今則不然衆官既
多鳴鏑亂下以茍獲為利以偶和為能素無五善之容
頗失三侯之禮冗官厚秩禁衛崇班勲盈累千其算無
數近河南河北水澇處多林胡小蕃見冦郊壘聖人憂
勤招恤猶未能安今一箭偶中見一下庸調用之既無
惻隠獲之固無恥慙考古循今則為未可且禁衛武官
隨番許射能中的者必有賞焉此則訓武習戎時亦不
闕待冦寜嵗稔率由舊章則愛禮養人天下幸甚疏奏
遂罷之至二十一年八月二十三日勅大射展禮先王
創儀雖沿革或殊而遵習無曠往有陳奏遂從廢寢永
鑒大典無忘舊章將射侯以觀徳豈愛羊而去禮緬惟
古制罔不率由自我而闕何以示後其三九射禮即宜
依舊遵行以今年九月九日賜射於安福樓下(自此已/後射禮)
(遂/廢)
　　講武
武徳元年十月四日詔殺氣方嚴宜順天時申耀威武
可依别勅大集諸軍朕將躬自巡撫親臨校閲至八年
十一月十日講武於同官縣
貞觀八年十二月二十九日皇帝從太上皇閲武於城
西
顯慶二年十一月二十一日講武於滍水之南行三驅
之禮上設次於尚書䑓以觀之(許州長史封道𢎞奏尚/書䑓本因漢南郡太守)
(馬融講尚書于此因以為名今陛下親/降此臺以觀校習請改為講武䑓從之)
五年三月二十八日講武於并州城北上御飛閣引羣
臣臨觀之左衛大將軍張延師為左軍左右驍武等六
衛左羽林騎士屬焉左武侯大將軍梁建方為右軍威
凌武侯等六衛右羽林騎士屬焉一鼓而示衆再鼔而
整列三鼓而交前左為曲直圓鋭之陣右為方銳直圎
之陣三挑而五變步退而騎進合而各復其位許敬宗
奏曰延師整而堅建方敢而銳皆良將也李勣曰甲胄
精新將士齊力觀之者猶震恐况當其事乎上曰講閲
者安不忘危之道也梁朝衣冠甚盛文物亦多侯景以
數千人渡江一朝瓦解武不可黷又不可棄此之謂也
麟徳二年四月二十五日講武於邙山之陽上御北城
樓以觀之
聖厯二年十月欲以季冬講武有司稽緩延入孟春麟
臺監王方慶上疏曰臣謹案禮記月令孟冬之月天子
命將帥講武習射御角力此乃三時務農一時講武以
習射御角校才力蓋王者常事安不忘危之道孟春之
月不可以稱兵兵者干戈甲胄之總名兵皆金也金性
尅木春盛徳在木而舉金以害盛徳逆生氣也孟春行
冬令則水潦為敗雪霜大摯首種不入蔡邕月令章句
云太隂新休少陽尚微而行冬令以導水氣故水潦至
而敗物也雪霜大摯折傷者也太隂干時雨雪而霜故
大傷首種首種謂宿麥也麥以秋種故謂之首種入收
也春為盛寒所傷故至夏麥不成長也孟春講武是行
冬令以陽時犯隂氣害發生之徳臣恐水潦敗物雪霜
損稼夏麥不登無所收入也伏望天恩不違時令孟冬
敎習以順天道制答曰循覽所陳深合典禮若違卿意
此乃月令虚行佇起直言用依來表
先天二年十月十三日講武於驪山下徴兵二十萬戈
鋋金甲耀照天地列大陣於長川坐作退進以金鼓之
聲節之三軍出入號令如一上親御戎服持大槍立於
陣前兵部尚書郭元振以虧失軍容坐於纛下將斬之
宰臣劉幽求張説跪於馬前諫曰元振翊戴上皇有大
功於國雖犯軍令不可加刑願寛宥以從人望乃赦之
配流新州給事中知禮儀使唐紹以草軍儀有失斬之
(上既怒唐紹左右猶望寛之㑹右金吾將軍李邈遽請/宣勅斬之時人痛惜紹而深咎邈尋有制罷邈官遂擯)
(廢終/身)薛訥為左軍節度衆以元帥及禮官得罪諸部頗
亦失叙惟訥及解琬軍不動上令輕騎召訥等至軍門
不得入禮畢特加慰勞
開元八年八月勅國家偃武敎修文徳百年于兹矣自
運屬清平人忘争戰俎豆之事則嘗聞之軍旅之禮我
所未暇且五材並用誰能去兵四方雖安不可忘戰故
周禮以軍禁糾邦國以蒐狩習戎旅不敎人戰是謂棄
之宜差使於兩京及諸州簡取十萬人務求灼然驍勇
不須限以蕃漢皆放番役差科准令團伍敎練辨其旗
物簡其車徒習攻取進退之方陳威儀貴賤之等俾夫
少長有禮疾徐有節將以招攜懷逺將以保大定功協
于師貞以𢎞武備應須期集及有蠲免所司明為條制
仍别作優賞法聞奏
至徳二年八月御鳳翔府門大閲三年正月御翔鸞閣
習武(自後/遂廢)
大中六年五月勅天下軍府有兵馬處宜選㑹兵法能
弓馬人充敎練使每年依禮敎習仍於其時申兵部
　　牋表例
舊例上所及下其制六(天子曰制曰勅曰牒皇太子曰/令親王公主曰敎尚書省下州)
(州下縣縣下/鄉皆曰符)下之達上其制有五(上天子曰表其近臣/亦為狀上皇太子曰)
(牋啟於其長為之有品也諸曹/上公文皆為牒庶人之言曰辭)諸司相質問有三(曰闗/曰刺)
(曰移通判之/官皆連署)
貞觀十九年正月上征遼發定州皇太子奏請飛驛遞
表起居又請遞勅垂報許之飛驛奏事自此始也其年
五月十日髙士廉劉洎等表稱皇太子與百官書疏先
無體式請定其儀詔凡是處分論事之書皇太子並畫
令太子左右庶子已下署姓名宣奉行書案畫日其餘
與親友師傅不在此限
天冊二年二月一日勅自今已後施勅行制及内外官
司奏狀文案並大字至聖厯元年四月十一日制勅公
文錢物倉庫計贓科罪𫝊符過所各依式及别勅作大
字餘尋常文按解牒進奏並依常式
景龍三年二月有司奏皇帝踐阼及加元服皇太后加
號皇后皇太子立及元日則例若京官五品已上在外
者並奉表疏賀其長官逺者次官五品以上者賀表當
州遣使餘並附表令禮部整比送中書録帳總奏又應
上表啟及奏狀並大書一行不得過一十八字其署名
不得大書諸奏軍國事者並須指陳實狀不得漫引古
今凡須奏請者皆為表狀不得輒牒中書省若事少者
即於表内具陳使盡事情若多不可盡書者任於表前
作一事條表内不許重述
景雲二年六月勅南衙北門及諸門進狀及封狀意見
及降墨勅並於狀上書晝題時刻夜題更籌
先天二年三月三十日誥制勅表狀書奏牋牒年月等
數作一十二十三十四十字
開元二年閏三月勅諸司進狀奏事並長官封題進仍
令本司牒所進門并差一官送進諸奏事亦准此中書
門下御史䑓不須引牒其有告謀大逆者任自封進除
此之外不得為進如有違者并先决杖三十七年三月
二十六日勅譯書進表並令西蕃所由州府翻訖封進
十一年七月五日勅三都留守兩京每月一起居北都
每季一起居並遣使即行幸未至所幸處其三都留守
及京官五品已上三日一起居若暫出行幸發處留守
亦准此並逓表
二十三年八月儀制令皇帝天子(夷夏/通稱)陛下(對御及上/表通稱)
至尊(臣下内/外通稱)乘輿(服飾/所稱)車駕(行幸/所稱)行在所(亦行幸通稱/諸赴車駕所)
(在者/准此)皇太子已下率土之内於皇帝皆稱臣皇后已下
率土之内於皇帝太皇太后皇太后皆稱妾(六宫以下/率土婦人)
(於皇后皆/稱妾也)百官上疏于太皇太后皇太后稱殿下自稱
皆曰臣百官及東宫對皇太子皆稱殿下(上啟/表同)百官自
稱名宫官自稱臣
天寳十年十一月五日勅比來牧守初上准式附表申
謝或因便使或有差官事頗勞煩亦資取置自今已後
諸郡太守等謝上表宜並附驛逓進務從省便至十三
載十一月二十九日詔自今已後每載賀正及賀赦表
並宜附驛逓進不須更差專使
㑹昌五年八月御史䑓奏應諸道官内州合進元日冬
至端午慶陽等四節賀表自今已後其管内州並仰付
管道專使發遣仍及時催促同到如闕事知表狀判官
罰本職一月俸料發表訖仍先於急逓中申御史䑓除
四節外非時别有慶賀使司便牒支郡取表狀急遞至
上都奏委留後官准式同進奏縁使司賀表並宜先發
其支郡表則待齊到一時付遞中發遣如前却亦准四
節制例處分舊例支郡不賀者即不用聚表賀奏
大中三年應邊鎮及諸道奏事表時有不題事由舊制
引進狀内每具所奏事由時變鎮節將以討伐党項羌
兵機急速恐外人先知因有此請自後諸道率多為例
亦無正勅及中書門下處分
　　待制官
貞觀元年閏三月二十九日太宗謂蕭瑀曰朕少硏弓
矢自謂能盡其妙近得良弓十數以示弓工曰此皆非
良材也朕問其故曰木心不正則脉理皆邪雖剛勁而
遣箭不直非良弓也朕始悟焉朕以弓矢定天下四方
用弓多矣而有天下日淺得為理之意固未及於弓弓
猶失之何况於理自是遂延耆老問以政術京官五品
已上更宿中書兩省太宗每延與語詢訪外事務知百
姓疾苦政教之得失焉
永徽六年十一月五日詔禮部尚書𢎞文館學士許敬
宗每日待制於武徳殿之西門
顯慶四年二月二十八日引諸色目舉人謁見下詔䇿
問之凡九百人李巢張昌宗秦相如崔行功郭待封五
人為上第令待詔𢎞文館每坐日令五人隨仗供奉
文明元年九月五日勅文凡京官五品已上清官每日
於章善明福門各一人待制證聖元年左衛胄曹㕘軍
員半千充使吐蕃辭日則天謂之曰乆聞卿名謂是古
人不意乃在朝列境外小事不足煩卿宜且留待制也
遂與王劇石抱忠並為𢎞文館學士仍與著作佐郎路
敬淳分日於顯福門待制
先天三年十月五日勅京清官及朝集使六品已上每
日兩人隨仗待制供奉及宿衛官不在此例至開元十
四年七月詔曰比令百官更直待制斯亦讜議時納箴
規不聞一言甚無謂也凡百僚庶宜體朕懷各盡昌言
以副虚佇于是太子左庶子吴兢等各上疏極言得失
永泰元年三月一日勅惟政之難非賢弗乂必稽於衆
允執其中實使羣材用𢎞庶績朕以國步未康朝經或
闕思與文武藎臣咨謀善道尚書左僕射冕右僕射英
乂太子少傅遵慶太子少保兼御史大夫志直太子詹
事兼御史大夫臧希讓左散騎常侍楊瓘檢校刑部尚
書王昻檢校刑部尚書崔渙吏部侍郎李季卿王延昌
禮部侍郎賈至把王傅吾令珪等並集賢待制
大厯十四年六月八日門下侍郎崔祐甫奏伏以先天
二年令羣臣直日待制以備顧問自今已後准元勅文
官一品以下更直待制待奉事官盡退别無宣喚然後
趨出便於内廊晝食待進止至酉時後放陛下閒暇之
際時有召問庶或上禆聖政奉勅宜依其待制官每日
未時放歸至建中二年五月二日勅宜令中書門下兩
省分置待制官三十員仍於見任前資及同正兼試九
品已上官中簡擇文學理道兵鋒法度優深者具名聞
奏度支據品秩量給俸錢并置本收利供厨料所須幹
力什物㕔宇等并計料處分左拾遺史館修撰沈既濟
上疏論之曰伏以陛下今日之理患在官煩不患員少
患在不問不患無人且中書門下尚書官自常侍諫議
補闕拾遺總四十員及常㕘待制之官日有兩人皆備
顧問亦不少矣中有二十一員尚闕人未充他官缺職
累倍其數陛下若謂見官非才不足以議則當選求能
者以待其人若欲廣務聰明畢收淹滯則當擇其可者
先補缺員則朝無曠官俸不徒費且夫置錢息利是有
司權宜非陛下經理之法今官三十員皆給俸錢幹力
厨料什器建造㕔宇約計一月不減百萬以他司息利
凖之當以錢二千萬為之本方獲百萬之利若均本配
人當復除二百户反復計之所損滋甚當今關輔大病
皆為百司息錢傷人破産積於府縣實思改革以正其
源又臣常計天下財富耗斁之大者惟二事焉最多者
兵資次多者官俸其餘雜費十不當二事之一所以黎
人重困杼軸猶空方斯緝熙必藉裁減豈俾閒官復為
冗食藉舊而置猶可言也若之何加焉疏奏從之
貞元元年八月二十八日勅宜令每日待制官各陳所
見一條仗下後封進觀古畧兼補闕拾遺有足匡時固
宜無隱如事煩細非理道所切者不須其年十二月詔
延英視事日令常㕘官七人對見問以時政有訐忤及
不適事理者優容以遣之
三年四月詔常㕘官各以所見封進每坐日三四人陳
奏利害
七年十月詔自今已後每御延英殿令諸司長官二人
奏本司事俄又令常㕘官每日二人引見訪以政事謂
之延對
元和元年四月正衙待制官兩員御史中丞武元衡奏
本置前件官以備顧問比來多不奏事有同虚設又貞
元七年更有次對官難議兩置去嵗已停今惟以六品
已下清官前例恐非盡善伏請自今已後兼以中書門
下省御史臺拾遺監察御史及尚書省六品諸司四品
已上職事官東宫師傅賔客詹事及王府諸𫝊等每坐
日兩人待制正衙退後令於延英候對以為常式勅中
書省御史䑓官故事並不待制如要論奏但於延英候
對餘依
其年九月詔自今兩省官每日令一人對
二年三月起居舍人鄭隨次對面奉進止令宣與兩省
供奉官自今已後有事則進狀其次對宜停
四年十月御史䑓奏應諸色請對官及待制自今已後
並令前一日進狀來者伏以延英開日羣臣皆不前知
遇陛下坐時方進狀請對或本司各有要事便得聞奏
令遣應候對官前一日進若以尋常公事不假面論但
表章足以陳露倘臨時恐有切務文字不可進言更俟
後坐動踰數辰處置之間便有不及又請狀入之時須
在夘前如後時者聴不收覽依奏
太和二年九月應令待制官御史䑓奏舊例諸司官署
簿前三日具名銜報䑓司前一日具名銜聞奏近皆逼
日方報録奏常恐失時請自今已後如不是先陳牒請
假臨時不署簿者請凖朝㕘不到例一任加罰如併三
度違犯即具名聞奏依奏
開成五年三月勅制法官朔望不要候對(初二年八月/文宗御延英)
(對刑部郎中丁千乗王合大理少卿李韋/紓等自後朔望即對刑法官以詳重輕也)至大中三年
十月宣待制官與諫官法官循環對
　　侍讀
開元三年七月勅朕每讀史籍中有闕疑宜選耆儒博
碩一人每日侍讀遂命光禄卿馬懷素右散騎常侍禇
無量更日入
開成元年十一月宰相李石奏太子有侍讀諸王亦曰
侍讀無降殺之禮今後請改為諸王講讀從之
大中十二年四月以諫議大夫鄭覃兵部郎中李鄴為
鄆王侍讀居十六宅後數日改充夔王已下五王侍讀
居大明宫仍五日一入乾符門講讀(懿宗即位/遂寢其事)
　
　
　
　
　
　
　
　唐㑹要卷二十六
欽定四庫全書
　唐㑹要卷二十七
　　　　　　　　　　　　　宋　王溥　撰
　　行幸
武徳六年四月幸故宅改為通義宫九年三月幸昆明
池習水戰
貞觀五年正月幸左藏庫賜二品已上帛盡量而出焉
六年三月十五日幸九成宫監察御史馬周上疏曰伏
見明勅以四月二日幸九成宫臣竊惟太上皇春秋已
髙陛下所宜朝夕視膳而晨昏起居今所幸宮去京三
百餘里鑾輿動軔嚴蹕經旬非可以旦暮至也脱太上
皇情或思感而欲即見陛下者將何以赴之且車駕今
幸本為避暑而往然則太上皇尚留熱所而陛下自逐
凉處溫凊之道臣竊未安勅書既出事已成就願示速
返之期以開衆惑
其年七月幸興慶宫賦詩(詩在雅/樂卷)
其年冬幸洛陽至灞上命祭漢文帝至華隂祭漢太尉
楊震上自為文因謂司空無忌等曰昔朕在隋朝數數
經此買餐而食賃舎而宿自平定禍亂君臨四海越十
餘載不涉此塗今者出關六軍清道自省徳薄甚增祗
懼上承文帝餘業海内殷阜若止兩京去來豈至傾敗
不顧萬姓行役无休身戮國滅為天下笑雖帝祚長短
委以𤣥天而福善禍淫亦由人事豈直其君而已近侍
之臣相次滅誅若欲君臣長乆國无危敗君有違失臣
須極言我聞卿等言縱不能當時即從再三思量終擇
善而用無忌等拜舞稱賀
七年上將幸九成宫散騎常侍姚思廉進諫曰陛下髙
居紫極寜濟蒼生應須以欲從人不可以人從欲然則
離宫逰幸此秦皇漢武之事非堯舜禹湯之所為也上
喻之曰朕有氣疾熱便頓劇故非情好逰幸甚嘉卿意
十一年二月九日幸洛陽至十二年二月五日還京十
二月幸河北縣觀砥柱因令勒名於上以陳盛徳明年
十月幸蒲州刺史趙元楷課父老服黄紗罩衣迎謁路
左盛飾廨宇修營樓雉欲以求媚又潛飼羊百餘口魚
數千頭將饋貴戚上知而數之曰朕省河洛經厯數州
凡有所須皆資官物卿飼羊養魚雕飾院宇此乃亡隋
弊俗不可復行當識朕心改卿舊習十四年上欲幸同
州校獵櫟陽縣丞劉仁軌上疏曰四時蒐狩前王常典
事有沿革未必因循今年甘雨應時秋稼甚盛盡力收
穫月半猶未畢功貧家無力下禾始擬種麥直據尋常
科喚田家已有所妨今既祗供頓事無乏修理橋道縱
大簡畧費一二萬而百姓收斂實為狼狽臣願陛下少
留萬乘之尊垂聽芻蕘之説退延旬日收刈總了則人
盡閒暇家得康寜鑾駕徐動公私交泰上降璽書勞之
十九年正月上征遼親率領六軍發洛陽至定州詔皇
太子監國至幽州大饗軍士車馬渡遼圍遼東城破之
以其城為遼州又進次安市城依山大戰虜其將帥因
名所幸山為駐蹕山遂還命中書侍郎許敬宗為文刻
石以記其跡敬宗曰聖人與天地合徳山名駐蹕盖天
意也乘輿不復東矣初上將發諫議大夫禇遂良上疏
曰臣徧求史籍訖於近代為人之主無伐遼者人臣往
征則有之矣漢則楊僕魏代則毋邱儉王頎司馬懿猶
為人臣慕容直僭號之子皆為其主長驅髙麗虜其人
畜削城平基陛下立功同於天地羙化包於古昔自當
超邁百王豈止俯同六子陛下昔剪平冦逆大有爪牙
年齒未衰尤堪任用惟陛下之所使亦何行而不克今
太子新立年實㓜少自餘藩屏陛下所知今一朝棄金
湯之全渡遼海之外臣每三思煩愁並集特乞天慈一
垂省察
二十年正月幸晉祠樹碑製文
二十一年九月太宗辟人從兩騎幸故未央宫遇一衛
士佩刀失車馬駕至惶懼待罪太宗謂之曰所司之失
非汝之罪今若付法當死者便數矣因赦去之
永徽五年車駕幸萬年宫中夜山水暴至衝突𤣥武門
宿衛者散走右領軍郎將薛仁貴曰安有天子一有急
輒敢懼死遂登門桄呌喚以警宫内上遽出乘髙俄而
水入寢殿上使謂仁貴曰頼卿得免淪溺始知有忠臣
也(至上元中召謂曰往九成/宫遭水無卿已為魚矣)
顯慶二年閏正月十四日幸洛陽勅每事儉約道路不
許修理是日微雨至灞橋御馬蹶御史中丞許圉師劾
進馬官監門將軍斛斯政則罪合死刑請付法上曰馬
有蹶失不可責人特原之
三年十月十七日上因於古長安城逰覽問侍臣曰朕
觀故城舊址宫室似與百姓雜居自秦漢已來㡬代都
此禮部尚書許敬宗對曰秦都咸陽郭邑連跨渭水故
云渭水灌都以象天河至漢惠帝始築此城其後苻堅
姚萇後周並都之上又問曰昆明池是漢武帝何年開
敬宗對曰武帝遣使通西南夷為昆明國所蔽故因滈
之舊澤以穿此池用習水戰元狩三年事也上因命檢
秦漢已來厯代宫室處所以聞
龍朔元年九月幸天宫寺以髙祖龍潛時舊宅故也
麟徳二年十月二十九日發東都赴東岳十一月二十
日至濮陽上問右丞相竇徳𤣥曰濮陽爽塏信良邑也
古謂之帝邱何也徳𤣥不能對禮部尚書許敬宗策馬
前曰臣能知之昔者顓頊實居此地以王天下其後昆
吾氏因之至春秋時衛成公自楚邱徙居之既是顓頊
所居故謂之帝邱爰在漢晉𨽻于京師臣聞有徳者啟
其國土失道則喪其疆宇自古名都美邑居之者不一
姓故有國有家者不可不慎也上曰濟水與濟源斷絶
不可屬何故然對曰禹貢導沇水東流為濟入于河自
此潛流地下過河而南侵出為滎澤又潛流至曹濮之
間散出平地漸合而東流為汶水自南注之古者五行
皆有官守水官不失其職故辨其味與色潛流復出合
而更分皆能識之尚書所載與今同矣上曰濟水細微
而稱四瀆何也對曰爾雅云瀆者獨也言不因餘水能
獨赴海故也且天有五星運而為四時地有五岳流而
為四瀆人有五事用而為四支五陽數也陽者光曜隂
者晦昧故辰星潛伏而難見濟水潛流而數絶狀雖微
細其實尊也上稱善(敬宗退而告人曰大臣不可無學/我以徳𤣥不能對心寔恥之徳𤣥)
(聞之曰人各有能有不能善守其拙不强其所不能我/所能也英國公李勣曰敬宗多聞信美矣徳𤣥之言亦)
(善/也)
總章二年八月一日詔以十月幸涼州時隴右虚耗議
者咸云車駕西巡不便上聞之召五品以上謂曰帝王
五載一巡狩羣后四朝此盖常禮朕暫欲幸涼州如聞
在外咸謂非宜何也宰臣已下莫有對者祥刑大夫來
公敏曰陛下巡幸涼州遐宣王畧求之故實未虧令典
但隨時度事臣下竊有所疑既是明制施行所以不敢
塵黷奉勅故問敢不盡言近髙麗雖平扶餘尚梗兼西
道經畧兵革未停且隴右諸州人户猶少供億鸞駕擬
備稍難臣聞在外實有竊議上曰卿等既有此言我止
渡隴存問故老蒐狩即還竟下詔停西幸(無何擢公敏/為黄門侍郎)
(賞能直/言也)
調露元年九月七日幸并州以度支郎中狄仁傑為知
頓使并州長史李知𤣥以道出妒女祠俗云盛衣服過
者必致風雨雷雹之災遂發數萬人别開御道仁傑曰
天子之行千乘萬騎風伯清塵雨師洒道何患妒女之
害遽令罷之上聞歎曰真大丈夫
聖厯三年七月幸三陽宫有西僧邀駕㸔葬舎利上許
之千乗萬騎咸次於野内使狄仁傑跪於馬前曰佛者
夷狄之神君王天下之主當重闈難見居安慮危上路
﨑嶇既為難衛庸僧詭惑何足據憑且君舉必書不可
不慎上中路而還曰庶成吾直臣之氣也
長安四年正月幸西涼洛陽縣尉楊齊哲上書諫曰臣
聞古先哲后咸以為獨智不可以任已專欲不可以違
衆所以樹板徴謗懸鼓納諫思聞過而從善全直言而
沃心用能綱紀天下統成大業經曰無為而治者其舜
也與夫何為哉安人之道貴於省事陛下以大定元年
冬迺睠咸京長安三年冬還洛邑四年又將西幸聖躬
得無窮於車轝乎士卒得無弊於暴露乎扈從僚屬俶
裝而不濟隨駕商旅栖泊而匪寜東周之人咸懐嗟怨
昔者周穆王欲周行天下使皆有車轍馬跡祭公謀父
作祈招之詩以止王心陛下玉琯四周金輿三駕車轍
馬跡雖未出於内都巡狩省方事不師於五載雷動天
轉海運山移儼彼六龍嵗適千里此亦近於形民之力
矣安人之道臣用有疑此邦父老抗表留駕陛下告以
吐蕃和親為詞臣愚以為未得也况吐蕃蕞醜西隅咫
尺自京到洛曾不崇朝陛下乃欲務其艱逺惠然從之
夫千鈞之弩尚不為鼷䑕發機况萬乘之君輕為邊戎
枉駕夫民至賤而不可簡至愚而不可欺經曰可畏非
民是民不可欺也今陛下此言是欺下也使國史何以
書之臣朽才淺學切為陛下籌之陛下今幸長安乃是
背逸就勞破益為損何者神都帑藏儲粟積年充實淮
海漕運日夕流衍地當六合之中人恱四方之㑹陛下
居之國無横費長安府庫及倉庶事空缺皆藉洛京轉
輸價直非率户徴科其物盡官庫酬給公私糜耗蓋亦
滋多陛下居之是國有横費人疲重徭由此言之陛下
之居長安也山東之財力日匱在洛邑關西百姓賦役
靡加背逸就勞破益為損殷監不逺伏惟念之帝王敬
授民時所重惟穀今陛下鑾輅以明年正月即塗嵗首
是就耕之初駕行非務農之意無乃不可乎
神龍二年十月十七日勅行幸每頓人宿兵及三衛並
令伍伍相保其押官責名品明作文簿别送與金吾
景龍二年十二月幸新豐溫湯迴幸兵部尚書韋嗣立
山莊封為逍遥公改鳳凰原為清虚原鸚鵡谷為幽棲
谷四年五月上微行與后觀燈都邑因幸中書令蕭至
忠宅令宫女數千人看燈多有逃逸其年四月又幸龍
慶池泛舟宴侍臣
開元五年正月十日幸東都右散騎常侍禇無量陳意
見上表曰臣聞巡方問俗大化所先故帝舜巡狩望秩
山川徧于羣神漢景帝巡狩祀黄帝於橋山章帝東巡
祀帝堯於咸陽武帝巡狩望祀虞舜於九疑景帝幸甘
泉郊泰畤幸河東祀后土髙祖過魏祀無忌之墓過趙
封樂毅之後章帝巡狩至沛祀桓譚之冢魏武祀喬𤣥
之墓自古巡狩咸致享祀畧而言之有如此者伏願陛
下行幸所過之處有名山大川邱陵墳衍古之帝王及
忠臣烈士備在祀典皆合致祭望令所管州縣據圖經
具録先報又天子巡狩所至之處命太師陳詩以觀人
好惡不敬不孝削地黜爵有加於人加秩進賞盖慮夫
州牧縣宰徳化未敷下情不得上通故親問風俗臣又
聞堯都平陽舜都蒲坂禹都安邑今河東地也誠以欽
明文思光宅天下堯之道也明四目達四聰舜之徳也
奠山川定貢賦禹之功也雖其人已沒而其敎克明陛
下將幸東都仍從北路豈不觀覽聖跡想像遺風且人
主行幸禮必有名請下制書曉示天下知取北路之意自
古受命之君必興滅繼絶崇徳報功故禮曰武王克殷
未下車而封帝舜之後於陳下車而封大禹之後於把
漢武帝過洛陽以周子南君封於周後漢髙祖撥亂日
不暇給猶修祀六國成帝追蕭何曹參周勃靳歙夏侯
嬰陳平張良等一百餘人皆復爵紹家傳之不絶周以
蕃屏為約事在繼代漢以山川為誓義存長乆臣又聞
之存人之國大於救人之灾立人之後重于封人之墓
伏願駕到東都先崇繼絶唐初已來至于今日有功臣
名相並加收敘其有正嫡已絶請𫝊支庶故殷朝繼及
無廢近親周室興亡貴存身後繼髙密者累葉豈専鄧
禹之主𦙍嗣平陽者累世何必曹參之嫡孫臣愚謂生
有其功死非其罪者雖在黎庶並聴承襲臣所上事如
堪收録伏願裁之及車駕至永寜縣崤谷馳道隘陋車
騎停擁河南尹李朝隠知頓使户部侍郎王怡並失其
部署上令黜之侍中宋璟奏曰陛下富於春秋方事巡
狩一以墊隘致罪大臣恐將來人受艱弊于是遽命捨
之璟拜謝曰陛下捨之是怨歸於上而恩出於下請且
使待罪於朝然後詔復其職則進退得其度矣上深善
之
十一年正月二日發東都北巡二十五日至并兵部尚
書張說進言曰太原是國家大業所起陛下宜因行幸
振威曜武并建碑紀徳以申永思之意若便入京路由
河東有漢武脽上后土之祀此禮乆闕厯代莫能行之
願陛下紹斯墜典以為三農祈穀此誠萬姓之福也上
從其言
十二年十一月四日幸東都十日至華州命刺史徐知
仁與信安王禕勒石於華岳祠南之通衢上親制文及
詩(舊路在岳北因/是移于岳南也)至十三年七月七日碑成乃打本立
架張于應天門以示百寮
十三年十月十一日發東都赴東岱十三日至嘉㑹頓
上校獵引諸番豪長入仗並與之弓箭供奉左右時有
兎起於御馬前上引弓旁射獲之突厥朝命使阿史那
徳吉利發便下馬捧兎跳躍蹈舞謂譯者曰天可汗神
武天上則有人世无也上因問飢不對曰仰觀聖代如
此十日不食猶為飽也自是常令突厥入仗馳射起居
舍人吕向上疏諫曰鴟梟不鳴未為瑞鳥猛虎雖服豈
齊馴獸由其醜性毒行乆務常積也夫突厥者正同此
類今陛下收其頃効雜以從官赴封禪之禮參玉帛之
會詔許侍逰召入禁仗賜以馳逐操弓乘馬飛簇於前
同獲獸之樂儻此等各懐犬吠交肆盜憎荆卿詭動何
羅竊至暫逼嚴蹕稍冒清塵縱單于為醢穹廬為洿何
塞過責伏願勿復親近使有分限待不失常歸於得所
孰不幸甚太子左庶子吳兢諫曰陛下縁自洛邑告禪
岱宗行經數州屢以畋獵為事伏恐外荒之攸漸誠非
致治之所急况登封告成禮容甚大伏願罷此畋逰之
事充備文物之儀又貞觀時太宗文皇帝凡有巡幸則
博選識達古今之士以在左右每至前代興亡之地皆
問其所由用為鑒誡伏願陛下遵而行之則與夫騁奔
馬於澗谷要狡獸于叢林不慎垂堂之危不思馭朽之
變安可同年而較其優劣也
二十年十月十日自東都幸太原至太行坂路隘見禆
車問左右曰車中何物左右奏曰禮天子出則載禆車
以從先王之制也上曰焉用此命焚之(天子出從无禆/車自此始也)
二十四年十月二十一日勅兩京行幸縁頓所須應出
百姓者宜令每頓取官錢一百千又作本取利充仍令
所由長官専勾當不得抑配百姓
貞元三年十二月上獵於新店幸野人趙光竒家問曰
百姓樂乎對曰不樂上曰仍嵗頗稔何不樂乎對曰盖
由陛下詔令不信於人所以然也前詔云於税之外悉
无他徭今非兩嵗稅而誅求者殆過之後詔云和糴於
百姓曾不識一錢而强取之始云所糴粟麥納于近次
今則遣致於京西破産奉役不能支也百姓愁苦如此
何有於樂乎雖頻降恤民之詔而有司多不奉令亦恐
陛下深在九重未之知也上感異之因詔除其家
七年七月幸章敬寺賦詩曰招提邇皇邑複道連重城
法筵㑹早秋駕言訪禪扃嘗聞大仙教清浄宗無生七珍
匪吾寳萬行先求成名相既雙寂繁華奚所榮金風扇
㣲涼逺烟凝翠晶松院静苔色竹房深磬聲境幽真慮
恬道勝外物輕意適本非悦含毫空復情百寮畢和亦
書於壁其後京兆尹薛珏請以上詩序皇太子書刻於
石而填之以金從之
十二年四月左右千軍使奏云鑾駕去冬巡幸諸營於
銀臺門外立石碑以紀聖迹可之其碑立於左掖門外
髙二丈二尺
元和十五年六月時以皇太后居興慶宫穆宗皇帝六
宫待行迴幸左神䇿軍賜物有差自後凡三百累幸左
神䇿軍及晨輝樓九仙望仙等門觀角觝諸戲其年七
月幸安國門觀盂蘭㑹
其年八月幸勤政樓問人疾苦九月幸魚藻池大張樂
觀競渡
十一月二十日將幸華清宫溫湯宰臣疏請罷行御史
大夫李絳率百僚與常侍崔元畧等又疏諫三請不從
又伏延英門及暮方退二十一日上以天未辨色由複
道而往即日還宫闕
十二月幸右軍擊鞠遂畋于城西
長慶二年十月上由複道幸咸陽止於善因佛寺賜僧錢
百萬縣令絹百尺其年十一月太后幸華清宫石甕寺
命景王率禁軍五百騎侍翌日上幸華清宫迎太后遂
狩於驪山
四年二月上初聽政羣臣展入閣之儀退朝幸飛龍廐
寳厯二年二月將幸東都勅檢修東都已來舊行宫上
自臨御以來常欲東幸宰臣等无不諫上意益堅常正
色謂宰臣曰朕去意已定李逢吉頓首言曰陛下貴為
天子富有四海天下一家何往不可臣等以為不可者
以干戈未甚戢邊鄙未甚寜竊恐國人之心搖矣伏惟
稍逥聖慮天下幸甚上竟不聽百執事相繼獻疏亦不
省㑹裴度自興元入朝因别對奏云國家建立都邑盖
備巡逰然自艱難已來此事遂絶今東都宫闕營壘廨
宇悉已荒廢陛下必欲行幸須緩修葺上曰如卿言即
不去亦得何止後期遂罷行計其年三月上幸魚藻宫
觀競渡六月幸凝碧池觀魚
太和四年八月幸梨園㑹昌殿觀新樂
九年八月幸左軍龍首殿因幸梨園㑹含元殿大合樂
開成元年三月幸龍首池觀内人賽雨因賦暮春喜雨
詩曰風雲喜際㑹雷雨遂流滋薦幣虚陳禮動天實精
思漸侵九夏日復在三春時霡霂垂朱闕飄颻入緑墀
郊坰既沾足黍稷有豐期百辟同康樂萬方佇雍熙
大中十一年正月車駕將幸華清宫時兩省官進狀論
奏乃下詔曰朕以驪山近宫真聖廟貌聴政之暇或議
一行盖崇禮敬之心非以盤逰為事卿等援經據古列
狀獻章深覩盡忠已允來請
咸通十二年五月幸安國寺賜講經僧沈香髙坐
　
　唐㑹要卷二十七
欽定四庫全書
　唐㑹要卷二十八
　　　　　　　　　　　　　宋　王溥　撰
　　蒐狩
武徳元年六月二十四日萬年縣法曹孫伏伽上書曰
陛下龍舉晉陽天下響應計不旋踵大位遂崇陛下勿
以唐得天下之易不知隋失天下之不難也陛下貴為
天子富有天下動則左史書之言則右史書之既為竹
帛所拘何可恣情不慎凡有蒐狩須順四時既代天理
物安得非時妄動
五年十二月九日諫議大夫蘇世長從幸涇陽之華池
校獵上謂朝臣曰今日畋樂乎世長曰陛下逰獵薄廢
萬幾不滿十旬未為大樂髙祖色變既而笑曰狂發耶
世長曰為臣私計即狂為陛下國計即忠矣
八年十月二十日校獵於周氏陂秦王文學禇亮以冦
亂漸平每冬畋狩遂上疏諫曰陛下旰食思政廢寢憂
民用農隙之餘遵冬狩之禮獲車之所逰踐虞旗之所
涉厯網惟一面禽止三驅縱廣成之獵士觀上林之手
搏斯固畋弋之常規而皇王壯觀至於親迫猛獸臣竊
惑之何者筋力驍悍爪牙輕健弩一發未必挫其畏率
然驚輳事生慮外如或近林藂未填坑谷駭屬車之後
乗犯官騎之清塵小臣怯懦私懐悚慄陛下以至聖之
姿垂將來之敎降情納下无隔直言敢縁天造冒陳丹
懇上納之
其年十二月髙祖謂侍臣曰蒐獵以供宗廟朕當躬其
事以申孝享之誠于是狩於鳴犢泉之野
貞觀五年正月十三日大蒐於昆明池夷落君長從上
謂髙昌王麴文泰曰大丈夫在生樂事有三天下太平
家給人足一樂也草淺獸肥以禮畋狩弓不虚發箭不
妄中二樂也六合大同萬方咸慶張樂髙宴上下歡合
三樂也今日王可從禽明當歡宴耳
其年十月二十日上將逐兎於後苑左領軍執失思力
諫曰天授陛下為華夷父母何得自輕倘使萬一馬有
顛躓將若之何上顧而異之及又將逐兎思力乃脱帶
刀跪而固請上為止焉
十一年十月射猛獸洛陽苑羣豕突出林中上引弓四
發殪四豕有雄彘突及馬鐙民部尚書唐儉收馬搏之
上拔劔斷豕顧笑曰天策長史不見上將擊賊耶何懼
之甚對曰漢祖以馬上得之不以馬上理之陛下以武
定四方豈復逞雄心於一獸上納之因為罷獵特進魏
徴上表諫曰臣聞漢孝武帝好格猛獸司馬相如諫曰
力稱烏獲㨗言慶忌人誠有之獸亦宜然卒然遇逸材
之獸駭不存之地雖烏獲逢䝉之伎不得用而枯木朽
株盡為難矣雖萬全而無患然本非天子所宜近也臣
伏聞車駕近出親格猛獸晨趨夜還以為萬乘之尊闇
行荒野踐深林汚豐草甚非萬全之計願陛下割過情
之娱罷格獸之樂則天下幸甚至十一月十五日狩於
濟源之陵山上曰古者先驅以供宗廟今所獲鹿宜令
所司造脯醢以充薦享祕書監虞世南諫曰陛下因聴
覽之餘辰順天道以殺伐將欲躬摧班掌親御皮軒窮
猛獸之窟穴盡逸材之林藪夷凶剪暴以衛黎元收革
擢羽用充軍器舉旗郊獲式遵前古然黄屋之尊金轝
之貴八方之所仰徳萬國之所係心清道而行猶戒銜
橛斯盖重慎防微為社稷計也是以馬卿直諫於前張
昭變色於後臣誠微末敢忘斯義且天弧星罼所殪已
多頒禽賜獲皇恩亦溥伏願時息獵車且韜長㦸不拒
芻蕘之請降納溝澮之流袒裼徒搏任之羣下則貽範
百王永光萬世
十六年十二月二十三日狩於驪山時隂寒晦㝠圍兵
斷絶上乗髙望之欲捨其罰恐虧軍令乃逥轡入谷以
避之
永徽元年髙宗出獵在路雨因問諫議大夫谷那律曰
油衣若為得不漏對曰能以瓦為之必不漏矣上悦因
此不復獵
龍朔元年十月五日狩于陸渾縣六日至飛山頓髙宗
親御弧矢獲四鹿及兎數十頭晚次御營望見大官烹
羊欲供百官之膳因問侍中許圉師曰朕目擊彼羊在
於格下見其無罪就戮非無惻怛之情今欲以死獸易
之可乎圉師曰昔齊宣王見人欲將牛以釁鐘因曰我
觀此牛觳觫似無罪而就死地乃不釁鐘陛下取已死
之鹿代欲刲之羊則堯舜之用心也遂釋其羊不殺九
日又於山南布圍大順府果顔王萬興以輒先促圍集
衆欲斬之上謂侍臣曰軍令有犯罪在不赦但恐外人
謂我翫好畋獵輕棄人命又以其經從征遼有功特令
放免上于是製冬狩詩
總章二年九月車駕自九成宫還京仍西狩校習自麟
逰西北達岐梁歴普潤至雍為兩圍殿中侍御史杜易
簡賈言忠監圍山阜懸危躡蹻杖策不得暫停凡五日
而合劾奏將軍劉𤣥意黄河上等處斷圍𤣥意竟抵罪
黄河上圍日軍容齊整詔特原之
先天元年十月七日幸新豐獵於驪山之下至十一月
三日侍中魏知古上詩諫曰常聞夏太康五子訓禽荒
我后來冬狩三驅盛禮張順時鷹隼擊講事武功揚奔
走未及去翾飛豈暇翔非熊從渭水瑞翟想陳倉此欲
誠難縱茲逰不可常子雲陳羽獵僖伯諫漁棠得失鑒
齊楚仁恩念禹湯雍熙諒在宥亭毒非多傷辛甲令為
史虞箴遂孔彰手制曰卿所進獵渭濱十韻三復研精
良增歎美兹向温湯觀省風俗時因暇景掩羣而畋開
一面之羅展三驅之禮無情校獵匪慕前禽卿有箴規
輔予不逮合賜物十五段以申勸奬
開元三年十月二十四日大蒐於鳯泉下制曰今四方
無事百穀有成因孟冬之月臨右輔之地戒兹五校爰
備三驅非謂獲多庶存除害乃者長圍已合大綏未舉
而夜聞朔風天降微雪狐裘且御未免祁寒鶉衣不充
寜堪深露朕為父母育彼黎元中宵耿然明發增惕其
圍兵並放散各賜布二端綿一純
七年十月右補闕崔向上疏曰臣聞千金之子坐不垂
堂百金之子立不倚衡况居大寳之位也哉陛下宜保
萬夀之體副三靈之望安可輕出入重盤逰乎天子三
田前古有訓豈惟為乾豆賓客庖厨者哉亦將以閲兵
講武誡不虞也詩美宣王之田徒御不驚有聞無聲謂
畋獵時人皆銜枚有善聞而無譁喧也又曰悉率左右
以燕天子謂悉驅禽順其左右之宜以安待王射也則
知大綏將下亦有禮焉側聞畋於渭濱有異于是六飛
馳騁萬騎騰躍衝翳薈蹴䝉蘢越嶃險靡榛藂紅塵坐
昏白日將暗毛羣擾攘羽族繽紛左右戎夷並申勇敢
攢鏑亂下交刃霜飛而降尊亂卑争㨗于其間豈不殆
哉夫環衛而居暴客攸待清道而出行人尚驚如有墜
駕之慮流矢之變獸窮則摶鳥窮則攫陛下復何以當
之哉静言思之臣深為陛下戰慄也書曰不畏入畏又
曰從諫則聖惟陛下深思逺慮以誡後圖則天下孰不
幸甚
貞元十一年十二月臘日畋于苑中止其多殺行三驅
之禮軍士無不知感畢事幸神策軍左廂勞饗軍士而
還
元和三年七月上謂宰臣曰朕昨因閲秋稼行苑至東
祇以鷹犬自隨本非畋獵于時雖覺行人聚觀亦無傷
稼之意而諫官在外章疏頗煩意何為耶卿等知否李
吉甫對曰陛下軫念黎元親問禾黍察閭里之疾苦知
稼穡之艱難此則聖主憂勤天下幸甚但以弧矢前驅
鷹犬在後田野縱觀見車從之盛以為萬乘校獵𫝊說
必多諫諍之臣義當守職既有聞見理合上諫緘嘿則
懷尸素之慙獻言又懼觸鱗之禍果決以諫實謂守官
正當嘉尚非足致詰夫蒐狩之制古今不廢必在三驅
有節無馳騁之危戒銜橛之變既不殄物又不數行則
禮經所髙固非有害然逐兎呼鷹指顧之樂忘危履險
易以溺人故老氏譬以發狂昔賢以為至誡陛下每與
臣等討論古昔追踪堯舜固當棄常俗之末務詠聖祖
之格言願以狥物為心克己為慮則昇平可致聖祚無
疆羣臣異議不禁自息上曰卿言是也朕亦深悟矣
五年十一月上頻出逰畋吏部郎中栁公綽欲因事諷
諫乃獻醫箴一篇曰天布寒暑不私于人品類既一崇
髙以均惟謹好愛能保其身清浄無瑕輝光以新寒暑
滿天地之間浹肌膚于外好愛溢耳目之前誘心知于
内端潔為隄奔射亦敗氣行無間隙不在大睿聖之姿
清明絶俗心正無邪志髙寡欲謂天髙矣氛䝉晦之謂
地厚矣横流潰之聖情超邁萬方頼之飲食所以資身
也過則生患衣服所以稱徳也侈則生慢惟過與侈心
則隨之氣與心流疾亦伺之聖心不惑孰能移之畋逰
恣樂流情蕩志馳騁勞形叱咤傷氣天下之重從禽為
戲不養其外前修所忌聖心非之孰敢違之乗氣而生
嗜慾以萌氣離有患氣凝則成巧必喪真智必誘情去
彼煩慮在此誠明醫之上者理于未然患居慮後防處
事先心静樂行體和道全然後能徳施萬物以享祚億
年聖人在上各有攸䖏庶政有官羣藝有署臣司大醫
敢告諸御帝深嘉納之
長慶四年三月赦文鷹犬之流本備蒐狩委所司量留
多少其餘勅州府更不用進來
㑹昌元年十月車駕幸咸陽校獵
二年十月校獵於大白原諫議大夫髙少逸於閤内論
奏曰陛下校獵太頻出城稍逺萬幾廢弛晨去暮歸况
方用兵師尤宜停止上改容勞之少逸退上謂宰臣曰
諫官甚要朕時聞其言庶幾減過也
　　祥瑞上
儀制令諸祥瑞若麟鳳龜龍之類依圖書大瑞者即隨
表奏其表惟言瑞物色目及出處不得茍陳虚飾告廟
頒下後百官表賀其諸瑞並申所司元日以聞其為獸
之類有生獲者放之山野餘送太常若不可獲及木連
理之類有生即具圖書上進詐偽瑞應者徒二年若灾
祥之類史官不實對者罪三等
武徳元年七月新豐鸚鵡谷水清世𫝊此水清天下平
開皇初暫清復濁至是復清
七年閏七月十三日長安古城監渠水生鹽色紅白而
味甘狀如方印
八年三月十三日赤雀巢於殿門
九年四月二十五日甘露降於中華殿之桐樹泫如冰
雪以示羣臣
貞觀二年九月三日詔朕每見諸方表奏符瑞慙懼增
深且安危在於人事吉凶繫於政術若時主昏庸靈貺
未能成其美如理道休明庶徴不能致其惡以此而言
未為可恃今以後麟鳳龜龍大瑞之類依舊表奏自外
餘瑞宜申所司其大瑞應奏者惟録瑞物色目及出見
處所更不得茍陳虚詞
十二年六月六日滁州言野蠶成繭徧於山阜至十三
年野蠶又食槲葉成繭大如奈其色緑凡收六千五百
七十石至十四年六月又收八千三百石
十四年二月十四日陜州刺史房仁裕奏所管界内二
百餘里正月元日河水變清四日乃止
十六年四月二日皇太子初立有雄雉飛集東宫明徳
殿前上問禇遂良是何祥也遂良對曰昔秦文公時有
童子化為雉雌者鳴於陳倉䧺者鳴於南陽童子言曰
得雄者王得雌者霸文公遂以為寶雞祠漢光武得雄
遂起南陽而有四海陛下舊封秦王故雄雌見於秦地
此所以彰表明德也上大悦曰立身之道不可無學
十七年九月皇太子寢室中産素芝十四莖並為龍鳳
之形
十八年十月八日山南獻木連理交錯玲瓏有司羅目
一丈之餘并枝者二十餘所司徒長孫無忌曰自來嘉
祥雜還陛下推而勿居遂令史臣閣筆無以示後因相
率拜賀上曰朕觀古之帝皇覩妖災則懼而修徳者福
自至見祥瑞則逸而行惡者禍必臻今瑞應之來朕當
勞心苦力以答天地耳何煩致賀
二十年十一月汾州上言青龍白龍見白龍吐物初在
空中有光如火至地䧟入地二尺掘之則𤣥金也
二十一年正月玉華宫李樹連理隔澗合枝
顯慶四年八月二十五日司勲員外郎源行守家毛桃
樹生李實太子詹事李寛等上表陳賀上謂侍臣曰凡
厥休祥雖云美事若其不實取笑後人朕嘗見先朝說
隋煬帝好聞祥瑞嘗有野雀集於殿上校尉唱云此是
鸞鳥有衛士報云村野之中大有此物校尉乃笞衛士
仍奏為鸞煬帝不究真虚即以為瑞仍名此殿為儀鸞
嗤笑至今未弭人之舉措安可不思今李寛等所言得
無類此凡祥瑞之體理須明白或龍飛在泉衆人同見
雲色雕綺觀者非一如此之輩始號嘉祥自餘虚實難
明不足信者豈得妄相牽率稱賀闕前
龍朔三年十月十六日絳州麟見二十六日含元殿前
麟趾見至來年正月一日改元麟徳
長夀二年正月元日夜大雪質明而晴上謂侍臣曰俗
云元日有雪則百穀豐未知此語故實文昌左丞姚璹
對曰汜勝之書云雪是五穀之精以其協和則年穀大
獲又宋孝武帝大明五年元日降雪以為嘉瑞上曰朕
御萬方心存百姓如得年登嵗稔此即為瑞雖獲麟鳳
亦何用焉
三年十一月一日陳州上言宛邱縣鳳凰集衆鳥數萬
前後翔從行列齊整色别為羣三日遂改元儀鳳
開元十三年九月十三日潞州獻瑞應圖上謂宰臣曰
朕在潞州但靖以恭職不記此事今既固請編録卿喚
取藩僚舊邸問其實事然後修圖上又謂宰臣曰往昔
史官惟記灾異將令王者懼而修徳故春秋不書祥瑞
惟記有年聖人之意明矣遂勅天下諸州不得更奏祥
瑞至大厯十四年閏五月十四日澤州進慶雲圖制曰
朕以時和年豐為嘉祥以進賢遂忠為良瑞如慶雲靈
草異木自今已後並不須進諸道亦宜凖此
十九年四月一日揚州奏穭生稻二百一十五頃再熟
稻一千八百頃其粒如常稻无異
天寶三載三月六日武威郡奏番禾縣嘉瑞鄉天寶山
有醴泉湧出石化為瑞麪逺近貧乏者取以給食遂改
番禾縣為寶縣
大厯二年嶺南節度使徐浩奏十一月二十五日當管
懐集縣陽雁来乞編入史從之(先是五嶺之外翔雁不/到浩以為陽為君徳雁)
(隨陽者臣歸/君之象也)
五年九月太原奏文水縣冬蠶成繭
八年七月解縣安邑兩池生乳鹽户部侍郎韓滉判度
支請薦於清廟編之史冊從之至十二年十一月賜號
寶應慶靈池
興元元年八月亳州真元縣大空寺李樹植來十四年
長一丈八尺今春枝忽上聳髙六尺周逥似蓋九十餘
尺先天觀𤣥元皇帝太后陵槐樹下有靈泉湧出上有
雲氣五色黄龍再見於泉中
貞元八年正月鄂州觀察使何士幹獻白鹿上曰朕初
即位即止祥瑞士幹致白鹿其謂我何還之彼當慚懼
留之逺近復獻竟不視遂放于苑中焉
十年正月西川奏當管甘露降松栢樹竹藂等二千四
百四十二處
其年懷州奏獲白雀二
十一年二月同州進五色鷹八月潞州進白鶻
十一月潭州進赤烏
十二年七月東都留守奏苑内生芝草一株是月河陽
進白鸜鵒二
十八年八月滄州言白龍見
　
　
　
　
　
　唐㑹要卷二十八
欽定四庫全書
　唐㑹要卷二十九
　　　　　　　　　　　　　宋　王溥　撰
　　祥瑞下
永貞元年八月荆南進毛龜二詔曰朕以所寶惟賢至
如嘉禾神芝竒禽異獸蓋虚美也所以建武形於詔令
春秋不書祥瑞但凖令式申報有司不得輒有聞獻珍
禽竒獸亦宜停進
元和二年八月中書門下奏諸道草木祥瑞及珍禽異
獸等凖永貞元年八月勅自今已後宜並停進者伏以
貢獻祥瑞皆縁臘饗告廟及元㑹奏聞若例停奏進即
恐闕於盛禮凖儀制令其大瑞即隨表奏聞中瑞下瑞
申報有司元日聞奏自今已後望凖令式從之
七年十一月梓州上言龍州界嘉禾生有麟食之每來
一鹿引之羣鹿隨焉光華不可正視使畫工就圖之并
嘉禾一函以獻
九年八月夏州奏修城掘得釜大小二百五十四如新
器物伏以錡釜之用火化是因今大軍始集此物自出
望宣付史館從之
十年四月滑州上言青龍見於新開河其年五月臨碧
縣使奏夀昌殿南獲白鹿麑進之
十三年八月鹽鐵使奏郾城上蔡等三縣生菽䔄草引
蔓結實味甘人頼為食
長慶元年正月二日有事于南郊出東省門日抱珥五
色宰臣供奉官並於駕前稱賀其年六月鄆州奏濮州
雷澤縣界有烏巢因風墜二雛鵲引而哺之
其年七月夀昌殿内礎柱上産玉芝一莖長六尺九月
靈州奏黄河清從硤口至定逺界二百五十里見底
二年五月有自吐蕃至者稱隴上自去嵗已來出異獸
如猴而腰尾皆長色青赤迅猛見蕃人即捕而食之遇
漢人則否
三月二日詔近日諸道多奏祥瑞自今已後除合准式
申奏外餘一切不得妄有進獻其年七月幽州奏有李
樹兩根並生相去七寸連理其樹去地二尺合為一榦
向上一體外分布枝葉髙一丈三尺有實二百二十一
顆
四年五月淄青奏登州蓬萊山谷間約四十里野蠶成
繭其絲可織
太和元年十一月河中奏當管虞鄉有白虎入雲峯觀
樓瑞應圖義獸也一名騶虞王者徳至鳥獸澤洞幽冥
則見今并圖奉進二年福建進瑞粟一千莖中書門下
奏伏以陛下勤求理本澄清化源不以靈芝白雁為瑞
應方將時安人和為嘉祥宸翰昭宣睿情斯屬伏請自
今已後祥瑞俱申有司更不令進獻依奏
四年八月太原節度使栁公綽奏雲蔚代三州山谷間
石化為麪人取食之
六年七月廣州奏慶雲見
開成二年十月陳許秦界内野蠶自生桑上三遍成繭
連緜九十里百姓收拾得並抽絲得絲緜并織成紬絹
三年五月勅朕以慈惠恭儉為休徴以人和年豐為上
瑞至於嘉穎連理之祥飛禽走獸之異出於郡國來獻
闕庭讓美推功非予所尚嵗晏奏陳於清廟元正列上
於太廟探討古今亦無明據恭惟靈聖豈俟聞薦諸道
應有三等祥瑞並不得更有聞奏亦不要申牒所司其
臘饗太廟及薦獻太清宫并元日受朝奏祥瑞儀注並
停
大中二年七月十六日福建觀察使殷儼進瑞粟十一
莖莖有五六穂中書門下奏請今後諸道所有瑞物俱
報有司不得進獻從之
六年九月二日淮南節度使杜悰奏海陵髙郵兩縣百
姓于官河中漉網得異米煑食呼為聖米
十一年十二月舒州吳塘堰有衆禽成巢濶七尺髙一
丈而水禽山鳥鷹隼鸞雀之類无不馴狎于其中
乾符三年三月奉天鎮上言金龍書見自河昇天
文徳元年九月雲昭殿前穿井得甘泉
天祐元年九月二十日汴州進白兎一
其年七月河南府奏榖水村地内嘉禾合穗
　　追賞
貞觀十七年十一月詔曰天下宜賜酺三日自漢魏以
來或賜牛酒牛之為用耕稼所資多有宰殺深乖惻隠
其男子年七十已上量給酒米麪
先天二年八月二十五日勅賜酺合宴止欲與人同歡
廣為聚斂固非取樂之意今後宴㑹所作山車醴泉船
綵樓閣寶車等俱是无用之物並宜禁斷
開元十八年正月二十九日勅百官不須入朝聴尋勝
逰宴衛尉供帳太常奏集光禄造食自宰臣及供奉官
嗣王郡王諸司長官少卿少監少尹左右丞侍郎郎官
御史朝集使皆㑹焉因下制曰至春末巳來每至假日
百司及朝集使任追逰賞至十九年二月八日勅至春
末已來每至假旦宜凖去年正月二十九日勅賜錢造食
逐勝逰賞至二十年二月十九日許百僚於城東官亭
尋勝因置檢校尋勝使以主其事至二十五年正月七
日赦文朝廷无事天下大和百司每旬節休假並不須
入朝皆任追勝為樂至天寳十載正月十七日勅自今
已後非惟旬及節假百官等曹務无事之後任追游宴
樂至十四年三月一日許常㕘官分日入朝尋勝宴樂
二十二年六月勅自今已後宜所聴五日一辰盡其歡
宴餘兩日但休假而已任用當處公廨不得别更科率
兼有宰殺採捕等天寶八載正月勅今朝廷无事思與
百辟同兹宴賞其中書門下及百官等賜絹二萬匹其
外官取當處官物量郡大小及官人多少節級分賜至
春末巳來每旬日休假任各追勝為樂
貞元一年五月詔曰今兵革漸息夏麥又登朝官有假
日逰宴者令京兆府不須聞奏
四年九月二日勅正月晦日三月三日九月九日前件
三節日宜任文武百僚擇地追賞為樂每節宰相已下
及常㕘官共賜五百貫翰林學士共賜一百貫左神威
神策龍武等三軍共賜一百貫金吾英武威逺及諸衛
將軍共賜一百貫各省諸道奏事官共賜一百貫委度
支每節前五日准此數支付仍從本年九月九日起給
永為定制
十四年正月勅比來朝官或有諸處過從金吾衛奏自
今已後更不須聞奏
元和二年十二月宰臣奉宣如聞百官士庶等親友追
遊公私宴㑹乃晝日出城餞送每慮奏報人未舒自今
已後各暢所懐務從歡泰
天祐二年三月勅命宰臣文武百寮自今月二日後至
十六日令取便選勝追逰
　　節日
顯慶二年四月十九日詔曰比至五月五日及寒食等
諸節日并有歡慶事諸王妃公主及諸親等營造衣物
雕鏤雞子以進貞觀中已有約束自今已後並宜停斷
龍朔元年五月五日上謂侍臣曰五月五日元為何事
許敬宗對曰續齊諧記云屈原以五月五日投汨羅而
死楚人哀之每至此日以竹筒貯米投水祭之漢建武
中長沙歐囬白日忽見一士人自稱楚三閭大夫謂歐
囬曰常所遺多為蛟龍所竊今若允惠可以棟樹葉塞
筒并五采絲縛之則不敢食矣今俗人五月五日作粽
并帶五采絲及棟葉皆汨羅遺風上曰我見一記有云
五色絲可以續命刀子可以辟兵此言未知真虚然亦
俗行其事今之所賜住者使續命行者使辟兵也
神龍三年四月二十七日制自今應是諸節日及生日
並不得輒有進奉又所在五月五日非大功已上親不
得輒相贈遺
景雲二年十一月勅太子及諸王公主諸節賀遺並宜
禁斷惟降誕日及五月五日任其逰奉仍不得廣有營
造但進衣裳而已諸親及百官一切不得進
開元十七年八月五日左丞相源乾曜右丞相張説等
上表請以是日為千秋節著之甲令布于天下咸令休
假羣王當以是日進萬夀酒王公戚里進金鏡緩帶士
庶以結絲承露囊更相問遺村社作夀酒樂名賽白帝
報諸神制曰可至天寶二載八月一日刑部尚書兼京
兆尹蕭昊及百寮請改千秋節為天長節制曰可至寶
應元年八月三日勅八月五日本是千秋節改為天長
節其休假三日宜停前後各一日
二十五年六月勅五月五日細碎雜物五色絲算並宜
禁斷
二十六年正月勅比來流俗之間每至寒食日皆以雞
鵞鴨等更相餉遺既順時令固不合禁然諸色雕鏤及
造假花果及樓閣之類並宜禁斷
天寶十年三月二十六日勅禮標納火之禁語有鑽燧
之文所以燮理寒燠節宣氣候自今以後寒食並禁火
三日乾元元年九月三日上降誕日宜為天平地成節
休假三日至寳應元年九月一日其休假三日宜停前
後各一日永泰元年太常博士獨孤及上表曰臣聞天
有春夏秋冬之氣時也時有分至啟閉之候節也至若
寒食上已端午重陽或以因人崇尚亦播風俗况厯運
光啟聖人降生固宜紀載誕之辰與八節同號故𤣥宗
生自命曰天平地成並以飲食宴樂布慶萬方使賜及
同軌風流後代陛下纂祖宗之純懿與天地同徳禮樂
必循憲章咸備而誕聖日未有嘉名伏願以十月十二
日為天興節王公士庶上夀作樂並如開元乾元故事
表奏不報建中元年四月癸卯上誕之日也初代宗時
每嵗端午及降誕日四方貢獻者數千悉入内庫及是
上以為非㫖不納
貞元四年九月重陽節賜宰臣百寮宴於曲江亭帝賦
詩錫之云早衣對庭燎躬化勤意誠時此萬幾暇適與
佳節并曲池潔寒流芳菊舒金英乾坤爽氣澄䑓殿秋
光清朝野慶年豐髙㑹多歡聲永懐無荒誡良士同斯
情仍勅中書門下簡定有文辭士應制同用清字上自
考其詩以劉太真李紓等四人為上等鮑防于邵等四
人為次張䝉殷亮等二十三人為下李晟馬燧李泌三
宰相詩不加考第
五年正月十一日勅四序嘉辰厯代增置漢宗上已晉
紀重陽或説攘除維因舊俗與衆宴樂誠洽當時朕以
春方發生候維仲月勾萌畢達天地同和俾其昭蘓宜
均暢茂自今已後以二月一日為中和節内外官司並
休假一日先勅百寮以三令節集㑹今宜吉制嘉節以
徴之更晦日於往月之終揆明辰於來月之始請令文
武百寮以是日進農書司農獻穜稑之種王公戚里上
春服士庶以物相遺村社作中和酒祭勾芒神聚㑹宴
樂名為饗勾芒祈年穀仍望各下州府所在頒行
六年二月百官以中和節宴於曲江亭上賦詩以錫之
其年以中和節始令百官進太后所撰兆人本業記三
卷司農獻黍粟種各一升
八年正月詔在京宗室每年三節宜集百官列宴㑹若
大選集賜錢一百千非大選集錢三分減一又詔三節
宴集先已賜諸衛將軍錢其率已下可賜錢百千
九年二月中書門下奏狀以中和節初賜宴錢給百官
宰臣已下於曲江合宴供辦為府縣之弊請分給是錢
令諸司各㑹於佗所從之自是三節宴悉分矣
十二年二月以寒食節御麟徳殿内宴於宰臣位後施
畫屏風圖漢名臣仍紀其嘉言美行題之於下其年四
月庚午上降誕之日近嵗常以此時㑹沙門道士於麟
徳殿講論至是命召儒官講論三敎
十四年三月上已日賜宰臣百官宴於曲江亭時徐州
節度使張建封來朝上寵遇之特令與宰相同榻而食
十五年九月詔自今已後二月一日九月九日每節前
放開屠一日
永貞元年十二月太常奏太上皇正月十二日降誕並
請休假一日從之
元和二年正月詔停中和重陽二節賜宴其上已日仍
舊其年二月御史大夫李元素太常卿髙郢等上言𤣥
宗肅宗降誕日據太常博士王涇奏按禮經及厯代典
故並無降誕日為節假之說惟國朝開元十七年左丞
相源乾曜以八月五日是𤣥宗降誕之辰請以此日為
千秋節休假一日羣臣因獻甘露萬嵗酎酒士庶村社
宴樂由是天下以為常乾元元年太子太師韋見素以
九月三日肅宗降誕之辰又請以此日為天平地成節
休假一日自後代宗徳宗順宗即位雖未别置節日每
至降誕日天下亦皆休假臣以為乾曜見素等所奏以
為節假者蓋當時臣子之心喜君父聖夀無疆以為榮
慶今園陵既修升祔將畢謹尋禮意不合更存休假之
名請付尚書省集百官與學官㕘議勅宜依者臣等聞
君子之名之必可言言之必可行故可言不可行君子
不言伏以𤣥宗肅宗代宗徳宗順宗五聖威靈在天已
乆而當時慶誕猶存正可言不可行之禮請依王涇奏
議並停制可(檢首議臣/名不獲)
四年閏三月勅其諸道進獻除降誕端午冬至元正任
以土貢修其慶賀其餘雜進除二日條所供外一切勒
停如違越者所進物送納左藏庫仍委御史臺具名聞
奏
七年二月癸卯降誕節宰臣舊例進衣一副惟李吉甫
方固恩澤别進馬二匹賜通天犀帶以答之
九年十月勅停臘日京兆府饗狐兔進獻
十五年七月勅今月六日是朕降誕之辰奉迎皇太后
宫中上夀其日並賜於光順門内殿與百官相見永為
常式後竟以禮無所據罷之
長慶元年七月六日勅自降誕之辰百官於紫宸殿稱
賀畢詣昭徳門外命婦光順門並進名奉賀皇太后縁
去年降誕稱賀百官與命婦同集光順門羣情以為非
便故改其儀
二年九月勅蕃客等使皆逺申朝聘節遇重陽宜共賜
錢二百貫文以充宴賞仍給太常音樂
其年九月尚書左丞兼集賢學士韋綬因奏重陽日百
官有曲江宴時請以修撰校理等自為一㑹從之仍别
賜宴錢
三年三月勅内侍省每年上已重陽日如有百官宴㑹
者宜每節賜錢五百十貫文令度支支給
其年四月中書門下奏皇帝降誕日准故事休假一日
從之
其年五月詔停諸親端午恭賀
太和五年勅端午節辰方鎮例有進奉其雜綵匹段許
進生白綾絹
七年十月中書門下奏請以十月十日為慶成節著於
甲令是日上於宫中奉迎皇太后與昆弟諸王宴樂羣
臣詣延英門奉觴上千萬夀天下州府並置宴一日從
之
開成元年二月京兆尹歸融奏甫近上已凖故事曲江
賜宴今縁兩公主出降府司供帳事殷望請改日上曰
去年重陽取九月十九日未失重陽之義今宜取十三
賜宴
二年九月勅慶成節朕之生辰不欲屠宰宴㑹蔬食任
陳脯醢仍為永制(至四年復令/其日肉食)
其年九月勅慶成節宜令京兆府凖上已重陽例於曲
江㑹文武百官其延英奉觴宜停
三年十月京兆府奏慶成節及上已重陽百官於曲江
亭子宴㑹泛觴船隻諸以舊船上杖木為舫子過㑹拆
收遇節即用者勅其上已節置慶成節及重陽節停
五年四月中書門下奏請以六月一日為慶誕節休假三
日著於令式其天下州府每年常設降誕齋行香後便
令以素食宴樂惟許飲酒及用脯醢等京城内宰臣與
百官就請大寺共設僧一千人齋仍望田里借敎坊樂
官充行香慶讚各移木厨兼下令京兆府别置歌舞依
奏(是年文宗崩武宗纂嗣/以慶誕日為慶陽節)
㑹昌元年二月勅我聖祖降誕昌辰宜改為降聖節休
假一日其年六月中書門下奏慶陽節凖勅其日設齋
錢臣等請以百官共率料錢三百貫文充從之
二年五月勅今年慶陽節宜凖例中書門下等並於慈
恩寺設齋行香後以素食合宴仍别賜錢三百貫文委
度支給付令京兆府量事陳設不用追集坊市歌舞
六年六月中書門下奏請以降誕日為壽昌節天下
州府並置宴一日以為慶樂前後休假三日永著令式
從之
龍紀元年二月中書門下奏請今月二十二日降聖日
為嘉㑹節
天祐元年八月中書門下奏皇帝降誕日請為乾和節
從之
　
　
　
　唐㑹要卷二十九
欽定四庫全書
　唐㑹要卷三十
　　　　　　　　　　　　　宋　王溥　撰
　　大内
武徳元年五月二十一日改隋大興殿為太極殿改隋
昭陽門為順天門至神龍元年二月改為承天門(顯慶/五年)
(八月有抱屈人賫鼔於朝堂訴/上令東都置登聞鼓西京亦然)
景雲元年十月二十一日以京大内為太極宫
　　𢎞義宫
武徳五年七月五日營𢎞義宫(初秦王居中承乾殿髙/祖以秦王有尅定天下)
(功特給殊禮别/命此宫以居之)至九年七月髙祖以𢎞義宫有山林勝
景雅好之至貞觀三年四月乃徙居之改為大安宫六
月二十三日太宗正位於太極殿監察御史馬周上疏
曰臣伏見大安宫在城之西其墻宇門闕之制方之紫
極尚為卑小臣伏以皇太子之宅猶處城中大安乃至
尊所居更在城外雖太上皇遊心道素志存清儉陛下
重違慈㫖愛惜人力蕃夷朝見及四方觀者有不足瞻
仰焉臣願營築雉堞修起門樓務從髙敞以稱萬方之
望則大孝昭乎天下矣
　　通義宫
武徳六年四月二十四日幸龍潛舊宅改為通義宫(祭/元)
(皇帝於舊寢以元貞皇/后配享上悲不自勝也)于是置酒髙㑹詔曰爰擇良辰
言遵邑里禮同過沛事等歸譙故老咸臻旅姻斯㑹肅
恭薦享感慶兼集焉其年十二月九日勅以奉義監為
躍龍宫(即髙祖/舊居)
　　慶善宫
武徳元年十月十八日以武功舊宅為武功宫至六年
十二月九日改武功宫為慶善宫(太宗誕/於此宫)至貞觀六年
九月二十九日太宗幸慶善宫賦詩(在樂/卷)其年諌議大
夫蘇世長侍宴於披香殿酒酣奏曰此殿隋煬帝所作
邪何雕麗之若此髙祖謂曰卿好諫似直其心實詐豈
不知此殿是我所造何須設詭而疑煬帝乎世長曰臣
實不知若陛下作此誠非所宜臣昔在武功幸常陪侍
見陛下宅宇纔蔽風霜當此時焉肯為是今初有天下
而於隋宫之内又加雕飾欲撥其亂寜可得乎
　　太和宫
武徳八年四月二十一日造太和宫於終南山貞觀十
年廢至二十一年四月九日上不豫公卿上言請修廢
太和宫厥地清涼可以清暑臣等請徹俸禄率子弟微
加功力不日而就手詔曰比者風虚頗積為弊至深况
復炎景蒸時温風播節沈疴屬此理所不堪乆欲追涼
恐成勞擾今卿等有請即相機行于是遣將作大匠閻
立徳就順陽王第取材瓦以建之包山為苑自栽木至
於設幄九日而畢功因改為翠微宫正門北開謂之雲
霞門視朝殿名翠㣲殿寢名含風殿并為皇太子搆别
宫正門西開名金華門殿名安喜殿
　　洛陽宫
武徳四年十二月七日使行臺僕射屈突通焚朝元殿
應天門紫㣲觀以其太奢至貞觀三年太宗修洛陽宫
民部尚書戴胄諫曰關中河外盡置軍團富室強丁並
從戎旅重以九成作役餘丁向盡去京二千里内先配
司農將作假有遺餘勢何足紀亂離甫爾户口單弱一人
就役舉家便廢入軍者督其戎仗從役者責其餱糧盡
室經營多不能濟以臣愚慮恐致怨嗟今丁役既盡賦
調不減費用不止帑藏空虚且洛陽宫殿足蔽風雨數
年功畢亦謂非晚若頓修營恐傷勞擾上嘉之因謂侍
臣曰戴胄於我無骨肉之親但以忠直勵行情深體國
事有機要無不上聞至七年六月二十二日發卒又修
洛陽宫給事中張𤣥素諫曰陛下承百王之末屬彫敝
之餘必欲節以禮制陛下宜以身為先東都未幸而即
令補葺豈民人之所望也陛下初平東都之始層樓廣
殿皆令撤毁天下翕然同心欣仰豈有初則惡其侈靡
今乃襲其雕麗臣每承徳音未即巡幸此則事不急之
務成虚費之勞國無兼年之積何用兩都之好臣聞阿
房成秦人散章華就楚衆離又乾陽畢功隋人解體以
陛下今時功力何如隋日役瘡痍之人襲亡隋之弊深
恐近於煬帝時矣願陛下思之無為由余所笑則天下
幸甚上大悦謂房𤣥齡曰本修洛陽意在便於百姓今
𤣥素上表實亦可依必事理須行露坐亦得何苦繕修
宜即停之
顯慶元年勅司農少卿田仁佐因舊餘材修乾元殿髙
一百二十尺東西三百四十五尺南北一百七十六尺
至麟徳二年三月十二日所司奏乾元殿成其應天門
先亦焚之及至造成號為乾天門(神龍元年三月十一/日避天后號改為應)
(天門唐隆元年七月避中宗號改為神龍門開元勅/又為應天門天寳二年十一月四日又改為乾天門)
垂拱四年二月十日拆乾天殿于其地造明堂至開元
二十一年九月十日於明堂舊址造乾天殿
上元二年髙宗將還西京乃謂司農少卿韋𢎞機曰兩
都是朕東西之宅也見在宫館隋代所造歲序既淹漸
將頺頓欲修殊費材力為之奈何𢎞機奏曰臣曹司舊
式差丁採木皆有雇直今户奴採斫足支十年所納丁
庸及蒲荷之直在庫見貯四十萬貫用之市材造瓦不
勞百姓三載必成矣上大悦乃召𢎞機攝東都將少府
兩司使事漸營之于是𢎞機始造宿宇髙山等宫其後
上逰於洛之水北乘髙臨下有登眺之美乃勅𢎞機造
一髙館及成臨幸復令列岸修廊連亘一里又於澗曲
疏建隂殿(機得古銅器終盆而殘中有蹙起/雙鯉之狀魚背有四字長宜子孫)
至儀鳳四年車駕入洛乃移御之(門即今之/上陽宫也)尚書左僕
射劉仁軌謂侍御史狄仁傑曰古之陂池臺榭皆在深
宫裏城之内不欲外人見之恐傷百姓之心也𢎞機之
作列岸修廊在於宫城之外萬方朝謁無不覩之此豈
致君堯舜之意哉𢎞機聞之曰天下百司各奉其職輔
弼之臣則思獻替之事府藏之臣行詔守官而已吾不
敢越分也
　　大明宫
貞觀八年十月營永安宫至九年正月改名大明宫以
備太上皇清燕公卿百僚争以私財助役至龍朔二年
髙宗染風痺以宫内湫濕乃修舊大明宫改名蓬萊宫
北據髙原南望爽塏六月七日制蓬萊宫諸門殿亭等
名至三年二月二日兖雍同岐豳華寜鄜坊涇原絳晉
滿慶等十五州率口錢修蓬萊宫二十五減京官一月
俸助修蓬萊宫四月二十二日移仗就蓬萊宫親作含
元殿二十五日始御宸宫聴政百僚奉賀新宫成也(初/遣)
(司稼少卿梁孝仁監造悉於亭院列白楊樹左騎尉大/將軍契苾何力同入宫中縱觀孝仁指白楊曰此木易)
(長不過三二年宫中可得䕃映何力不答但誦古詩曰/白楊多悲風蕭蕭愁殺人意謂此特冢墓木也孝仁遽)
(令伐去之更植桐栢謂人曰/禮失求之于野固不虚也)東臺侍郎張文瓘諫曰人
力不可不惜百姓不可不養養之逸則富以康使之勞
則怨以叛秦皇漢武廣事四夷多造宫室致使土崩瓦
解户口減半臣聞制治於未亂保邦於未危人罔常懷
懷於有仁陛下不制之於未亂之前安能救於既危之
後百姓不堪其弊必致禍難殷鑒不逺近在隋朝臣願
稍安撫之無使生怨上深納其言
永隆二年正月十日王公已下以太子初立獻食勅於
宣政殿㑹百官及命婦太常博士袁利貞上疏曰伏以
恩㫖於宣政殿上兼設命婦坐位奏九部伎及散樂並
從宣政門入臣以為前殿正寢非命婦宴㑹之處象闕
路門非倡優進御之所望請命婦㑹於别殿九部伎從
東門入散樂一色伏望停省若於三殿别所自可備極
恩私上從之改向麟徳殿至開元十六年五月六日唐
昌公主出降有司進儀注於紫宸殿行五禮右補闕施
敬本左拾遺張烜右拾遺李銳等連名上疏曰竊以紫
宸殿者漢之前殿周之路寢陛下所負黼扆正黄屋饗
萬國朝諸侯人臣致敬之所猶𤣥極可見不可得而升
也昔周女出降於齊而以魯侯為主但有外館之法而
無路寢之事今欲紫宸殿㑹禮即當臣下攝行馬入庭
醴升於牖主人授幣逡巡紫座之間賓使就筵登降赤
墀之地又據主人辭稱我子有事至於寡人之室言詞
僭越事理乖張既黷威靈深虧典制其問名納采等並
請權於别所上納其言移於光順門外設次行禮
咸享元年三月四日改蓬萊宫為含元殿
長安元年十一月又改為大明宫十二月一日改含元
殿為大明殿
神龍元年二月復改為含元殿
上元二年七月延英殿當御坐生玉芝一莖三花親制
玉靈芝詩三章章八句曰玉殿肅肅靈芝煌煌重英發
秀連葉分房宗廟之福垂其耿光元氣産芝明神合徳
紫微間彩白蕣呈色載啟瑞圖庶符皇極天心有眷王
道惟直幸生芳本當我宸旒効此靈質寶玉獻猷神惟
不愛道亦無求端拱思維永荷天休
建中元年九月將作監言請修内廊是嵗孟冬為魁罡
不利修作太史請卜佗時上曰啟塞從時詭妄之書勿
信乃命修之
貞元三年十二月初作𤣥英門觀於大明宫北垣
　　玉華宫
貞觀二十一年七月十三日剏造玉華宫於坊州宜君
縣之鳳凰谷正門曰南風門殿名玉華殿皇太子所居
南風門東正門曰嘉禮門殿名輝和殿正殿瓦覆餘皆
葺之以茅意在清潔務從儉約至永徽二年九月三日
廢玉華宫以為佛寺苑内舊是百姓田並還本主至二
十二年四月二十四日太宗以新造離宫務從卑儉終
費人力謂侍臣曰唐堯茅茨不剪以為儉徳不知堯之
時無瓦不得不以茅茨則於無瓦之晨為茅茨者未為
儉徳不剪之言蓋書史粉飾之耳朕今構采椽於椒風
之日立茅茨於有瓦之時將為節儉自當不謝古者但
宫室之廣人役之勞朕以此再思不能無愧其月徐充
容上表曰妾聞為政之本貴在無為竊見土木之工不
可兼遂北闕初建南營翠微曾未逾時玉華復興因山
藉水非無架築之勞損之又損頗有工力之費縱以茅
茨示約猶興木石疲民假使和雇取人不無煩擾之弊
是以卑宫菲食聖王之所安金屋瑶臺驕主之為麗故
有道之君以逸逸人無道之君以樂樂身願陛下使之
以時則力不竭矣用而息之則人斯悦矣
二十二年四月太宗御製玉華宫銘詔令皇太子已下
並和
　　九成宫
永徽二年九月八日改九成宫為萬年宫至乾封二年
二月十日改為九成宫三年四月將作大匠閻立徳造
新殿成移御之日謂侍臣曰朕性不宜熱所司頻奏請
造此殿既作之後深懼人勞今既暑熱朕在屋下尚有
流汗匠工暴露事亦可愍所以不令精妙意者祇避炎
暑耳長孫無忌曰聖心每以恤民為念天徳如此臣等
不勝幸甚
五年三月幸萬年宫上謂太尉無忌曰此宫非直涼冷
宜人且去京不逺殿雖已十年屋宇無多損壞昨者不
易一椽一瓦便已可安不知公等得曹司廨署周足否
乃親制萬年宫銘并序七百餘字羣臣請刋石建於永
光門詔從之
　　奉天宫
永淳元年七月造奉天宫於嵩陽仍置嵩陽縣監察御
史李善感諫曰自古帝王莫不以登封為事天皇以封
泰山告太平致羣瑞則與三皇五帝比崇但數年百穀
不稔百姓餓死道路相望兼四夷交侵日有徴發天王
恭默思譴方便營造宫室勞役不已天下聞之莫不失
望臣聞不矜細行終累大徳臣忝任御史是國家耳目
竊以此為憂上雖優容之竟不納(其時承平已久諫諍/殆絶善感既進諫書)
(時人甚/稱之)
𢎞道元年十二月遺詔廢之
文明元年二月改為嵩陽觀
　　三陽宫(興泰/宫附)
聖厯三年十一月二十八日造三陽宫於嵩陽縣
乆視元年七月三日左補闕張説以車駕在三陽宫不
時還都上疏曰陛下出萬乗幸離宫暑退涼歸未降還
㫖愚臣固陋非為長䇿請為陛下陳其不可三陽宫至
洛城一百六十里有伊水之隔愕坂之峻過夏涉秋水
潦方積道壞山險不通轉運河廣無梁咫尺千里扈從
兵馬日費資給連雨彌旬恐難周濟陛下太倉武庫並
在都邑紅粟利器蘊若邱山奈何去宗廟之上都安山
谷之僻處是猶倒持劍㦸示人鐏柄夫禍變之生在人
所忽故曰安心樂成無行所悔今國家北有強冦覷邉
南有夷獠騷徼關西小旱耕稼是憂安東近平輸漕方
始臣願陛下及時旋軫天下羣生莫不幸甚
長安四年正月二十二日毁三陽宫取其材木造興泰
宫於夀安縣之萬安山左拾遺盧藏用上表諫曰臣愚
雖不達時變竊讀書見自古帝王之迹衆矣臣聞土階
三尺茅茨不剪采椽不斵者堯舜之徳也卑宫室菲飲
食盡力乎溝洫者大禹之行也惜中人十家之産而罷
露臺之制者漢文之明也並能垂名無窮為帝皇之烈
豈不克念狥物博施濟衆以臻於仁恕哉今陛下崇䑓
邃宇離宫别館亦已多矣更窮人之力専事土木臣恐
議者以陛下為不愛人務奉已也左右近臣多以順意
為忠朝廷具寮皆以犯顔為患至令陛下不知百姓失
業百姓亦不知左右傷陛下之仁也小臣固陋不識忌
諱敢冒死上聞乞下臣此章與執政者議其可否
　　興慶宫
開元二年七月二十九日以興慶里舊邸為興慶宫初
上在藩邸與宋王等同居於興慶里時人號曰五王子
宅至景龍末宅内有龍池湧出日以浸廣望氣者云有
天子氣中宗數行其地命泛舟以馳象蹈氣以厭之至
是為宫焉後於西南置樓西面題曰花蕚相輝之樓南
面曰勤政務本之樓至二十五年𤣥宗謂諸王曰我自
奉先帝宫室不敢有加時時補葺已愧於勞人矣惟興
慶創制乃朝廷百辟卿士以吾舊邸因欲修建不免羣
卿考室之詞以俟庶民子來之請亦所以表休徴之地
新作南樓本欲察甿俗採風謡以防壅塞是亦我闢四
門達四聰之意時有作樂宴慰不徒然也又因大哥讓
朱邸以成花蕚相輝之美厯觀自古聖帝明王有所興
作欲以助敎化也我所冀者式崇敦睦漸漬薄俗令其
知信厚爾至十六年正月三日始移仗於興慶宫聴政
二十年六月廣花蕚樓築夾城至芙蓉園十二月三日
毁東市東北角道政坊西北角以廣花蕚樓前
天寶十載四月二十一日興慶宫造交泰殿成
元和十四年三月詔左右軍容各以官健二千人修勤
政樓
太和三年十月勅修南内天同殿十三間及勤政樓明
光樓
大中五年詔修明義樓
　　華清宫
開元十一年十月五日置温泉宫於驪山至天寶六載
十月三日改温泉宫為華清宫至天寳九載九月幸温
泉宫改驪山為㑹昌山至十載又改為昭應山仍於秦
坑儒之處立祠以祀遭難諸儒
天寶元年十月造長生殿名為集靈臺以祀神六載十
二月發馮翊華隂等郡丁夫築㑹昌羅城於湯所置百
司
七載十二月二日𤣥元皇帝降於朝元閤改為降聖閤
八載四月新作觀風樓
　　諸宫
武徳七年五月十七日造仁智宫於宜州宜君縣
貞觀二年八月上每日視政西宫公卿奏以宫中卑濕
請立一閤上曰若遂來請縻費良多昔漢文帝將起露
䑓而惜中人十家之産朕徳不逮乎漢帝而所費過之
豈為人父母之道哉竟不許十一年正月十四日新作
飛仙宫七月二十日廢明徳宫及飛仙宫之園囿以分
給遭水之家
十七年八月五日營襄城宫初太宗將幸洛陽遣將作
大匠閻立徳訪可清暑之地以建離宫遂於汝州西山
前臨汝水旁通廣城擇以置宫焉役功一百九十萬雜
費稱是至十五年三月七日幸襄城宫及至暑熱甚又
多毒虺太宗大怒九日免立徳官而罷其宫分賜百姓
顯慶五年四月八日於東都苑内造八關涼宫五月二
十二日改為合璧宫儀鳳三年正月七日於藍田縣新
作涼宫宜名萬全宫至𢎞道元年十二月七日遺詔廢
之
四年五月十九日造紫桂宫於澠池縣西至永淳元年
四月十三日改芳桂宫𢎞道元年遺詔廢之
長安二年六月於雍州永安縣置涼宫以永安為名仍
令特進武三思充使營造
景龍三年十月勅宫城皇門京城門禁苑門左右内外
各給交魚符一合巡魚符一合左廂給開門魚一合右
廂給閉門魚一合皆左符付監門掌交番巡察每夜并
非時開閉則用之
開元十一年正月十四日改潞州舊宅為飛龍宫
　　雜記
武徳三年七月八日勅隋代離宫别館逰憇所並廢九
年六月改東宫𢎞禮嘉福等門為重光宣明門
長安二年正月十七日太子左庶子王方慶上言請凖
舊制改東宫殿及各門與皇太子名同者上疏曰謹按
史籍所載人臣與人主言凡上表未有稱皇太子名者
當為太子皇儲其名尊重不敢斥所以不言西晉僕射
山濤啟事稱皇太子而不言名濤中朝名士必詳典籍
故不稱名應有憑凖朝官尚猶如此宫臣諱則不疑今
東宫殿及門名皆有觸犯事合論啟逥避甚難孝敬皇
帝為太子時改𢎞敎門為崇敎門沛王為皇太子時改
崇賢館為崇文館皆避名諱以尊禮典此則成例足為
軌模上從之
神龍元年十一月二十五日有司奏以宫殿名與沛王
諱同者悉改焉遂改昭慶殿章徳殿昭賢侯廟
三年八月二十一日改𤣥武門為神武制勝樓
開元二十六年正月六日修望春宫至十月兩京路行
宫各進造殿宇及屋千間
貞元三年三月三日造㑹慶亭於麟徳殿前
四年十月二十五日户部侍郎班𢎞奉勅修延喜樓築
夾城五年正月十九日𢎞又修𤣥武樓
十二年八月六日户部尚書裴延齡奉勅修望仙樓至
十三日令又築望仙樓東夾城
其年十二月度支郎中兼御史中丞副知度支蘓弁奉
勅改造三殿前㑹慶亭
十二年九月上謂户部侍郎判度支裴延齡曰朕以浴
堂院殿一所損壞欲換之而未能裴延齡曰陛下自有
本分錢物用之不竭上驚曰本分錢物何也對曰凖禮
經天下賦税三分一分充乾豆一分充賓客一分充君
之庖厨乾豆者供宗廟也亦不用分財賦至於諸國蕃
客及逥紇馬價皆極簡儉庖厨之餘其數尚多陛下本
分也用修十數殿亦不合疑何况一堂邪上頷之而已
又奏近於同州檢得一谷材木數可千條皆長七八十
尺上曰人聞天寶中附近木長五六十尺者尚無今何
近處忽有此木延齡曰生自關輔盖為聖時豈前時合
得有也其姦佞如此
元和二年六月詔左神䇿軍新築夾城置𤣥化門晨輝
樓
三年十月勅修南内宫墻舍共一千六百間
五年十一月上謂宰臣曰朕以禁中書殿歲乆傾危欲
漸修葺縁國用未足每務簡儉至於車服食飲亦畏奢
侈不知竟可營造否權徳輿對曰仲尼謂大禹卑宫室
菲飲食惡衣服為無間漢文帝欲起露䑓以百金中人
十家之産吾奉先帝宫室常恐羞之何以臺為遂止是
以文帝之代四海富庶俗知禮讓今陛下至誠恭儉有
過前王當為天下幸甚
六年四月詔毁興安門南行亭
十二年四月詔右神䇿軍以衆二千築夾城自雲昭門
過芳林門西至修徳里以通於興福佛寺其年五月新
造蓬萊池周廊四百間
十三年四月詔六軍使創修麟徳殿之右廊是月後龍
首池起承暉殿雕飾綺煥徙植佛寺之花木充焉
十五年二月詔於西廊内開便門以通宰臣自閣中赴
延英路
其年七月新作永安殿及寳慶殿修日華門通乾門并
朝堂廊舍八月發神策六軍二千人浚魚藻池
其年十月發右神䇿兵各千人於門下省東少陽院前
築牆及造樓觀
長慶元年五月禁中造百尺樓時帑藏未實内外多事
土木之工屢興物議喧然
寳厯元年五月神策軍於苑内古長安城中修漢未央
宫掘地獲白玉一長六尺其年九月勅長春宫莊宅宜
令内莊宅使營
太和元年四月詔毁昇陽殿東放鴨亭望仙門側㸔樓
十間並敬宗所造也
二十八年勅修安福殿及南院屋宇一百八十八間又
修兩儀殿及甘露殿共一百七十二間
九年七月勅造紫雲樓於芙蓉北垣
其年九月内出新造紫雲樓彩霞亭額左軍中尉仇士
良以鼓吹迎於銀臺門時上好詩每吟杜甫曲江行云
江頭宫殿鎻千門細柳新蒲為誰緑乃知天寳已前曲
江四面皆有行宫臺殿思復昇平故事故為樓殿壯之
㑹昌元年三月勅造靈符應聖院五年正月造仙臺其
年六月修望仙樓及廊舎共五百三十九間
大中元年二月勅修百福殿院八十間其年七月勅觀
政樓號雍和殿别造屋宇廊舍七百間二年正月勅修
右銀䑓門屋宇及南面城牆至獻武樓
天祐二年四月勅自今年五月一日後常朝出入取東
上閤門或遇奉慰即開西上閤門永為定制其年五月
四日勅改東都延喜門為宣仁門重明門為興敎門長
樂門為光政門光範門為應天門乾化門為乾元門宣
政門為敷政門崇政門為觀政門日華門為左延福門
萬夀門為萬春門積慶門為興善門平章門為膺福門
金法門為延義門金鸞門為千秋門延和門為章善門
以保寜殿為文思殿其見在門名與京門同名並宜復
洛陽舊門名
　
　
　
　
　
　
　
　
　
　唐㑹要卷三十
欽定四庫全書
　唐㑹要卷三十一
　　　　　　　　　　　　　宋　王溥　撰
　　裘冕
舊制天子之服則有大裘冕衮冕鷩冕毳冕黼冕𤣥冕
通天冠武弁爵弁黑介幘白紗帽平幘翼善冠之服(並/出)
(於殿/中省)皇后之服則有禕衣鞠衣鈿釵禮衣之制(並出於/内侍省)
太子之服則有衮冕具服逺逰冠公服逺逰冠烏紗帽
弁服平巾幘進徳冠之服(並出於/右春坊)凡王公第一品服衮
冕二品服鷩冕三品服毳冕四品服黼冕五品服𤣥冕
六品至九品服爵弁
武徳四年七月定制凡衣服之令天子之服有二等大
裘冕衮冕鷩冕毳冕黼冕𤣥冕通天冠武弁黑介幘白
紗帽平巾幘白帢是也
顯慶元年九月十九日修禮官臣無忌志寜敬宗等言
凖武徳初撰衣服令乗輿祀天地服大裘冕無旒臣勘
前件令是武徳初撰雖憑周禮理極未安謹按郊特牲
云周之始郊日以至被衮以象天戴冕璪十有二旒則
天數也而此二禮俱説周郊衮與大裘事乃有異按月
令孟冬天子始裘用以禦寒理非當暑若啓蟄祈穀冬
至報天行事服裘義歸通允至于孟夏迎氣龍見而雩
炎熾方隆如何服之謹尋厯代惟服衮章與郊特牲義
㫖相協周遷輿服志云漢明帝永平二年詔採周官禮
記始制祀天地服惟天子備十二章沈約宋書志云魏
晉郊天亦皆服衮宋魏周齊隋禮令祭服悉同斯則百
王通典炎涼無妨復與禮經事無乖舛今請憲章故實
郊祭天地皆服衮冕其大裘請停仍改禮令又檢新禮
皇帝祭社稷繡冕四旒衣三章祭日月服𤣥冕三旒衣
無章謹按令文是四品五品之服也三公亞獻皆服衮
衣孤卿助祭服毳及鷩斯乃乗輿章數同於大夫君少
臣多殊為不可據周禮云祀昊天上帝則服大裘而冕
五帝亦如之享先王則衮冕享先公則鷩冕祀四望山
川則毳冕祭社稷五祀則絺冕祀諸小祀則𤣥冕又云
公侯伯子男孤卿大夫之服衮冕已下皆如王之服所
以三禮義宗遂有二釋一云公卿大夫助祭之日所服
之服降王一等又云(原闕/)
天下禮惟從俗則命為制令詔曰乃秦皇之故事猶可
以適于今矣若夫義取隨時則出稱警入稱蹕乃漢朝
之舊儀猶可以行于後矣亦何取變周公之軌物改宣
尼之法度者哉由是竟寢知機所請
開元十一年冬將有事於南郊中書令張説奏稱凖令
皇帝祭昊天上帝服大裘而冕事出周禮取其質也永
徽二年髙宗享南郊用之顯慶元年修禮改用衮冕事
出郊特牲取其文也自則天已來用之若遵古制則用
大裘若便於時則衮冕為美令所司造二冕呈進上以
大裘樸略冕又無旒既不可通用於寒暑乃廢而不用
之自是元正朝㑹用衮冕及通天冠大祭祀依郊特牲
亦用衮冕自餘諸服雖著在令文竟不施用
二十六年肅宗為皇太子受冊太常所撰儀注有服絳
紗衮之文太子以為與大皇帝所稱同上表辭不敢當
請有司以易之上令百官詳議尚書左丞相裴耀卿太
子太師蕭嵩等奏曰謹按衣服令皇太子具服有逺逰
冠三梁加金附蟬九首施珠翠黑介幘纓緌犀簮導絳
紗衮白紗中單皂領褾􁏧白裙襦方心曲領絳紗蔽膝
草帶劍佩綬等謁廟還宫元日冬至朔日入朝釋奠則
服之其絳紗衮則是冠衣之内一物之數與裙襦劍佩
等無别至于貴賤之差尊卑之異則冠為首飾名制有
殊并珠旒及裳綵章之數多少有别自外不可事事差異亦
有上下通服名制是同禮重則具服禮輕則從省今以
至敬之情有所不敢衣服不可減省稱謂須更變名望
所撰儀注不以絳紗衮為稱但稱為具服則尊卑有差
謙光成徳議奏上手勅改為朱明服下所司行用焉
　　章服品第
舊儀有服亦名具服一品已下五品已上陪祭朝享拜
表大事則服之六品已下惟無劍珮綬又有公服亦名
從省服一品已下五品已上朔望朝謁及見東宫則服
之六品已下分鞶囊雙珮又九品已上朔望朝㕘者十
月一日已後二月三十日已前並服袴褶五品已上著
珂傘
貞觀四年八月十四日詔曰冠冕制度已備令文尋常
服飾未為差等宜令三品已上服紫四品五品已下服
緋六品七品以緑八品九品以青婦人從夫之色仍通
服黄至五年七月十一日勅七品已上服龜甲雙巨十
花綾其色緑九品已上服絲布及雜小綾其色青至龍
朔二年九月二十三日孫茂道奏凖舊令六品七品著
緑八品九品著青深青亂紫非卑品所服望請六品七
品著緑八品九品著碧朝㕘之處並依此服又朝㕘
聽服黄從之
咸亨五年五月十日勅如聞在外官人百姓有不依令
式遂於袍衫之内著朱紫青緑等色短衫襖子或於閭
野公然露服貴賤莫辨有蠧彛倫自今已後衣服下上
各依品秩上不得通下下不得僭上仍令所司嚴加禁
斷
上元元年八月二十一日勅一品已下文武並帶手巾
算袋刀子磨石其武官欲帶手巾算袋者亦聴文武三
品已上服紫金玉帶十三銙四品服深緋金帶十一銙
五品服淺緋金帶十銙六品服深緑七品服淺緑並銀
帶九銙八品服緑九品服深青並鍮石帶八銙庶人服
黄銅鐵帶六銙前令九品已上朝㕘及視事聴服黄以
洛陽縣尉栁延服黄夜行為部人所毆上聞之以章服
紊亂故以此詔申明之朝㕘行列一切不得著黄也
儀鳳元年九月五日詔八品已下舊服青者並改為碧
神龍二年九月二十七日勅停京官六品已下著緋袴
褶令各依本品為定
景雲二年四月二十四日勅文令内外官依上元元年
勅文武官咸帶䩞鞢七事(謂佩刀刀子磨石契苾/真噦厥計筒火石袋等)其腰帶
一品至五品並用金六品至七品並用銀八品九品並
用鍮石
開元二年七月二十四日勅百官所帶算袋等每朔望
㕘日著外官衙日著餘日停其年七月二十五日勅珠
玉錦繡既令禁斷凖式三品已上飾以玉四品已上飾
以金五品已上飾以銀者宜於腰帶及馬鐙酒林杓依
式自外悉斷
十九年六月勅應諸服袴褶者五品已上通用紬綾及
羅六品已下小綾除幞頭外不得服羅縠及著獨窠繡
綾婦人服飾各依夫子五等以上諸親婦女及五品已
上母妻通服紫九品已上母妻通服朱五品已上母妻
依腰襻領縁聴用錦繡流外及庶人不得著紬綾羅縠
五色線靴履其襇色衣不過十二破渾色衣不過六破
帽子皆大露面不得有掩蔽正朝㑹及大禮陳設事縁
供奉官攝官者並宜攝官服之
元和十二年六月九日太子少師鄭餘慶奏内外官合
服朝服入祭服者其中五品多有疑誤宜與酌定請自
今後其職事官是五品者雖帶六品已下散官即有劍
珮綬其六品已下職事官縱有五品已下散官並不得
服劍珮綬
龍紀元年十一月將有事圜丘上宿齋於武徳殿宰臣
百寮朝服於位時有中尉楊復恭及兩樞密皆朝服侍
上太常博士錢翊李綽等奏曰今皇帝赴齋内臣朝服
竊詳國朝故事及近代禮令並無内官朝服助祭之文
若須要冠服請據所兼正官隨資品依令式服本官之
服從之
　　内外官章服附
舊制凡授都督刺史皆未及五品者並聴著緋珮魚離
任則停之若在軍賞緋紫魚袋者在軍則服之不在軍
不在服限若經叙録不合得者在軍亦停之
開元三年四月勅宰臣自朝廷出鎮請朝官自侍御史
已上者即許兼受章服便為乆例
其年八月詔駙馬都尉從五品階自今已後宜凖令式
仍借紫金魚袋(駙馬都尉借/紫自此始也)
四年二月二十三日詔彰施服色分别貴賤茍容僭濫
有乖儀式如聞内外官絶無官者詐著緑不以為事又
軍將在陣賞借緋紫本是從戎裝銙之服一得之後遂
别造長袍遞相倣傚又入蕃使别勅借緋紫者使囬合
停自今已後衙内宜専定殿中侍御史糾察(天授二年/八月二十)
(日左羽林大将軍建昌王攸寧賜紫金帶九月二/十六日除納言依舊著紫帶金龜借紫自此始也)
八年二月二十日勅都督刺史品卑者借緋及魚袋永
為常式
二十五年五月三日勅緋紫之服班命所崇以賞有功
不可僭濫如聞諸軍賞借人數甚多曾無甄别是何道
理自今已後除灼然有戰功外餘不得輒賞緋紫仍永
為令式
大中元年九月中書門下奏幕府遷授章服貞元初年之
間凡使府奏職至侍御史皆兼省官仍受章服近日攝殿
中及戎卒便請朱紫數事俱行其中自縁腰金皆非典
故今請自侍御史待年月足後更奏始與省官至於朱
紫許於本使府有事績尤異者然後許奏請惟副使行
軍奏職特加先著緑便許緋餘不在此限
三年五月中書門下奏增秩賜金紫雖有故事如觀察
使奏刺史善狀並須指事而言不得虚為文飾其諸道
副使判官如事績尤異然後許奏論惟副使行軍先著
緑便許賜緋其餘不在此限者諸使奏請或資品尚淺
即請章服或賜緋未幾又請賜紫凖令入仕十六考職
事官散官皆至五品始許著緋三十考職事官四品散
官三品然後許衣紫除臺省清要牧守常典自今已後
請約官品為例判官上檢校五品者雖欠階考量許奏
緋副使行軍判官至侍御史已上者縱階考未至亦許
奏緋如已檢校四品官兼中丞先賜緋經三周年已上
者兼許奏紫其有職事尤異關錢穀者須指事上言監
察已下量與減年限進改殿中已上然後可許賜章服
公事尋常者不在奏限依奏
　　雜録
乾封二年二月禁工商不得乗馬
神龍二年九月儀制令諸一品已下食器不得渾金玉
六品已下不得用渾銀
太和元年五月勅衣服器用車乗第室侈儉之制近日
頗差宜凖儀制令品秩勲勞仍約今時所宜撰等級送
中書門下參酌聞奏
三年九月勅兩軍諸司内官不得著紗縠綾羅等衣服
六年六月制度勅條禮部式親王及三品已上若二王
後服色用紫飾以玉五品已上服色用朱飾以金七品
已上服色用緑飾以銀九品已上服色用青飾以鍮石
應服緑及青人謂經職事官食禄者其用勲官及爵直
司依出身品各仍聴珮刀礪紛帨流外官及庶人服色
用黄飾以銅鐵其諸朝祭宴㑹服飾各依所凖品又請
一品二品許服玉及犀斑犀服青碧者許通服緑餘依
禮部式又應三省御史䑓兩京諸司及諸道在城職常
官等不許用本官本品例並不得服犀玉又車馬不得
飾以金銀又袍襖衫等曳地不得長二寸已上衣袖不
得廣一尺三寸已上婦人制裙不得濶五幅已上裙條
長曳地不得長三寸已上襦袖等不得廣一尺五寸已
上又六典及禮部式諸文武官赴朝諸府道從職事一
品及府三品及散官二品三騎四品五品二騎六品已
上一騎其散官及以理去官五品已上不得過四騎若
京城之外不在此限今約秩職事官一品從七騎二品
及中書門下三品五騎中書門下御史䑓五品尚書有
四品三騎四品五品兩騎鞍通用銀裝六品一騎通用
鍮石裝散官及以理去官者五品已上不得過一騎其
若在京城外及勲績顯著職事繁重者不在此限七品
已上非常㕘官並不得以馬從未仕者聴乘蜀馬鞍用
烏漆裝又請一品二品九騎三品七騎四品五騎五品
兩騎其京城内應職事繁重者不在此限六品以下非
常㕘官不得馬從其六品已下常參官及周親未在仕
者聴乗馬餘未仕者聴乗蜀馬小馬鞍用烏漆裝其胥
吏及雜色人不在此限其鞍轡裝飾據所司條疏用銀
者四品已下並不得許用垂頭押胯其用銀及鍮石者
並不得閙裝其軍容隊件要資華飾不在此限餘並請
依所司條疏又制節度使凖儀令制諸軍一品已下五
品已上皆通用幰六品已下皆不得用幰者今非冊拜
及婚㑹並不得用幰又凖少府式公主出降犢車兩乗
一銅裝又凖鹵簿令外命婦一品厭翟車從車六乘二
品三品白銅飾犢一乗從車四乗四品白銅飾犢車一
乗從車兩乗者今附前件令式參酌今時之宜且婦人
本合乗車近來率用擔子今請外命婦一品二品中書
門下三品母妻金銅飾犢車擔子舁不得過八人三品
金銅飾犢車擔子舁不得過六人(非尚書省御史臺即/以白銅舁不得過四)
(人/也)四品五品通用白銅飾犢車擔子舁不得過四人省
吏及商賈妻並不得乗奚車及擔子其老者聴葦軬車
及兜籠舁不得過二人庶人凖此伏縁白銅先已禁斷
今請庶人合用白銅者通用鍮石其省吏及商賈妻女
老病者聴乗座車及葦軬餘並凖所司條疏勅旨並依
奏又奏婦人髙髻險粧去眉開額以金銀過為首飾並
請禁斷仍請勅依貞元舊制勅下後諸司及州府榜示
限一月内改革及吳越之間織造髙頭革履亦請切加
禁絶任以彩帛縵成髙頭及平頭小花草履即任依舊
餘請凖所司條疏又奏凖營繕令三公已下舍屋不得
施重栱藻井三品已上堂舍不得過五間七架厦兩頭
門屋不得過五間五品已上堂舍不得過五間七架厦
兩頭門屋不得過三間兩架仍通作鳥頭大門勲官各
依本品六品七品已下堂舍不得過三間五架門屋不
得過一間兩架非常㕘官不得造抽心舍及施懸魚對
鳳瓦獸乳梁裝飾其祖父舍宅門廕子孫雖廕盡聴依
仍舊居住其士庶王公第宅皆不得造樓閣臨人家近
者不守勅文因循制造自今後伏請禁斷又庶人所造
堂舍不得過三間四架門屋一間兩架仍不得輒施裝
飾又凖律諸營造舍宅於令有違者杖一百雖㑹赦亦
皆令改去之其物可賣者聴賣若經赦百日不改去及
不賣者論如律又奏商人乘馬前代所禁近日雕鞍銀
鐙從以童騎最為僭越請一切禁斷庶人凖此師僧道
士除綱維及兩階大德餘並不得乘馬又諸部曲客女
奴婢服麤紬絹布色通用黄白飾以銅鐵客女奴婢通
服青碧聴用庶人兼許夾纈丈夫許通服黄白如屬諸
軍諸使諸司及屬諸道士依本色日流例其女人不得
服紅絮為裙及銀泥罨畫繡等餘請依令式又制度内
衣服車乘器用宫室等其請職掌官等並請約文武官
例各委本道本軍大使以職掌髙下約為等第比數聞
奏又應諸色條疏請委御史臺知彈御史兩巡使東都
留守京兆河南尹留䑓御史外州府長史凖條疏月日
切加糾察如違沒入所犯仍量加决責其常㕘官具名
聞奏其在城諸使各委本司勾當不及者委臺司覺察
聞奏勅㫖理道所關制度最切其喪葬婚嫁吉凶禮物
雖不在條件之内亦要所司凖令定式勾當仍加捉搦
其禁軍仗衛雜色及諸道節鎮等使軍裝衣服即不在
此限餘並依奏
其年七月度支户部鹽鐵三司奏凖今年六月勅令三
司官典及諸色場庫所由等其孔目勾撿勿覆支對勾
押權遺㫖引進庫官門官等請許服細葛布折造及無
紋綾充衫及袍襖依前通服緑闇銀藍鐵充腰帶不得
乘毛色大馬鞍轡踏鐙用鍮石其驅使官有正官及在
城及諸色倉場官等請許服細葛布折造及庶人紋綾
充衫袍依前服緑鐵充腰帶乘小馬鞍轡銜鐙用鍮石
其驅使官未有正官及與行按令史等請許麤葛布及
官綾等充衫襖亦請依前通服緑銅鐵腰帶乘蜀馬其
鞍用烏漆鐵從人每司各許三人著緑布衫其不行按
令史並書手服白仍並不許乗馬及馬從通引官許衣
前麤紫絁及紫布充衫袍藍鐵腰帶乗小馬鞍用烏漆
鐵踏鐙其行官門子等請許依前服紫麤布絁充衫襖
藍鐵腰帶仍不許乗馬其騾綱車綱等縁常押驢騾於
諸州府搬運及送逺軍衣賜須應程期請許依前麤紫
絁充襖藍鐵腰帶乗驢騾出塞即請許乗粗牡馬餘並
不得違元勅胥役及諸色人所由並請服白布衫及應
向外監院職掌所由請勅下後約省使條疏遞減一等
處分除此外餘並凖元勅處分依奏
七年八月九日勅今年十月服冬裘後其衣服與馬並
宜凖太和六年六月十七日勅處分如固違制度九品
已上量加黜責其布衣五年不得選舉
開成四年二月淮南觀察使李徳裕奏臣管内婦人衣
袖先濶四尺今令濶一尺五寸裙先曳地四尺五寸今
令減三寸從之
五年六月御史中丞黎植奏伏以朝官出使自合驛馬
不合更乘擔子自此請不限髙卑不得輒乗擔子如病
即任所在陳牒仍申中書門下及御史䑓其擔夫自出
錢雇節度使有疾亦許乗擔子不得便乗卧轝宰相三
公師保尚書令正省僕射及致仕官疾病者許乗之餘
官並不得乗限其擔子任依漢魏故事凖載步輿步之
制不得更務華飾其三品已上官及刺史赴任有疾亦
任所在陳牒許暫乘病瘥日停不得驛中停止人夫並
須自雇又中書門下奏䑓司所奏條疏擔子事更須商
量其常㕘官或是諸司長史品秩髙者有疾及筋力緜
怯不能控馭望許牒䑓暫乗擔子患愈勒停其出使郎
官中路遇疾令自雇夫者若所請稍逺計費極多制檢
身不合貸借輕賫則不濟所要重費則不可支持如中
路遇疾者所在飛牒申奏差替去以此商量庶為折衷
餘請依御史臺所奏
　　冠
唐制親王服逺逰三梁冠五品已上兩梁冠九品已上
一梁冠武官凡中書門下九品已上服武弁平巾幘御
史服法冠武徳四年七月勅折上巾軍旅所服即今幞
頭是也自後紗帽漸廢貴賤用之故事全復皂而向後
幙髮俗謂之幞頭周武建徳中裁為四脚
其年十二月髙祖問祕書丞令狐徳棻曰丈夫冠婦人
髻競為髙大何也對曰在人之身冠髻為上所以古人
方諸君上昔東晉之末君弱臣强江左之士莫不衣小
而裳大及宋武正位之後君尊而臣卑俄亦變改此即
近事之徴
貞觀八年五月七日太宗初復冠弁遂賜貴臣進徳冠
因謂侍臣曰幞頭起於周武帝盖取便於軍容耳今四
方無虞當偃武事此冠頗採古法兼類幞頭乃宜常服
至開元十七年廢不行用
開元十九年六月勅應五品已上行六法冠去琪珠
二十五年工部太常寺衣冠祭服并幘諸司供奉官衣
冠履舄等所司七年一替三年一給未滿三年有損壊
者並自修理
乾元元年十月一日知司天臺事韓頴奏五品正奉勅
創置其官職配五方上稽五緯臣請冠上加一星珠衣
從本方正色每至正冬朔望㑹及諸大禮即服以朝見
仍望永為恒式勅㫖依
貞元七年十一月上問冠冕于宰臣時董晉對曰古之
人服冠冕者動有珮玉之響以節步也故大禹惡衣服
而致美乎紱冕上然之
　　巾子
武德初始用之初尚平頭小様者
天授二年則天内宴賜羣臣髙頭巾子呼為武家諸王
様景龍四年三月内宴賜宰臣已下内様巾子其様髙
而踣皇帝在藩時所冠故時人號為英王踣様
開元十九年十月賜供奉及諸司長官羅巾及官様圓
頭巾子
永泰元年裴冕為左僕射自創巾號曰僕射様
太和三年正月宣令諸司小兒勿許裹大巾子入内
　　魚袋
永徽二年四月二十九日開府儀同三司及京官文武
職事四品五品並給隨身魚袋
五年八月十四日勅恩榮所加本縁品命帶魚之法
事彰要重豈可生平在官用為褒飾纔至亡沒便即追
收尋其始終情不可忍自今以後五品已上有薨亡者
其隨身魚袋不須追收
咸亨三年五月三日始令京官四品五品職事佩銀魚
是日出内魚袋賜之垂拱二年正月二十日赦文諸州
都督刺史並凖京官帶魚袋
天授元年九月二十六日改内外官所佩魚為龜至神
龍元年二月四日京文武官五品已上依舊式佩魚袋
乆視元年十月十三日職事三品已上龜袋宜用金飾
四品用銀飾五品用銅飾上守下行皆依官給
神龍元年九月十七日赦文嗣王郡王有階級者許佩
金魚袋至開元元年八月二十日諸親王長子先曽帶
王官階級者亦聴著紫佩魚袋
二年八月制京文官五品已上依舊式佩銀魚
景龍三年八月令特進佩魚(散職佩魚/自兹始也)
　　蘇氏記曰自永徽以來正員官始佩魚其離任及
　　致仕即去魚袋員外判試并檢校等官並不佩魚
　　至開元八年九月十四日中書令張嘉貞奏曰致
　　仕官及内外官五品已上檢校試判及内供奉官
　　見占關者聴凖正員例許終身佩魚以為榮寵以
　　理去任亦許佩魚自後恩制賞緋紫例兼魚袋謂
　　之章服
景雲二年四月二十四日勅文魚袋著紫者金裝著緋
者銀裝
開元二年閏二月勅承前諸軍人多有借緋及魚袋者
軍中流品此色甚多無功邀賞深非道理宜勅諸軍鎮
但是從京借并軍中權借者並委勅到收取待立功日
據功合得郎將以上者委先借後奏其靈武和戎大武
幽州鎮軍赤水河源潮海安西定逺等軍既臨賊衝事
藉懸賞量軍大小各付金魚袋一二十枚銀魚袋五十
枚並委軍將臨時行賞
　
　唐㑹要卷三十一
欽定四庫全書
　唐㑹要卷三十二
　　　　　　　　　　　　　宋　王溥　撰
　　笏
武徳四年七月十六日詔五品已上執象笏已下執竹
木笏舊制三品已上前挫後直五品已上前挫後屈武
徳已來一例上圎下方
其日勅凡笏周制七周禮諸侯以象大夫以魚須文竹
晉宋以來謂之手板自西魏後五品已上通用象竹六
品以下兼用竹木近惟尚書郎執笏公卿但以手板後
周保定四年百官始執笏至晉宣時内外婦人執笏其
制大同小異
開元八年九月勅笏三品已上前屈後直五品已上前
屈後挫并用象九品已上竹木上挫下方男以上聴依
品爵執笏假百官亦依例
　　異文袍
武徳四年七月十六日勅三品已上服大科細綾及羅
其色紫飾用玉五品已上服小科細綾及羅其色朱飾
用金六品已下服細布雜小綾交椶及雙紃其色黄六
品七品飾銀八品九品鍮石流外庶人之服細綾絁布
其色通用黄白飾用銅鐵
天授三年正月二十二日内出繡袍賜新除都督刺史
其袍皆刺繡作山形繞山勒囬文銘曰徳政惟明職令
思平清慎忠勤榮進躬親自此每新除都督刺史必以
此袍賜之
延載元年五月二十二日出繡袍以賜文武官三品已
上其袍文仍各有訓誡諸王則飾以磐石及鹿宰相飾
以鳳池尚書飾以對鴈左右衛將軍飾以對麒麟左右
武衛飾以對虎左右鷹揚衛飾以對鷹左右千牛衛飾
以對牛左右豹韜衛飾以對豹左右王鈐衛飾以對鶻
左右監門衛飾以對獅子左右金吾衛飾以對豹文銘
亦皆各為八字回文其辭曰忠公正直崇慶榮職文昌
翊政勲彰慶陟懿沖順彰義思寵光廉貞躬奉謙感忠
勇
開元十一年六月勅諸衛大將軍中軍郎將袍文千牛
衛瑞牛文左右衛瑞馬文驍衛大蟲文武衛鷹文威衛
豹文領軍衛白澤文金吾衛辟邪文監門衛獅子文每
正冬陳設朝日宜按品服
貞元七年三月初賜節度觀察使等新制時服上曰頃
來賜衣文綵不常非制也朕今思文併有定稱節度使
文以鵰銜綬帶取其武毅以靖封内觀察使以鷹銜威
儀取其行列有序冀人人有威儀也
其年十一月九日令常㕘官復衣綾袍金玉帶至八年
十一月三日賜文武常㕘官大綾袍
太和六年六月勅三品已上許服鶻銜瑞草雁銜綬帶
及對孔雀綾袍襖四品五品許服地黄袍交枝綾六品
已下常㕘官許服小團窠綾及無紋綾隔織獨織等充
除此外應有竒紋異制袍襖綾等並禁斷其中書門下
省尚書省御史䑓及諸司三品官並勅下後許一月内
改易應諸司常㕘官限勅下後兩月内改易除非常㕘
官及供奉官外州府四品已上官許通服絲布仍不得
有花文一切禁斷其花絲布及紬綾除供御服外委所
在長吏焚毁訖聞奏其不可服絲布者許勅下後限一
月並須改易
　　輅車
武徳初著令天子鑾輅五等玉金象革木以供服乗用
之屬車十乘指南車記里鼓車白鷺車鸞旗車辟惡車
皮軒安車耕根車四望車羊車
貞觀元年十一月始加豹尾車黄鉞車通為十二乘也
以為儀仗之用大駕行幸則分前後施於鹵簿之内若
大陳設則分左右施於儀仗之中髙祖太宗大禮則乘
大輅髙宗不喜乘輅每有大禮則御輦至則天以為常
𤣥宗中以輦不中禮廢而不用舊制輦有七一曰大鳳
輦二曰大芳輦三曰仙逰輦四曰小輕輦五曰芳亭輦
六曰大玉輦七曰小玉輦轝有三一曰五色轝二曰常
平轝其用如七輦之儀三曰腰轝則常御焉
開元十一年冬祀南郊乘輅而往禮畢騎還自是行幸
郊祀皆騎於儀仗之内其五輅腰轝陳於鹵簿而已
貞元十一年十一月十三日户部侍郎裴延齡奉進止
脩造法駕御輅排城等
元和十年十月止關新作指南車記里車於麟徳殿
㑹昌六年十一月太僕寺奏請重脩御輅鼓法駕等車
二十四乘并調馬拖車一十三乘
　　乘車雜記
貞觀十三年上幸九成宫時中郎將結社率衆犯御營
馬騎得踰長幕宿衛官拒之方敗走太宗乃遣造為漆
盾於三衛幕外徧以為城于盾面綵畫為獸頭咸外向
令馬騎見之不敢進遂為永式至顯慶三年九月二十
四日有司奏請造排車七百乘擬車駕行幸運載排城
上以為勞煩乃令於舊營築牆為固
顯慶元年十月左僕射于志寜奏請駕行日須三部張
設更造九十連帳及三梁等上曰九十連帳非惟營造
費功又大須車牛運輦朕坐小帳足以自安行日止用
兩部帳幕不須辦三部其殿中帳幕兩部外宜迴與衛
尉無忌奏曰陛下每事儉約非惟不造大帳又減一部
事多省約彌彰聖徳抃舞稱賀
二年十一月詔朕近尋殿中舊帳寳鞍轡甚多既非所
須徒煩貯掌其殿中供奉及妃嬪已下寳鈿并金裝鞍
轡韉鞦等並宜令毁剔各依儀式須賜人者量留
開元十五年七月勅殿中鞍具繖扇及諸司雜物須修
理造作者本司送至作所修理訖自往請受不得追匠
就本司其不可送作司者給匠修理其物應納庫藏亦
本司自送
天寳元載正月勅黄鉞古乘以金為飾金者應五行之
數其黄鉞宜改為金鉞威武之儀也
七載正月二十八日太常卿韋縚奏御案樽牀帳望去
紫用赤黄制曰可十載七月勅近改旗幟為赤黄以符
土徳其諸衛隊仗緋色者宜令所司依内出黄色様即
造其槍並用赤稠木仍依本色不須更染别色長一丈
四尺為限其諸軍職掌有先用火焰緋幡處宜各依一
様送付諸道凖此改換先用赤色宜停
　　羃䍦
武徳初襲齊隋舊制婦人多著羃䍦雖發自異域而全
身障蔽至永徽已後稍有帷帽施裙到頸即漸為淺露
矣龍朔三年有勅禁斷初雖暫息旋又仍舊
咸亨二年八月二十二日又勅下百官家口咸是士流
至于衢路之間豈可全無障蔽比來多著帷帽遂棄羃
䍦曾不乘車别坐擔子遞相倣效寖成風俗過為輕率
深失禮容前者已令漸改如聞猶未止息理須禁斷自
後不得更然
　　㦸
景龍三年七月皇后表請婦人不因夫子而加邑號者
請同見任職事官聴子孫用䕃門施棨㦸制從之
開元八年九月勅廟社宫門正一品開府儀同三司嗣
王郡王上柱國柱國帶職事二品已上及京兆河南尹
大都督上都䕶開國及䕶軍帶職事三品若下都督諸
州門其門㦸幡有破壊五年一易百官門不在官易之
限薨者葬訖追納若子孫合給者聴凖數或不足更給
其以理去任及改為四品官非被貶責並不合追收𤣥
宗朝衛尉卿張介然為河隴行軍司馬因入奏上言曰
臣今三品合立棨㦸臣河東人若得本鄉立之百代榮
盛上曰卿且將㦸歸故鄉朕更别給卿㦸列于京宅本
鄉立㦸介然始也(檢年月/未獲)
天寳六載四月八日初改儀制令廟社門宫殿門每門
各二十四㦸東宫每門各十八㦸一品門十六㦸嗣王
郡王右上柱國柱國帶職事二品散官光禄大夫已上
鎮軍大將軍上各司職事品及京兆河南太原尹大都
督大都䕶門十四㦸上柱國柱國帶職事三品上䕶軍
帶職事二品若中都督上州上都䕶門十二㦸國公及
上䕶軍帶職事三品若下都督中下州門各十㦸並官
給
上元元年閏正月宰臣吕諲令立㦸有司送㦸至宅或
曰吉慶之事不宜以凶服受之諲遂權釋襂服衣吉當
中而拜識者譏其失禮
貞元四年七月詔試大理評事兼監察御史李愿為銀
青光禄大夫兼太子賓客仍賜上柱國以晟功髙故寵
異之賜勲俾與父並列門㦸
五年十二月十九日中書門下奏應請列㦸軍凖儀制
令正一品開府儀同三司嗣王郡王并勲官上柱國等
帶職事三品已上並許列㦸凖天寳六載勅
六年四月八日勅文散官光禄大夫鎮軍大將軍已上
各同職事品近日散試官使帶髙階者衆恐須商量者
伏請凖舊制今本文取帶三品已上正員職事官為定
勅㫖宜依
元和六年十二月勅立㦸官階勲悉至三品然後申請
仍編於格令
又勅立㦸官京兆尹上柱國賜紫金魚袋元義方朝議
大夫户部侍郎䕶軍賜紫金魚袋盧坦立㦸雖令式所
著似有闕文造次而行殊違審慎宜令各罰一月俸料
其㦸仍令所司收納左司郎中陸則勾檢不精禮部員
外郎元佑等守官假器其過尤深各罰一季俸料縁兵
興以來勲賞超越其所立㦸須有明文宜令所司凖舊
制待官階勲並至三品然後申請仍編於格令(近列㦸/官率有)
(銀青階而義方獨據令文上柱國柱國三品十二㦸無/以階勲之文牒省申請省司不能告凖式立㦸之後轉)
(為四品官者自非貶受兼削勲階其㦸不奪既而盧坦/以前任宣州刺史是三品兼大䕶軍又請立㦸並以列)
(於門議者以坦居四品官狀亦無據吏部尚書鄭餘慶/以為不可臺司彩離無誥禮部狀稱令文納祇言勲官)
(並不言自貞元已來立㦸一十八人並無銀青已下階/遂以上聞故皆逮坐續劾陸則及崔元佐一季俸料)
十一年十月禮部奏宣武軍節度使李愿奏云貞元三
年立㦸一十二竿經今三十餘年㦸竿及衣幡破壞凖
儀制令官㦸五年一換勅㫖李愿立㦸年深稱要修換
有司詳檢在格無文以其家承忠勲身著勞効特宜賜
與用示恩榮即與重換其㦸收納舊者
十五年三月左右神䇿軍䕶軍中尉馬進潭梁守謙左
右監門衛將軍魏簡陳𢎞慶劉承偕韋元素仇士良李
藏用李朝盛等奏臣等凖格令合有棨㦸之榮事下禮
部而員外郎賈□以為進潭等三人合立棨㦸其陳𢎞
慶已下六人縁官是員外郎置與節文不同奏罷之
長慶二年十月以禮部尚書韋綬為山南西道節度使
辭曰請門㦸十二竿自持赴鎮從之
咸通二年楊汝士與諸子位皆至正卿所居静恭里兄
弟並列門㦸時人榮之
天祐四年太常禮院奏兩浙節度使錢鏐受冊訖舊立
門㦸一十二枝合凖禮例更添四枝仍五年一易從之
　　蘇氏駁曰按禮上古祭名不聞有㦸神與節神近
　　代受節鉞置一室朔望必祭之拜之非也凡㦸天
　　子三十四諸侯十今之藩鎮古之諸侯也在其地
　　則施於公門府爵位崇顯者亦許列之私第茍祭
　　之拜之不經之甚也
　　雅樂上
髙祖受禪軍國多務未遑改樂樂府尚用隋氏舊文所
創
武徳九年正月十日始命太常少卿祖孝孫考正雅樂
貞觀二年六月十日樂成奏之太宗謂侍臣曰禮樂之
作蓋聖人縁物設敎以為撙節治之興替豈此之由御
史大夫杜淹對曰前代興亡實由於樂陳之將亡也為
玉樹後庭花齊之將亡也而為伴侣曲行路聞之莫不
悲泣所謂亡國之音也以是觀之蓋樂之由也太宗曰
不然夫音聲感人自然之道也故歡者聞之則悦憂者
聴之則悲悦之情在於人心非由樂也將亡之政其民
必苦然苦心所感故聞而悲耳豈樂聲哀怨能使悦者
悲乎今玉樹後庭花伴侣之曲其聲俱存朕當為公奏
之知公必不悲矣尚書右丞魏徴進曰古人稱禮云禮
云玉帛云乎哉樂云樂云鐘鼓云乎哉樂在人和不由
音調上然之初孝孫以陳梁舊樂雜用吳楚之音周齊
舊樂多涉從戎之伎於是斟酌南北考以古音而作大
唐雅樂以十二律各順其月旋相為宫按禮記大樂與
天地同和又云治世之音安以樂其政和故制十二和
之樂合三十一曲八十四調祭圜丘以黄鐘為宫方澤
以林鐘為宫宗廟以太簇為宫五郊朝賀饗宴則隨月
用律為宫(初隋但用黄鐘一宫惟叩七鐘餘五鐘虚懸/而不叩及孝孫建旋宫之法凡鐘皆叩無虚)
(懸/矣)
凡祭天神奏元和之樂地祇奏順和宗廟奏永和天地
宗廟登歌俱奏肅和皇帝臨軒奏太和上公出入奏舒
和皇帝禮㑹登歌奏昭和郊廟爼入奏雍和皇帝祭享
酌酒讀祝文及飲福受胙奏夀和五郊迎氣各以月律而
奏其音又郊廟祭享奏化康凱安之舞(周禮旋宫之義/亡絶已久莫能)
(知之一朝復古/自孝孫始也)
貞觀初張文收善音律嘗覽蕭吉樂譜以為未甚詳悉
乃取厯代沿革截竹為十二律吹之乃盡旋宫之義太
宗召文收于太常令與少卿祖孝孫㕘定雅樂大樂有
古鐘十二近代惟用其七餘有五鐘俗號啞鐘莫能通
者文收吹律調之聲皆響徹時人咸服其妙尋授協律
郎又孝孫率文收復採三禮更加釐革依周禮祭昊天
上帝以圜鐘為宫黄鐘為角太蔟為徴姑洗為羽奏元
和之舞若封泰山同用此樂祭地祇方丘以黄鐘為宫
太蔟為角姑洗為徴南吕為羽奏順和之舞禪梁父同
此樂禘祫宗廟以黄鐘為宫大吕為角太蔟為徴應鐘
為羽奏永和之舞五郊日月星辰及類上帝黄鐘為宫
奏元和之曲大蜡大報以黄鐘太蔟姑洗㽔賓夷則無
射等調奏元和順和永和之舞明堂雩以黄鐘為宫奏
元和之曲神州社稷籍田宜以太蔟為宫(雨師以姑/洗為宮)山
川以㽔賓為宫並奏順和之曲饗先妣以夷則為宫奏
永和之舞大饗讌奏姑洗㽔賓二調皇帝食舉以月律
為宫並奏休和之曲皇帝郊廟出入奏太和之曲臨軒
出入奏舒和之樂並以姑洗為宫皇帝大射以姑洗為
宫奏騶虞之曲皇帝大狩奏貍首之曲皇太子軒懸以
姑洗為宫奏永和之曲凡奏黄鐘歌大吕奏太蔟歌應
鐘奏姑洗歌南吕奏㽔賔歌林鐘奏夷則歌中吕奏無
射歌夾鐘凡黄鐘㽔賔為宫其樂九變大吕林鐘為宫
其樂八變太蔟夷則為宫其樂七變夾鐘南吕為宫其
樂六變姑洗無射為宫其樂五變中吕應鐘為宫其樂
四變天子十二公侯伯子男六卿五大夫四士三然後
樂教大備
貞觀十四年六月一日詔曰殷薦祖考以崇功徳比雖
加以誠潔而廟樂未稱宜令所司詳諸故實制定奏聞
祕書監顔師古議曰近奉徳音俾令釐革嘉名創立實
宜允副伏惟皇祖𢎞農府君宣簡公懿王並積徳累仁
重光襲軌化覃行葦慶衍𤓰瓞詩云濬哲維商長發其
祥言殷之先祖乆有深智虞夏二代發其祥也三廟之
樂請同奏長發之舞其登歌則各為辭太祖景皇帝迹
肇沮漆敎漸豳岐胥宇之志既勤靈䑓之萌始附詩云
君子萬年永錫爾祚今遐邇之期惟天所命長與福祚
流於子孫廟樂請奏永錫之舞世祖元皇帝丕承鴻緒
克紹宏猷實啟蕃昌用集寳命易大有彖曰其徳剛健
而文明應乎天而時行言徳應天道行不失時剛健靡
滯文明不犯也廟樂請奏大有之舞髙祖大武皇帝應
期馭厯揖讓受終奄有四方以齊七政介以景福申兹
多祜式崇勿替誕保無疆易曰大明終始六位時成謂
終始之道皆能大明故不失時成六位也詩有大明之
篇稱文王有明徳廟樂請奏大明之舞文徳皇后厚徳
載物凝暉麗天易曰含𢎞光大品物咸亨言坤道主静
柔順利貞資生庶類皆暢達也廟樂請奏光大之舞給
事中許敬宗議曰臣聞七廟觀徳義冠于宗祀三廟在
天式彰于嚴配前聖所履莫大於兹鐘律革音播鏗鏘
於享薦羽籥成列申蹈厲於烝嘗爰至典司加崇稱號
循聲覈實敬闡尊名謹備樂章式昭彜範皇祖𢎞農府
君宣簡公懿王廟樂請同奏長發之舞太祖景皇帝廟
樂請奏大明之舞文徳皇后廟樂請奏光大之舞七廟
登歌請每室别奏詔曰可
麟德二年十月二十四日詔國家平定天下革命創制
紀功旌徳乆被樂章今郊祀四懸猶用干戚之舞先朝
作樂韞而未申其郊廟享宴等所奏宫懸文舞宜用功
成慶善之樂皆著履執拂衣舊服袴褶童子冠武舞宜
用神功破陣之樂皆衣甲持㦸其執纛之人亦著金甲
人數並依八佾仍量加簫笛等於懸南列坐若舞即與
宫懸合奏其宴樂内二色舞者仍依舊别設
咸亨四年十一月十五日上自製樂十二首有上元二
儀三才四時五行六律七政八風九宫十州得一慶雲
之曲詔有司諸大祀享並奏之
上元三年十一月三日勅新造上元之舞先令大祀享
皆將陳設自今已後圜丘方澤太廟祀享然後用此舞
餘祭並停
儀鳳二年十一月六日太常少卿韋萬石奏據貞觀禮
郊享日文武奏元和順和等樂其舞人著委貌冠服手
執籥翟其武舞奏凱安其舞人著平冕手執干戚准麟
徳二年十月勅文舞改用功成慶善樂武舞改用神功
破陣樂并改器服但以慶善不可降神神功破陣樂又
未入雅樂雖改用器服其舞依舊迄今不改事既不安
恐須别有處分詔曰舊文舞武舞既不可廢並器服總
宜依舊若懸作上元舞曲仍奏神功破陣樂及功成慶
善樂并殿庭用武舞並須引出懸外而作其安置舞曲
直更商量作安穏法并録凱安六變法象奏聞二十二
日萬石又與刋正樂官奏曰謹按凱安舞是貞觀年中
所造武舞凖貞觀禮及今禮但郊廟祭享奏武舞之樂
即用之凡有六變(一變象龍興于野二變象尅靖關中/三變象夷夏服從四變象江淮寜謐)
(五變象獫狁讋服六/變復位兵圜振旅)謹按貞觀禮祭享曰武舞惟作六
變亦如周之大武慶成樂上謹按樂有因人而作者則
有因人而止如禮云諸侯相見揖讓而入門入門而懸
興揖讓而升堂升堂而樂闋是也有著成數者數終則
止不得取行事賖促為樂終早晚即禮云三闋六成八
變九變是也今禮奏武舞六成而數終未止既非師古
不可依行武舞凱安望請依古禮及貞觀禮六成樂止
立部伎内破陣樂五十二遍修入雅樂只有兩遍名曰
七徳立部伎内慶善樂七遍修入雅樂只有一遍名曰
九功上元舞二十九遍今入雅樂一無所減每見祭享
日三獻已終上元舞猶自奏畢令更加破陣樂慶善樂
恐酌獻已後歌舞更長其雅樂内破陣樂慶善樂及上
元舞三曲並望修改通融令長短與禮相稱樂望于事
為便破陣樂有象武事慶善樂有象文事按古六代舞
有雲門大咸大夏大韶等是古之文舞殷之大濩周之
大武是古之武舞先儒相傳國家以揖讓得天下則先
奏文舞若以征伐得天下則先奏武舞望請應用二舞
曰先奏神功破陣樂次奏功成慶善樂先奉勅於圜丘
方澤太廟祀享日則用上元舞臣據見行禮欲於天皇
酌獻降復位已後即作凱安六變樂止其神功破陣樂
功成慶善樂上元之舞三曲待修改訖以次通融作之
即新舊並行前後有序詔從之
開元八年九月瀛州司法㕘軍趙慎言論郊廟用樂表
曰祭天地宗廟樂合用商音又周禮三處大祭俱舞商
調鄭𤣥云比舞商調者祭商樂商堅剛也以臣愚智斯
義不當但商金聲也周家木徳金能尅木作者去之今
皇唐土王即殊周室五音損益須逐便宜豈可將木徳
之儀施土徳之用又說者以商聲配金即作剛柔理解
殊不知聲無定性音無常主剛柔之體實由其人人和
則音柔人怒則聲烈故禮稱怒心感者其聲粗以厲愛
心感者其聲和以柔祗如宫聲為君商聲為臣豈以臣
位配金金為臣道便為剛乎是知周制無商不為堅剛
見闕盖以扶木徳應金行故國祚靈長後業昌盛下代
七百八十八年是去金之應也即人神之心可見剛柔
之理全乖原夫聖人之情詳夫作者之㫖車服器械為
易代之通規郊禋聲調避徳王之刑尅此不疑之理也
其三祭並請加商調去角調又郊廟三舞人不依古制
未協人神按周禮以樂舞敎國子舞雲門大咸大濩大
武是知古之舞者即諸侯之子孫容服鮮麗故得神祇
降福靈光燭壇之舞人並容貌蕞陋屠沽之流用以接
神欲求降福固亦難矣有隋之祭猶以品子為之號為
二舞即逮乎聖朝遂變斯制誠願章兹近誤考復古道
其二舞人望取品子年二十已下顔容修正者先令太
常博士主之凖國子學給科行事之外習六樂之道學
五禮之儀經十周年量文武授散官號曰雲門生又按
周禮奏太蔟歌應鐘以享地祇注云地祇謂神州社稷
也太蔟陽也位在寅應鐘隂也位在亥故斗建亥則日
月㑹於寅斗建寅則日月㑹於亥是知聖人之制取合
於隂陽歌奏之儀用扶于交㑹今之祭社即乖古法乃
下奏太蔟上歌黄鐘俱是陽律上下歌奏不異仍是陽
合於陽豈特違其禮經抑亦乖於㑹合其社壇歌黄鐘
望改為應鐘又五郊工人舞人衣服合依方色按周禮
以蒼璧禮天以黄琮禮地以青圭禮東方以赤璋禮南
方以白琥禮西方以𤣥璜禮北方是知五天帝徳色王
不同四時文物各隨方變蓋以同色相感同事相宜隂
陽交泰莫不由此今祭器茵褥總隨於五方五郊衣服
獨乖其方色舞者常持皂飾工人恒服給衣以臣愚知
深為不便但五行相尅賢愚共悉絳為火色有忌于金
方皁為水位則妨於火徳事理乖迕居然可明其工人
舞人衣望各依方色其宗廟黄色仍各以所主色様袖
又以樂理身心禮移風俗請立樂敎以化兆民周禮曰
以樂徳敎國子中和祇庸孝友其國子諸生望敎以樂
經同於禮𫝊則人人知禮家家知樂然後風移俗易灾
害不生其樂經章目雖詳稍乖旨要望委通明博識修
撰訖然後頒下二十五年太常卿韋縚令博士韋通直
樂季尚冲樂正沈元福郊社令陳慶申懐操等銓叙前
後所行用樂章為五卷以付大樂鼓吹兩署令工人習
之時太常寺相𫝊有讌樂五調歌詞各一卷或云貞觀
中侍中楊恭仁趙方等所詮集詞多鄭衛皆近代詞人
雜詩至是縚又令大樂令孫𤣥成更加釐革編為七卷
開元三年詔燕國公張説改定樂章上自定聲度説為
之詞令太常樂工就集賢院敎習數月方畢因定封禪
郊廟詞曲及舞至今行焉司徒杜佑論曰夫音生於人
心心懆則音哀心舒則音和然人心復因音之哀和亦
感而舒懆故韓娥曼聲哀哭一里愁悲曼聲長歌衆皆
喜抃斯之謂也是則哀樂喜怒敬愛六者隨物感動播
於形氣叶律吕諧五聲舞也者咏歌不足故手之舞之
足之蹈之動其容象其事而謂之樂樂者聖人之所樂
可以喜人心焉古之諸侯卿大夫無故不撤樂士不去
琴瑟以平其心以暢其志則和氣不散邪氣不干古先
哲后立樂之方也周衰政失鄭衛是興秦漢已還古樂
淪缺代之所存韶舞而已下不聞振鐸上不聞謳謠但
更其名示不相襲知音復寡罕能制作而况古雅莫尚
俗樂薦臻其聲怨思其狀迂怪方之鄭衛又何逺乎爰
自永嘉末年之亂事有先兆其在于兹貞觀初作破陣
樂舞有發揚蹈厲之容歌有粗和振發之音以表興王
之盛烈比于周之大武豈近古相習所能思擬哉而人
間淫濫之樂乆而未革古者因樂以著教其感人深乃
移風俗將欲閑其邪正其頽惟樂而已矣太宗文皇帝
留心雅正勵精文敎命考隋氏所傳南北之樂梁陳盡
吳楚之聲周齊皆殺伐之音乃命太常卿祖孝孫正宫
調起居吕才習音韻協律郎張文收考律吕平其散濫
為之折衷西漢以來郊祀明堂有夕牲迎神登歌等曲
近代加祼地迎牲飲福酒今夕牲祼地不用樂公卿攝
事又去飲福酒之樂周享神諸樂多以夏為名宋以永
為名梁以雅為名後周以夏為名隋氏因之國朝以和
為名旋宫之樂乆喪漢章帝建初二年鮑鄴始詳之順
帝陽嘉二年復廢累代習黄鐘一均變極七音則五鐘
廢而不撃謂之啞鐘孝孫以旋宫之法造十二和樂合
四十曲八十四調至開元中又造三和樂製文舞武舞
文舞朝廷謂之九功舞武舞朝廷謂之七徳舞樂用鐘
磬柷敔晉鼓琴瑟筝竽笙簫笛篪塤鐃鐸舞拍舂牘等
謂之雅樂惟郊廟元㑹冬至及冊命大祀則辨其曲度
章服而分始終之次二十九年太常寺奏東封泰山日
所定雅樂其樂曰元和六變以降天神順和八變以降
地祇皇帝行用太和之樂其封泰山登歌奠玉幣用肅
和之樂進俎用雍和之樂酌酒飲福用福和之樂送文
迎武用舒和之樂亞獻終獻用凱安之樂送神用夾鐘
宫元和之樂禪社首送神用林鐘順和之樂享太廟迎
神用永和之樂獻祖宣皇帝酌獻用光大之舞懿祖光
皇帝酌獻用長發之舞太祖景皇帝酌獻用大政之舞
世祖元皇帝酌獻用大成之舞髙祖神堯皇帝酌獻用
大明之舞太宗文皇帝酌獻用崇徳之舞髙宗天皇大
帝酌獻用鈞天之舞中宗孝和皇帝酌獻用太和之舞
睿宗大聖真皇帝酌獻用景雲之舞徹豆用雍和之舞
送神用黄鐘宫永和之樂臣以樂之殘缺積有嵗時自有事
東巡親謁九廟聖情慎禮精祈感通皆祠前累月考音
律請編入史冊萬代施行乃下制曰王公卿士及有司
頻詣闕上言請以唐樂為名者斯至公之事朕安得辭
之焉然則大咸大韶大濩大夏皆以大字表其樂章今
之所謂宜曰大唐樂
　
　
　
　
　
　
　
　
　
　唐㑹要卷三十二
欽定四庫全書
　唐㑹要卷三十三
　　　　　　　　　　　　　　　宋　王溥　撰
　　雅樂下
乾元元年三月十九日上以太常舊鐘磬自隋以來所
制五聲或有差錯謂太常少卿于休烈曰古者聖人作
樂以應天地之和以合隂陽之序和則人不失禮物不
疵癘且金石絲竹樂之器也比親享郊廟毎聴樂聲或
宫商不倫或鐘聲失度可盡將鐘磬來朕當於内自定
太常進士集樂工考試數日審知差錯然後令再造及
磨刻二十五日一部先畢召太常樂工上臨三殿親觀
考撃皆合五音送太常二十八日上又於内造樂章三
十章送赴太常郊廟歌之
廣明初黄巢干紀樂工淪散金奏幾亡及昭宗即位將
親謁郊廟有司請造樂懸詢於舊工莫知制度時太常
博士殷盈孫按周官考工記之文究其欒銑于鼓鉦舞甬之法
用筭法乗除鎛鐘之輕重髙低乃定懸下編鐘正黄鐘
九寸五分倍應鐘三寸三分半凡四十八等口項之量
徑衡之圍悉圖進遣金工依法鑄之凢二百四十口修
奉使宰臣張濬求知聲者令先校定石磬合而擊拊之
八音克諧觀者聳聴時議者論樂懸之架不同濬復奏
議曰臣伏凖舊制太廟含元殿並設宫懸三十六架太
清宫南北郊社稷及諸殿庭並二十架今修奉樂懸太
廟合造三十六架臣今參議請依古禮用二十架伏自
兵興已來雅樂淪缺將為修奉事實重難變通宜務於
酌中損益當循於寧儉臣聞諸舊史昔武王定天下至
周公相成王始暇制樂魏初無樂器及伶人後稍得登
歌㑹舉之樂明帝太寧末詔増益之咸和中鳩集遺逸
尚未有金石之音至孝武太元中四廂金石始備郊祀
猶不舉樂宋文帝元嘉九年初調金石二十四年南郊始
設登歌廟舞尚闕孝武孝建中有司奏郊廟宜設備樂
始為詳定故後魏孝文太和初司樂上書陳樂章有闕
請集羣官議定廣修器數正立名品詔雖行之仍有殘
缺隋文踐阼太常議正雅樂九年之後唯奏黄鐘一宫
郊廟止用一調(據禮文毎一代之樂二調/並奏六代樂凡十二調)其餘聲律皆
不復通髙祖受隋禪軍國多務未遑改創樂尚用隋氏
舊文武徳九年命太常考正雅樂貞觀二年考畢上奏
葢其事大故厯代不能速成今俯逼郊天式修雅樂制
度之間亦宜撙節伏凖儀禮宫懸之制陳鎛鐘十二架
當十二辰之位甲丙庚壬各設編鐘一架乙丁辛癸各
設編磬一架合為二十架樹建鼓於四隅當乾坤艮㢲
之位以象二十四氣宗廟殿廷皆用此制無間異同漢
魏晉宋齊六朝並用二十架隋氏平陳檢梁故事乃設
三十六架國初因之不改髙宗皇帝初成蓬萊宫充庭
七十二架尋仍省之則簨簴架數太多本近於侈止於二
十架正協禮經從之(古制雅樂宫懸之下編鐘四架十/六口近代二十四口正聲十二倍)
(聲十二各有律呂凡二十四聲登歌一/架亦二十四鐘雅樂淪滅至是復全)
　　太常樂章
太清宫薦獻大聖祖𤣥元皇帝奏混成之舞
天寳元年四月十四日有司奏請降神用混成之樂送
神用太一之樂樂章十一
饗徳明興聖皇帝廟酌獻並奏長發之舞樂章九
獻祖宣皇帝室酌獻奏光大之舞
貞觀十四年祕書監顔師古議皇祖𢎞農府君宣簡公
懿皇三廟之樂請同奏長發之舞至開元十三年封禪
定廟樂改用光大之舞樂章闕
懿祖光皇帝室酌獻奏長發之舞
開元十三年定議依舊用長發之舞至貞元十四年四
月太常奏與徳明興聖獻祖廟並同用宫懸祭月享之
樂章闕
太祖景皇帝室酌獻奏大政之舞
貞觀十四年祕書監顔師古定議請奏永錫之舞給事
中許敬宗議奏大有之舞至開元十年改定用大成之
舞樂章闕
世祖元皇帝室酌獻奏大成之舞
高祖神堯皇帝室酌獻奏大明之舞
貞觀十四年祕書監顔師古議奏大明之舞
太宗文武大聖大廣孝皇帝室酌獻奏崇徳之舞
先是文徳皇后廟樂貞觀十四年顔師古請奏光大之
舞許敬宗議同及太宗祔廟遂停光大之舞
髙宗天皇大聖大𢎞孝皇帝室酌獻奏鈞天之舞
中宗孝和大聖大昭孝皇帝室酌獻奏太和之舞
睿宗𤣥真大聖大興孝皇帝室酌獻奏景雲之舞
以上廟貞觀十四年六月顔師古許敬宗已定樂章廟
舞之號至開元二十九年六月太常又奏凖十三年封
禪日有司所定九廟酌獻用舞之號皆列於次
𤣥宗至道大聖大明孝皇帝室酌獻奏廣運之舞
中書令郭子儀撰樂章
肅宗文明武徳大聖大宣孝皇帝室酌獻奏惟新之舞
吏部尚書劉晏撰樂章
代宗睿文孝武皇帝室酌獻奏保大之舞
中書令郭子儀撰樂章
徳宗神武孝文皇帝室酌獻奏文明之舞
尚書左丞平章事鄭餘慶撰樂章
順宗至徳大聖大安孝皇帝室酌獻奏大順之舞
中書侍郎平章事鄭絪撰樂章
憲宗聖神章武孝皇帝室酌獻奏象徳之舞
中書侍郎平章事段文昌撰樂章
穆宗睿聖文惠孝皇帝室酌獻奏和寧之舞
中書侍郎平章事牛僧孺撰樂章
敬宗睿武昭愍孝皇帝室酌獻奏大鈞之舞
中書侍郎韋處厚撰樂章
文宗元聖昭獻孝皇帝室酌獻奏文成之舞
中書侍郎崔琳撰樂章
武宗至道昭肅孝皇帝室酌獻奏大定之舞
中書侍郎李回撰樂章
宣宗聖武獻文孝皇帝室酌舞號
懿宗昭聖恭惠孝皇帝室酌舞號
僖宗惠聖恭定孝皇帝室酌舞號
昭宗聖穆景文孝皇帝室酌獻奏咸寧之舞
饗讓皇帝廟樂章六吏部侍郎李紓撰
饗諸太子廟樂章六
儀坤廟樂章十二
惠昭太子廟樂章六
左散騎常侍徐彦伯及職方郎中知制誥王涯等撰
悼懷太子廟樂章六
莊恪太子廟樂章六
祀五帝樂章十五
顯慶元年左僕射于志寧撰
立春日祀青帝壇降神奏角音之舞六變立夏日祀赤
帝壇降神奏徴音之舞六變季夏土王祀黄帝壇降神
奏宫音之舞六變立秋日祀白帝壇降神奏商音之舞
六變立冬日祀黒帝壇降神奏羽音之舞六變夏至日
祭皇地祇樂章三奏順和之舞六變
開元十二年禮部侍郎賀知章撰
祭神州地祗樂章三奏順和之舞八變
貞觀七年太府卿蕭璟撰
春分日祀朝日樂章三奏元和之舞六變
顯慶元年禮部侍郎許敬宗撰
祭大社大稷樂章四
貞觀十七年左僕射于志寧撰
祭風師樂四章降神奏元和之舞
貞元六年祕書監包佶撰
祭雨師雷師樂章奏元和之舞
蜡祭百神樂章四降神奏豫和之舞
禮部侍郎許敬宗撰
祭先農樂章三奏豐和之舞二變
顯慶三年太子洗馬郭瑜撰
祭先蠶樂章二奏永和之舞
文宣王廟釋奠樂章八奏宣和之舞三變
顯慶三年國子博士范頵等撰
武成王廟樂章五奏宣和之舞三變
貞元六年原王𫝊于邵撰
祀九宫貴神樂章六奏元和之舞
祭龍池樂章十
開元二年内出編入雜樂十六年築壇於興慶宫以仲
春之月祭之
殿庭元日冬至朝㑹樂章七元日迎送皇帝奏太和
開元十三年侍中源乾曜撰
羣官行奏舒和
上公上壽奏休和
皇帝受酒登歌奏昭和
中宫朝㑹樂章四迎送皇后奏永和
東宫朝㑹樂章五迎送皇太子奏永和
皇太子受酒登歌奏昭和
鄉飲酒樂章十七(檢撰人/名未獲)
鹿鳴三奏南陔一奏嘉魚四奏崇丘一奏闗雎五奏鵲
巢三奏
大射樂章四(檢撰人姓/名未獲)
皇帝射騶虞二奏王公射貍首一奏迎送皇帝入閣奏
太和
　　凱樂
大和三年八月太常禮院奏謹按凱樂鼓吹之歌曲也周官
大司樂王師大獻則奏凱樂注云獻功之樂也又司馬之職
師有功則凱樂獻於社注引兵樂曰凱司馬法曰得意則凱
樂所以示喜也左氏傳載晉文公勝楚振旅凱以入魏晉以來
鼔吹曲章多述當時戰功是則厯代獻㨗必有凱歌太宗
平東都破宋金剛其後蘇定方執賀魯李勣平髙麗皆備
軍容凱歌入京師今參酌今古備其陳設及奏歌曲之儀
如後凡命將征伐有大功獻俘馘者其日備神䇿兵衛於
東門外如獻俘常儀其凱歌用鐃吹二部(笛篳篥簫笳人/鐃鼓毎色二)
(歌工二/四人也)樂工等乗馬執樂器次第陳列如鹵簿之式鼓
吹令丞前導分行於兵馬俘馘之前將入都門鼓吹振
作迭奏破陣樂應聖期賀朝歡君臣同慶樂等四曲破
陣樂詞曰受律辭元首相將討叛臣咸歌破陣樂共賞
太平人應聖期詞曰聖徳期昌運雍熈萬㝢清乾坤資
化育海嶽共休明闢土欣耕稼銷戈遂偃兵殊方歌帝
澤執贄賀昇平賀朝歡詞曰四海皇風被千年徳水清
戎衣更不著今日告功成君臣同慶樂詞曰主聖開昌
厯臣忠奏大猷君看偃革後便是太平秋候行至大社
及太廟門工人下馬陳列於門外據周禮大司樂注云
獻於祖大司馬云先凱樂獻於社謹詳禮義則社廟之
中似合奏樂伏以尊嚴之地鐃吹讙譁既無明文或乖
肅敬今請並各於門外陳設不奏歌曲俟告獻禮畢復
導引奏曲如儀至皇帝所御樓前兵伏旌門外二十步
樂工皆下馬徐行前進兵部尚書介胄執鉞於旌門内
中路前導周禮師有功則大司馬左執律右秉鉞以先
凱樂注云律所以聴軍聲鉞所以示將威今吹律聴聲
其術乆廢惟以秉鉞得存禮文次協律郎二人公服執
麾亦於門外分導鼓吹令丞引樂工等至位立定太常
卿於樂工之前跪具官臣某奏事請奏凱樂協律郎舉麾鼓
吹大振作徧奏破陣樂等四曲樂闋協律郎偃麾太常
卿又跪奏樂畢兵部尚書太常卿退樂工等並出旌門
外訖然後引俘馘入獻及稱賀如别儀(别有獻/俘儀注)如俘囚
引出方退伏請宣付所司編入新禮仍令樂工教習依
奏
　　讌樂
武徳初未暇改作毎讌享因隋舊制奏九部樂一讌樂
二清商三西涼四扶南五髙麗六龜兹七安國八踈勒
九康國至貞觀十六年十二月宴百寮奏十部先是伐
髙昌收其樂付太常乃増九部為十部伎今通典所載
十部之樂無扶南樂祇以天竺樂轉冩其聲焉其後分
為立坐二部立部伎有八部一安樂周平齊所作周代
謂之城舞二太平樂亦謂之五方師子舞三破陣樂四
慶善樂五大定樂亦謂之八紘同軌樂太宗平遼時作
也六上元樂高宗所作也七聖夀樂武后所作舞時行
列成字字有聖超千古道泰百王皇帝萬年寳祚彌昌
八光聖樂𤣥宗所造自安樂已下毎奏皆擂大鼓雜以
龜兹樂並立奏之其大定樂加以金鉦唯慶善樂獨用
西凉樂最為閒雅其破陣上元慶善三舞皆易其衣冠
合之鐘磬以享郊廟自天后臨朝此禮遂廢神龍二年
八月勅立部伎舞人以後更不得改補入諸色役坐部
伎有六部一讌樂張文收所作也又分為四部有景雲
慶善破陣承天等樂二長夀樂武太后長夀年所作三
天授樂武太后天授年所作四鳥歌萬嵗樂武太后所
作因養吉了鳥嘗稱萬嵗故為樂以像之五龍池樂𤣥
宗所作帝在藩邸時居崇慶坊宅中經雨地忽為池及
即位以宅為宫故為樂以表其祥六小破陳樂𤣥宗所
作生於立部伎舞用四人被金甲自長夀樂以下皆用龜
兹樂人皆著靴唯龍池用雅樂而無鐘磬舞人盡躡履
行其樂章又有破陳樂詞七首中和樂詞五首五方師
子詞五首南詳舞聖樂詞五首聖夀荷皇恩樂詞四首
聖夀樂詞四首大定樂詞六首上元樂詞一十五首文
武順聖樂詞九首貞觀未有裴神符者妙解琵琶作勝
蠻奴火鳳傾盃樂三曲聲度清羙太宗深愛之髙宗末
其伎遂盛於是自天后至神龍之際但増加立坐部伎
部諸舞尋亦廢焉
　　清樂
清樂九代之遺聲其始即清商三調是也並漢氏已來
舊曲樂器形制并歌章古調與魏三祖所作者皆被史籍
自晉氏播遷其音分散不復存於内地苻堅滅涼得之
傳於前後二秦及宋武定闗中收之入於江南及隋平
陳後獲之隋文聴之善其節奏曰此華夏正聲也因更
損益去其哀怨考而補之乃置清商署總謂之清樂至
煬帝乃立清樂西涼等為九部隋室喪亂日益淪缺天
后朝猶有六十三曲今其詞存者有白雪公莫舞巴渝明
君明之君鐸舞白鳩子夜呉聲四時歌前溪阿子歡聞
團扇郎懊憹白紵玉樹後庭花春江花月夜長史變丁
督護讀曲烏夜啼石城樂莫愁襄陽栖烏夜飛估客樂
楊叛兒雅歌驍壺常林歡三洲採桑度堂堂泛龍舟等
三十二曲明之君雅歌各二首四時歌四首合三十七曲
又七曲有聲無詞上林鳯鶵平調清調瑟調平折命嘯
通前四十四曲存焉當江南之時巾舞白紵巴渝等衣
服各異至梁武改省之宋以江左諸曲淫哇然而從容
雅緩猶有古士君子之風焉長安以後朝廷不重古曲
工伎漸缺能合於管弦者惟明君楊叛驍壺春歌秋歌
白雪堂堂春江花月夜等八曲舊樂章多或數百言明
君尚能四十言今所傳二十六言漸漸訛失與呉音轉
逺冝取呉人使之傳習開元中有歌工李郎子北
人也云學聲調于江都俞才生郎子亡後清樂唯𫝊一
曲詞典而音雅自周隋以來多用西涼樂鼓舞曲兼用
龜兹樂其曲度皆時俗所知惟弹琴家猶𫝊楚漢舊聲
清調瑟調蔡邕五弄楚調四弄謂之九弄非朝廷郊廟
所用故不載自唐虞迄三代舞用國子樂用瞽師漢魏
後皆以賤𨽻為之惟雅樂尚選良家子國家毎嵗閱司
農戸容儀端正者歸太樂與前代樂戸總名音聲人歴
代滋多至於萬數
　　散樂
散樂歴代有之其名不一非部伍之聲伶優歌舞雜奏
總謂之百戲跳鈴吞劍透梯戲繩縁竿弄盌弄珠代面
撥頭窟􁞲子幻伎激水化魚龍齊王捲衣笮䑕夏育扛
鼎巨象行乳神龜負岳挂樹白猿畫地成川之伎至于
斷手足剔腸胃之術自漢安帝時幻伎始入中國其後或
有或無至國初通西域復有之髙宗惡其驚俗勅西域
闗津不令入中國其百戲後魏道武明元二帝増修之
毎大設於殿前後周武帝保定初罷之至宣帝復令作
於殿庭晝夜不息隋文時並放遣之煬帝大業二年又
總追集於東都命太常教習毎嵗正月於建國門内廊
八里為戲場百官起棚夾觀昏以繼曉十五日而罷兩
都各一親王主之自彈弦吹管以上萬八千人𤣥宗以
其非正聲置教坊於禁以處之若尋常饗㑹先具其坐
立部樂名太常上奏御注其下㑹日先奏坐部伎次奏
立部伎次奏蹀馬次奏散樂(先後奏部次第/並取當時進止)舊制之内
散樂一千人其數各繫諸州多少輪次隨月當畨遇閏
月六畨人各徴資錢一百六十七文一補之後除老假
輪半次外不得妄有破除貞觀二十三年十二月詔諸
州散樂太常上者留二百人餘並放還
神龍三年八月勅太常樂鼓吹散樂音聲人並是諸色
供奉乃祭祀陳設嚴警鹵簿等用須有矜恤宜免征徭
雜科
　　破陣樂
貞觀三年正月三日宴羣臣奏秦王破陣樂之曲太宗
謂侍臣曰朕昔在藩邸屢有征伐世間遂有此歌豈意
今日登於雅樂然其發揚蹈厲雖異文容功業由之致
有今日所以被于樂章示不忘本也尚書右僕射封徳
彜進曰陛下以聖武戡難立極安人功成化定陳樂象
徳實𢎞濟之盛烈為將來之壮觀文容習儀豈得為比
太宗曰朕雖以武功定天下終當以文徳綏海内文武之
道各隨其時公謂文容不如蹈厲斯為過矣七年正月
七日上製破陣樂舞左圓右方先偏後伍魚麗鵝貫箕
張翼舒交錯屈伸首尾回互以象戰陣之形起居郎吕
才依圖教樂工百二十人被甲執㦸而習之九舞三變
毎變為四陣有來往疾徐擊刺之象以應歌節數日而
就其後令魏徴虞世南禇亮李百藥改制歌詞更名七
徳之舞十五日奏之於庭觀者覩其抑揚蹈厲莫不扼
腕踴躍懍然震悚武臣列將咸上夀云此舞皆陛下百
戰百勝之形容於是皆稱萬嵗
永徽二年十一月二日上祀南郊黄門侍郎宇文節奏
言依舊儀明日朝羣臣陳樂懸請奏九部樂上曰披甲
而舞者情不忍觀所司更不宜設言訖慘愴乆之至顯
慶元年正月一十五日詔改破陣樂舞為神功破陣樂
儀鳳三年七月八日上在九成宫咸亨殿宴韓王元嘉
霍王元軌及南北軍將軍等樂作太常少卿韋萬石奏
言破陣樂舞者是皇祚發跡所由宣揚祖宗盛烈傳之
於後永永無窮自天皇臨御四海寢而不作既縁聖情
感愴羣臣不敢開言臣忝職樂司廢缺是懼依禮祭之
日天子親總干戚以舞先祖之樂與天下同樂也今破
陣樂乆廢羣下無所稱述將何以發孝思之情臣望毎
大宴㑹先奏此舞以光祖宗之功烈上瞿然改容俯遂
所請樂闋上歔欷乆之顧謂韓王等曰不見此樂垂三
十年乍此觀聴實深哀感追思往日王業艱難朕今嗣
守洪業豈可忘武功也古人云富貴不與驕奢為期而
驕奢自至朕謂時見此舞以自誡朂冀無盈滿之過非為
歡樂陳奏之耳侍臣咸稱萬嵗先是毎奏神功破陣樂
及功成慶善樂二舞上皆立對至永淳元年二月太常
博士裴守貞議曰竊惟二舞肇興謳吟攸屬義均韶夏
用兼賔祭皆祖宗盛徳而子孫享之詳覽傳記未有皇
帝立觀之禮况升中大事華夷必集九服仰垂拱之安
百蠻懷率舞之慶甄陶化育莫非神化豈於樂府别申
嚴敬臣等議毎奏二舞時天皇不合起立詔從之
　　慶善樂
貞觀六年九月二十九日幸慶善宫(在武功縣即/髙祖舊宅也)宴從
臣於渭濱其宫即太宗降誕之所上賦詩十韻云夀丘
唯舊跡酆邑乃前基粵余承累聖懸弧亦在兹弱齡逄
運改提劍鬱匡時指麾八荒定懷柔萬國冝梯山咸入
欵駕海亦來思單于陪武帳日逐衛文□端扆朝四岳
無為任百司霜節明秋景輕氷結水湄芸黄逼原□禾
穎即京坁共樂還鄉宴歌此大風詩賞賜閭里有同漢
之宛沛焉於是起居郎吕才播于樂府被之管弦名曰
功成慶善樂之曲令童兒八佾皆冠進徳冠紫袴褶為
九功之舞毎冬至讌及國有大慶與七徳之舞皆進于
庭
　　諸樂
太常梨園别教院法歌樂章曲等王昭君樂章思歸樂
一章傾盃樂一章破陣樂一章聖明樂一章五更轉樂
章玉樹後庭花樂章從龍舟樂章萬嵗長生樂樂章飲
酒樂一章鬭百草樂章雲韶樂章二十章(諸樂並不言/音調數目)
上雲曲自然真仙曲明一曲難思曲平珠曲無為曲有
道曲調元曲立政曲獻夀曲髙明曲聞大曲儀鳳曲同
和曲閑雅曲多稼曲金鏡曲
貞觀四年景雲見河水清協律郎張文收採古朱雁十
天馬之義製景雲河清歌曰讌樂奏之管弦為諸樂之
首(今元㑹第一/奏者是也)
顯慶二年以琴中雅曲古人歌之近代以來此聲頓絶
令所司修習舊曲至三年十月八日太常丞吕才奏按
張華博物志白雪是天帝使素女鼓五十絃瑟曲名以其
調髙人和遂寡自宋玉以來迄今千祀未有能歌白雪
曲者臣今准勅依琴中舊曲定其宫商然後教習並合
於歌輒以御製雪詩為白雪歌詞又樂府奏正曲之後
皆有送聲君唱臣和事彰前史輒取侍中許敬宗等奉
和雪詩十六首以為送聲各十六節上善之仍付太常
編於樂府　龍朔元年三月一日上召李義府任雅相許
圉師張延師蘇定方阿史那忠于闐王休闍及上官儀
等讌於城門觀屯營新教之舞名曰一戎大定樂皆新
征遼東以象用武之勢
調露二年正月二十一日御洛城南樓賜宴太常奏六
合還淳之舞
延載元年正月二十三日製越古長年樂一曲大足元
年天后幸京師同州刺史蘇瓌進聖王還京樂舞御衡
宫樓觀之賜以束帛令編於樂府
天寳十三載七月十日改諸樂名
大簇宫時號沙陁調龜兹佛曲改為金華洞真因度王
改為歸聖曲承天順天景雲君臣相遇九真九仙天册
永昌樂永代樂慶雲樂冬樂長夀樂紫極萬國歡封禪
曜日光舍佛兒和歌改為欽明引河東婆改為燕山騎
俱倫僕改為寳倫光色俱騰改為紫雲騰摩醯首羅改
為歸真火羅鶬鴿鹽改日蛤鹽羅利未羅改為合浦明
珠怱薑賤改為無疆夀蘇莫刺邪改為玉京春阿箇槃
陀改為天元昭慶急龜兹佛曲改為急金華洞真蘇莫
遮改為萬宇清舞仙鶴乞婆婆改為仙雲昇
太簇商時號太食調破陣樂大定樂英雄樂歡心樂山
香樂年年樂武城昇平樂興明樂黄騘䮜人天雲倦白
雲邊帝釋婆野娑改為九野歡優婆師改為泛金波半
射渠沮改為高唐雲半射沒改為慶惟新邪婆色雞改
為司農寳雞野鵲鹽改為神鵲鹽捺利梵改為布陽春
蘇禪師和歌改為懷思引萬嵗樂
太簇羽時號般涉調大和萬夀樂天統九勝樂元妃貞
元妃急元妃太監女采樂貞女采樂山水白鶻郎刺邪
改為芳桂林移師都改為大仙都借渠沙魚改躍泉魚
俱倫朗改為日重輪蘇刺邪改為未央年吒鉢羅改為
芳桂苑達磨支改為泛蘭叢悉你都改為瓊臺花春楊
桞天離寳引蘇刺邪和歌改為寳廷引
太簇角大同樂六合來庭安平樂戎服來賓安公子紅
藍花
林鐘宫時號道調道曲垂拱樂萬國歡九仙步虚飛仙
景雲欽明引玉京寳輪光曜日光紫雲騰山剛改為神
仙急火鳳改為舞
林鐘商時號小食調天地大寳迎天歡心樂太平樂破
陣樂五更轉聖明樂卷白雲凌波神九成樂汎龍舟月
殿蟬曲英雄樂山香㑹羅仙迎祥翊聖司農寳和九野
歡訖陵加和歌改來賓引和殘改儀鳯蘇羅密改昇朝
陽須婆栗特改芳苑墟撥洛背陵改為北戎還淳汎金
波借席改為金鳳厥磨賊改為慶淳風慶惟新
林鐘羽時號平調火鳳真火鳳急火鳳舞媚娘長命西
河三臺和行天急行天濮陽女神白馬春楊桞無愁改
為長歡因地利支和歌改為玉闗引大仙都春臺東祇
羅改為祥雲飛文明新造勝蠻奴改為塞塵清
林鐘角調紅藍花緑沈杯赤白桃李花大白紵堂堂十
二時天下兵改為荷來蘇
黄鐘宫大封山樂
黄鐘商時號越調破陣樂天授樂無為傾盃樂文武九
華急九華大疉瑞蟬曲北雒歸淳慶淳風杜蘭烏多回
改為蘭山吹老夀改為天長寳夀春鸚囀吹急蘭山髙
麗改為來賔引耶婆地和歌改為静邊引婆羅門改為
霓裳羽衣歸思達牟雞和歌改為金方引昇朝陽三部
羅改為三輔安
黄鐘羽時號黄鐘調火鳳急火鳳春楊桞飛仙大仙都
天統思歸達菩提梵改為祠洞靈章明鳳樂真明鳳阿
濫堆百舌鳥改為濮陽女
中吕商時號雙調破陣樂太平樂傾盃樂大輔樂迎天
樂蟬曲山香月殿大百嵗老夀改為天長寳夀五更轉
同昌還城樂慶惟新金風泛金波司農寳鷄金方引俱
磨尼佛改紫府洞真神雀鹽北洛歸淳
南吕商時號水調破陣樂九野歡泛金波凌波神昇朝陽
蘇幙遮歡心樂蟬曲來賓引天地大寳五更轉
金風調蘇幙遮改為感皇恩日天月天風天水天火天
五天婆伽兒改為流水芳菲
司空國中左相希烈奏中使輔璆琳至奉宣進止令臣
將新曲名一本立石刋於太常寺者今既傳之樂府勒
在堅珉仍望宣付所司頒示中外勅㫖所請依
貞元三年四月河東節度使馬燧獻定難曲御麟徳殿
閱試之十二年十二月昭義節度使王䖍休獻繼天誕
聖樂一曲大抵以宫為調表五音之奉君也以土為徳
知五運之中也凡二十四遍法二十四氣而成一嵗之
功也不聞惉懘之聲以叶中和之樂其曲譜同進上先
是太常人劉玠流落至潞州䖍休因令造此曲以進今
中和樂起於此十四年二月上自制中和舞是也又奏
九部樂及禁中歌舞妓者十數人布列在庭上製中春
麟徳殿㑹百僚觀新樂詩仍令太子書示百官序曰朕
以中春之望紀為令節聴政之暇韻於詩歌象中和之
容作中和之舞聊復成篇以言其志詩曰芳嵗肇嘉節
物華當仲春乾坤既昭泰烟景含氤氲徳淺荷嘉貺樂
成思治人前庭列鐘鼓廣殿延羣臣八封隨舞意五音
轉曲新顧非咸池奏庶叶南風薫式宴禮所重浹歡情
必均同和詩在兹萬國希可親中書門下等稱賀謝賜
觀製中和樂詩請付所司頒示天下仍編入樂府之中
可之
太和八年十月宣太常寺凖雲韶樂舊用人數令於本
寺閲集進來者至開成元年十月數成其年太常卿李
程進上至三年武徳司奉宣索雲韶樂懸圖二軸進上
光化四年正月宴於保寧殿上制曲名曰讚成功時鹽
州雄毅軍使孫徳昭等殺劉季述帝反正乃制曲以褒
之仍作樊噲排君難戲以樂焉
　　四方樂
周禮鞮氏掌四夷之樂與其聲歌祭祀則和而歌之讌
亦如之國家以周隋之後與陳北齊相近故音聲歌舞
雜有四方云
　　東夷二國(髙麗/百濟)
髙麗百濟宋朝初得之至後魏太武滅北燕亦得之而
未具周武滅齊威振海外二國各獻其樂周人列於樂
部謂之國伎隋文平陳及文康禮曲俱得之百濟貞觀
中滅二國盡得其樂至天后時髙麗樂猶二十五曲貞
元末唯能習一曲衣服亦漸失其本風矣其百濟至中
宗時工人死散開元中岐王範為太常卿復奏置焉文
康禮曲者東晉庾亮殁後伎人所作因以亮諡為樂之
名流入樂府至貞觀十一年黜去之今亡矣
　　南國諸侯(扶南/南詔)　(天竺/驃國)
扶南天竺二國樂隋代全用天竺列於樂部不用扶南
因煬帝平林邑國獲扶南工人及其匏琴因陋不可用
但以天竺樂轉冩其聲
南詔樂貞元十六年正月南詔異牟尋作奉聖樂舞因
西川押雲南八國使韋臯以進時御麟徳殿以閲之
驃國樂貞元十八年正月驃國王來獻凡有十二曲以
樂工三十五人來朝樂曲皆演釋氏經論之詞驃國在
雲南西與天竺國相近故樂多演釋氏之詞毎為曲皆
齊聲唱各以兩手十指齊開齊歛為赴節之狀一指一
抑未嘗不相對有類中國柘枝舞驃一作僄其西别有
彌臣國樂舞亦與驃國同多習此伎以樂後制使袁滋
都土美至南詔並皆見此樂
　　西戎五國(髙昌/康國)　(龜兹/安國)　(䟽勒/)
髙昌樂西魏與髙昌通始有此樂至隋開皇六年來獻
聖明曲至太宗朝討其國盡得其樂(事見十部/伎門也)龜兹樂
自吕光破龜兹得其聲吕氏亡其樂分散至後魏有中
原復獲之至隋有兩國龜兹之號凡三部開元中大盛
於時曹婆羅門者累代相承傳其業至孫妙達尤為北
齊文宣所愛毎彈常自擊羯鼔和之及周武帝聘突厥
女為后西域諸國皆來賀遂備有龜兹疎勒康國安國
之樂
　　北狄三國(鮮卑/落稽)　(吐谷渾部/)
北狄樂皆馬上樂也鼓吹本軍旅之音自漢以來總𨽻
鼓吹署至後魏始有此歌即魏史所謂真人歌是也周
隋之代與西涼樂雜奏今存者五十三章其名目可解
者數章而已(解在/通典)按今太角即後魏簸邏迴是也其曲
多可汗之詞又吐谷渾亦鮮卑别種之一歌曲皆勾卑
勾奴中出也但土音不可曉耳與北歌較之其音異開
元中歌工長孫元忠習北歌相傳如此雖譯者不能通
知其詞其音既難曉漸乆亦失其真唯琴有胡笳之聲
太角者金吾所掌工人謂之角手備鼓吹之列
　
　唐㑹要卷三十三
欽定四庫全書
　唐㑹要卷三十四
　　　　　　　　　　　　　宋　王溥　撰
　　論樂
武徳元年六月二十四日萬年縣法曹孫伏伽上書曰
百戲散樂本非正聲有隋之末大見崇用此謂淫風不
可不改近者太常官司於人間借婦女裙襦五百餘具
以充散樂之服云擬於𤣥武門遊戲竊以為非貽厥孫
謀為萬世法也又論語曰樂則韶舞以此言之散樂定
非功成之樂如臣愚見請並廢之則天下幸甚至其年
十月拜舞人安叱奴為散騎侍郎既在朝列禮部尚書
李綱諫曰臣按周禮大樂胥不得參於士伍雖復才如
子野妙等師襄皆終身繼世必不易其業故魏武帝欲
使禰衡擊鼓先解朝服露體而擊之曰不敢以先王之
法服為伶人衣惟齊末髙緯封曹妙達為王授安馬駒為
開府有國家者以為殷鑒今新定天下之業起義功臣
行賞未徧髙才碩學猶滯草萊而先令舞人致位五品
鳴玉曵組趨馳廊廟恐非創規模貽子孫之道也
四年九月二十九日詔太常樂本因罪譴没入官者藝
比伶官前代以來轉相承襲或有衣冠繼緒公卿子孫
一霑此色累世不改婚姻絶於士庶名籍異於編甿大
恥深疵良可矜愍其大樂鼓吹諸舊樂人年月已久時
代遷移宜並蠲除一同民例但音律之伎積學所成傳
授之人不可頓闕仍令依舊本司上下若已經仕宦先
入班流勿更追補各從品秩自武徳元年配充樂户者
不在此例(樂工之雜士流自兹始也太常卿竇誕又奏/用音聲博士皆為大樂鼓吹官僚於後筝簧)
(琵琶人白明達皆以庸才積勞計考並/至大官自是聲伎入流品者葢以百數)
貞觀六年監察御史馬周上䟽曰臣聞致化之道在於
求賢審官為政之本在於揚清激濁故孔子曰惟名與
器不可以假人是言慎舉之為重也臣見王長通白明
達本自樂工輿皂雜類韋槃提斛斯正則更無他材獨
解調馬縱使術踰儕輩伎能可取乍可厚賜金帛以富
其家豈得列在士流超授官爵遂使朝㑹之位萬國來
庭騶子伶人鳴玉曵綬與夫朝賢君子比肩而立同坐
而食臣切恥之(岑文本謂所親曰我見馬君論事多矣/援引事類揚㩁古今舉要刪蕪㑹文切)
(理一字不可加一言不可/减昔之蘇張終賈之儔耳)
永徽元年正月有司奏依禮享祀郊廟並奏宫懸比停
教習恐致廢忘伏尋故實兩漢升祔之後庶事如故國
之大禮祀典為先今既踰年理冝從吉若不肄習實慮
不調誠敬有虧致招罪責並從之
上元元年九月髙宗御含元殿東翔鸞閣觀大酺時京
城四縣及大常音樂分為東西兩朋帝令雍王賢為東
朋周王顯為西朋務以角勝為樂中書侍郎郝處俊諫
曰臣聞禮所以示童子無誑者恐其欺詐之心生也伏
以二王春秋尚少意趣未定當須推多譲美相敬如一
今忽分為二朋遞相誇競且俳優小人言辭無度酣樂
之後難為禁止恐其各争勝負譏誚失禮非所以導仁
義示和睦也上瞿然曰卿之逺識非衆所及也遽令止
之調露二年皇太子使樂工於東宫新作寳慶之曲咸
命工者奏于太清觀始平縣令李嗣真謂道士劉槩輔
儼曰此樂宫商不和君臣相阻之徵也角徵失位父子
不協之兆也殺聲既多哀調又苦若國家無事太子受
其咎矣居數月而皇太子廢為庶人槩儼奏其事擢嗣
真為太常丞使使知三禮儀注嗣真私謂人曰禍猶未
已主不親庶務事無巨細决於中宫將權與人攻之不
易宗室雖衆皆在敗位居中制外其勢不敵我恐諸王
藩翰將為中宫所蹂踐矣有隋以來樂府有堂堂之曲
再言堂者是唐氏再受命也中宫僣擅復歸子孫則為
再受命矣近日閭里又有側堂堂撓堂堂之謡側者不
正之辭撓者不安之稱我見患難之作不復乆矣
神龍元年正月給事中嚴善思上表曰臣伏見太常奏
公除後請習樂以供郊廟享祀奉勅不允臣與衆官詳
審以為樂主氣化所以感天地動鬼神調五行均四序
故哲王垂制被之樂章六變而神祗降饗九成而祖考
來格今陛下以服未一周乆停六律稽象徳於太廟寢
祈福於近郊何以昭永厯於上𤣥紹成功於先聖考之
典禮恐或未安臣以漢魏喪禮以日易月者葢為三年
不為禮禮必壞三年不為樂樂必崩是也以樂因陽來
禮由陰作樂崩則陽伏禮廢則隂愆風雨或違粢盛遂
闕豐年之祠育養兆庶於是不安所以度諒闇之舊儀
遵適時之新禮斯實存至公於天下割巨痛於私情祈
社稷之永安庶宗廟之長享孝道之大何以加之使漢
魏之禮未然則當自我作古况其得禮之變詎可越而
不從伏請准太常所請訐其教習其年正月享西京太
廟大樂令裴知古謂萬年令元行冲曰金石諧和當有
吉慶之事其在唐室子孫乎其月中宗即位復國為唐
二年三月并州清源縣尉吕元泰上䟽曰比見都邑城
市相率為渾脫駿馬戎服名為蘇幙遮旗鼓相當軍陣
之勢也騰逐喧譟戰争之象也錦繡誇競害女紅也徴
斂貧弱傷政體也戎服相效非雅樂也渾脱為號非美
名也安可以禮儀之朝法彼陋俗軍陣之勢列庭闈之
下竊見諸王亦有此好自家刑國豈若是也詩云京邑
翼翼四方是則非先王之禮樂而將則四方者斯實愚
臣之所未諭也夫樂者動天地感鬼神移風易俗布徳
施化重犬戎之曲不足以移風也非宫商之度不足以
施化也四者無一何以教人臣本凡愚不識忌諱忠於
國者以臣為讜言佞於朝者以臣為誹謗惟陛下少留
意焉
先天元年正月皇太子令宫臣就率更署閱女樂太子
舍人賈曽諌曰臣聞作樂崇徳以感人神韶夏有容咸
英有節婦人媟黷無厠其間者昔魯用孔子㡬致於覇
齊人懼之饋以女樂魯君既受孔子遂行戎有由余兵
强國冨秦人反間遺之女樂戎王躭悦由余乃奔斯則
大聖名賢疾之已乆矣良以婦人為樂必務冶容哇姣
動心蠱惑喪志上行下效滛俗將成敗國亂人實由兹
起殿下監撫餘閒宴私多豫後庭妓樂古或有之至於
所司教習彰示羣僚曼妓淫聲實虧睿化伏願並令禁
斷至開元二年八月勅天生黎烝區别男女外則導之以禮
中則和之以樂茍或不臧孰云致理自有隋頽靡庶政凋缺
徴聲遍于鄭衛衍色矜於燕趙廣塲角牴長䄂從風聚
而觀之寖以成俗所以戎王奪志夫子遂行也朕方大
變澆訛用除灾蠧眷兹技樂事切驕滛傷風害政莫斯
為甚既違令式尤冝禁斷
二年正月西僧婆陀請開宫門燃百子燈其夜太上皇
御安福樓門觀樂凡四日方罷是月又追作先天元年
大酺太上皇御諸樓觀之以夜繼晷盡月不息左拾遺
嚴挺之䟽諫乃止大厯十四年十二月十五日禮儀使
部尚書顔真卿奏謹按周禮大司樂職云諸侯薨令去
樂大臣死令弛樂鄭注云去謂藏之弛謂釋之也是知
哀輕者則釋哀重者則藏又晉元后初崩武帝咸寧元
年饗萬國不設樂晉博士孔恢議朝廷遏密懸而不樂
恢以為宜都去懸設樂為作不作則不宜懸國喪尚近謂
金石不可陳於庭伏請三年未畢朝㑹不設懸如有大
臣薨殁則量事輕重懸而不作勅付所司永貞元年十
月太常奏内外公私聲樂奉祠等漢魏已來既𦵏祔廟
之後皆復其常朝行之以為故事今徳宗皇帝十一月
四日行升祔之禮訖事請皆如舊詔可
　　雜録
武徳元年相國參軍盧子牟獻琵琶萬年縣法曹孫伏
伽上䟽曰陛下貴為天子富有四海動則左史書之言
則右史書之既為竹帛所拘恣情不慎盧子牟所獻頻
䝉賞勞但普天之下莫非王土率土之濵莫非王臣陛
下必有所欲何求不得陛下少者豈此物哉
顯慶元年正月御安福門觀大酺有伎人欲持刀自刺
以為幻戲詔禁之
龍朔元年正月禁婦人倡優雜戲皇后所請也二月六
日勅太常寺六日停教音樂太宗皇帝文徳皇后忌日
故也
乾封元年五月勅音聲人及樂户父母老病應侍者取
家内中男及丁壯好手者充若無所取權停其本文樂
署博士及别教子弟應充侍者先取户内人及近新充
如意元年五月二十八日内教坊改為雲韶府内文學
館教坊武徳以來置在禁門内
神龍二年三月并州清源縣尉吕元泰上䟽曰臣謹按
洪範曰謀時寒若君能謀事則燠寒順之何必祼露形
體澆灌衢路鼓舞跳躍而索寒也禮曰立秋之月行夏
令則寒暑不節夫陰陽不調政令之失也休咎之意君
臣之感也理均影響可不戒哉
其年九月勅三品已上聴有女樂一部五品已上女樂
不過三人皆不得有鐘磬樂令凡教樂淫聲過聲凶聲
慢聲皆禁之淫聲者若鄭衛過聲者失哀樂之節凶聲
者亡國之音若桑間濮上慢聲者惰慢不恭之聲也
景雲三年左拾遺韓朝宗諫曰傳曰辛有適伊川見被
髪野祭者曰不及百年此其戎乎其禮先亡矣後秦晉
遷陸渾之戎於伊川以其禮樂之鄉廢俎豆之事一言
以貫百代可知今之乞寒濫觴成俗伏乞三思籌其所
以至先天二年十月中書令張説諫曰韓宣子適魯見
周禮而歎孔子㑹齊數倡優之罪列國如此况天朝乎
今外國請賀選使朝謁所望接以禮樂示以兵威雖曰
戎狄不可輕易焉知無駒支之辨由余之賢哉且乞寒
之説未聞典故祼體跣足盛徳何觀揮水授泥失容斯
甚法殊魯禮䙝比齊優恐非干羽柔逺之義樽俎折衝
之道願擇蒭言特罷此戲至開元元年十月七日勅臘
月乞寒外蕃所出漸浸成俗因循已久自今已後無問
上下即宜禁斷
開元二年上以天下無事聴政之暇于梨園自教法曲
必盡其妙謂之皇帝梨園弟子
其年十月六日勅散樂巡村特宜禁斷如更有犯者并
容止主人及村正決三十所由官附考奏其散樂人仍
逓送本貫入重役
二十三年勅内教坊博士及弟子須留長教者聴用資
錢陪其所留人數本司量定申考為簿音聲内教坊博
士及曹第一第二博士房悉免雜徭本司不得驅使又
音聲人得五品已上勲依令應除簿者非因征討得勲
不在除簿之列
天寳十載九月二日勅五品已上正員清官諸道節度
使及太守等並聴當家畜絲竹以展歡娛行樂盛時覃
敷中外
大厯十四年五月詔罷梨園伶使及官冗食三百餘人
留者𨽻太常
永貞元年九月詔除教坊樂人授正員官之制
元和五年二月宰臣奏請不禁公私樂從之時以用兵
權令斷樂宰臣以為太過故有是請至六月六日詔減
教坊樂官衣糧
六年太子少傅兼判太常卿鄭餘慶奏太常習樂請復
用大鼓從之先是徳宗自山南還宫繼有懷光吐蕃之
虞都下人情驚擾遂詔太常習樂去大鼓至是復用之
八年四月詔除借宣徽院樂人官宅制自貞元以來選
樂工三十餘人出入禁中宣徽院長入供奉皆假以官
第毎奏伎樂稱㫖輒厚賜之及上即位令分畨上下更
無他錫至是收所借其年十月蔡州節度使韓𢎞惟獻
聖朝萬嵗樂曲譜凡三百首
十四年正月詔徙仗内教於布政里十五年賜教坊本
錢五千貫文
長慶四年三月賜教坊樂官綾綃三千五百疋又賜錢
一萬貫以備行幸樂官十三人並賜紫衣魚袋
其年八月以太常卿趙宗儒為太子少師先是太常有
師子五方之色非嘗朝聘饗不作焉至是教坊以牒取
之宗儒不敢違以狀白宰相以事止有司不合闗白而
宗儒憂恐不已宰相責以怯懦故換秩焉
寳厯二年九月京兆府奏伏見諸道方鎮下至州縣軍
鎮皆置音樂以為歡娛豈惟誇盛軍戎實因接待賓旅
伏以府司毎年重陽上已兩度諸王及大臣出領藩鎮
皆須求雇教坊音聲以申宴餞今請並於當司錢中毎
年方圓三二十千以充前件樂人衣糧伏請不令教坊
收管所冀公私永便從之
　京兆尹劉栖楚所請也栖楚出河北小吏不讀書史
　不知從前非物力不足而闕於制置也盖以京邑四
　方取則之地務繁權重豈以聲樂倡優方鎮宴遊為
　事哉屬宰臣有黨于栖楚者遂可其奏時議惜之
太和九年文宗以教坊副使霍朝霞善吹笛新聲變律
深愜上㫖自左驍衛將軍宣授兼率府司馬宰臣奏率
府司馬品髙郎官不可授伶人上亟稱朝霞之善左補
闕魏謩上䟽論奏乃改授潤州司馬
開成三年四月改法曲名仙韶曲仍以今官所處為仙
韶院
四年三月勅毎月賜仙韶院樂官料錢二千貫文支用
不盡令數内宜停三百貫文
㑹昌二年四月二十三日勅節文京畿諸院太常樂及
金吾角手今後只免正身一人差使其家丁並不在廕
庇限
三年十二月京兆府奏近日坊市聚㑹或動音樂皆被
臺府及軍司所由恐動妄有申聞自今已後請皆禁斷
從之大中六年十二月右巡使盧藩等奏准四年八月
宣約教坊音聲人於新授觀察節度使處求乞自今已
後許巡司府州縣等捉獲如是屬諸使有牒送本管仍
請宣付教坊司馬遵守依奏
咸通中伶官李可及善音律尤能轉喉為新聲及豔辭
聴者無倦京師屠沽少年效之謂之拍彈時同昌公主
除喪懿宗與郭妃悼之可及為歌百年舞曲舞人皆盛
飾珠翠仍畫魚龍地衣以列之曲終樂闋珠翠覆地詞
語悽惻聞者流涕又常於安國寺作菩薩蠻舞上益憐
之(可及常為子妻婦帝賜酒二銀樽啟之乃金翠也時/宰相曹確屢論之懿宗不納至僖宗即位宰相崔彦)
(昭奏逐死/於嶺表)
　
　
　
　
　
　
　
　
　
　
　
　
　
　
　
　唐㑹要卷三十四
欽定四庫全書
　唐㑹要卷三十五
　　　　　　　　　　　　　宋　王溥　撰
　　學校
武徳元年十一月四日詔皇族子孫及功臣子弟於祕
書外省别立小學貞觀五年以後太宗數幸國學太學
遂增築學舍一千二百間國學太學四門亦增生員其
書筭等各置博士凡三千二百六十員其屯營飛騎亦
給博士授以經業無何髙麗百濟新羅髙昌吐蕃諸國
部長亦遣子弟請入國學於是國學之内八千餘人國
學之盛近古未有
光宅二年梓州進士陳子昻上䟽曰臣竊獨有私恨者
陛下方欲興崇大化而不知國家太學之廢積以嵗月
乆矣學堂蕪穢畧無以詩書禮樂相聞習者陛下明詔
尚未及之愚臣所以私恨也臣聞天子立太學所以聚
天下賢英為政之首故君臣上下之禮於是興焉揖讓
樽俎之節於此生焉是以天子得賢臣由此也今則荒
廢委而不論而欲睦人倫興禮讓失之於本而求之於
末豈可得哉三年不為禮禮必壞三年不為樂樂必崩
奈何天子之政而棄禮樂哉陛下何不詔天下胄子使
歸太學而習業乎斯亦國家之大務也
聖厯二年十月鳳閣舍人韋嗣立上䟽曰臣聞禮記曰
化人成俗必由乎學學之於人其用葢博故立太學以
教於國設庠序以化於邑王之諸子卿大夫士之子及
國之俊選皆造焉自天子至于庶人未有不須學而成
者國家自永淳以來二十餘載國學廢散冑子衰缺時
輕儒學之官莫存章句之選貴門後進競以僥倖升班
寒族常流復因凌替弛業考試之際秀茂罕登驅之臨
人何以從政又垂拱以後文明在辰盛典鴻休日書月
至因藉際㑹入仕尤多陛下誠能下明制發徳音廣開
庠序大敦學校三館生徒即令追集王公已下子弟不
容别求仕進皆入國學服膺訓典崇飾館廟尊尚師儒
盛陳奠菜之儀宏敷講説之㑹使士庶觀聴有所發揚
𢎞奬道徳於是乎在則四海之内靡然向風矣
神龍二年九月勅學生在學各以長幼為序初入學皆
行束脩之禮於師國子本學各絹三疋四門學絹二疋
俊士及律書筭學州縣各絹一疋皆有酒酺其束脩三
分入博士二分助教以毎年國子監所管學生國子監
試州縣學生當州試並選藝業優長者為試官仍長官
監試其試者通計一年所受之業口問大義十條得八
已上為上得六已上為中得五以上為下及其學九年
(律生則/六年)不貢舉者並解追其從縣向州者年數下第並
須通計服闋重仕者不在計限不得改業
開元二十一年五月勅諸州縣學生年二十五已下八
品九品子若庶人生年二十一通一經已上及未通經
精神超悟有文詞吏學者毎年銓量舉選所司簡試聴
入四門學充俊士即諸色人省試不第情願入學者聴
國子監所管學生尚書省補州縣學生所在長官補諸
州縣學生既習正業之外仍令兼習吉凶禮公私有禮
事處令示儀式餘皆不得輒使許百姓任立私學其欲
寄州縣受業者亦聴
二十六年正月十九日勅古者鄉有序黨有塾將以𢎞
長儒教誘進學徒化人成俗率由於是其天下州縣毎
鄉之内各増置一學仍擇師資令其教授
貞元三年正月右補闕宇文炫上言請京畿諸縣鄉村
廢寺並為鄉學并上制書事二十餘件䟽奏不報
太和七年八月赦節文應公卿士族子弟取來年正月
以後不先入國學習業者不在應明經進士之限
㑹昌五年正月制公卿百官子弟及京畿内士人寄客
修明經進士業者並宜𨽻名太學外州寄土人並𨽻名
所在官學
　　褒崇先聖(先師已下附/)
武徳二年六月一日詔曰盛徳必祀義在方冊達人命
世流慶後昆爰始姬旦贊翊周邦創設禮樂大明典憲
啓生民之耳目窮法度之本源粤若宣尼天資濬哲四
科之數歴代不刋三千之徒風流無歇惟兹二聖衛道
生人宗祀不修孰明褒尚宜令有司於國子監立周公
孔子廟各一所四時致祭仍博求其後具以名聞詳考
所宜當加爵土
貞觀二年十二月尚書左僕射房𤣥齡國子博士朱子
奢建議云武徳中詔釋奠於太學以周公為先聖孔子
配享臣以周公尼父俱是聖人庠序置奠本縁夫子故
晉宋梁陳及隋大業故事皆以孔子為先聖顔回為先
師厯代所行古人通允伏請停祭周公升夫子為先聖
以顔回配享詔從之
十一年七月二十四日修宣尼廟於兖州給户二十充
享祀焉
二十一年二月十五日詔以左丘明卜子夏公羊髙糓
梁赤伏勝髙堂生戴聖毛萇孔安國劉向鄭衆杜子春
馬融盧植鄭康成服子慎何休王肅王輔嗣杜元凱范
寗等二十一人代用其書垂於國胄自今有事於太學
並令配享尼父廟堂
顯慶二年七月十一日大尉長孫無忌等議曰按新禮
孔子為先聖顔回為先師崇祀不祧興朝之良法又准
貞觀二十一年以孔子為先聖更以左丘明等二十一
人與顔回俱配尼父於太學並為先師今據永徽令文
改用周公為先聖遂黜孔子為先師顔回左丘明並為
從祀謹按禮記云凡學春官釋奠于先師鄭𤣥注曰官
謂詩書禮樂之官也先師者若禮有髙堂生樂有制氏
詩有毛公書有伏生可以為師者又禮記曰始立學釋
奠於先聖鄭𤣥注曰若周公孔子也據禮為定昭然自
别聖則非周即孔師則偏著一經漢魏以來取舍各異
顔回夫子互作先師宣父周公迭為先聖求其節文遞
有得失所以貞觀之末新降綸言依禮記之明文酌康
成之奥説正夫子為先聖加衆儒為先師永垂制於後
昆革往代之紕繆而今新令不詳制㫖輒事刋改遂違
明詔但成王幼年周公踐極制禮作樂功比帝王所以
舜禹湯文武成王周公為六君子又説明王孝道乃述
周公嚴配此即姬旦鴻業合同王者祀之儒官就享實
貶其功仲尼生衰周之末極文喪之弊祖述堯舜憲章
文武𢎞聖教於六經闡儒風於千禩故孟軻稱生靈以
來一人而已自漢已降奕葉封侯崇奉其聖迄于今日
胡可降兹上哲俯入先師且丘明之徒見行其學貶為
從祀亦無故事今請改令從詔於義為允其周公仍依
别禮配享武王詔從之
三年文宣王廟樂詔用宣和之舞(國子博士范/頵撰樂章)
乾封元年正月三十日追贈孔子為太師至天授元年
封孔子為隆道公總章元年二月一日顔回贈太子少
師曾參贈太子少保至太極元年二月十六日追贈顔
回為太子太師曾參為太子太保並配享孔子廟至開
元二十七年八月二十四日詔曰𢎞我王化在乎師儒
能發此道啓迪含靈則生人以來未有如夫子者也所
謂自天攸縱將聖多能徳配乾坤身掲日月故能立天
下之大本成天下之大經美政教移風俗君君臣臣父
父子子人到于今受其賜不其猗歟嗚呼楚王莫封魯
公不用俾夫大聖才列陪臣栖遑旅泊固可嘆矣年祀
寢逺光靈益彰雖大有褒稱而未為崇峻不副於實人
其謂何夫子既稱先聖可追諡為文宣王令三公持節
冊命其後嗣褒聖侯改封嗣文宣王昔周公南面夫子
西坐今位既有殊豈宜依舊宜補其墜典永作成式其
兩京國子監及天下諸州夫子南面坐十哲等東西行
列且門人三千見稱十哲包夫衆美實越等夷暢𤣥聖
之風規發人倫之耳目並宜褒贈以寵賢明其顔子既
云亞聖須優其秩(顔子贈兖國公閔子騫贈費侯冉伯/牛贈鄆侯仲弓贈薛侯冉有贈徐侯)
(子路贈衛侯宰我贈齊侯端木子貢/贈黎侯子游贈吳侯卜子夏贈魏侯)
又夫子格言參也稱魯雖居七十之數不載四科之目
頃雖參於十哲終未殊於等倫乆稽先㫖俾循舊位庶乎
禮得其序人焉式瞻二十二日命尚書右丞相裴耀卿
攝太尉持節就國子廟冊命畢所司奠祭亦如釋奠之
禮又遣太子少保崔琳往東都就廟行冊禮二十七日
勅兩京及兖州舊宅廟像宜改服冕衮其州及縣廟宇
既小但移南面不須改其衣服兩京樂用宫懸春秋二
仲上下令三公攝行事七十子並宜追贈(曾參贈郕伯/顓孫師陳伯)
(澹臺滅明江伯宓子賤單伯原憲原伯公冶長莒伯南/宫适郯伯公哲哀郳伯曽㸃宿伯顔路杞伯商瞿䝉伯)
(髙柴共伯漆雕開滕伯公伯寮任伯司馬牛向伯樊遲柳蕭/樊伯有若卞伯公西華郜伯巫馬期鄫伯梁鱣梁伯顔)
(伯冉孺紀伯曹䘏曹伯伯䖍聊伯公孫龍黄伯冉季東/平伯秦子男少梁伯漆雕哆武城伯顔髙瑯琊伯漆雕)
(徒父須句伯壌駟赤北衛伯商澤睢陽伯石作蜀石邑/伯任不齊任城伯公夏守亢孺伯公良孺東牟伯后處)
(營丘伯秦開彭衙伯奚容蒧下邳伯公肩定新田伯顔/相臨沂伯鄡單銅鞮伯句井彊淇陽伯罕父黑乘丘伯)
(秦商上洛伯申黨召陵伯公祖子之期思伯榮子期雩/婁伯縣成鉅野伯左人郢臨淄伯燕伋漁陽伯鄭子徒)
(榮陽伯秦非􁚖陽伯施之常乘氏伯顔噲朱虚伯步叔/乘淳于伯顔之僕東武伯原兊萊蕪伯樂劾昌平伯㢘)
(㓗莒父伯顔何開陽伯叔仲㑹瑕丘伯狄黒臨濟伯邽伯/巽平陸伯孔忠汶陽伯公西輿如重丘伯公西蒧祝阿)
制曰聖道可褒豈限今古追贈之典旌徳有焉夫子十
哲之外曽參六十七人同升孔門𫝊習經術子之四教
爾實行之親授㣲言式揚大義是稱達者不其盛歟欽
若古風載崇輔聖至於十哲被寵章而曽子之倫未有
謂稱宜亞四科之士以流五等之封俾與先師咸膺盛
禮
神龍元年正月一日赦文諸州孔子廟堂有不向南者
改向正南其年五月二十八日制鄒魯之邑百户為太
師隆道公采邑用供薦饗
太極元年詔給宣尼廟三十户以供洒掃
開元八年三月十八日國子司業李元瑾奏兩京國子
監廟堂先聖孔宣父配坐先師顔子今其像見立侍
准禮授坐不立授立不跪况顔子道亞生知才充入室
改當配享其像見立請據禮文合從坐侍又四科弟子
閔子騫等並服膺儒術親承聖教雖復列像廟堂不參
享祀謹按列祠如何休等二十二賢猶霑從祀豈有升
堂入室之子獨不霑配享之條望請春秋釋奠列享在
二十二賢之上七十子者則文翁之壁尚不闕如豈有國
庠遂無圖繪請令有司圖形於壁兼為立贊庶敦勸儒
風光崇聖烈曽參孝道可崇獨受經於夫子望准二十二賢
從享詔曰顔回等十哲宜為坐像悉令從祀曾參大孝
徳冠同列特為塑像坐於十哲之次因圖畫七十弟子
及一十二賢於廟壁上以顔子亞聖親為製贊書於石
仍令當朝文士分為之贊題其壁焉
　蘇氏冕曰嘗檢貞觀顯慶年勅並稱三十二賢又檢
　太極開元年勅即稱三十二賢將前勅及學令比類
　於服䖍之下有十二賢未知何年月附入
建中三年閠正月以文宣王三十七代孫齊卿為兖州
司馬襲文宣王
元和四年二月以文宣王三十八代孫惟昉為兖州參
軍十三年正月以文宣王三十八代孫惟晊襲文宣王
㑹昌二年十月以文宣王三十九代孫榮為國子監丞
襲文宣一王
大中三年十一月國子祭酒馮審奏文宣王廟始太宗
立之睿宗書額武后初政之日改篆題大周二字請削
去從之
大順元年二月宰臣兼國子祭酒孔緯奏文宣王祠廟
經兵火焚毁有司釋奠無所請内外之臣各於本官料
錢上毎一緡抽千文助修國學從之
　　釋奠
武徳七年二月十七日幸國子學親臨釋奠引道士沙
門與博士雜相駁難久之
貞觀十四年二月十日幸國子監親臨釋奠
二十年二月詔皇太子於國學釋奠於先聖先師皇太
子為初獻國子祭酒張復𦙍為亞獻光州刺史攝司業
趙𢎞智為終獻既而就講𢎞智演孝經忠臣孝子之義
右庶子許敬宗上四言詩以美其事
二十一年中書侍郎許敬宗等奏按禮記文王世子凡
學春官釋奠於先師鄭𤣥注曰官謂詩書禮樂之官也
彼謂四時之學將習其道故儒官釋奠各於其師既非
國家行禮所以不及先聖至於春秋二時合樂之日則
天子視學命有司興秩節總祭先聖先師焉秦漢釋奠
無文可檢至於魏氏則使太常行事自晉宋紹降時有
親行而學官為主全無典實且名國學樂用軒懸罇俎
威儀並皆官備在於臣下理不合專況凡在小神猶皆
遣使行禮釋奠既准中祀據理必須稟命今後國學釋
奠令國子祭酒為初獻祝詞稱皇帝謹遣仍令司業為
亞獻國子博士為終獻其諸州刺史為初獻上佐為亞
獻博士為終獻縣學縣令為初獻丞為亞獻博士既無
秩請主簿通為終獻若缺並以次差攝州縣釋奠既請
遣刺史縣令親為獻主望准祭社給明衣修附禮令為
永式學令祭以太牢樂用軒懸六佾之舞並登歌一部
與大祭祀相遇改用中丁州縣常用上丁無樂祭用少
牢
總章元年二月二十九日皇太子𢎞釋奠於國學
開耀元年二月十九日皇太子釋奠國學
永隆二年二月皇太子親行釋奠之禮
景龍二年七月皇太子親釋奠於國學有司草儀注令
從臣皆乗馬著衣冠太子左庶子劉子𤣥進議曰古者
自大夫巳上皆乗車馬而以馬為騑服魏晉已降迄於
隋世朝士又駕牛車至如李廣北征解鞍憩息馬援南
伐據鞍盼顧則鞍馬之設行於軍旅戎服所乗貴於便
習者也按江左官尚書郎而輒乗馬則為御史所彈又
顔延年罷官後好騎馬出入閭里當世稱其放誕此則
專車慿軾可擐朝衣單馬御鞍冝從䙝服求之近古灼
然之明騐也褒衣博帶方履高冠本非馬上所施自是
車中之服且言長裾廣袖襜如翼如鳴佩紆組鏘鏘奕
奕馳驟於風塵之内出入於旌棨之間倘馬有驚逸人
從顛墜遂使屬車之右遺履不收清道之旁絓驂相續
因以受嗤行路有損威儀其乗馬衣冠竊謂宜從廢改
皇太子令付外宣行仍編入令以為常式
太極元年二月二十八日皇太子親釋奠開講筵國子
司業禇無量執經
開元七年十一月十一日以貢舉人將謁先師質問疑
義勅皇太子及諸子宜行齒胄禮二十一日皇太子謁
先聖皇太子初獻亞獻終獻並以胄子充有散騎常侍
禇無量講孝經并禮記文王世子篇初詔侍中宋璟為
亞獻中書侍郎蘇頲為終獻及臨享上思齒胄之義乃
改焉
十一年九月七日勅春秋二時釋奠諸州府並停牲牢
惟用酒脯自今已後永為常式
二十六年正月勅諸州鄉貢見訖令引就國子監謁先
師學官為之開講質問疑義所司設食𢎞文崇文兩館
學生及監内舉人亦聴參焉遂為常式毎年行之
二十八年二月五日勅文宣王廟春秋釋奠宜令三公
行禮著之常式二十日國子祭酒劉瑗奏准故事釋奠
之日羣官道俗皆合赴監觀禮依故事著之常式制可
建中三年二月國子司業歸崇敬奏上丁釋奠其日准
舊例合集朝官講論五經文義自大厯五年以前常行
不絶其年八月以後權停講論今既日逼恐須復依舊
奏貞元二年二月釋奠自宰臣已下畢集於國學學官
升講座陳五經大義及先聖之道九年九月太常奏以
十一月舉貢人謁先師令與親享太廟日同准六典上
丁釋奠若與大祀同日即用中丁謁先師請别擇日從
之十五年四月歸崇敬為膳部郎中奏時議毎年春秋
二時釋奠祝版御署訖揖北面而立以為禮太重按大
戴禮師尚父授周武王丹書武王東面受之請參酌輕
重庶得其宜
元和九年十一月禮部貢院奏貢舉人見謁訖先師准
格學官為開講質定疑義常參及致仕官觀禮舊例至
時舉奏詔宜謁先師餘並停自後雖毎年舉奏並不復
行
　　經籍
武徳五年祕書監令狐徳棻奏今乗喪亂之餘經籍亡
逸請購募遺書重加錢帛増置楷書吏令繕冩數年間
羣書畢備至貞觀二年祕書監魏徴以喪亂之後典章
紛雜奏引學者校定四部書數年之間祕府粲然畢備
乾封元年十月十四日上以四部羣書傳冩訛謬並亦
缺少乃詔東臺侍郎趙仁本兼蘭臺侍郎李懷嚴兼東
臺舍人張文瓘等集儒學之士刋正然後繕冩
文明元年十月勅兩京四庫書毎年正月據舊書聞奏
毎三年比部勾覆具官典及攝官替代之日據數交領
如有欠少即徴後人
景雲三年六月十七日以經籍多缺令京官有學行者
分行天下捜撿圖籍
開元三年右散騎常侍禇無量馬懷素侍宴言及内庫
及祕書墳籍上曰内庫書皆是太宗髙宗前代舊書省
比日常令宫人主掌所有欠缺未能填補篇卷錯亂尋
檢甚難卿試為朕排比至七年五月降勅於祕書省昭
文館禮部國子監太常寺及諸司許官及百姓等就借
冩之及整比四部書成上令百姓官人入乾元殿東廊
觀書無不驚駭七年九月勅比來書籍缺亡及多錯亂
良由簿厯不明綱維失錯或須披閱難可校尋令麗正
殿冩四庫書各於本庫毎部為目錄其有與四庫書名
目不類者依劉歆七畧排為七志其經史子集及人文
集以時代為先後以品秩為次第其三教珠英既有缺
落宜依舊目隨文修補
十九年冬車駕發京師集賢院四庫書總八萬九千卷
經庫一萬三千七百五十二卷史庫二萬六千八百二
十卷子庫二萬一千五百四十八卷集庫一萬七千九
百六十卷其中雜有梁陳齊周及隋代古書貞觀永徽
麟徳乾封総章咸亨舊奉制勅二十四年十月車駕從
東都還京有勅百司從官皆令減省集賢書籍三分留
一貯在東都至天寳三年六月四庫更造見在庫書目
經庫七千七百七十六卷史庫一萬四千八百五十九
卷子庫一萬六千二百八十七卷集庫一萬五千七百
二十卷從三年至十四年庫續冩又一萬六千八百四
十三卷天寳三年七月勅先王令範莫越於唐虞上古
遺書莫隆於訓誥雖百篇奥義前代或亡而六體奇文
舊規尤在其冩書應古體文字並依今字繕冩施行其
舊本仍藏書府其載十二月勅自今已後宜令天下家
藏孝經一本精勤教習學校之中倍加傳授州縣官長
明申勸課焉
十一年十月勅祕書省檢覆四庫書與集賢院計㑹填
寫
貞元七年十二月祕書監包佶奏開元禮所與月令相
涉者請選通儒詳定從之
開成元年七月詳定使奏秘書省四庫見在新舊書籍
共五萬六千四百七十六卷並無文集及新寫文書自
今已後所填補舊書及别寫新書並隨日校勘並勒創
立文案别置納厯隨月申臺並觀察使毎嵗末計課申
數具狀聞奏從之
太和三年正月祕書省據御史臺牒准開成元年七月
勅應寫書及校勘書籍至嵗末聞奏者今勘楷書等從
今年正月後應寫書四百一十七卷四年二月集賢院
奏大中二年正月一日以後至年終寫完貯庫及填缺
書凡三百六十五卷計用小麻紙一萬一千七百七張
五年正月祕書省牒報御史臺從今年正月已後當司
應校勘書四百五十二卷
　　書法
太宗嘗於晉史右軍傳後論之曰鍾書布纎濃分䟽密
霞舒雲卷無所間然但其體古而不今字長而逾制獻
之雖有父風殊少新巧䟽痩如凌冬之枯樹雖槎枿而
無屈伸拘束若嚴家之餓𨽻惟羇羸而不放縱蕭子雲
無丈夫之氣行行如縈春蚓步步如綰秋蛇卧王濛於
紙中坐徐偃於筆下以兹播美豈濫名耶所以詳察古
今研精篆素盡善盡美其惟王逸少乎觀其㸃曵之工
裁成之妙烟霏露結狀若斷而還連鳳翥龍蟠勢如斜
而反直玩之不覺為倦覽之莫識其端心慕力追此人
而已
貞觀六年正月八日命整理御府古今工書鍾王等真
迹得一千五百一十卷至十年太宗嘗謂侍中魏徴曰
虞世南死後無人可與論書徴云禇遂良下筆遒勁甚
得王逸少體太宗即日召命侍讀嘗以金帛購求王羲
之書跡天下争出其書詣闕以獻當時莫能辨其真偽
遂良備論所出一無舛誤
十四年四月二十二日太宗自為真草書屏風以示羣
臣筆力遒勁為一時之絶(初購求人間書凡真行二百/九十紙裝為七十卷草二十)
(紙裝為八十卷毎聴/政之暇則臨看之)嘗謂朝臣曰書學小道初非急務
時或留心猶勝玩日凡諸藝業未有學而不得者也病
在心力懈惰不能專精耳朕少時為公子喜戰陣適義
旗之始乃平冦亂執金皷必自指揮觀其陣即知强弱
毎取我弱對其强以我强對其弱敵犯我弱追奔不踰
百數十步我擊其弱必突過其陣自背擊之無不大潰
多用此制勝思得其理深也我今臨古人之書殊不學
其形勢惟在求其骨力及得骨力而形勢自生耳然我
知所為皆先作意是以果能成也初置𢎞文館選貴臣
子弟有性識者為學生内出書命之習學又人間有善
書追徴入官十數年間海内從風至十八年二月十七
日召三品已上賜宴於𤣥武門太宗操筆作飛白書羣
臣乗酒就太宗手中相競散騎常侍劉洎登御牀引手
然後得之其不得者咸稱洎登牀罪當死請付於法太
宗笑曰昔聞倢伃辭輦今見常侍登牀
貞觀十八年五月太宗為飛白書作鸞鳳蟠龍等字筆
勢驚絶謂司徒長孫無忌吏部尚書楊師道曰五日舊
俗必用服翫相賀朕今各賜君飛白扇二枚庶動清風
以增美徳
龍朔二年四月上自為書與遼東諸將者許敬宗曰許
圉師常自愛書可於朝堂開示圉師見而驚喜私謂朝
官曰圉師見古迹多矣魏晉已後惟有二王然逸少少
力而妍子敬妍而少力今見聖迹兼絶二王鳳翥鸞迴
實古今聖書
神功元年五月上謂鳳閣侍郎王方慶曰卿家多書合
有右軍遺迹方慶奏曰臣十代再從伯祖羲之書先有
四十餘卷貞觀十二年太宗購求先臣並以進訖惟有
一卷見在今亦進訖臣十一代祖導十代祖洽九代祖
珣八代祖曇首七代祖僧綽六代祖仲寳五代祖騫髙
祖規曾祖褒并九代三從伯祖晉中書令獻之已下二
十八人書共十卷上之上御武英殿示羣臣仍令中書
舍人崔融為寳章集以叙其事復賜方慶當時以為榮
開元六年正月三日命整理御府古今工書鍾王等真
跡得一千五百一十卷十六年五月内出二王真跡及
張芝張㫤等古迹總一百六十卷付集賢院依文榻四
本進内分賜諸王初貞觀中捜訪王羲之等真跡人間
古本畢集令魏徴虞世南禇遂良等定其真跡及小王
張芝等亦各隨多少勒為卷帙以貞觀字為印印縫及
卷之首尾其墨迹又令遂良真書小字貼紙影其古本
亦有是梁隋官本者梁則滿騫徐増朱異等隋則江總
姚察等署記太宗又令魏禇等卷下更書名記其後蘭
亭一本相傳云將入昭陵又一本長安神龍之際太平
安樂公主嘗奏借出搨冩因此遂失所在開元五年勅
陸元悌魏哲劉懷信等檢校臨模標為兩卷總八十卷
餘並墜失元悌又嘗云前代名賢押署之跡惟以已之
名氏代焉上自書開元二字為印以印記之王右軍凡
一百三十卷小王二十卷張芝張㫤書各一卷右軍真
行書惟有黄庭告誓等四卷存焉
元和十四年九月考功郎中蕭祐進古今書畫二十卷
開成三年以諫議大夫桞公權為工部侍郎依前翰林
侍書學士公權初學王書徧閱近代筆法體勢勁媚自
成一家所書西明寺金剛經碑備有鍾王歐虞禇之體
上嘗以夏日與學士聨句上曰人皆苦炎熱我愛夏日
長公權曰薫風自南來殿閣生㣲涼上吟久之因令題
於殿壁字方圓五寸帝曰鍾王復生無以加焉帝召升
殿御前書三紙軍容使西門李𤣥捧硯樞密使崔巨源
過筆一紙真書十字曰衛夫人傳筆法於王右軍一紙
行書十一字曰永禪師真草千字文得家法一紙草書八
字曰謂語助者焉哉乎也常評硯以青州石為第一言
墨則首絳州墨硯次之
　
　
　
　
　
　
　
　
　
　
　唐㑹要卷三十五
欽定四庫全書
　唐㑹要卷三十六
　　　　　　　　　　　　　宋　王溥　撰
　　修撰
武徳七年九月十七日給事中歐陽詢奉勅撰藝文類
聚成上之
貞觀五年九月二十七日祕書監魏徴撰羣書理要上
之(太宗欲覽前王得失爰自六經訖于諸子上始五帝/下盡晉年徵與虞世南禇亮蕭徳言等始成為五十)
(卷上之諸王/各賜一本)十三年十一月三日揚州長史李襲譽撰
忠孝圖二十卷奏之
十四年五月二十一日詔以特進魏徴所撰類禮賜皇
太子及諸王并藏本於祕府初徴以禮經遭秦滅學戴
聖編之條流不次乃刪其所説以類相從為五十篇合
二十卷上善之賜物一千段
十五年正月三日魏王泰上括地志百五十卷上嘉之
賜物一萬段其書宣付祕閣初泰好學愛文章司馬蘇
朂勸奉表請修撰詔許之於是大開館宇廣召時俊遂
奏引著作郎蕭徳言祕書郎顧𦙍記室參軍蔣亞卿功
曹參軍謝偃等人物輻輳門庭若市泰稍怙過盛欲其
速成於是分道計州披檢䟽録凡四年而成其年四月
十六日太常博士吕才及諸陰陽學者十餘人撰陰陽
書凡五十三卷并舊書行者四十七卷詔頒下之(太宗/以陰)
(陽書行之日久近代以來漸至訛偽穿/鑿既甚拘忌亦多遂令有司重加修撰)其妄穿作拘忌
者才駁之曰易曰上古穴居而野處後世聖人易之以
宫室蓋取諸大壯逮於殷周之際乃有卜宅之文故詩
稱相其陰陽書云卜惟洛食此則卜宅吉凶其來尚矣
至於近代師巫更加五姓之説言五姓者謂宫商角徴
羽等天下萬物悉配屬之行事吉凶依此為法至於張
王等為商武庾等為羽欲以同韻相求及其以栁為宫
以趙為角又非四聲相管其間亦有同是一姓分屬宫
商復有複姓數字徴羽不别騐於經典本無斯説即陰
陽書亦無此語直是野俗口傳竟無所出之處惟按堪
輿經云黄帝對於天老乃有五姓之言且黄帝之時不
過姬姜數姓暨於後代賜族者多至如管蔡郕霍魯衛
毛𥅆郜雍曹滕畢原酆郇並是姬姓子孫孔殷宋華向蕭
亳皇甫並是子姓苗裔自餘諸國凖例皆然因邑因官
分枝分葉未知此等諸姓是誰配屬又檢春秋以陳衛
及秦並同水姓齊鄭及宋皆為火姓或承所出之祖或
繫所屬之星或取所居之地亦非宫商角徴共相管攝
此則事不稽古義理乖僻者也叙禄命曰謹按史記宋
忠賈誼譏司馬季主云夫卜筮者髙人禄命以悦人心矯
言禍福以盡人財又按王充論衡云見骨體而知命禄
見禄命而知骨體此則禄命之書行之久矣言多或中
人乃信之今更研尋本非實録但以積善餘慶不假建
禄之吉積惡餘殃豈由刼殺之災皇天無親常與善人
禍福之應其猶影響故有夏多罪天命勦絶宋景修徳
妖孛夜移學也禄在豈待生當建王憂勤損夀不聞月
值空亡長平坑卒未聞共犯三刑南陽貴士何必俱當
六合厯陽成湖非獨河魁之上蜀郡炎燎豈由災厄之
下今時有同建禄而貴賤懸殊共命胎而夭夀更異按
春秋魯桓公六年九月魯莊公生今檢長厯莊公生當
乙亥之嵗建申之月以此推之莊公乃當禄之空亡依
禄命書法合貧賤又犯勾絞六害背驛馬生身刻驛馬
三刑當此生者並無官爵火命七月生當病鄉為人尫
弱身合矬陋今按齊詩譏莊公倚嗟昌兮頎若長兮美
目揚兮巧趨蹌兮惟有向命一條法當長夀依撿春秋
莊公薨時計年四十五矣此則禄命不騐一也又按史
記秦莊襄王四十八年始皇帝生宋忠注云因正月生
為此名政檢襄王四十八年嵗在壬寅此年正月生者
命當背禄法無官爵假得禄合奴婢寡少始皇又當破
驛馬生驛馬三刑身尅驛馬法當望官不到金命正月
生當絶下為人無始有終老而彌吉今檢史記始皇乃是
有始無終老更彌凶唯建命生法合長夀計其崩時不
過五十禄命不騐二也檢漢武故事武帝以乙酉嵗七
月七日平旦時亦當禄空亡下法無官爵雖向驛馬尚
隔四辰依祿命法少無官榮老而方盛今騐漢書武帝
即位年始十六末年以後户口減半禄命不騐三也又
檢後魏書云髙祖孝文皇帝興元元年八月生今按長
厯其年嵗在丁未以此推之孝文皇帝背禄并驛馬三
刑身尅驛馬依禄命書法無官爵當父死中生法當生
不見父今檢魏書孝文皇帝身受其父之禪禮云嗣主
位定於初喪踰年之後方始正號是以天子無父事三
老也獨孝文受禪異於常禮躬為天子以事其親而禄
命倒云不合識父禄命不騐四也又按沈約宋書云宋
髙祖癸亥三月生依此推禄與命並當空亡依禄命書
法無官爵又當子墓中生惟宜嫡子假有次子法當早
卒今據宋書髙祖長子先被簒弑次子義隆享國多年
髙祖又當禄祖下生法得嫡孫財禄今檢宋書其孫劉
邵劉濬並為簒逆幾失宗祧禄命不騐五也叙葬書曰
易曰古之葬者厚衣以薪不封不樹喪期無數後世聖
人易之以棺槨葢取諸大過禮云葬者藏也欲人之不
見也然孝經云卜其宅兆而安厝之以其復土事畢長
為感慕之所窀穸禮終永作魂神之宅朝市遷變豈得
先測於將來泉石交侵不可先知於地下是以謀及龜
筮庶無後艱斯乃備於慎終之禮曽無吉凶之義暨於
近世已來加之陰陽葬法或選年月便利或量墓田逺
近一事失所禍及死生巫者利其貨賄莫不擅加妨害
遂令葬書一術乃有百二十家各説吉凶拘而多忌且
天覆地載乾坤之理備焉一剛一柔消息之義詳矣或
成晝夜之道感於男女之化三光運於上四氣通於下
斯乃陰陽之大經不可失於斯須也至於喪葬之吉凶
乃附此為妖妄傳云王者七日而殯七月而葬諸侯五
日而殯五月而葬大夫經時而葬士逾月而葬此貴賤
不同禮亦異數欲使同盟助弔有期量事制宜遂為常
式法既一定不得違之也故先期而葬謂之不懷後期
而不葬譏之非禮此則葬有定期不擇年月一也春秋
又云丁巳葬定公雨不克葬至戊午襄事禮經善之禮
記云卜葬先逺日葢選月終之日所以避不懷也今檢
葬書以己亥之日用葬最凶謹按春秋之際此日葬者凡
有二十餘件此則葬日不擇日二也禮記云周尚赤大
事用平旦殷尚白大事用日中夏尚黒大事用昏時鄭
𤣥注云大事者何謂喪葬也此則直取當代所尚不擇
時之早晚春秋又云鄭卿子産子太叔葬鄭簡公於時
司墓大夫室當葬路若壞其室即平旦而葬不壞其室
即日中而葬子産不欲壞室而待日中子太叔云若至
日中而葬恐久勞諸侯大夫來㑹葬者然子産既云博
物君子太叔乃為諸侯之選國之大事無過喪葬必是
義有吉凶斯等豈得不用今乃不問時之得失惟論人
事可否曾子問云葬逄日蝕捨其路左待明而行所以
備非常也若依葬書多用乾艮二時並在半夜此即文
與禮違今檢禮傳葬不擇時三也葬書云富貴官品皆
由安葬所致年命延促亦由墳壠所招今按孝經云立
身行道揚名於後世以顯父母易曰聖人之大寳曰位
何以守位曰仁是以日慎一日則澤及於無疆茍徳不
建則人無後此則非由安葬吉凶而論福祚延促臧孫
有後於魯不闗葬得吉日若敖絶祀於荆不由遷厝失
所此則安葬吉凶不可信用其義四也今之喪葬吉凶
皆依五姓便利古之葬者並在國都之北兆域既有常
所何取姓墓之義趙氏之葬並在九原漢之山陵散在
諸處上利下利蔑爾不論大墓小墓其義安在及其子
孫富貴不絶或與三代同風或分六國而王此則五姓
之義大無稽考吉凶之理何從而生其義五也且人生
名位進退何常亦有初賤而後貴亦有始泰而終否是
以子文三巳令尹展禽三黜士師葬期一定更不迴改
冡墓既成曾不革易何因名位無時暫安故知官爵𢎞之
在人不由安葬所致其義六也野俗無識皆信葬書巫
者誑其吉凶愚人因此僥倖遂使擗踊之際擇葬地而
希官品荼毒之秋選葬時以覬財禄或云辰日不宜哭
泣遂睆爾而受弔問或云同屬忌於臨壙乃吉服而不
送其親聖人設教豈其然也葬書敗俗一至於斯其義
七也
　蘇氏曰今世之人正惑於此故載吕才駁議用矯正
　之庶乎惑者少悟也
貞觀十五年十月二十五日尚書左僕射申國公髙士
廉撰文思博要成凡一千二百卷詔藏之祕府同撰人
特進魏徴中書令楊師道中書侍郎岑文本禮部侍郎
顔相時國子司業朱子奢給事中許敬宗國子博士劉
伯莊太常博士吕才祕書監房𤣥齡太學博士馬嘉運
起居舍人禇遂良晉王友姚思㢘太子舍人司馬宅相
祕書丞李淳風
二十三年正月二十日太宗撰帝範十三篇賜皇太子
顧謂王公曰禔躬闡政之道備在其中矣
永徽三年三月三日符璽郎顔揚庭上其父師古所撰
匡謬正俗八卷令付祕閣
顯慶元年十月詔禮部尚書𢎞文館學士許敬宗等修
東殿新書上曰畧㸔數卷全不如抄撮文書又日月復
淺豈不是卿等用意至此因親製序四百八十字
二年六月上製元首前星維城股肱論令敬宗等注釋
名曰天訓至三年正月五日修新禮成一百三十卷頒
於天下其年五月九日以西域平遣使分往康國及吐
火羅等國訪其風俗物産及古今廢置畫圖以進令史
官撰西域圖志六十卷許敬宗監領之書成學者稱其
博焉十月二日許敬宗修文館詞林一十卷上之
六年正月二十七日右内率府錄士參軍崇賢馬真學
士李善上注文選六十卷藏於祕府
龍朔元年六月二十六日許敬宗等撰累璧六百三十
卷上之三年十月二日皇太子𢎞遣司元太常伯竇徳
𤣥進所撰瑶山玉彩五百卷上之詔藏書府
儀鳳元年十二月二日皇太子賢上所注後漢書初太
子右庶子張太安洗馬劉訥言洛州司户參軍格希𤣥
學士許叔牙成𤣥一史藏諸周寳寧等同注范曄後漢
書詔付祕書省
調露二年二月一日詔故符璽郎李延夀撰政典一部
冩兩本(一本付祕書省/一本賜皇太子)
永隆元年十二月太史李淳風進注釋五曹孫子等十
部等經分為二十卷
垂拱二年四月七日太后譔百寮新誡及兆人本業記
頒朝集使
大足元年十一月十一日麟臺監張昌宗撰三教珠英一
千三百卷成上之初聖厯中以上御覽及文思博要等
書聚事多未周備遂令張昌宗召李嶠閻朝隠徐彦伯
薛曜李尚隱魏知古于季子王無競沈佺期王適徐堅
尹元凱張説馬吉甫元希聲李處正高備劉知幾房元
陽宋之問崔湜常元旦楊齊哲富嘉謩蔣鳳等二十六
人同撰於舊書外更加佛道二教及親屬姓名方域等
部
開元七年五月左庶子劉子𤣥上議今之所注老子是
河上公注其序云河上公者是漢文帝時人結草菴於
河曲因以為號以所注老子授文帝因冲空上天不經
之鄙言流俗之虚語漢書藝文志注老子者有三家河
上所釋後無聞焉王弼詣㫖為優請黜河上公升輔嗣
所注司馬徽亦注云漢史實無其人然所注以養神為
宗以無為為體請河王注令學者俱行從之
九年十一月十三日左散騎常侍元行冲上羣書四部
錄二百卷藏之内府凡二千六百五十五部四萬八千
一百六十九卷分為經史子集四部經庫是殷踐猷王
恢編史庫韋述余欽子庫毋照劉彦直集庫王灣劉伸
其序例韋述撰其後母照又畧為四十卷為古今書錄
十年六月二日上注孝經頒於天下及國子學至天寳
二年五月二十二日上重注亦頒於天下
十三年詔康子元等注解東封儀注以進
十五年五月一日集賢學士徐堅等纂經史文章之要
以類相從上制名曰初學記至是上之(欲令皇太子及/諸王檢事綴文)
十七年九月十一日上令左丞相張説修八陣圖十卷
及經二卷成
十九年二月禮部員外郎徐安正等撰文府二十卷上
之其年十二月十一日侍中裴光庭上瑶山往則維城
前軌各一卷上以賜皇太子及慶王
二十三年正月勅中書令張九齡光禄卿韋縚與禮官
就集賢院撰籍田儀注
其年三月二十七日上注老子并修䟽義八卷并製開
元文字音義三十卷頒示公卿
二十七年二月中書令張九齡等撰六典三十卷成上
之百官稱賀
天寳十四年四月内出御撰韻英五卷付集賢院行用
其年十月八日頒御注道徳經并䟽義分示十道各令
巡内傳冩以付宫觀
乾元二年十一月四明山人沈若進廣孝經十卷(制授/祕書)
(郎集賢/院待詔)
大厯十二年十一月二十五日刑部尚書顔真卿授撰
韻海鏡原三百六十卷表獻之詔付集賢院
建中元年十月濠州刺史張鑑撰五經㣲㫖十四卷孟
子音義三卷上之
貞元十一年八月國子司業裴澄撰乗輿月令十二卷
上之　十二年二月夏州節度使韓澤進統載四十卷
其年十月昭義節度判官賀蘭正九進用人權衡輔佐
記各十卷舉選衡鏡三卷
十四年十月左僕射平章事賈耽撰郡國别錄六卷通
錄四卷上之十一月西川節度使韋臯進開復西南夷
事狀十卷
十七年七月太常寺進大唐貞元新集開元復禮二十
卷其年十月宰臣賈耽撰海内華夷圖一軸并序古今
郡國縣道四夷述四十卷上之耽好地理學四方之使
自蕃方來者必問其土地山川之所終始凡三十年問
既備因撰海内華夷圖廣三丈縱三丈二尺率以一寸
圻一百里人有披圖以問其郡人者皆得其實無虚詞
焉
十九年二月淮南節度使杜佑撰通典二百卷上之其
書凡九門食貨十二篇選舉六篇職官二十二篇禮一百篇樂
七篇兵十五篇刑八篇州郡十四篇邊防十六篇佑精厯代之
要修通典識者知其必登公卿之位書既出遂行於時
其後杭州刺史蘇弁撰㑹要四十卷弁與兄冕纘國朝
故事為是書弁先聚書至二萬卷皆手自刋正今言蘇
氏書次於集賢芸閣焉給事中陸䞇著集注春秋二十
卷君臣圖翼三十五卷上之
元和二年十二月李吉甫等撰元和年國計簿十卷上
之總計天下方鎮凡四十八道管州府二百九十五鎮
縣一千四百五十三見定户二百四十四萬二百五十
四其鳳翔鄜坊邠寧振武涇原寧夏靈鹽河東易定魏
鎮冀范陽滄州淮西淄青等一十五道合七十一州並
不中户口數目四年四月給事中馮伉著三傳異同三
卷其年七月製君臣事跡十四篇上以天下無事留意
典文毎覽前代興亡得失之事皆三復其言又讀貞觀
開元實錄見太宗撰金鏡書及帝範上下篇𤣥宗撰開
元訓誡思維前躅遂採尚書春秋後傳史記范班漢書
三國志晏子春秋吳越春秋新序説苑等書君臣行事
可為龜鑑者集成十四篇一曰君臣道二曰辨邪正三
曰誡權諍四曰戒㣲行五曰任賢臣六曰納忠諫七曰
慎征伐八曰慎刑法九曰去奢泰十曰崇節儉十一曰
奬忠直十二曰修政教十三曰諫田獵十四曰錄勲賢
分為上下卷上御製其序曰前代君臣事跡至是以其
書冩於屏風列之御座之右書屏風六扇於中宣示宰
臣李藩裴洎曰朕近撰此屏風親所觀覽故令示卿藩
等進表稱賀
八年二月宰臣李吉甫撰元和州縣郡國圖三十卷百
司舉要一卷成上之吉甫又常綴錄東漢魏晉元魏周
隋故事記其成敗損益因為六代畧凡三十卷分天下
諸鎮絶域山川險易故事各冩其圖於篇首為五十四
卷號為元和郡國圖
九年四月檢校左拾遺李渤撰御戎新錄二十卷上之
十二年十二月翰林學士沈傳師等奏元和辨謗略兩
部各十卷一部進上一部請付史館從之其年處州刺
史馬總進武徳至貞元年奏議二十卷
十三年六月宰臣袁滋撰雲南紀五卷上之其年八月
洛陽尉禮院檢討官王彦威撰元和曲臺新禮三十卷
上之自開元二十一年至元和十三年正月已前新撰
定禮與舊儀不同者謹備集録并禮勒成三十卷
其年十二月祕書少監史館修撰馬宇撰鳳池録五十
卷成上之
長慶元年十一月商州刺史王公亮進新撰兵書一十
八卷上之二年四月翰林侍講學士韋處厚路隨撰六
經法言三十卷成上之
寳厯元年三月翰林侍講學士髙重崔郾進纂要十卷
二年五月祕書省著侍郎韋公肅注太宗文皇帝帝範
一十二篇上之
太和元年六月國子直講徐郿上周易新義三卷
八年四月集賢學士裴潾撰通撰三十卷
其年九月宰相李徳裕進御臣要畧次栁氏舊史
九年五月御集春秋左氏列國經傳三十卷其年宰臣
兼集賢大學士李宗閔准宣與校理修撰等撰五常傳
二十卷并目録一卷進上
二年二月户部侍郎王彦威以所撰唐典七十卷上之
(起武徳年/終永貞)其年十月勅改天后朝所撰三教珠英為海
内珠英
開成三年八月右拾遺韋籌上唐書唐史解表共五通
㑹昌二年七月宰臣徳裕進異域歸忠傳兩卷
大中五年十一月太子詹事姚思廉撰通史三百卷上
之(統史自開闢至隋末編年纂帝王美政善事詔令可/别於時者必載於時政監秩茶鹽和糴賑貨錢陌兵)
(數虚實貯粮用兵利害邊事戎狄無不備/載下至釋道燒煉妄求無騐皆叙之矣)其年十二月
太子詹事姚思㢘又撰帝王政統十卷上之
七年十月尚書左僕射門下侍郎平章事崔𤣥上續㑹
要四十卷修撰官楊綴復崔瑑薛逢鄭言等賜物有差
　　氏族
氏族者古史官所記故官有世胄譜有世官過江則有
僑姓王謝袁蕭為大東南則有吳姓朱張顧陸為大山
東則有郡姓王崔盧鄭為大闗中亦有郡姓韋裴桞薛
楊杜為大代北則有蕃姓元長孫宇文陸源竇為大各
於其地自尚其姓為四姓今流俗相傳獨以崔盧李鄭
為四姓加太原王為五姓不經之甚也
武徳元年髙祖嘗謂内史令竇威曰昔周朝有八柱國
之貴吾與公家咸登此職今我已為天子公為内史令
本同末異無乃不可乎威曰臣家昔在漢朝再為外戚
至於後魏三處外家今陛下龍興復出皇后臣又階縁
皇戚位忝鳳池自惟叨濫曉夕兢懼髙祖笑曰比見關
東人與崔盧為婚猶自矜伐公世為帝戚不亦貴乎三年
髙祖嘗從容謂尚書右僕射裴寂曰我李氏昔在隴西
富有龜玉降及祖彌姻婭帝王及舉義兵四海雲集纔
涉數月升為天子至如前代皇王多起㣲賤劬勞行陣
下不聊生公復世胄名家厝職清要豈若蕭何曹參起
自刀筆吏也惟我與公千載之後無愧前修矣
　蘇氏議曰創業君臣俱是貴族三代以後無如我唐
　髙祖八柱國唐公之孫周明懿隋元貞二皇后皆外
　娶周太師竇毅女毅則周太祖之壻也宰相蕭瑀陳
　叔達梁陳帝王之子裴矩宇文士及齊隋駙馬都尉
　竇威楊恭仁封徳彛竇抗並前朝師保之𦙍其將相
　裴寂唐儉長孫順徳屈突通劉政㑹竇軌竇琮柴紹
　殷開山李靖等並是貴胄子弟比夫漢祖蕭曹韓彭
　門第豈有等級以計言乎
武徳中李守素與虞世南論及氏族初言江左世南獨
相酧對及言北地諸姓次第如流陳其事業皆有援証
世南但撫手而已不復能答歎曰肉譜實可畏許敬宗
曰肉譜非雅名也世南曰昔任彦升善談經籍梁代稱
為五經笥今日號倉曹為人物笥矣(守素以請時氏族/時人謂之肉譜)
貞觀十二年正月十五日修氏族志一百卷成上之先
是山東士人好自誇矜以婚姻相尚太宗惡之以為甚
傷教義乃詔吏部尚書高士㢘御史大夫韋挺中書侍
郎岑文本禮部侍郎令狐徳棻及四方士大夫諳練族
姓者普收天下譜約諸史傳考其真偽以為氏族志以
崔幹為第一等書成太宗謂曰我與山東崔盧家豈有
舊嫌也為其世代衰㣲全無官宦人物販鬻婚姻是無
禮也依托富貴是無恥也我不解人間何為重之我今
定氏族者欲崇我唐朝人物冠冕垂之不朽何因崔幹
為一等合二百九十三姓千六百五十一家分為二等
頒於天下
顯慶四年九月五日詔改氏族志為姓録上親製序仍
自裁其類例凡二百四十五姓二百八十七家以皇后
四家酅公介公贈台司太子三師開府儀同三司僕射
為第一等文武二品及知政事者三品為第二等各以
品位為等第凡為九等並取其身及後𦙍若親兄弟量
計相從自餘枝屬一不得同譜(初貞觀氏族志稱為詳/練至是許敬宗以其書)
(中不取皇后武氏本望李義府又恥其家無名乃奏改/之於是委禮部侍郎孔志約著作郎楊仁卿太子洗馬)
(史𤣥道太常丞吕才等十二人商量編錄遂立格以皇/親得五品者盡入譜不入譜者縉紳士大夫咸以為恥)
(議者號其書為勲格李義府/又奏收貞觀氏族志焚之)
長安四年鳳閣舍人劉知幾撰劉氏家史十五卷譜考三
卷推漢氏為陸終苖裔非堯之後彭城叢亭里諸劉出自宣
帝子楚孝王囂曾孫司徒居巢侯劉愷之後不承楚元王交
皆按據明白正前人所誤雖為流俗所譏學者服其該博
神龍元年五月十八日左散騎常侍栁冲上表曰臣聞
姓氏之初世本著其義昭穆之序周譜列其風漢晉之
年應摰明宗系之説齊梁之際王賈述衣冠之源使夫
士俗區分懲勸攸寄昭之後世實為盛典臣今願叙唐
朝之崇修氏族之譜使九圍仰止百代承風豈不大哉
上從之(遂令尚書左僕射魏元忠工部尚書張錫吏部/侍郎蕭至忠岑義兵部侍郎崔湜刑部侍郎徐)
(堅工部侍郎劉洎左/補闕吳兢等重修)至先天二年三月栁冲奏所備姓
族録成上之凡二百卷又於今判定至開元二年七月
二十一日畢上之
上元二年九月二十一日敕文其氏族並得之乆逺有
餘俗諱及僻疾同聲者宜改與本族望所出大姓任自
遂便穏(其時桓彦範/孫改姓姜氏)
乾元元年著作郎賈至撰百家類例十卷(其序㫖曰以/其婚姻承家)
(冠冕備盡則存譜大譜所紀者惟尊官清職傳記本元/分為十卷爰列百氏其中須有部折各於當族注之通)
(為百氏以隴西李氏為第一至貞元中左司郎中栁芳/論氏族序四姓則分甲乙丙丁頒之四海望族則先山)
(東載在/唐厯)
永泰二年十月七日宗正卿吳王祇奏修史館太常博
士栁芳撰皇室永泰譜二十卷上之
大厯三年正月二十四日太子中允李良佐及諸房譜
依舊姓獨孤氏從之
元和七年七月尚書兵部員外郎知制誥王涯撰姓纂
十卷上之
開成四年正月勅大理寺少卿李衢修撰王后譜諜其
年閏正月勅翰林學士栁璟修續皇家永泰譜(以永泰/初璟祖)
(考為史官常撰皇家永泰譜二十卷/成上之至是復令璟修續其書焉)
大中六年十二月宗正寺奏得當司修國譜官李𢎞簡
伏以徳明皇帝之後興聖皇帝以來宗祊有序昭穆無
差近日修撰率多紊亂遂使冠履愆儀𤣥黄失位數從
之内昭序便乖今請宗子自常參官并諸州府及縣官
等各俱具始封建諸王及五代祖及見在子孫録一家
狀送圖譜院仍毎房納於官取高處昭穆取尊即轉送
至本寺所司磨勘屬籍稍獲精詳依奏
　　蕃國請經史
垂拱二年二月十四日新羅王金政明遣使請禮記一
部并雜文章令所司冩吉凶要禮并文館詞林採其詞
涉規誡者勒成五十卷賜之
開元十九年正月二十四日命有司冩毛詩禮記
文選各一部以賜金城公主從其請也祕書正字于休
烈上表申昭諫匭言曰臣聞和戎國之權也經籍國之
典也國之利器不可以示人晉東平王求史記諸子漢
朝不與葢以史記多兵謀諸子雜詭術夫以東平帝之
懿戚尚不欲示征戰之書况西戎國之逺藩曷可貽經
典之事且魯秉周禮齊不加兵吳獲乗車楚屢奔命故
曰惟名與器不可以假人必不得已請去春秋當周徳
既衰諸侯强盛則有以臣召君之事取威定霸之謀若
與此書國之患也表入勅下中書門下議侍中裴光庭
等曰西戎不識禮經心昧徳義頻負明約孤背國恩今
所請詩書隨時給與庶使漸陶聲教混一車書文軌大
同斯可使也休烈雖見情偽變詐於是乎生而不知忠
信節義於是乎在上曰善乃以經書賜與之
二十六年六月二十七日渤海遣使求冩唐禮及三國
志晉書三十六國春秋許之
　　附學讀書
神龍元年九月二十一日勅吐蕃王及可汗子孫欲習
學經業宜附國子學讀書
永徽二年正月十四日國子祭酒蕭昕上言請從儒學
以正風教其月二十九日勅曰頃以戎冦方急虞於經
畧太學空設諸生益寡絃誦之地寂寥無聲函丈之間
殆將不掃念每及此甚用憫焉其諸道節度觀察都防
禦使等朕之腹心各鎮方面誡兹子弟各奉義方并宰
相朝官及神策六軍欲習業者自今已後並令補國學
生欲其業重籝金器成琢玉日新厥徳世不乏賢其中
身雖有官欲附學讀書者聴就學宫委中書門下郎揀
擇堪為師範者充學生員數多少所習經業考試第等
并所供糧及縁修理各委本司作事件開奏
開成元年六月勅新羅宿衛生王子金義宗等所請留
任學生員仰准舊例留二人衣糧准例支給
二年三月渤海國隨賀正王子大俊明并入朝學生共
一十六人勅渤海所請生徒習學宜令青州觀察使放
六人到上都餘十人勒迴又新羅差人朝宿衛王子并
准舊例割留習業學生首及先任學生等共二百十六
人請時服糧料又請舊住學習業者放還本國勅新羅
學生内許七人准去年八月勅處分餘時服馬畜糧料
等既非舊例並勒還
　
　
　
　
　
　
　
　
　
　
　唐㑹要卷三十六
欽定四庫全書
　唐㑹要卷三十七
　　　　　　　　　　　　　　宋　王溥　撰
　　五禮篇目
武徳初朝廷草創未遑制作郊祀享宴悉用隋代舊制
至貞觀初詔中書令房𤣥齡祕書監魏徴禮官學士修
改舊禮著吉禮六十一篇賔禮四篇軍禮十二篇嘉禮
四十二篇凶禮六篇國恤禮五篇總一百三十篇分為
一百卷初𤣥齡與禮官建議以為月令蜡法惟祭天宗
謂日月已下近代蜡五天帝五人帝五地極皆非古典今
並除之神州者國之所託餘八州則義不相及近代通
祭九州今惟祭皇地祇及神州以正祀典又皇太子入
學及太常行山陵天子大射告朔陳五兵于太社農隙
講武納皇后行六禮四孟月讀時令天子上陵朝廟養
老于辟雍之禮皆周隋所闕凡增二十九件餘並依古
禮七年正月二十四日獻之詔行用焉
　蘇氏曰五禮等威三代沿革葢上聖有作情必備
　於吉凶後世遵行事豈變於文質源清則流永根
　正則苗長我唐始基刋定禮樂去亡隋之繁雜備
　前古之雅正作萬代法成四海家光闡皇猷永固
　帝業而修禮官不達睿㫖坐守拘忌近移凶禮置
　於末篇斯為佞矣房梁公魏鄭公庶務事殷一心
　有限雖統其事無暇參詳為禮官所誤不然者白
　圭無斯玷矣暨乎永徽之初再修典禮遂刪去國
　恤禮以為預凶事非臣子之所宜言此又乖也且
　禮凡即位後有所謂嵗一漆而藏之者漢則三分租
　賦而一奉陵寢周漢之制豈謬誤耶是正禮也且
　東園祕器曾不廢于有司國恤禮文便謂預於凶
　事何貴耳而賤目背實而向聲有以見敬宗義府
　之大佞也
永徽二年議者以貞觀禮未備又詔太尉長孫無忌中
書令杜正倫中書侍郎李義府中書侍郎李友益黄門
侍郎劉祥道許圉師太子賓客許敬宗太常少卿韋琨
太常博士史道𤣥符璽郎孔志約太常博士蕭楚材孫
自覺賀紀等重加緝定勒成一百三十卷二百二十九
篇至顯慶三年正月五日奏上之高宗自為之序詔中
外頒行焉(初五禮儀注自前代相沿吉㓙備舉蕭楚材/孔志約以國恤禮為預凶事非臣子之宜言)
(敬宗義府深然之于是刪而定之其時以許敬宗李義/府用事其所損益多涉希㫖學者紛議以為不及貞觀)
(禮/)至上元三年二月勅五禮行用已久並依貞觀年禮
為定至儀鳳二年八月又詔顯慶已來新修禮多不師
古其五禮悉宜依周禮行事(自是禮司益無慿毎有大/事皆參㑹古今禮文臨時)
(撰/定)
開元十年詔國子司業韋縚為禮儀使專掌五禮十四
年通事舍人王嵒疏請撰禮記削去舊文而以今事編
之詔付集賢院學士詳議右丞相張説奏曰禮記漢朝
所編遂為厯代不刋之典今去聖乆逺恐難改易今之
五禮儀注貞觀顯慶兩度所修前後頗有不同其中或
未折衷望與學士等更討論古今刪改行用制從之初
令學士右散騎常侍徐堅左拾遺李鋭太常博士施敬
本等撿撰厯年不就說卒後蕭嵩代為集賢學士奏起
居舍人王仲丘撰成一百五十卷名曰唐開元禮二十
九年九月頒所司行用焉
元和十三年八月禮官王彦威集開元二十一年已後
至元和十三年五禮裁制勅格為曲臺新禮上䟽曰臣
聞禮之所始及損益之文布于前書不敢悉數開元中
命禮官大臣改撰新禮五禮之儀始備又按自開元二
十一年已後迄于聖朝垂九十餘年矣法通沿革禮有
廢興或後勅已更裁成或當司别禀詔命貴從權變以
就便宜又國家每有禮儀大事則命禮官博士約舊為
之損益修撰儀注以合時變然後宣行即臣今所集開
元已後至元和十三年奏定儀制不惟與古禮有異與
開元儀禮已自不同矣又撿修禮官故事毎詳定儀制
訖則約文為之禮科以移責於百司又約之以供備然
後禮事畢舉禮科者名數之總與儀注相扶而行者也
闕一不可臣今所集備禮科之單復具肅給之司存欲
使謁者贊引之徒官長辟除之吏開卷盡在按文易徴
其他五禮之儀式或舊儀所不載而與新創不同者莫
不次第編録竊以聖朝于元和中集録又曲臺者實禮
之義故名曰元和曲臺新禮并目錄勒成三十卷謹詣
光順門奉表以聞伏乞裁下從之
　　禮儀使
高祖禪代之際温大雅與竇威陳叔達恭定禮儀自後
至開元初奏定禮儀者並不入銜無由檢叙
開元九年正月韋縚除國子司業仍知太常禮儀事至
二十三年二月凡四改官至太常卿並帶禮儀事又至
天寳九載正月除太子少師方罷禮儀事至天寳九載
正月置禮儀使以太子左庶子韋述為之至十五載六
月更不改易
至徳二載閏八月二十九日御史中丞崔器除兼户部
侍郎知禮儀事至乾元元年四月太常少卿王璵兼知
禮儀事其月十八日除中書侍郎同中書門下平章事
充禮儀祠祭等使二年九月七日太常少卿于休烈除
工部侍郎充禮儀使
廣徳元年太常卿杜鴻漸充禮儀使
永泰二年八月十三日禮部尚書裴士淹除禮儀使
大厯五年三月二十六日勅停禮儀使事歸太常至七
年正月十九日復置使以太常卿楊綰為之
十四年五月二十日吏部尚書顔真卿除禮儀使建中
元年停自後不置毎有南郊大禮權置使畢日停
　　服紀上
貞觀十四年太宗嘗從容謂禮官曰同㸑尚有緦麻之
恩而嫂叔無服又舅之與姨親踈相似而服紀有殊理
未為得宜集學者詳議餘有親重而服輕者亦附奏聞
祕書監顔師古議曰竊以舊館脱驂尚云出涕鄰里有
殯且輟巷歌况乎昆季之親嚴親是奉夫之昆季資業
本同遂乃均諸百姓絶于五服當其喪沒闔門縞素已
獨晏然𤣥黄不改静言至理殊匪𢎞通無益防閑實開
偷薄相為制服孰謂非宜又外氏之親俱縁于母姨舅
一例等屬齊尊姨既小功舅乃緦麻曲生異義兹亦未
安愚謂昆季之妻服當五月夫之昆弟咸亦如之為舅
小功同于姨服則親踈中節名數有倫至如舅姑為婦
其服太輕冢婦止于大功衆婦小功而已但著代之重事
義特崇饋奠之勤誠愛兼極畧其恩禮有虧慈惠猶子
之婦普服大功己子之妻翻與減降今請冡婦朞服衆
婦大功既表授室之親又答執笄之養叔仲之後諸婦
齊同則周洽平均更無窒礙矣侍中魏徴禮部侍郎令
狐徳棻等與禮官定議曰夫親族有九服紀有六隨恩
以厚薄稱情以立文原夫舅之與姨雖為同氣權之於
母輕重相懸何則舅為母之本宗姨乃外戚他族考之
經文舅誠為重故周王念齊毎稱舅甥之國秦伯懷晉
實切渭陽之詩今在舅服止一時為姨居喪五月循名
䘮實逐末棄本葢古人之情有所未寤今之損益實在
兹乎禮記曰嫂叔之無服葢推而逺之也禮繼父同居
則為之朞未嘗同居則不為服從母之夫舅之妻二夫
人相為服或曰同㸑緦然則繼父之徒並非骨肉之
親服重由乎同㸑恩輕在乎異居故知制服雖繫于名
葢亦縁恩之厚薄者也或有長年之嫂遇孩童之叔劬
勞鞠養情若所生分饑共寒契濶偕老譬同居之繼父
方他人之同㸑情義之深淺寧可同日而言哉在其生
也愛之同於骨肉及其死則曰推而逺之求之本源深
所未喻推而逺之為是則不可生而共居生而共居為
是則不可死同行路重其生而輕其死厚其始而薄其
終稱情立義其義安在今謹按曽祖父母舊服齊衰三
月請加為齊衰五月嫡子婦舊服大功請加為朞衆婦
舊服小功今請與兄弟子婦同為大功九月嫂叔舊無
服今請服小功五月其弟妻及夫兄亦小功五月舅舊
服緦麻請與從母同服小功制曰可
二十三年五月禮部尚書許敬宗奏言伏奉遺詔臣下
喪服以日易月皆從三十六日之限但大行在殯皇帝
主喪山陵事畢方釋衰絰依禮近臣君服斯服敢縁斯
義請延至葬畢後除從之
顯慶二年九月二十九日修禮官長孫無忌等奏曰依
古喪服甥為舅緦麻舅報甥亦同此制貞觀年中八座
議舅服同姨小功五月而今律疏舅報於甥服猶三月
謹按傍親之服禮無不報已非正尊不敢降之也故甥
為從母五月從母報甥小功甥為舅緦麻舅亦報甥三
月是其義矣今甥為舅使同從母之䘮則舅宜進甥以
同從母之報修律䟽人不知禮意舅報甥尚止緦麻於
例不通理須改正今請修改律䟽舅報甥亦小功又曰
庶母古禮緦麻新禮無服謹按庶母之子即是巳之昆
季昆季為之杖朞而已與之無服同氣之内吉凶頓殊
求之禮情深為非理請依典故為服緦麻制從之
龍朔二年八月司文正卿蕭嗣業嫡繼母改嫁身亡請
申心制有司奏稱據令繼母改嫁及父為長子並不解
官乃下勅曰雖云嫡母終是繼親據理縁情須有定制
令所司議定奏聞司禮太常伯隴西郡王博乂等奏議
曰緬尋喪服母名斯定嫡繼慈養皆在其中唯出母之
制特言出妻之子明非生已則皆無服是以令著母嫁
之服又出妻之子出言其子以明所生嫁則言母通包
養嫡俱當解任並合心喪其不解者惟有繼母之嫁繼
母為名止據前妻之子嫡于諸孽禮無繼母之文甲令
今既見行嗣業理申心制然奉勅議定方垂永則令有
不安亦須釐正竊以嫡繼慈養皆非所生出之與嫁並
同行路嫁雖比出稍輕于父終為義絶繼母之嫁既殊
親母慈嫡義絶豈合心喪望請凡非所生父卒而嫁為
父後者無服非承重者杖朞並不心喪一同繼母有符
情禮無玷舊章又心喪之制惟施厭降杖朞之服不悉
解官而令文三年齊斬亦入心喪之制杖朞解官又有
妻服之舛又依禮庶子為其母緦麻三月既定所生母
服准例亦合解官令文漏而不言於事終須修附既以
嫡母等嫁同一令條總請改理為允愜者依文武官九
品以上議得司衛正卿房仁裕等七百三十六人議請
一依司禮狀嗣業不合解官得右金吾衛將軍薛弧吳
仁等二十六人議請解嗣業官不同司理狀者母非所
生出嫁義絶仍令解職有紊縁情杖朞解官不甄妻服
三年齊斬謬曰心喪庶子為母緦麻漏其終制並令文
踈舛理難因襲望請依房仁裕等議總加修附垂之不
朽其禮及律䟽有相關涉者亦請准此改正嗣業既非
嫡母改醮不合解官詔從之
上元元年十二月二十七日天后上表曰夫禮縁人情
而立制因時事而為範變古者未必是循舊者不足多
也至如父在為母止服一朞雖心喪三年服由尊降竊
謂子之於母慈養特深生養勞瘁恩斯極矣所以禽獸
之情猶知其母三年在懷理宜崇報若父在為母止一
朞尊父之敬雖伸報母之慈有缺且齊斬之制是為差
減更令同以一朞恐傷人子之志今請父在為母終三
年之服遂下詔依行焉當時亦未行用至垂拱年中始
編入格至開元五年左補闕盧履氷上言准禮父在為
母一周除靈三年心喪則天皇后請同父沒之服三年
然後始除靈雖則權行有紊彛倫今陛下孝理天下動
合禮經請仍舊章庶協通典於是下制令百官詳議并
舅及嫂叔服不依舊禮亦令議定刑部郎中田再思建
議曰乾尊坤卑天一地二陰陽之位分矣夫婦之道配
焉至若死喪之戚降殺之等禮經五服之制齊斬有殊
考妣三年之喪貴賤無隔以報免懷之徳思酬罔極之
恩稽之上古喪期無數自周公制禮之後孔父刋經以
來方殊厭降之儀以標服紀之節重輕從俗斟酌隨時
自古以來升降不一三年之制説者紛然鄭𤣥以為二
十七月王肅以為二十五月又改葬之禮鄭𤣥云服緦
麻三月王肅云訖葬而除又繼母出嫁鄭𤣥云皆服王
云從子繼育乃為之服又無服之殤鄭𤣥云子生一月
哭之一日王肅云以哭之日易服之月鄭王等祖經宗
傳各有異同荀摰采古求遺互為損益方知去聖轉逺
殘缺彌多也故曰㑹禮之家名為聚訟寧有定哉而父
在為母三年行之已踰四紀編之於格服之已乆前王
所是䟽而為律後王所是著而為令何必乖先帝之㫖
阻人子之情虧仁孝之心背徳義之本而欲服之周年
與伯叔母齊焉與姑姊妹同焉夫三年之喪如白駒之
過隙君子喪親有終身之憂何况再周乎服之有制使
愚人企及衣以斬衰使見之摧痛以此防人人猶有朝
死夕忘者以此制人人猶有釋服從吉者方今漸歸淳
朴須敦孝義抑賢引愚理資寧戚食稻衣錦所不忍聞
禮記云父之親子也親賢而下無能母之親子也賢則
親之無能則憐之今據齊斬異數麄細已降何忍節制
減至於朞使後代士盡忘枯骨循古未必是依今未必
非也又舅及姨之服並太宗之制行之百年矣輒為刋
復實則有疑於是紛議不定履氷又上䟽曰禮女在室
以父為天出嫁以夫為天又在家從父出嫁從夫夫死
從子本無自專抗尊之法即喪服四制云天無二日土
無二王國無二君家無二尊以一理之也所以父在為
母服朞者避二尊也伏惟陛下正持家國孝理天下而
不斷於宸衷詳正此禮但隨末俗顧念兒女之情臣恐
後代復有婦奪夫政之敗者䟽奏未報履氷又上表曰
臣聞夫婦之道人倫之始尊卑法于天地動静合于陰
陽陰陽和而天地生成夫婦正而人倫式序自家形國
牝雞無晨四徳之禮不愆三從之義斯在即喪服四制
云天無二尊以一理之也故父為母朞者見無二尊也
准舊儀父在為母一周立靈再周心喪父必三年而後
娶者達子之志焉豈先聖無情於所生固有意於家國
者矣原夫上元肇年則天已濳秉政將圖僣簒先自光
崇請升慈愛之喪以抗尊嚴之禮雖齊衰之儀不改而
几筵之制遂同數年之間尚未通用天皇晏駕中宗䝉
塵垂拱之初始編入格垂拱之末果行聖母之偽符載
初之元遂啓外氏之深釁孝和雖則反正韋氏復效晨
鳴孝和非意暴崩韋氏旋即稱制不䝉陛下英筭宗廟
何由克復且臣所獻者葢請正夫婦之綱豈忍忘子母
之道諸議所非者大凡只論罔極之恩喪也寧戚禽獸
識母而不識父豈得與伯叔母服同豈得與姑姊妹等
此並道聴而塗説之言未習先王之㫖又安足以議經
邦理俗之禮乎臣前狀單畧議者未識臣之懇誠謹重
以聞請付中書門下商量處分左散騎常侍元行沖奏
議曰古之聖人徴性識本縁情制服則有申有厭天父天
夫故斬衰三年情理俱盡者因心立極也生則齊體死
則同穴狀陰陽而配合同兩儀之化成而妻喪杖朞情
禮殺者葢逺嫌疑尊乾道也父為嫡子三年斬衰而不
去職者葢尊祖重嫡崇禮殺情也資于事父以事君孝
莫大于嚴父故父在為母罷職齊周而心喪三年謂之
尊厭者則情申而禮殺也斯制也可以異于飛走别于
華夷羲農堯舜莫之易也文武周孔所同尊也今若捨
尊厭之重虧嚴父之義畧純素之嫌貽非聖之責則事
不師古有傷名教矣姨兼從母之名又即母之女黨加
於舅服有理存焉嫂叔不服避嫌疑也若引同㸑之緦
以忘推逺之踪既乖前聖亦謂難從謹詳三者之儀並
請依古為當(自是百寮/議竟不决)至七年八月二十六日詔曰周
公制禮當厯代不刋况子夏為傳乃孔門所受格令之
内有父在為母齊衰三年此有為而為非申厭之義與
其改作不如師古諸服紀宜一依喪服文(自是卿士之/家父在為母)
(行服不同議者是非紛然元行沖謂人曰聖人制厭降/之禮豈不知母恩之深但尊祖貴禰欲其逺别禽獸以)
(禮制情故也人情易揺淺識/者衆一紊其度其可正乎)至二十年蕭嵩與學士改
修五禮又議請依上元元年勅父在為母齊衰三年為
定及頒禮乃一切依行焉
聖厯元年太子左庶子王方慶書問太子文學徐堅曰
女子年幼稚而早孤其母貧寠不能守志携以適人為
後夫之所鞠養及長出嫁不復同居母後夫亡欲制繼
父服不知可否世之士庶此例甚衆至於服紀有何等
差前代通儒若為議論堅答曰儀禮喪服繼父同居齊
衰朞謂子無大功之親與之適人而所適者亦無大功之
親所適者以其貨財為之築宫廟嵗時使之祀焉者也鄭
𤣥曰大功之親同財者也築宫廟於家門之外神不歆非
族也以恩服耳未嘗同居則不服也小戴禮記繼父服並
有明文斯禮經之正説也至於馬融王肅賀循等並稱逹
禮更無異文惟傅𤣥著書以為父無可繼之理不當制服
此禮焚書之後俗儒妄造也袁凖作論亦以為此則自制
父也亂名之大者竊以父為天地愛敬斯極豈冝靦貎繼
以他人哉然而藐爾孤女不能自立既隨其母託命他宗
本族無鞠養之人因託得存其世嗣在其生也實頼其長
育及其死也頓同之行路重其生而輕其死篤其始而薄
其終稱情立文豈應如是故袁傅之駁不可為同居者施
焉昔朋友之死同爨之喪並制緦麻詳諸經典比之子此
葢亦何嫌繼父之服宜依正禮今女子母攜重適人寄養他
門所適慈流情均膝下長而出嫁始不同居此則笄總之
儀無不殫備與築宫立廟實無異焉葢有繼父之道
也戴徳喪服注曰女子適人者為繼父服齊衰三月不
分别同居異居梁氏集説亦云女子適人者為繼父服
齊衰服繼父與不同居者同今為服齊衰三月竊為折
衷方慶深善其答
其年四門博士王𤣥感云三年之喪合三十六月鳳閣
侍郎張柬之駁曰三年之喪二十五月不刋之典也春
秋魯僖公三十三年十二月乙巳薨文公二年冬公子遂
如齊納幣左傳云禮也此則春秋三年之喪二十五月
之明騐也尚書伊訓云成湯既沒太甲元年惟元祀十
有二月伊尹祠于先王奉嗣王祇見厥祖孔安國注云
湯以元年十一月崩據此二年十一月小祥三年十一
月大祥故太甲中篇云惟三祀十有二月朔伊尹以冕
服奉嗣王歸于亳此尚書三年之喪二十五月之明騐
也禮記曾子問曰三年之喪二十五月而畢又小記云
再朞之喪三年也九月之喪四時也七月之喪三時也
三月之喪一時也此禮記三年之喪二十五月之明騐
也儀禮士虞禮云期而小祥又期而大祥中月而禫是
月也吉祭此禮周公所制則儀禮三年之喪二十五月
之明騐也此四騐並禮經正文或周公所制或仲尼所
述吾子豈得以禮記戴聖所修輒欲排毁也議者以柬
之所駁頗合于禮典
神龍元年五月十八日皇后表請天下士庶出母終者
同制服三年至天寳六載正月十二日赦文五服之紀
所宜企及三年之數以報免懷齊斬之紀雖存出母之
制顧復之慕何申孝子之心其出嫁之母宜終服三年
開元二十三年正月十八日赦文服紀之制有所未通
宜令禮官學士詳議具奏太常卿韋縚奏曰謹案喪服
舅緦麻三月從母小功五月傳曰何以小功以名加也
堂姨舅母恩所不及外祖父母小功五月傳曰何以小
功以尊加也舅緦麻三月並以親情而服屬踈者外祖
至尊同於從母之服姨舅一等服則輕重有殊堂姨舅
親既未踈恩絶不相為服親舅母來承外族同㸑之禮
不如竊以古意猶有所未暢者且以外祖小功此則正
尊情甚親而服屬踈者也請加至大功九月姨舅儕類
親既無别服宜齊等請為舅加至小功五月堂姨舅踈
降一等親舅母從服之例先無服制之文並望加至袒
免望付尚書省集衆官更詳議務從折衷永為典則太
子賔客崔沔議曰竊聞大道既隠天下為家聖人因之
然後制禮教之所設本于正家家道正而天下定矣正
家之道不可以二總一之義理歸本宗父以尊崇母以
厭降豈忘愛敬宜存倫序是以内有齊斬外服皆緦尊
名所加不過一等此先王不易之道也前聖所志後賢
所傳其來久矣昔辛有過伊川見被髪而祭於野者曰
不及百年此其戎乎其禮先亡矣貞觀修禮時改舊章
漸廣渭陽之恩不尊洙泗之典及𢎞道之後唐隆之間
國命再移于外族此則禮亡徴兆因斯見矣天人之際
可不戒哉開元初補闕盧履氷進狀論喪服輕重勅令
僉議于時衆議紛挐各安積習太常禮部奏依舊定陛
下運稽古之思發獨斷之明開元八年特降别勅一依
古禮事符典故人知向方式固宗盟社稷之福更圖異
議竊所未詳願守八年明㫖以為萬代成法職方郎中
韋述議曰上自高祖下至𤣥孫以及其身謂之九族由
近以及逺稱情以立文差其輕重遂為五服雖則或以
義降或以名加教有所存理不踰等百王不易三代可
知日月同懸咸所仰也謹按儀禮喪服傳曰外親之服
皆緦鄭𤣥謂外親異親正服不過緦麻外祖父母小功
五月以尊加也從母小功五月以名加也舅甥外孫中
外昆弟皆依本服緦麻三月若以匹敵外祖則祖也舅
則伯叔父也父母之恩不殊而獨殺於外氏聖人之心
良有以也喪服傳曰禽獸知母而不知父野人父母何
算焉都邑之士則知尊禰矣大夫及學士則知尊祖矣
諸侯及其太祖天子及其始祖聖人究天道而厚於祖
禰繫姓族而親其子孫近則别於賢愚逺則異於禽獸
由此言之母黨比於本族不可同貫明矣且家無二尊
喪無二斬人之所奉不可二也特重於大宗者降其小
宗為人後者減其父母之服女子出嫁殺其本宗之喪
葢所存者逺而所抑者私也今若外祖及舅更加一等
堂舅及姨列於服紀之内則中外之制相去幾何廢禮
徇情所務者末且五服有上殺之義必循源本方及條
流伯叔父母本服大功九月並以其出於祖其服不得
過於祖也從祖祖父母從祖父母從祖昆季皆小功五
月以其出於高祖其服不得過於高祖也族祖父母族
父母昆季皆緦麻三月以其出於高祖其服不得過于
高祖也其堂舅姨既出於外曾祖若為之制服即外曾
祖父母及伯叔父母亦宜制服矣外祖加至大功九月
則外曽祖合至小功外髙祖合至緦麻若舉此而舍彼事則
不均棄親録疎理則不順推而廣之是與本族無異服
皆有報則堂外甥外曾孫姪女之子皆須服矣聖人豈
薄其骨肉背其恩愛情之親者制服乃輕葢本於公者
薄於私存其大者畧其細義有所斷不得不然苟可加
也亦可減也往聖可得而非則禮經亦可得而隳矣先
王之制謂之彛倫奉以周旋猶恐失墜一紊其叙庸可
正乎且舊章淪胥為日已久所存無幾又欲棄之雖曰
未遑不知其可請依儀禮喪服為定禮部員外郎楊仲
昌議曰臣聞儀禮曰外服皆緦又曰外祖父母以尊加
從母以名加並為小功五月其為舅緦麻鄭文貞公已
議同從母例加至小功五月訖今之所加豈異前㫖雖
文貞賢也而周孔聖也以賢改聖後學何從堂舅堂姨
舅母並升為袒免則何以祖述禮經乎如以外祖父母
加至大功則豈無加報于外孫乎如服外孫為報大功
則本宗庶孫何同䓁而相淺乎竊恐内外乖序親踈
奪倫况夫喪服之紀先王大猷奉以周旋以匡人道一
詞寧措千載是遵涉於異端豈曰𢎞教伏望各依正禮
以厚儒風太常所請增加愚見以為不可户部郎中楊
伯成右監門錄事參軍劉秩並同是議與沔等畧同議
奏上又謂侍臣等曰朕以為親姨舅服小功則舅母於
舅有三年之喪是受我而厚以服制情則舅母之服不
得全降於舅宜服緦麻堂姨舅今古未制服朕思敦睦
九族引而親之宜服袒免又鄭𤣥注禮記曰同㸑緦麻
若比堂姨舅於同㸑親則厚矣又喪服傳云外親之服
皆緦亦是不隔於堂姨舅也若以所服不得過本而復
為外曾祖父母外伯叔祖父母服制亦何傷乎是皆親
親敦本之意卿等更熟詳之侍中裴耀卿中書令張九
齡禮部尚書李林甫等奏曰外族之親無厭降外甥既
為舅母制服舅母還合報之夫之外甥既合報服則與
夫之姨舅以類是同外甥之妻不得無服所增者頗廣
所引者漸䟱㣲臣愚䝉猶有未達上又手制曰從服有
五此其一也降殺之制禮無明文此皆自身率親用為
服數所在抑引盡是推恩朕情未有安故令詳議非欲
茍求變古以示不同卿等以為外族之親禮無厭降報
服之節所引者䟱且姨舅者屬從之至近也以親言之
則亦姑伯之匹敵也豈可所引者䟱而降所親者服又
婦從夫者也夫之姨舅夫既有服從夫而服尤是睦親
實欲令不肖者及賢者俯就卿等宜熟詳之耀卿等奏
曰陛下體至仁之徳廣推恩之道將𢎞引進以示睦親
再發徳音更令詳議臣等謹按大唐新禮親舅加至小
功與從母同服此盖當時特令不以輕重遞増盖不欲
叅于本源慎于變禮者也今聖制親姨舅小功更制舅
母緦麻堂姨舅袒免等服取類新禮垂示將來通於物
情自我作古則羣儒夙議徒有稽留並望制施行從之
　
　
　
　
　
　
　
　唐㑹要卷三十七
欽定四庫全書
　唐㑹要卷三十八
　　　　　　　　　　　　　宋　王溥　撰
　　服紀下
貞元二年十一月德宗王皇后崩上及百官已釋服唯
皇太子及舒王誼以下則皆否將及三年之制也初禮
官議大行皇后䘮服節攝太常博士桞冕等七人奏請
皇太子依魏晉故事為大行皇后䘮服既𦵏而虞虞而
卒哭卒哭而除心䘮終制庶存厭降之禮既而事下中
書宰臣召問禮官曰今豈可令皇太子衰服侍膳直至
于既塟乎博士張薦等請依宋齊皇后為父母䘮三十
日公除例為皇太子䘮服之節既及公除詣于正内則
服墨縗至本院縗麻如故庻允通變之情宰臣具以聞
奏右補闕穆質上䟽曰臣謹按禮經兼徵近古皇太子
居母后之䘮並無降殺之禮唯西晉杜元凱有既𦵏除
服之論葢穿鑿詭詞以媚時主誠不足為後王法也臣
愚以為遵三年之制則太重從三十日之服則太輕唯
行古之道以周年乃得禮之中矣詔宰臣更與所司議
之宰臣以穆質所奏召問禮官而不言質名禮官桞冕
張薦對曰准禮三年之喪無貴賤一也豈有父母貴賤
而差降喪服節乎且禮有公門脫齊衰開元亦云皇后
為父母服十三月其禀朝㫖則十三日而除又皇太
子為外祖父母服五月其從朝㫖則五日而除所以然
者恐喪服侍奉有傷至尊之意也故從權制變昭著國
章公門脫縗義亦在此豈皆為金革乎皇太子今若抑
哀公除墨縗朝覲至本院依舊縗麻酌而變通庶可𫝊
繼宰臣然其對遂命太常卿鄭叔則草議奏曰准禮子
為母齊衰杖周更無貴賤降殺之别伏以聖上以大中
立教以至孝興理憲章古道肅慎禮文皇太子禀訓睿
哲因心孝敬緣情酌禮復古為宜准禮既塟卒哭十一
月小祥十三月大祥十五月禫至于昏定晨省問安視
膳不可服衰麻宻近宸扆伏請每詣正内覲謁暫服墨
縗歸至本院依舊縗麻庶適變通允叶情禮上令宰臣
召穆質議焉對曰雖不能遂皇太子三年之志且逺依
古禮猶愈魏晉之文請降制命宜行於外亦不妨皇太
子在内墨縗也制可之　其月詔百官及宗室諸親舉
哀兩儀殿臨畢百辟素服視事及大殮成服百官服三
日及甲辰之夕釋之用晋文明皇后崩天下發哀三日
止之義其文武六品已上非常參官及士庶等各於本
家素服臨外命婦各於本家素縵朝夕臨五日
六年正月詔百官有私喪公除者聼赴宗廟之祭初御
史監察者以開元禮凢有緦麻以上喪不得饗廟移牒
吏部告以奏差祭官有私喪者勿預吏部奏曰准禮諸
侯絶周大夫緦者所以殺旁親不敢廢大宗之祭事則
緦不祭者謂同官未𦵏欲人之吉凶不相凟也魏晉已
來降變而從權緦已上喪服内衣縗謂之喪服假滿則
吉謂之公除凢既𦵏公除則無事不可故江右潭殷仲
堪並云既𦵏公除廢祭者非也故其時公除者則行公
祭蓋大夫不敢以家事辭王事春秋之義也今國家行
公除之令既以即吉於祭無妨私家之祭則無廢者公
家之祭則猶禁之是有司限文進退唯谷若以服為禁
即懼虧祭禮若以例奏差則懼違令文先王立禮所以
進人為善也立法所以禁人為非也彼公除者各思君
親莫不欲祭使子得祭其父孝莫大焉臣得祭其君義
莫重焉茍祭而不許是禁人為善也茍私祭不禁則公
祭無嫌是則垂之空文不若行其變禮今請申明舊令
使行之可守凡有縗服既𦵏公除及聞哀假滿者許吉
服赴宗廟之祭其尚未塟雖公除者請依前禁之庶輕
重有倫以一王法從之八年九月以前太子賔客李愿
為太子賔客前衛尉少卿李怤為韶王少傅愿怤皆太
尉晟之子居母喪既大祥而除官晟以二子未禫訪於
諸相趙璟陸贄謂曰故事有大祥授官者皆終禫而後
朝請晟乃奏行之
貞元十一年河中府倉曹参軍蕭據狀稱堂兄姪女子
適李氏壻見居喪今時俗婦為舅姑服三年恐為非禮
請禮院詳定垂下詳定判官前太常博士李岩議曰謹
按大唐開元禮五服制度婦為舅姑及女子適人為其
父母皆齊衰不杖周稽其禮意抑有其由也蓋以婦人
之道以専一不得自逹必繫於人故女子適人服其夫
斬而降其父母喪服𫝊曰女子子適人為父母何以周
也婦人不二斬婦人從人無専用之道故未嫁從父既
嫁從夫夫死從子父者子之天也夫者妻之天也先聖
格言歴代不易以此論之父母之喪尚止周歳舅姑之
服無容三年且服者報也雖有加降不甚相懸故舅姑
為婦大功九月以卑降也婦為舅姑齊衰周年以尊加
也其父母舅姑除變之節十二月小祥除服絰十三月
大祥除衰寝去絰十五月而禫踰月後吉
永貞九年九月禮儀使奏孫為祖母合服齊衰五月漢
魏以來時君皆行易月之制皇帝為曽太皇太后沈氏
合五日而除内外百寮並令從服以五日為制其在興
慶宮當侍奉太上皇者十三日而除從之
開成三年十月中書門下奏皇太子今月十六日薨十
六日舉哀二十八日公除臣等參詳惠昭太子例蓋緣
在公除内今從舉哀日數至二十八日十三日滿合公
除不合更待輟朝日滿臣等商量望令百寮二十九日
槩行參假便赴延英奉慰勅㫖宜依
㑹昌五年正月兵部尚書歸融奏伏覩義安殿皇太后
遺令皇帝三日不聼政十三日小祥二十五日大祥二
十七日釋服者皇帝遵奉遺㫖將欲施行臣等商量事
貴得中禮從順變伏以宣懿皇太后常奉太皇太后之
命追尊徵召祔配廟室今之議禮合有等差伏請皇帝
降服朞行以日易月之制十三日釋服其内外臣寮亦
請以此除釋至于營奉陵寢制度法物即請准舊例更
無降制從之
大中六年十月詔有司宰臣周親䘮故欲行宣弔之禮
宜令叅酌太常禮院奏曰宰臣周親如是伯叔及親兄
弟或曽居重任或位列朝行七品已上官則請行宣弔
之禮如年齒㓜官位卑及其餘周親事並請不用遣使
庶輕重之宜有節降殺之義得中若宣弔例以朞年伏
慮有煩聖聴從之
　　奪情
武德二年正月四日尚書左丞崔善奏曰欲求忠臣必
于孝子比為時多金革頗遵墨縗之義丁憂之士例從
起復無識之輩不復戚容如不糾劾恐傷風俗至九月
制凡文官遭父母喪聴去職
儀鳯二年十一月六日太常少卿韋萬石奏太常博士
弟子等有遭憂者請百日之後量追赴上奉勅依侍御
史劉思立奏曰竊以移風易俗莫善于樂睦親化人莫
先于孝所以三年之禮貴賤咸遵金革之事始有墨縗
縱此輩小人先無俯就猶有在其上者朂以企及若遣
釋服作樂則甚紊禮經帶絰理音又全虧國體豈以其
居家不能執禮遂欲曺司約為非法萬石身居禮樂之
官輙昧吉凶之本頒之庶士理恐未安既爽風化之源
請舉糺繩之典萬石請付法司科斷音聲人請停追至
開元十三年車駕將赴東岳太常追孝假音聲人從駕
華州刺史楊瑒奏曰臣竊考經𫝊喪記有文歴代相因
損益無替斯事體大人誰敢違國家孝理天下超跡百
王焉可以苴絰之人叶鐘磬之樂既傷徃教復玷清猷
良史見書難為直筆臣職惟宣化期不奉詔上嘉之調
露二年中書舍人歐陽通起復本官每入朝必徒跣至
城門外始著鞾靺而朝直宿在省則席地藉藁非公事
不言亦未嘗啟齒歸必衣衰絰號慟無常(國朝奪情者/多矣惟通能)
(合典/禮)
長安三年正月二十六日勅三年之喪自非從軍要籍
者不得輙奏請起復至廣德二年二月二十一日勅三
年之喪謂之逹禮自非金革不可從權其文官自今已
後並許終制一切不得輙有奏聞
景龍三年以前工部侍郎張說起復為黄門侍郎說乞
終喪制三表許之其年十一月以前昭容上官氏起復
為媫妤
貞元十三年七月張茂宗將尚公主太常博士裴堪上
䟽曰伏見駙馬都尉張茂宗猶在母喪聖恩念其亡母
遺表所許公主今年八月出降仍令茂宗借吉就昏者
伏以夫婦之義人倫大端所以關雎冠詩之首者王化
之先也天屬之親孝行為本所以齊衰在服之重者人
道之厚也聖王知二端為訓之本不可變也故制昏禮
曰納采問名納吉納徵皆主人几筵聽命於廟稱事立
禮通謂之嘉所以上承宗廟下繼後嗣也又制喪禮曰創
巨者其日久痛甚者其愈遲三年之喪二十五月而畢稱情
立文通謂之凶所以送死有已復生有節也然後夫義婦
聼父慈子孝馴致不失臻于太和歴代寳之以為至教
昔魯侯改服晉襄墨縗事重於奪情義許其權變又兵
法鑿門而出以喪禮處之以情相因體或有類若茂宗
釋縗服而衣冠裳去堊室而行親迎雖云輟哀借吉是
亦以凶凟禮豈惟失先王之重典抑亦為國家之爽法
儻茂宗留俟免喪則日月非逺今公主指期下嫁又儀
注有嫌固不可廢重而就輕捨大而取小伏惟皇帝陛
下體天撫運綂天立法何嘗不守先王之至徳徃聖之
明謨下盡羣言上留𤣥鍳尋倫式序懿範昭明所以八
表肅清四夷歸化方宏禮義之日大敦名教之時于無
為之朝有興議之事衆情未逹疑懼交深伏願抑茂宗
亡母之誠顧典章不易之義待其終制然後賜婚收天
情于至難察有司之懇守垂之史册聖徳彌光則天下
幸甚
大中五年八月宰臣奏伏以通喪三年臣庻一致金革
無避軍旅從權近日諸使及諸道多奏請與人吏職掌
官并進奏官等起復因循既久訛弊轉深非唯大啓倖
門實亦頗紊朝典臣等商量自今已後除持勑及翰林
并軍職外其諸司諸使人吏職掌官并諸道進奏官並
不在更請起復授官限其間或要藉驅使官任准舊例
暫追署職令勾當公事待服闋日即任依前奏官從之
十二年二月以前右金吾將軍鄭漢璋前鴻臚少卿鄭
漢卿並起復授本官以國舅光之子也
　　塟
舊制銘旌三品已上長九尺五品已上長八尺六品已
下七尺皆書云某官封姓名之柩舊制凡治喪大臣一
品則鴻臚卿䕶其喪事(二品則少卿三品丞一/人徃皆命司儀以示制)
舊制應給鹵簿職事四品已上散官二品已上及京官
職事五品已上凡婚塟皆給之舊制碑碣之制五品已
上立碑(螭首龜跌上/髙不過九尺)七品已上立碑(圭首方趺上/髙不過四尺)若隠
倫道素孝義著聞雖不仕亦立碣凢石人石獸之類三
品已上用六五品已上用四
武德六年二月十二日平陽公主𦵏詔加前後皷吹太
常奏議以禮婦人無鼓吹髙祖謂曰鼓吹是軍樂也徃
者公主于司竹舉兵以應義軍既嘗為將執金鼓有克
定功是以周之文母列于十亂公主功參佐命非常婦
人之匹也何得無皷吹宜特加之以旌殊績至景龍二
年十二月皇后上言自妃主及五品已上母妻并不因
夫子封者請自今婚𦵏之日特給鼓吹宮官准此左臺
侍御史唐紹上䟽諫曰竊聞鼓吹之作本為軍容昔黄
帝涿鹿有功以為警衛故棡鼓曲有靈䕫吼鵰鶚爭石
墜崖壯士怒之類自昔功臣備禮遂得用之丈夫有四
方之功所以恩加寵錫假如郊社祀天地誠是重儀唯
有宮懸而無案架故知軍樂所備尚不給于神祗鉦鼓
之音豈得接于閨閫准式公主王妃以下𦵏唯有團扇
綵幃錦帳之色加之鼓吹歴代無聞又准令主官婚塟
先無鼓吹京官五品得借四品鼓吹儀今特給五品已
下母妻五品官則不當給限便是班秩本因夫子儀飾
乃復過之事非倫次難為定制參詳義理不可常行請
停前勑各依常典至元年建卯月三日婚𦵏鹵簿據散
官封至一品事職官正員三品并駙馬都尉許隨事量
給餘一切權停
太極元年六月右司郎中唐紹上䟽曰臣聞王公已下
送終明器等物具標格令品秩髙下各有節文孔子曰
明器者備物而不可用以芻靈者善為俑者不仁𫝊曰
俑者面目撥發似于生人者也以此而塟殆將于殉故
曰不仁比者王公百官競為厚塟偶人象馬雕飾如生徒
以炫燿路人本不因心致禮更相扇動破産傾資風俗流
行下兼士庶若無禁制奢侈日増望請王公已下送塟
明器皆依令式並陳于墓所不得衢路舁行
開元二年六月二日勅緣喪塟事非宗舊德别有處分
不得輙請官供七年王仁皎卒將葬其子駙馬都尉守
一請同昭成皇后父竇孝諶故事墻髙五丈一尺侍中
宋璟中書侍郎蘇頲上表曰臣聞儉德之恭侈惡之大
高墻乃昔賢所誡厚塟實君子所非則知奢侈過度故
非達識故周孔設齊斬緦免之差衣衾棺槨之度賢者
俯就不肖者企及或云竇太尉墻最髙取則不逺者縱
令徃日無極言者其事偶行令出一時故非常式豈若
韋庶人父追加王位擅作酆陵禍不旋踵為天下笑况
令之所設先作于紀綱情既無窮故為之制度不因人
以揺動不變法以愛憎所謂金科玉條蓋以此也儻中
宮情不可奪陛下不能苦違即准令一品合陪陵塟者
墻髙三丈已上四丈已下降勅使同陪陵之例即極是
髙下得宜臣忝樞近不敢不奏
二十九年正月十五日勅古之送終所尚乎儉其明器
墓田等令于舊數内遞减三品已上明器先是九十事
應减至七十事五品已上先是七十事應减至四十事
九品已上先是四十事應减至二十事庶人先無文限
十五事皆以素瓦為之不得用木及金銀銅錫其衣不得
用羅繡彩畫其下帳不得有珍禽竒獸魚龍化生其園
宅不得廣作院宇多列侍從其輀車不得用金銀花結
綵為龍鳯及垂流蘇畫雲氣其别勅優厚官供者准本
品數十分加三等不得别為華飾其墓田一品塋地先
方九十歩今减至七十歩墳先髙一丈八尺减至一丈
六尺二品先方八十歩减至六十歩墳先髙一丈六尺
减至一丈四尺三品墓田先方七十歩减至五十歩墳
先高一丈四尺减至一丈二尺其四品墓田先方六十
歩减至四十歩墳髙一丈二尺减至一丈一尺五品墓
田先方五十歩减至三十歩墳先髙一丈减至九尺六
品已下墓田先方二十歩减至十五歩墳髙八尺减至
七尺其庶人先無歩數宜方七歩墳四尺其送塟祭盤
不得作假花菓及樓閣數不得過一牙盤
大厯五年五月十五日勅應准勅供百官喪塟人夫幔
幕等三品已上給夫一百人四品五品五十人六品已
下三十人應給夫須和雇價直委中書門下同義處置
其幔幕鴻臚衛尉等供者所須載幔幙張設人並合本
司自備如特有處分定人夫數不在此限
十四年八月二十六日勅如聞士庶在外身亡將櫬還
京多被所司不放入城自今已後不須止遏
貞元九年十二月故太尉西平郡王太師晟備禮塟于
鳯凰原是日廢朝上御南望春宮臨祭令中使宣弔于
柩車文武常參官皆素服送至長樂坡哭拜于路時太
常卿裴郁草儀發引令式書隔品致敬之文乃請宰臣
及二品已上官者哭而不拜禮官失也
十一年十一月勅故司徒兼侍中贈太傅燧今月九日
塟七日發引百官不須入朝便于城外送發引
十三年五月宗正卿嗣義王巘奏簡王府諮議参軍嗣
寕王子□塟請鹵簿宰臣議以子□官卑不合特給詔
令給
其年七月勅自今已後嗣王薨塟日宜令所司並供鹵
簿仍永為常式
十四年十一月勅自今已後應緣喪塟俱給鹵簿即逐
便于街中宿幔
元和三年五月京兆尹鄭元修奏王公士庶喪塟節制
一品二品三品為一等凢命婦各准本品如夫子官髙
聼從夫子其無邑號者准夫子品廕子孫未有官者降
損有差其凶器悉請以瓦木為之是時厚塟成俗久矣
雖詔命頒下事竟不行
六年十二月條流文武官及庶人喪塟三品已上明器
九十事四神十二時在内園宅方五尺下帳髙方三尺
共置五十舁挽三十六人輀車用開轍車油幰朱絲網
絡兩廂畫龍幰竿諸末庸流(缺/)
深衣輴車誌石車任畫雲氣不得置幰竿額帶等方相
車除載方相外及魂車除幰網裙簾外不得更别加装
飾並用合轍車纛竿九尺不得安火珠帖金銀立鳥獸
旗幡等五品已上明器六十事四神十二時在内園宅
方四尺下帳髙方二尺共置三十舁减至石車輀竿减
四尺流蘇减二十道帶减一重披引鐸翣各减二挽歌
一十六人並無朱絲絡網方相用魌頭車纛竿减一尺
魂車准前九品已上明器四十事四神十二時在内園
宅方三尺下帳共置一十舁减輴車轜車幰竿减三尺
流蘇减一十五道披引鐸翣各减二帶减一重挽歌十
人纛竿减一尺幃額魌頭魂車准前已前明器並用瓦
木為之四神不得過一尺餘人物等不得過七寸並不
得用金銀雕鏤帖毛髪装飾其散試官但取散官次第
如散官品卑者即據試官品第五品已上逓降一等六
品已下依本官制度内侍省品秩高各隨本族有章服
者紫同三品緋同五品已上緣及廕官並用九品已上
命婦及文武官母妻無邑號命婦各准本品如夫子髙
官聴從夫子無邑號者各准夫子品輀車准令合用緣
及紫色有品廕家子孫未有官品者三品已上降三等
五品已上降二等九品已上降一等所用品䕃以祖父
職為升降庶人明器一十五事共置三舁喪車用合轍
車幰竿减三尺流蘇减十道帶减一重幃額魌頭車魂
車准前挽歌鐸翣四神十二時等並請不置所造明器
並令用瓦不得過七寸以前刑部尚書兼京塟給素有
章程嵗月滋深名教差異使人知禁須重發明制度可
經乆伏以喪塟條件明示所司如作行及工匠之徒有
犯者自今准前後勅文科繩所由不得輒據喪孝之家
或妄有捉獲其作工人亦不得勾留令過時日勅㫖宜
依
十五年閏正月時宰相公卿僉議憲宗皇帝山陵前勅
用十二月二十八日太逺待詔僧惟英請改用五月十
九日太常博士王彦威復奏曰臣按禮記天子七月而
塟國朝故事髙祖六月而塟太宗四月而塟髙宗九月
而𦵏中宗六月而塟睿宗五月而塟順宗七月而塟𤣥
宗肅宗二聖山陵以聖誕吉凶相屬有司懼不給故並
十二月而塟葢有為而然非常典也今國哀在正月并
閏至六月即合禮經七月之數按春秋之義天子告廟
不志塟塟必其時也舉天下而塟一人其道不疑故過
期不塟春秋譏之待詔楊士端逺卜十二月二十八日
今計塟訖而虞凡虞用九日虞訖而卒哭卒哭而祔廟
並擇日行事計至來年正月中旬方畢即改元及朝賀
宴賜之禮須發於始自國哀以至虞祔凶毁之儀首尾
十四月國朝且無此故事豈惟禮經不合臣謹參詳禮
文用六月為便
長慶三年十二月浙西觀察使李徳裕奏應百姓厚塟
及于道途盛陳祭奠兼設音樂等閭里編甿罕知報義
生無孝飬可紀殁以厚塟相矜器仗僣差祭奠奢靡仍
以音樂榮其送終或結社相資或息利自辦生業儲蓄
以之皆空習以為常不敢自廢人戸貧破抑此之由今百
姓等喪塟祭並不許以金銀錦繡為飾及陳設音樂其
塟物渉于僭越者並勒毁除結社之類任充死亡喪服
糧食等用伏以風俗之弊誠冝改張縁人心好侈莫肯
循守纔知變革尋則隳違臣今已施行人稍知勸若後
人不改(闕/)　　　　　　　　　　　清伏請自今已後
如有人犯者准法科罪其官吏已下不能糾察請加懲
責仍請常委出使郎官御史訪察所冀遐逺之俗皆知
憲章勅㫖冝依
太和元年十月勅故太尉王武俊妻晉太夫人李氏以
武俊横流之中致有奔潰屬當塟事宜加贈䘏宜令有
司特給儀仗事
㑹昌元年十一月御史臺奏請條流京城文武百寮及
庶人喪塟事三品已上輀用濶轍車方相魂車誌石車
並須合轍油幰流蘇等任准令式挽歌三十六人六鐸
六翣明器並用木為之不得過一百事數内四神不得
過一尺五寸餘人物等不得過一尺舁止七十舁内外
官同五品已上輀車及方相魂車等同三品帷不得置
誌石車其油幰等任准令式挽歌十六人四鐸四翣明
器不得過七十事數内四神不得過一尺二寸餘人物
不得過八寸舁止五十舁内外官同九品已上輀車魂
車等並同合轍車其方相魌頭並不得用楯車及誌石
車其輀車除油幰流蘇等各准令式外不得用繒綵結
絡兼銀器裝飾挽歌一十人一鐸二翣明器不得過一
尺餘人物不得過七寸舁止三十舁内外官同散試官
等任于階官之中取最髙品第五品已上逓降一等六
品已下依令式有品䕃家子孫未有官者用三品已上
䕃者降三等用五品已上䕃者降二等用八品已上䕃
者降一等用九品者不降仍並須是祖父母䕃内外官
同工商百姓諸色人吏無官者諸軍人無職掌者喪車
魌頭同用合轍車喪車不用油幰流蘇等飾兼不得以
繒綵結絡銀器裝飾挽歌鐸翣並不得置喪車之前不
得以鞍馬為儀其明器任以瓦木為之不得過二十五
事四神十二時並在内每事不得過七寸舁十舁伏以
喪塟之禮素有等差庶士之家近罕遵守踰越既甚糜
費實多臣忝職憲司理當禁止雖每令舉察亦怨謗隨
生茍全廢糺繩又典章立隳竊以從前令式及制勅皆
縁務從儉省减刻過多遂令人情易于踰禁將求不犯
實在稍寛臣酌量舊儀創立新制所有高卑得禮置給
器物等免令無知之人更懐不足之意伏乞聖恩宣下
京兆府令准此條流普示諸色作行人散榜城市及諸
城門令知所守如有工作仍違犯先罪供造行人賈之
悉按律科斷蘄於達情守典永無僣差以前條件臣㝷
欲陳論伏候進止本月二十一日已於延英具奏訖勅
㫖宜依
　　辰日
貞觀六年二月御史大夫韋挺論風俗失禮表曰臣聞
父母之恩昊天㒺極創巨之痛終身何已喪服之數哭
泣之哀聖人作範布在方策世禄之家鮮克由禮今朝
廷貴臣縉紳士族衣冠遞襲教義是聞而遭遇重哀拘
攣俗忌至辰日不哭謂之重喪信隂陽之書惑吉凶之
說忽仁孝之至道忘聖哲之丕訓浸以成俗為日已久
有斁皇風事須懲革至四月茹國公張公謹卒太宗聞
之將出次發哀有司奏日在辰不可哭太宗曰君臣之
義同於父子情發于哀安避辰日遂哭之
　　雜記
聖厯元年十月鳯閣侍郎王方慶奏言准令朞喪大功
未塟並不得參朝賀仍終喪不預宴㑹比來朝官不依
禮法身有哀慘陪列朝賀手舞足蹈公違憲章名教既
虧實玷皇化請申明式更令禁斷詔曰可
　
　
　
　
　
　
　
　
　
　
　
　
　
　唐㑹要卷三十八
欽定四庫全書
　唐㑹要卷三十九
　　　　　　　　　　　　　宋　王溥　撰
　　定格令
髙祖初入關除苛政約法十二條唯制殺人刼盗背軍
叛逆餘並蠲除之
武德元年六月一日詔劉文静與當朝通識之士因隋
開皇律令而損益之遂制為五十三條務從寛簡取便
於時其年十一月四日頒下仍令尚書令左僕射裴寂
吏部尚書殷開山大理卿郎楚之司門郎中沈叔安内
史舍人崔善為等更撰定律令十二月十二日又加内
史令蕭瑀禮部尚書李綱國子博士丁孝烏等同脩之
至七年三月二十九日成詔頒於天下大略以開皇為
准格五十三條凡律五百條並入於新律他無所改正
貞觀十一年正月十四日頒新格於天下凡律五百條
分為十二卷减死罪入徒者七十一條合為三十卷二
十七篇一千五百九十條格七百條以為通式至永徽
二年閏九月十四日上新删定律令格式太尉長孫無
忌開府儀同三司李勣尚書左僕射于志寧尚書右僕
射張行成侍中髙季輔黄門侍郎宇文節桞奭尚書右丞
叚志𤣥吏部侍郎髙敬言刑部侍郎劉燕容太常少卿
令狐德棻給事中趙文中書舍人李友益刑部郎中賈
敬行少府監丞張行實大理丞元紹太府丞王文端等
同脩勒成律十二卷令三十卷式四十卷頒於天下遂
分格為兩部曹司常務者為留司格天下所共者為散
頒格散頒格下州縣留司格本司行用至二年五月詔
律學未有定䟽每年所舉明經遂無定准宜廣召觧律
人按義䟽奏聞仍使中書門下監定參撰律䟽成五十
卷太尉長孫無忌司空李勣尚書左僕射于志寧刑部
尚書唐紹大理卿段志𤣥尚書右丞劉燕容御史中丞
賈敬行等同撰四年十一月九日上之詔頒于天下龍
朔二年二月改易官名勑司刑太常伯源直心等重定
格式唯改曺局之名而不易篇第至麟德二年奏上之
至儀鳯二年三月九日又删輯格式畢上之尚書左僕
射劉仁軌尚書右僕射戴至德侍中張文瓘中書令李
敬𤣥太子左庶子郝處俊黄門侍郎來恒太子右庶子
髙智周吏部侍郎裴行儉馬戴兵部侍郎蕭德裴炎工
部侍郎李義琰刑部侍郎張楚金右司郎中盧律師等
至垂拱九年三月二十六日删改格式加計帳及勾帳
式通舊式成三十卷又以武德以來垂拱已前詔勅便
於時者編為新格二卷内史裴居道秋官尚書岑長倩
鳯閣侍郎韋方質與刪定官袁智宏等十餘人同脩則
天自製序其二卷之外别編六卷堪為當司行用為垂
拱留司格時韋方質詳練法理又委其事於咸陽縣尉
王守慎有法理之才故垂拱格式最為詳宻其律唯改
二十四條文有不便者大抵仍舊至神龍元年六月二
十七日又删定垂拱格及格後勑尚書左僕射唐休璟
中書令韋安石散騎常侍李懐逺禮部尚書祝欽明尚
書右丞蘇瓌兵部郎中姜師度户部郎中狄光嗣等同
删定至神龍二年正月二十五日前制勑為散頒格七
卷又删補舊式為二十卷表上之制令頒於天下
景龍元年十月十九日以神龍元年所删定格式漏畧
命刑部尚書張錫集諸明於法理人重加删定至景雲
元年勑又令删定格令太極元年二月二十五日奏上
之名為太極格户部尚書岑義中書侍郎陸象先左散
騎常侍徐堅右司郎中唐詔刑部員外郎邵知新大理
丞陳義左衛長史張處盛大理評事張名播左衛倉曹
參軍羅思直刑部左事閻顗等同脩開元三年三月又
勅删定格式令上之名為開元格六卷黄門監盧懐慎
刑部尚書李義紫㣲侍郎蘇頲紫㣲舍人李延祚給事
中魏奉古大理評事高智韓静雄縣丞侯郢璡瀛州司
法參軍閻顗等同脩至七年三月十九日脩令格仍舊
名曰開元後格吏部尚書宋璟中書侍郎蘇頲尚書左
丞盧從愿吏部侍郎裴瓘慕容珣户部侍郎楊縚中書
舍人劉令植大理司直髙知静陜州司功參軍侯郢璡
等同脩十九年侍中裴光庭中書令蕭嵩又以格後制
勅行用之後與格文相違於事非便奏令有司删撰格
后長人勑六卷頒於天下二十五年九月一日復删輯
舊格式律令中書李林甫侍中牛仙客中丞王敬從前
左武衛胄曺參軍崔冕衛州司户參軍直中書陳承信
酸棗縣尉直刑部俞元祀等共加删輯總七千九十八
條一千三百二十四條於事非要並删除之二千一百
八十條隨事損益三千五百九十四條仍舊不改總成
律十二卷律䟽三十卷式二十卷開元新格十卷又撰
格式律令事類四十卷以類相從便於省覧奉勅於尚
書都省冩五十本頒于天下二十五年九月三日兵部
尚書李林甫奏今年五月三十日已前勅不入新格式
者並望不在行用限至元年十月尚書省進貞元定格
後勅三十卷留中不出至元和二年七月詔刑部侍郎
許孟容大理少卿謝登吏部郎中房式兵部郎中熊執
易度支郎中崔光禮部員外郎韋貫之等删定開元格
後勅其月刑部奏改律卷第八為制勅至十年十月刑
部尚書權德輿奏自開元二十五年脩格式律令事類
及奏定處分長行勅等自大厯十四年六月元和二年
正月兩度制删之並施行伏以諸司所奏茍便一時事
非經久或舊章既具徒更煩文獄理重輕繫人性命其
元和二年准制删定至元和五年删定畢所奏三十卷
歳月最近伏望且送臣本司其元和五年已後續有勅
文合長行望令諸司録送刑部臣請與本司侍郎郎官
參詳錯綜同編入本續具聞奏庶人知守法吏絶舞文
從之至十三年八月鳯翔節度使等同詳定格後勅三
十卷左司郎中崔郾吏部郎中陳諷禮部員外郎庾敬
休及著作郎王長文集賢校理元從質國子博士林寳
同脩上其年刑部侍郎許孟容等尋又奉詔删定格後
勅勒成三十卷刑部尚書劉伯芻等考定脩為二十卷
至長慶三年正月刑部奏請户部郎中王貞司門員外
郎齊推詳正勅格從之其月又請奏本司郎中裴潾司
門郎中文格本司員外郎孫革王永大理司直楊倞與
本司尚書崔植侍郎景重詳正勅格奏可至開成元年
三月刑部奏伏准今年正月十日制刑法科條頗聞繁
冗主吏縱捨未有所徴宜擇刑部大理官即令商量條
要害重脩格式務於簡當焚去冗長以正刑名者伏以
律令格式著自漢初其後經歴代増脩皇朝貞觀開元
又重删定理例精詳難議刋改自開元二十六年删定
格令後至今九十餘年中外百司皆有奏請各司其局
不能守至公其間或恩出一時便為永式前後矛盾是
非不同吏緣為姦人受其屈伏見自貞元已來累曽别
勑選重臣置院删定前後數四徒渉歴三十嵗卒未堪
行今若止令刑部大理官商量重脩格式遽焚冗長伏
恐奸吏翻縁此舞文伏請但集蕭昕删定建中已來制
勅分明比類删去前後矛盾及理例重錯者條流編次
具卷數聞奏行用所刪去者伏請不焚官同封印付庫
收貯仍慎擇法官處置省寺所斷刑獄有不當者官吏
重加貶黜所冀人知自効吏不敢欺上副陛下哀矜欽
恤之意勅㫖宜依至大中五年四月刑部及大理卿等
奉勑脩大中刑法律令為六十卷起貞觀二年六月二
十日至大中五年四月十三日凡二百二十四年雜勑
都計六百四十六門二千一百六十五條至十年五月
一日左衛率府倉曹参軍張戣集録律令格式條件
相類者一千一百五十條分為一百二十門號曰刑律
統類上之
景龍三年八月九日初應酬功賞頒依格式格式無文
乃始比例其制勅不言自今以後及永為常式者不得
攀引為例文明元年四月十四日勅律令格式為政之
本内外官人退食之暇各宜㝷覧仍以當司格令書於
在官㕔事之壁俯仰觀瞻使免遺忘錯誤開元十四年
九月三日勅如聞用例破勅及令深非道理自今已後
宜禁斷
貞元二年七月二十三日刑部侍郎韓洄奏刑部掌律
令定刑名大理申寃滯及諸州應奏之事並無諸司㝷
檢格式之文比年諸司毎有與奪若出檢尋下縁以生
奸法乃因之輕重又先明勅當司格令並書於㕔事之
壁此則百司皆合自有程式不唯刑部獨有典章訛弊
日深事須改正勅㫖宜委諸曺司各以本司雜錢置所
要律令格式其中要節仍准舊例録在官㕔壁左右丞
勾當事畢日聞奏其餘諸司於刑部檢事待本司冩格
令等畢日停
寳厯二年十月大理卿裴向進前本司丞盧紓所撰經
法要録十卷
太和四年七月大理卿裴誼奏當寺格後勑六十卷付
丞謝登伏准御史臺近奏從今已後刑部大理寺詳斷
刑獄並以最後勅為定
㑹昌元年九月庫部郎中知制誥淳于敬等奏准刑部
奏犯贓官五品已上合抵死刑請准獄官令賜死於家
者伏請永為定式勅㫖宜依
　　議刑輕重
武德九年八月吏部尚書權檢校左武衛大將軍長孫
無忌被召不觧佩刀入東上閣門尚書右僕射封德彛
議以監校尉不覺合死無忌誤帶入徒三年罰銅二十
斤詔從之大理少卿戴胄駁曰校尉不覺與無忌帶入
同為誤耳臣子之於君父不得稱誤准律云供御湯藥
食飲舟船誤不如法者皆論死陛下若録功捨過非憲
司所决若當罪據法罰銅未為得中太宗曰法者非朕
一人之法也何得以無忌國親便欲阿之更令重議德
彞執議如初胄又駁曰校尉緣無忌致罪法當輕若論
其過誤則是其情一也生死頓殊敢以固請乃免校尉
死刑　其年九月盛開選舉或有詐偽資䕃者上令自
首不首者死俄有詐䕃者大理少卿戴胄斷流上曰朕
下勅不首者死今斷流示天下以不信卿欲賣獄乎胄
曰陛下當即殺之非臣所及今既付所司臣不敢虧法
上曰卿自守法而令我失信耶胄曰法者國之所以布
大信于天下言者當時怒之所發耳陛下發一朝之忿
而曰殺之既知不可寘之於流此乃忍小忿而存大信
若順忿違信臣竊為陛下惜之上曰法有所失公能正
之朕何憂也
貞觀元年三月蜀王府法曺參軍裴宏獻駁律令不便
于時者三十事宏獻於是與房𤣥齡建議以為古者五
刑刖居其一及肉刑既廢制為死流徒杖笞五等以備
五刑今復設刖是謂六刑然减死意在於寛刖足又加
煩峻乃與八座定議奏聞於是又除斷趾法改為加役
流三千里作三年又舊條兄弟分後䕃不相及連坐俱
死祖死孫配流㑹有同州人房强弟任綂軍於岷州以
謀反伏誅强從坐太宗嘗録囚徒聞其將死令百寮詳
議𤣥齡等復定議曰按禮孫為王父尸案令祖有䕃孫
之義然則祖孫親重而兄弟屬輕應重反流合輕反死
據理論情深為未愜請定律祖孫與兄弟緣坐俱配流
其以惡言犯法不能為害者情狀稍輕兄弟免死配流
為允從之
十一年五月上問大理寺卿劉德威曰近來刑網稍宻
何也對曰誠在君上不由臣下主好寛則寛好急則急
律文失入减三等失出减五等今則反是失入則無辜
失出則獲大罪所以吏各自愛競執深文畏罪之所致
耳太宗然其言由是失入者各依律文
十六年七月勅今後自害之人據法加罪仍從賦役(自/隋)
(季政亂徵役繁多人不聊生又自稱為折手跛足以/避征戌或自戕折無頼之徒故習未除故立此例)
十八年九月茂州童子張仲文忽自稱天子口署其流
輩數人為官司大理以為指斥乗輿雖㑹赦猶斬太常
卿攝刑部尚書韋挺奏仲文所犯止當妖言今既㑹赦
即當免死上怒挺曰十五年懐州人呉至浪入先置鈎
陳口稱天子大理刑部皆言指斥乗輿咸斷處斬今仲
文稱妖乃同罪異罰卿乃作福于下而歸虐于上耶挺
拜謝趨退自是憲司不敢以聞數日刑部尚書張亮復
奏仲文請依前以妖言論上謂亮曰韋挺不識刑典以
重為輕當時怪其所執不為處斷卿今日復為執奏不
過欲自取删正之名耳屈法要名朕所不尚亮黙然就
列上因謂之曰爾無恨色而我有猜心夫人君含容屈
在於我可申君所請屈我所見其仲文宜處以妖言二
十一年刑部奏言准律謀及大逆父子皆坐死兄弟處
流此則輕而不懲望請改重法制遣百寮詳議司議郎
敬播議曰昆季孔懐天倫雖重比于父子情理已殊生
有异室之文死則别宗之義今有髙官重爵本䕃惟逮
子孫胙土析圭餘光不及昆季豈有不霑其䕃輙受其
辜背理違情恐為太甚必其反茲春令踵彼秋荼創刺
骨於道德之辰建深文於刑措之日臣將不及物誰謂
宜詔從之
永徽二年七月二十五日華州刺史蕭齡之前任廣州
都督受左智逺及馮盎妻等金銀奴婢等詔付羣臣議
奏上怒令於朝堂處盡御史大夫唐臨奏曰臣聞國家
大典在于刑賞古先哲王惟刑是恤今天下太平合用
堯舜之典比來有司多行重法叙勲必湏刻削論罪務
從重科非是憎惡前人止欲自為身計今議齡之之事
有輕有重重者至流輕者除名以齡之受委大藩贓罪
狼藉原情取事死有餘辜然既遣詳終湏近法臣竊以
律為八議並依周禮舊文務其異於衆臣所以特制議
法禮王族刑於僻處所以議親刑不上大夫所以議貴
明知重其親貴議欲緩刑非為嫉其賢能謀致深法今
議官必於常法之外議令入重正與堯舜相反不可為
萬代法臣既處法官敢不以聞詔遂配流嶺南
神龍元年正月趙冬曦上書臣聞夫令之律者昔乃有
千餘條近者隋之姦臣將弄其法故著律曰犯罪而律
無正條者應出罪則舉重以明輕應入罪則舉輕以明
重立夫一條而廢其數百條自是迄今竟無刋革遂使
死生㒺由乎法律輕重必由乎愛憎受罰者不知其然
舉事者不知其犯臣恐賈誼見之必為之慟哭矣夫立
法者貴乎下人盡知則天下不敢犯耳何必飾其文義
簡其科條哉夫科條省則下人難知文義深則法吏得
便下人難知則暗陷機穽矣安得無犯法之人哉法吏
得便則比附而用之矣安得無弄法之臣哉臣請律令
格式復更刋定其科條言罪直書其事無假文飾其以
准加减比附量情及舉輕以明重不應得為而為之類
皆勿用之使愚夫愚婦聞之必悟則相率而逺之矣亦
安有知而故犯哉茍有犯者雖貴必坐則宇宙之内肅
肅然咸服矣故曰法明則人信法一則主尊書曰刑期
無刑誠哉是言
開元十年十月前廣州都督裴伷先下獄中書令張嘉
貞奏請决杖兵部尚書張說進曰臣聞刑不上大夫以
近於君也故曰士可殺不可辱臣今秋巡遣中途聞姜
皎朝堂决杖流皎是三品亦有㣲功不宜决杖廷尉以卒
伍待之且律有八議勲貴在焉今伷先既不可輕豈可
决罰上然其言(嘉貞不可退而謂說曰何言事之深也/說曰宰相者時來即為豈能長據若貴)
(臣盡當可杖但恐吾等行當及之此/言非為伷先乃為天下士君子也)
天寳六年正月十三日勅自今已後所斷絞斬刑者宜
削除此條仍令法官約近例詳定處分
上元二年十二月十四日刑部奏准名律法云獄成謂
贓狀露驗及尚書省斷訖未奏䟽曰贓謂所犯之贓見
獲本物状謂殺人之類得状為驗雖在州縣並為獄成
若尚書省斷訖未奏即刑部覆訖未奏亦為獄成今法
官啇量若款自承伏已經聞奏及有勅付法刑名更無
可移者請獄成臣今與法官審加詳議將為稳便如天
恩允許仍永為常式勅㫖依二年六月十四日刑部奏
謹按五刑笞杖徒流死是也今准勑除削絞死唯有四
刑每定罪頒降死刑不免還計斬絞勅律平用法理難
明又應决重杖之人今式先無分析京城知是蠧害决
者多死外州見流嶺南决不至死决有兩種法開二門
勑㫖斬絞刑宜依格律處分至寳應元年九月八日刑
部大理奏准式制勅處分與一頓杖者决四十至别與
一頓及重杖一頓並决六十無文至死者望請式處分
又制勅或有令决痛杖一頓者式文既不載杖數請准
至到與一頓决六十並不至死勅㫖依至建中三年八
月二十七日刑部侍郎任宏奏其十惡中惡逆已上四
等罪請准律用刑其餘犯别罪應合處斬刑自今已後
並請决重杖一頓處死以代極法重杖既是死刑諸司
使不在奏請决重杖限勅㫖依
元和二年十一月斬李錡并男師囬於子城西南隅初
詔書削錡屬籍宰臣鄭絪李吉甫等議其所坐親䟽未
定乃召兵部郎中蔣武問曰詔罪錡一房當是大功内
耶武曰大功是錡堂兄弟即淮安王神通之下錡即淮
安王五代孫也淮安有大功于國陪陵配饗事著史册
今若以錡一人所為獲罪而上累淮安非也吉甫又問曰
錡親兄弟當連坐否武曰錡親兄弟即是若幽之子若
幽累著功勲死於王事即使錡之兄弟從坐若幽便當
籍没揆於典禮亦所未安宰臣頗以為然
五年五月勅李師古嘗經任待以始終雖是師道近親
典重宜有差降其妻裴氏及女宜於鄧州安置又勅李
宗奭比於凶逆自抵誅夷用戒猖狂合從孥戮兹從解
網貸以刑章特示令宏載寛緣坐其妻常氏及男女等
先收在掖庭並宜放出前數日上謂宰臣曰李師古雖
自襲祖父然朝廷待以始終其妻於師道即嫂叔也雖
曰逆人親屬量其輕重宜降等又宗奭雖抵嚴憲其事
情比之大逆亦有不同其妻士族也今與其子女俱在
掖庭於法皆似過深卿等曽留意否崔羣對曰聖情仁
惻罪止凶魁其妻子近屬倘獲寛恕實合宏覆之道上
遂出之准法逆人親屬得原免者唯止一身至是其奴
婢資貨悉令還付
長慶二年四月刑部員外郎孫革奏准京兆府申雲陽
力人張涖欠羽林官騎康憲錢米懲理之涖乘醉拉憲
氣息將絶憲男買得年十四將救其父以涖角觝力人
不敢揮觧遂將木鍤擊涖之首見血後三日致死者准
律父為人所毆子徃救擊其人折傷减比鬬三等至死
者依常律即買得合當死刑伏以律令者用防凶暴孝
行者以開教化今買得救父難是性孝非暴擊張涖是
心切非凶以髫丱之嵗正父子之親若非聖化所加童
子安能及此王制稱五刑之理必原父子之親春秋之
義原心定罪周書所以訓諸罰有權今買得生被皇風
㓜符至孝哀矜之宥伏在聖慈職當讞刑合申善惡謹
先具事由陳奏伏冀下中書門下商量勅㫖康買得尚
在童年能知子道雖殺人當死而為父可哀若從沈命
之科恐失原情之義宜付法司减死罪一等處分
寳厯三年京兆府有姑鞭婦致死者奏請斷以償死刑
部尚書桞公綽議以尊敺卑非鬭也且其子在以妻而
戮其母非教也遂减死焉
太和四年十二月刑部員外郎張諷大理少卿崔玘等
奏議親議貴事其一議親曰皇帝至太皇太后皇后親
有内外服同者皆在議條伏以親踈之序既有等衰即
雨露之恩皆宜沾洽此實皇王大猷自家刑國親九族
叶萬邦之㫖也近者綘州刺史裴鋭所犯贓罪至深陛
下以太皇太后之親下尚書省集議此乃陛下知刑賞
之理重與衆共之伏請今後親有任刺史監臨主守犯
贓罪得䝉减死者必重其過直以贓罪為汚累定刑流
决外其後子孫並不得任理人官及為監臨主守庻得
家知其耻人革非心其一議貴曰謹按禮經貴謂近於
君也非獨髙秩厚俸之為貴今後刺史非在朝文武職
事三品官任者於所部犯贓抵死罪並不得以刺史品
秩議貴徴司議條免所犯罪如先任在朝三品合在議
條者即准議親條决流外子孫皆不得任理人官及監
臨主守如有法官及本官推官不詳官品妄有引議請
科違勅罪其功勤賔故等有犯贓罪同者並請准親貴
之法勅官必任賢親貴無宜輕授罰不及嗣經訓具有
明文若坐子孫慮傷事理此一節宜且仍舊餘依
六年五月興平縣人管興因醉殺人而亡官捕其父囚
之興自歸有司請罪京兆尹杜悰御史中丞宇文鼎以
興自首免父之囚其孝可奬請免死詔兩省官參議皆
言殺人者死古今共守興不可免久不决上竟從京兆
尹御史中丞等議免死决杖八十配流靈州
開成三年五月刑部奏准今年二月八日赦書官典犯
罪不在此限者伏以律載贓名其數有六官典有犯並
麗刑科其間有入已者罪即懸别今請監主守將官物
私自貸用并借貸人及百端欺詐等不在赦限如將官
物還充公用文記分明者並請原免勅㫖宜依
㑹昌元年十二月都省奏准開成五年十二月十四日
中書門下奏准律竊盗五匹已工加徒流今自兩河南
北建于牧守所在為政寛猛不同或以百錢以下斃踣
至數十千不死輕重既違法律多以收禁為名法自専
行人皆異政然禁嚴則盗賊屏息閭里皆安政緩則攘
竊盗行平人受弊定其取捨在峻典刑自今已後天下
州府竊盗賊計贓幾貫須處極法臣等商量望委中書
門下五品已上尚書省四品已上御史臺五品已上與
京兆尹同議奏聞仍編入格令所冀巽懦者政無寛縱
剛猛者刑不至殘各奉朝章法歸畫一其强盗賊法律
已重不在此限仍委出使郎官御史及度支鹽鐡巡院
察訪務令遵守不得隳違者伏以竊盗本無死刑遂使
刑法不一臣等既奉詔㫖敢不盡心臣請自今已後大
不應竊盗賊贓至絹三匹即處極法如未滿二疋即任
節級科處不失罪人其計贓數即請准律以所在上估
絹為定其兩京及軍府浩攘之地或事繁一時制斷有
異則請許量情定罪務在得中然後法禁不虧刑名可
守勑㫖朝廷施令所貴必行合於事情方可經久自今
以後竊盗計贓至錢一貫已上處極法抵犯者便准法
處分不得以收禁為名其奴婢本主及親戚同居行盗
並許减等任長使酌度輕重處分如再四抵犯及有徒
黨須重懲不在此例
三年十二月澤潞劉稹平欲定其母裴氏罪令百寮議
之刑部大理等議曰周禮司㓂之職男子入於罪𨽻女
子入於舂槀漢律云妻子殁為奴婢鍾繇曰自古帝王
罪及妻子又晉朝議在室之女從父母之罰既適之婦
從夫家之罰謹按奴婢舂槀罪罰之類名則為重而非
罪刑然事出一時法由情斷裴氏為惡有素為奸已成
分衣固其人心申令安其逆志臣等參議宜從重典從
之
五年正月三日制節文據律已去任者公罪流已下勿
論公罪之條情有輕重茍渉欺詐豈得勿論自後公罪
有情状難恕並不在勿論之限大中四年正月勅攘竊
之興起於不足近日刑法頗峻盗竊者刑網一干便處
極法輕人性命重彼貨財既多殺傷且乖教化况非舊
章自應議改其㑹昌元年二月二十六日勅宜令所司
重詳定條流聞奏時刑部及大理卿同議奏請依建中
三年三月十四日勅每有盗賊贓估價自絹三疋已上
决設數不充量情科處
五年十月勅今後有官典犯贓及諸色取受但是全未
發覺已前能經陳首即准律文與减等如知事發已有
明兆雖未被追捕勘問亦不許陳首之限
乾符四年正月五日勅法律有去任勿論之條頗為僥
倖今後應删
　
　
　
　
　
　
　
　
　
　
　唐㑹要卷三十九
欽定四庫全書
　唐㑹要卷四十
　　　　　　　　　　　　　宋　王溥　撰
　　君上慎恤
武德二年二月武功人嚴甘羅行刼為吏所拘髙祖謂
曰汝何為作賊甘羅言飢寒交切所以為盗髙祖曰吾
為汝君使汝窮乏吾罪也因命捨之
貞觀七年十月三日殿中監盧寛持私藥入尚食厨所
司議當重刑上曰秖是錯誤遂赦之
三年三月五日大理少卿胡演進每月囚帳上覧焉問
曰其間罪狀亦或情有可矜何用皆以律斷對曰原情
宥過非臣下所敢上謂侍臣古人曰鬻棺之家欲歳之
疫非惡於人而利於棺故今之法司覆理一獄必求深
文欲成其考今作何得使平允王珪奏曰但選良善平
恕人斷獄允當者賞之即姦偽自息上曰古者斷獄必
訊于三槐九棘之官今三公九卿即其職也自今天下
大辟罪皆令中書門下四品已上及尚書議之至三月
十七日大理引囚過次到岐州刺史鄭善果上謂胡演
曰鄭善果等官位不卑縱令犯罪不可與諸囚同列自
今三品已上犯罪不須將身過朝堂聽進十四年十一
月十七日制决罪人不得鞭背初太宗以暇日閲明堂
見五臓之系咸附于背乃嘆曰夫箠五刑之最輕者也
豈容以最輕之刑而或致戕之古帝王不悟不亦悲夫
即日遂下此詔
五年八月二十一日詔死刑雖令即决仍三覆奏在京
五覆奏遂以决前一日三覆奏决日三覆奏惟犯惡逆
者一覆奏著于令初河内人李好德風疾瞀亂妖妄之
言詔大興丞張藴古按其事藴古奏好徳顛病有徴法
不當坐治書侍御史權萬紀劾藴古貫屬相州好德兄
厚為其刺史情在阿縱遂誅好徳既而悔之故有此詔
上元元年閏四月十九日赦文自今已後其犯極刑宜
令本司依舊三覆
其年十一月九日勅前勅在京决死囚日進𬞞食自今
已後决外州囚第三日亦進𬞞食因謂三品已上曰今
曺司未能奉法在下仍多犯罪數行刑戮使朕數食空
飯公等豈不為媿宜各存心以盡匡救
六年十二月十日親録囚徒放死罪三百九十人歸于
家令明年來秋就刑其後應期畢至詔悉原之
七年十二月十二日詔三品已上犯公罪流私罪徒送
問畢日須進身
總章二年五月十一日上以常法外先决杖一百或致
殞斃乃下詔曰别於律外决杖一百者前後應五十九
條决杖既多或至於死其五十九條内有盗竊及蠧害
尤甚者今後量留一二條自餘四十七條並宜停
開元十二年四月勅比來犯盗先决一百雖非死刑大
半殞斃言念於此良用惻然今後抵罪人合滿杖並從
寛决杖六十一房家口移𨽻磧西其嶺南人移𨽻安南
江淮人移𨽻廣府劔南人移𨽻姚巂州其磧西姚雋安
南人各依常式
天寳元年二月二十一日勅官吏准律應枉法贓十五
疋合絞者自今已後特宜加至二十匹仍即編諸律著
為不刋
四年八月十二日勅刑之所設將以閑邪法不在嚴貴
於知禁今後應犯徒罪者並量事宜於諸軍効力
貞元八年十一月勅比來所司斷罪拘守科條或至死
刑猶先决杖處之極法更此傷殘惻隱之懐實所不忍
自今已後罪之死者先决杖宜停
十三年四月勅農事方興時雨猶少言念囚繫慮有滯
寃京城百司及畿内有禁囚李士政等六人合處極法
從寛典宜各决四十配流諸州其餘禁繫者委御史臺
與諸司計㑹勅到後五日内清理訖聞奏
元和四年二月勅自今已後在京諸司應决死囚不承
正勑並不得行决如事迹凶險須速决遣并有别處分
者亦令一度覆奏時右街功德使吐突承璀牒京兆府
稱奏勅令杖死殺人僧惠寂府司都不覆奏故有是詔
八年九月詔書减死戍邊前代羙政量其逺近宜有便
宜自今已後兩京及關内河南河東河北淮南山西東
西兩道州府犯罪繫囚除大逆及手殺人外其餘應入
死罪並免死配流天德五城諸鎮有妻兒者亦任自隨
又緣頃年已來所有配𨽻或非重辟使至逺遷有司上
陳又煩年限今後如有輕犯更不得配流五城
開成四年五月勅京城百司及府縣禁囚動經嵗月推
鞫未畢其有絶小事者亦數個月不速竆詰遷延時日
由官吏因循致茲留獄炎蒸在候寃滯難堪宜付御史
臺委裴元裕選强明御史三兩人各本司分閲文案清
理踈决聞奏如官吏稽慢亦具名銜聞奏其年十月勅
自今已後將勅决死囚不令覆奏者有司亦須准故事
覆奏太和二年二月刑部奏伏准今年正月三日制刑
獄之内官吏用情推斷不平因成寃濫者無問有贓無
贓並不在原免之限又准律文出入人罪合當坐者不
言有贓無贓令請准律科本罪不得原免勅㫖依
三年三月勅京畿之内萬類聚居觸刑章者多于天下
加以百役牽應由斯致咎若一一不恕則殺戮滋多應
京畿内見禁囚犯死者降一等從流當徙者以逺近節
級逓减一等處分
四年四月勅法寺用法或持巧詐分律兩端遂成其罪
既奸吏得計則黎庶何安今後宜令每書罪定刑但直
指其事不得舞文妄有援引仍須頒示天下長吏嚴加
覺察不得輙用奸吏如有此色當令停觧
八年四月勅朕比屬暇日周覧國史伏覩太宗因閲明
堂見五臓之系咸附于背乃制决罪人不得鞭背且人
之有生託於臓腑針炙失所尚致夭傷鞭撲茍施能無
枉横况五刑之内笞最為輕豈可以至輕之刑致重之
命朕恭承丕業思奉貽謀言念于茲載懐惻隱其天下
州府應犯輕罪人除罪伏巨蠧法所難原者其他過誤
罪狀及尋常公事違犯並宜准貞觀四年十一月十七
日制勅處分不得用鞭背刑自今年以後每立夏至立
秋已前犯罪人就州府常條之中亦宜量與務减仍速
為䟽理不得久令禁繫仍並委御史臺切加糾察永為
常式
咸通十四年五月勅慎恤刑獄大易格言語云如得其
情則哀矜而勿喜而獄吏苛刻務在舞文守臣因循罕
聞親事以此械繫之輩溢於狴牢逮捕之徒繫於簡牘
實傷和氣用致沴氛况時屬熇蒸化先茂育宜覃赦宥
以順生成其諸州府罪人並委本道十日内速理或信
任人吏任情繫留觀察使判官本曺官必加懲譴
光化元年八月二十七日勅近日用刑皆隳舊例多黷
斧鑕鮮行鞭笞今後應天下州縣科斷罪人切湏明於
格律不得以軍法戮人
　　臣下守法
武德四年王世充竇建徳平大赦天下既而責其黨與
並令遷配治書侍御史孫伏伽上表諫曰今年十三日
發雲雨之制既云常赦不免皆赦除之非直赦其有罪
亦是於天下斷當許以更新因何世充建德部下赦後
又欲遷之此是陛下自違本心欲遣下人若何取法如
臣愚見經赦合免責諸欲遷配者並請放之則天下幸
甚
貞觀元年太宗欲正奸吏乃遣人以財物試之有司門
令史受餽絹一疋上怒將殺之民部尚書裴矩諌曰此
人受賂誠合受誅但陛下以物試之即行極法所謂陷
人於罪恐非道德齊禮之義上納其言謂百寮曰矩能
廷折不肯面從每事如此天下何憂不理其年温州司
户參軍桞雄於隨資妄加階級人有言之上令其自首
若不首與爾死罪因言是真竟不肯首大理推得其偽
處雄死罪少卿戴胄奏據法止合徒上曰我已與之斷
當合與死罪胄曰陛下既不即殺付臣法司罪不至死
不可酷濫上作色遣殺胄言之不已至四五然後赦之
仍謂之曰曹司但能為我如此守法豈畏濫有誅夷也
七年貝州鄃縣令裴仁軌私役門夫上欲斬之殿中侍
御史李乾佑奏曰法令者陛下制之於上率土遵之於
下與天下共之非陛下獨有也仁軌犯輕罪而致極刑
便乖畫一之理臣忝憲司不敢奉制
十四年尚書左丞韋悰勾司農木橦七十價百姓者四
十價奏其乾没上責有司召大理卿孫伏伽亟書司農
罪伏伽曰司農無罪上驚問之伏伽曰只為官木橦貴
所以百姓者賤倘官木橦賤百姓者無由賤矣但見司農
識大體而不知其過上悟謂悰曰卿識用不逮伏伽逺矣
遂罷司農罪焉
永徽元年正月有洛陽人李𢎞泰誣告太尉長孫無忌
謀反上令不待時而斬之侍中于志寧上䟽諫曰陛下
情篤功臣恩隆后戚以無忌横遭誣告事並是虛故戮
告人以明賞罰竊據左𫝊聲子曰賞以春夏刑以秋冬
順天時也又按禮記月令曰孟春之月無殺昆蟲省囹
圄去桎梏無肆掠止獄訟又漢書董仲舒曰王者欲有
所為宜求端於天天道之大者在於隂陽陽為徳隂為
刑刑主殺而徳主生陽常居大夏以生育長養為事隂常
居大冬而積於虛空不用之處以此見天之任德不任
刑也臣伏願陛下暫迴聖慮察古人言儻䝉垂納則生
靈幸甚䟽奏從之
上元三年九月七日左威衛將軍權善才右監門中郎
將范懐義並為斫昭陵栢木大理奏以官减外並除名
上特令殺之大理丞狄仁傑執奏稱不當死上引入謂
曰善才斫陵上栢是我不孝必須殺之仁傑又執奏上
作色令出仁傑進曰臣聞逆龍鱗忤人主自古以為難
臣愚以為不然居桀紂時則難堯舜時則易臣今幸逢
堯舜不懼比干之誅昔漢文時有盗高廟玉環張釋之
廷諍罪止棄市魏文將斬一人辛毗引𥚑而諌亦見納
用且明主可以理奪忠臣不可以威懼今陛下不納臣
言臣恐瞑目之後羞見釋之辛毗於地下也陛下作法
縣之於象魏徒罪死罪具有等差豈有犯非極刑即令
賜死法既無常則萬姓何以措手足陛下必欲變法請
從今日為始古人云假使盗長陵一坏土陛下何以加
之今陛下以昭陵一株栢殺二軍將千載之後謂陛下
為何主此臣所以不敢奉詔殺善才陷陛下於不道上
意乃觧謂仁傑曰既能為善才正我豈不能為我正天
下也
神龍元年正月韋月將上變告武三思謀逆中宗大怒
命斬之大理卿尹思正以發生之月執奏以為不可行
刑竟决杖流嶺南三思令所由因以非法害之思正又
固爭之三年節愍之誅武三思事變之後其詿誤守門
者並配流未行有韋氏黨宻奏請盡誅之上令鞫斷大
理卿鄭惟忠奏曰今大獄始决人心未寧若更改推必
遞相驚恐則反側之子無由自安遂依舊斷
開元二年八月監察御史蔣挺有犯勅朝堂杖之黄門
侍郎張廷珪執奏曰御史憲司清望耳目之官有犯當
殺即殺當流即流不可决杖以士可殺不可辱也
十八年四月日冀州武强縣令裴景仙犯乞取贓積五
千匹事發上大怒令集衆殺之大理卿李朝隱奏曰景
仙緣是乞贓罪不至死又景仙曽祖故司空寂徃屬締
構即首参元勲載初年中家陷非罪凢其兄弟皆被誅
夷唯景仙獨存今見承嫡據贓未當死坐准犯猶入議
條十世宥賢功實宜録一門絶祀情或可哀願寛暴市
之刑俾就投荒之役則舊勲不棄平典斯允手詔不許
朝隐又奏曰有命自天處之極法生殺之柄人主合専
輕重有條臣下當守枉法者枉理而取十五匹便抵死
刑乞取者因乞為贓數千匹止當流坐若今乞取得罪
便處斬刑後有枉法當科欲加何辟所以為國惜法期
守律文非敢以法隨人曲矜仙命射兎魏苑驚馬漢橋
初震皇赫竟從廷議豈威不能制而法貴有常又景仙
曽祖實為元勲恩倍常數若寂勲都弃仙罪特加則叔
向之賢何足稱者若敖之鬼不其餒而捨罪念功乞垂
天聼遂决杖一百配流
元和三年三月御史中丞盧坦奏前山南西道節度使
桞晟授任方隅所寄尤重至於敕令理合遵行一意歸
朝固違明㫖復修貢賦有紊典章伏請付法又奏前浙
東觀察使閻濟羙到城亦有進獻當時勘者稱離越州
後方見敕文道路已遥付納無處既經恩赦須為商量
將誡來者之心必舉贖刑之典已書罰訖伏准今年正
月制自今已後諸道長吏有離任赴閤庭者並不得取
本道財物妄稱進奉茍有違越必舉憲章桞晟等既違
新令不敢不奏上曰山南所進與桞晟不相關先釋放
訖閻濟羙制書頒下之時㝷離本道身已在近物須有
歸以此奏請進納非敕文所革之意其罰亦宜釋放坦
既奏晟濟美二人皆當罪上召坦等褒慰久之曰晟等
所獻皆是家財朕已許原不可失信坦奏曰敕令陛下
大信也天下皆知之今二臣違令是不畏法陛下奈何
受小利而失大信乎上曰朕已受之如何坦曰歸之有
司不入内蔵使四方知之以昭聖德上嘉納之
六年九月富平縣人梁悦為父報仇殺人自投縣請罪
勅復讎殺人故有彞典以其申寃請罪視死如歸自詣
公門發於天性志在殉節本無求生寧失不經特减死
宜决一百配流循州於是史官職方員外郎韓愈獻復
讎議曰伏奉今月五日勅復讎據禮經則義不同天徴
法令則殺人者死禮法二事皆王教大端有此異同固
宜辨論宜令都省集議聞奏者伏以子復父讎見於春
秋見於禮記見於周官見於諸子史不可勝數未有非
而罪之者也最詳於律而律無其條非闕文也蓋以為
不許復讎則傷孝子之心而乖先王之訓許復讎則人
將倚法專殺無以禁止其端矣夫律雖本於聖人然執而行
之有司也經之所明者制有司者也丁寧其義於經而深没
其文於律者其意將使法吏一斷於法而經術之士得
引經而議也周官曰凢殺人而義者令勿讎讎之則死
義宜也明殺人而不得其宜者子得讎也如百姓相讎
者也公羊𫝊曰父不受誅子復讎可也不受誅者罪不
當誅也誅者上施於下之辭非百姓相殺者也又周官
曰凡報讎者書於士殺之無罪言將復讎必言于官則
無罪也今陛下垂意典章思立定制惜有司之守憐孝
子之心示不自専訪議羣下臣愚以為復讎之名雖同
而其事各異或百姓相讎如周官所稱可議于今者或
為官吏所誅如公羊所稱不可行於今者又周禮所稱
將復讎先告於士則無罪者若孤稚羸弱抱㣲志而伺
敵人之便恐不能自言於官未可以為斷於今也然則
殺之與赦不可一例宜定其制曰凡有復父讎者事發
具其事由下尚書省集議奏聞酌其宜而處之則經律
無失其㫖矣
八年二月僧鍳虚付京兆府决重杖一頓處死仍籍其
財産鍳虛在貞元中以􁅳說丐斂用貨利交權貴恣為
姦濫事發中外掌權者便欲揺動之有詔復命釋其罪
時御史中丞師存誠不受詔翌日又宣旨吾要此僧面
詰其事非赦之也存誠又奏曰鍳虛陛下欲召之請先
貶臣然後取上嘉其有守遂令杖殺之
開元二年八月上御紫宸殿召御史中丞狄兼謩問李
伯展獄如何兼謩奏曰不知陛下疑何事李伯展盧行
簡及和州知場官盧元度已結奏訖並合處極法臣是
法官只知有法陛下若欲原宥時降恩即得上歎曰卿
守法如此吾無憂矣
　　定贓估
開元十六年五月三日御史中丞李林甫奏天下定贓
估互有髙下如山南絹賤貴不等賤處計贓三百即入
死刑貴處至七百已上方至死刑即輕重不侔刑典安
寄請天下定贓估絹每匹計五百五十價為限勅依其
應徵贓入公私依常式至上元二年正月二十八日勅
先准格例毎犯五百五十價估當絹一匹自今已後應
定贓數宜約當時絹估並准實錢庶叶從寛俾在不易
(刑部尚書/盧正已奏)
天寳六年四月八日勅節文其贖銅如情愿納錢毎斤
一百二十文若欠官物應徴正贓及贖物無財以備官
役折庸其物雖多止限三年一人一日折絹四疋若㑹
恩其物合免者停役
上元二年正月勅名利律評贓者皆據犯處當時物價
及上絹估評功庸者計一人一日為絹三尺牛馬驢騾
車亦同其船及碾磑邸店各依當時賃直庸雖多不得
過其本價自今已後應定贓數宜約當時絹估並准實
錢
元和三年正月勑今後應坐贓及他罪當贖者諸道委
觀察判官一人専勾當及時申報如蔽匿不申者節級
科貶如罪不應奏官長量情處置者其贓但准前申送
御史臺充本色給用仍差御史一人専知贓贖不得以
贓罰者其觀察判官差定後先具名聞奏
太和九年十月大理丞周太元奏准㫖條云雜物依工
估絹結贓所犯若干匹並無估定計折字者伏以監利
物與兩税物好惡有殊一例科决慮猶有屈今請盗換
兩税紬綾絹等物請依元盗換匹數結罪科斷更不估
定如盗换監利物雜麻布焦葛匹段絲線紙及諸色進
貢物不是兩税匹段等請准法式估定數依上絹結贓
科斷勅㫖依奏
大中六年閏七月勅應犯贓人其平贓定估等取所犯
處及所犯月上絹之價假有蒲州盗監巂州事發監以
價使依令懸覈即蒲州中估之監准蒲州上絹之價於
巂州决斷之類縱有賣價貴賤不同者亦宜依估為定
其年十月中書門下奏其犯贓人平贓定估等其外州
府比者雖准律文取當處上估絹或有不出土絹處縱
有出處亦慮結獄之時須為勘估因其貴賤便生異端
兼以州府絹價除果閬州外無貴於宋亳州上估絹者
則外州府不許有土絹及無土絹處並請一例取宋亳
州土絹估毎匹九百丈結計如所取得絹已費使及不
記得色目即請取犯處市肆見貨當處中估絹價平之
如不出絹處亦請以當處見貨雜用中估絹價平之庶
推勘有准斷覆無疑從之
　　論赦宥
貞觀二年七月上謂侍臣曰凡赦唯及不軌之輩古言赦
者小人之幸君子不幸一歳再赦善人喑啞凡養稂莠
者傷禾稼惠奸宄者賊良人昔文王作罰刑茲無赦夫
小仁者大仁之賊故我有天下已來不甚放赦今四海
安静禮義興行數赦即愚人常冀僥倖唯欲犯法不能
改過當須慎赦
證聖元年獲嘉縣主簿劉幾道上表曰臣聞小不忍亂
大謀小仁者大仁之賊竊以赦之為用復何益于國哉
若乃皇業權輿天地初闢嗣君即位黎元更始則時藉
夫非常之慶申以再造之恩必求之政術猶為未允况
乃時非變革代屬清平而輙降彼􁅜恩原茲罪罰者乎
是以歴觀夐古兩漢舊事匡衡儒學之俊才呉漢弼諧
之良輔至於讜言規主惟願勿赦劉先主亦嘗謂諸葛
亮曰我周旋陳元方鄭康成間每見啟告理亂之道備矣
曽不語赦也若劉景叔季玉父子歳歳赦宥何益于理
及後主嗣業蜀赦漸多故孟卿於衆中責費禕曰夫赦
者偏枯之物非明世所宜有也今主上仁賢百寮稱職
有何旦夕之急而數惠奸宄之徒上違天時下違人理
豈具瞻之羙所望於明德哉自是蜀政凌遲浸以彫弊
自皇家受命赦宥之澤可謂多矣近則一年再降逺則
毎歳無遺至若違法悖禮之徒無頼不仁之輩編户則
敓攘為業當官則贓賄是求莫不公然故犯了無疑憚
設使身嬰桎梏跡窘狴牢而元日之朝指其天澤重陽
之節佇降皇恩如其忖度或果釋免且下愚不移習性
難改雖頻肆𤯝毎放自新而見利忘義終焉不易用使
俗多頑悖時罕亷隅為善者不沐恩光作惡者獨承徼
倖若乃方正直言之士守善嫉惡之夫每欲攬轡埋輪
效鷹鸇而報國褰帷露冕去蝥賊以安人而遇赦無以
效其功閲恩無所施其巧古語云小人之幸君子不幸
其斯之謂也伏望逺覧匡呉陳鄭之說近㝷劉葛費孟
之談望今後頗莭於赦庻使黎民知警奸宄肅清
開成元年五月上御紫宸殿問宰臣曰為政之道自古
所難宰臣李石曰但朝廷法行即理上曰凡犯罪過人
不得赦宥
　
　
　
　
　
　
　
　
　
　
　
　唐㑹要卷四十
欽定四庫全書
　唐㑹要卷四十一
　　　　　　　　　　　　　宋　王溥　撰
　　㫁屠釣
武徳二年正月二十四日詔自今已後毎年正月九日
及毎月十齋日並不得行刑所在公私冝㫁屠釣
如意元年五月禁天下屠殺
聖厯三年㫁屠殺鳯閣舍人崔融議曰春生秋殺天之
常道冬狩夏苗國之大事豺祭獸獺祭魚自然之理也
一乾豆二賔客不易之義也上自天子下至庶人莫不
揮以鸞刀烹之鶴鼎所以充庖厨故能幽明感通人祗
輯穆百王千帝殊途同歸今若禁屠宰㫁弋獵三驅莫
行一切不許便恐違聖人之達訓紊明主之善經一不
可也且如江南諸州乃以魚為命河西諸國以肉為齋
一朝禁止百姓勞弊富者未革貧者難堪二不可也又
如貧賤之流刲割為事家業儻失性命不全雖復日戮
一人終慮未能禁絶但益恐嚇唯長姦欺外有㫁屠之名
内誠鼓刀者衆勢利依倚請託紛紜三不可也雖好生
惡殺是君子之用心而考古㑹今非國家之大體但使
順月令奉天經造次合禮儀従容中刑典自然人得其
性物遂其生何必改革方為盡善
景龍元年遣使江淮分道贖生以所在官物充直中書
舍人李義府疏曰江南水鄉採捕為業魚鼈之利黎元
所資雖雲雨之施有沾於末類而生成之惠未洽於平
人何則江湖之饒生育無限府庫之用支供易殚費之
若少則所濟何成用之儻多則常支有闕在于拯物豈
若優人且生鬻之徒唯斯是視錢刀日至網罟年滋弛
之一朝營之百倍未若逥救贖之錢物减貧戸之徭賦
治國愛人其福勝彼
景龍二年九月八日勅鳥雀昆蟲之屬不得擒捕以来
贖生犯者先决三十冝令金吾及縣市司嚴加禁㫁
先天元年十二月勅禁人屠殺雞犬
二年六月勅殺牛馬騾等犯者科罪不得官當䕃贖公
私賤𨽻犯者先决杖六十然後科罪
開元十八年三月二十八日勅諸州有廣造簺滬取魚
並宜禁㫁
二十二年十月十三日勅毎年正月七月十月三元日
起十三日至十五日並宜禁㫁宰殺漁獵
二十三年八月十四日勅两京五百里内宜禁捕獵如
犯者王公以下錄奏餘委所司量罪决責
天寶五載七月河南道採訪使張倚奏諸州府今後應緣
春秋二時私社望請不得宰殺如犯者請科違勅罪従
之
六載正月二十九日詔令屬陽和布氣蠢物懐生在扵
含養必期遂性其滎陽僕射陂陳留篷池自今以後特
宜禁㫁採捕仍改僕射陂為廣仁陂篷池為福源池
七載五月十三日勅文自今已後天下毎月十齋日不
得輒有宰殺
至徳二年十二月二十九日勅三長齋月並十齋日並
宜㫁屠釣永為常式
乾元元年四月二十二日勅毎月十齋日及忌日並不
得採捕屠宰仍永為式
建中元年五月勅自今已後毎年五月宜令天下州縣
禁㫁採捕弋獵仍令所司㫁屠宰永為常式并委州府
長吏嚴加搦捉其應合供陵廟並依常式
貞元六年正月二十八日勅毎年中和莭及九月九日
自今已後逼節放三日開屠
開元二年八月勅慶成莭宜令内外司及天下州府但
以素食不用屠殺永為常式
會昌四年四月中書門下奏正月五月九月㫁屠伏以
齋月㫁屠出扵釋氏縁國初風俗猶近梁陳卿相大臣
頗遵此教又弛禁不一只㫁屠羊宰殺驢牛其數不少
鼓刀者坐獲厚利糾察者皆受賄財比来人情共知此
弊臣等商量正月一嵗之首萬物生育之初諸起元日
㫁三日毎遇列聖忌日㫁一日家國崇𤣥祖之道竭嚴
奉之誠既以𢎞闡其風即須參用其教仍望准開元二
十二年十月二十日勅正月七月十月三元日各㫁屠
三日餘望並停縁㫁屠日數既少法令所宜畫一望委
御史䑓别條流聞奏従之
大中二年二月制爰念農耕是資牛力絶其屠宰須峻
科條天下諸州屠牛訪聞近日都不遵守自今以後切
宜禁㫁委所在州府長官並錄事叅軍等嚴加捉搦如
有牛主自殺牛並盗竊殺者宜准乾元元年二月五日
勅先决六十然後准法科罪其本界官吏不鈐轄即委
所在長吏莭級重加科責庶令止絶
五年正月勅畿甸及天下州應屠宰牛犢宜起大中五
年正月一日後三年内不得屠宰仍切加禁㫁如郊廟
饗祀合用牛犢者即以諸畜代之其年五月勅壽昌節
天下不得屠殺
咸通十一年六月勅文其京城久旱未降雨澤宜權㫁
屠宰
天祐元年九月勅乾和節文武百寮諸道進奏官准故
事扵寺觀說齋不得宰殺許酒菓脯醢
　　左降官及流人
貞觀十四年正月二十三日制流罪三等不限以里數
量配邉要之州十五年四月勅犯反逆免死配流人六
嵗之後仍不聽仕
垂拱四年十一月一日勅犯罪諸色授以文武逺官年
考未滿方便解退者宜令依舊重任績前考滿
長壽三年五月三日勅貶降官並令扵朝堂謝仍容三
五日装束至任日不得别攝餘州縣官亦不得通計前
後勞考
開元七年三月十六日勅左降入考未滿間重有犯應
解免及放歸田里者並申奏更據状輕重量貶若是五
流及餘犯自依常法
十年六月十二日勅自今以後準格及勅應合决杖人
若有便流移左貶諸色决訖許一月内将息然後發遣
其縁惡逆指斥乗輿者臨時發遣
天寳五載七月六日勅應流貶之人皆負譴罪如聞在
路多作逗留郡縣阿容許其停滯自今以後左降官量
情罪稍重者日馳十驛已上赴任流人押領綱典畫時
遞相分付如是更因循所由官當别有處分
十三載二月初九敕文左降官承前遭憂皆不得離任
孝行之道鬱而未通情禮之間深可哀恤如有此數並
宜放還仍申省計至服滿日准法處分自今以後編入
常式
乾元元年二月五日勅莭文其左降官非反逆縁坐及
犯惡名教枉法强盗賊如有親年八十以上及患在牀
枕不堪扶侍更無兄弟者許停官終養其流移人亦准
此
建中三年正月勅諸流貶人及左降官身死並許親屬
収之本貫殯葬其造蠱毒移鄉人不在此限
其年四月御史臺奏天下㫁獄一切請待讞報以正刑
名唯除殺人當罪自徒以上結竟者並徙置邉州京兆
尹嚴郢駁奏曰臣伏以徙置邉州者流之異名流罪者
有三等一例移配或恐未當其死罪除殺人之外又有
十惡重罪造偽刻印并主典偽用印及强盗光火等若
一切免罪徙邉扵法太輕不足懲戒其徒罪條目至多
或鬭毆爭競小有傷損或夫妻離異不犯義絶或養男别
姓或立嫡違式或私行度關或相冒合户如此之類不
可悉數今一切徙邉與十惡造偽同等即輕重懸殊又
准刑部格京城殷雜愆犯百端觸網陷刑徒罪偏廣若
皆送覆繫滯寔多其徒已下罪非除免官當及勅杖者
准外州縣例量事處分今若天下徒罪悉申所司皆待
讞報法司㫁結准式有程州縣禁囚動盈千百計毎月
徒配必不啻五六十人此則百姓動揺刑章紊撓又邉
州及近邊犯死及徒流者復何以處伏請下刪定使詳覆
然後施行從之
貞元三年五月詔停省天下州府官員其左降官仍舊
　十一年五月左降官于邵劉鄴並量移授官故事量
移六品以下官皆吏部考授至是特授之
元和三年閠十二月廬州奏量移官司户參軍員外置
同正員顔䪻母在揚州十二月二十七日身亡今請奔
喪者准貞元十八年五月十九日勅自今已後流人左
降官稱遭憂奔喪者宜令所司先奏聽進止
八年正月刑部侍郎王璠奏天徳軍五城及諸邉城配
流人臣等竊見諸處配流人毎逢恩赦悉得歸還唯前
件流人皆被本道重奏稱要防邉遂令沒身終無歸日
臣又見比年邉城犯流者多是胥徒小吏或是鬭打輕
刑據罪可原在邉無益伏請自今已後流人及先流人
等准格例滿日六年後並許放還冀扺法者足以悛懲
滿嵗者絶其愁怨従之
十二年四月勅應左降官流人不得補職及留連宴賞
如擅離州縣具名聞奏
其年七月勅自今已後左降官及責授正員官等並従
到任後經五考滿許量移今日以前左降官等及量移
未復資官亦宜准此處分考滿後委本任處州府具元
貶事例及到州縣月日申刑部勘責俾吏部量資望位
量移者仍毎季具名聞奏并申中書門下其曽任刺史
都督郎官御史并五品以上及常叅官刑部檢勘其所
犯事由聞奏中書門下商量處分其月勅左降官等考
滿量移先有勑令因循日久都不舉行遂使幽遐之中
恩澤不及自今已後左降官及責授正員官等宜並従
到後經五考滿量移今日已後左降謫逺等官量移未
復省官亦宜准此處分如是本犯十惡及指斥乗輿妖
言不順假托休咎反逆餘累及贓賄數多情状稍重者
宜具事由奏聞其曽任刺史督都郎官御史五品以上
常參官刑部檢勘具元犯事由聞奉並申中書門下商
量處分未滿五考已前遇恩赦者准當時即處分其復
資度數准元和二年六月二十七日勅諸道左降官等
經五考滿日許量移者具貶降官日授正員官或無責
授並請至五考滿然後許本任處申闕并餘左降官縁
任處州府多是遐逺至考滿日其有申牒稽遲致留滯
者其刺史本判官録事參軍等並請准天寳貞元两度
勅文依舊支給其本犯十惡等罪已有正名仍請依舊
従之　其年十月勅自今已後流人不得因事差使離
本處
十四年十一月吏部奏今請應責授官前制已改轉者
各勒依今任考數停替日便放東西合選時任自參選
不要及更有檢轄庶使人無凝滯事有指歸勅㫖依奏
長慶元年正月三日制應亡官失爵及放還流人如先
有荘田已經沒官被人請射作主如本主及子孫到並
委州府却還務令安業
四年四月刑部奏准其年三月三日起請准制以流貶
量移輕重相懸貶則降秩而已流為擯死之刑部論理
條件聞奏今謹詳赦文流為减死貶乃降資量移者却
限年數流放者便議歸還准今年三月勅文放還人其
中有犯贓死及諸色免死配流者如去上都五千里外
量移校近處如去上都五千里已下者則約一千里内
與量移近處如經一度两度移六年未滿者更與量移
亦以一千里為限如經三度两度量移如本罪不是减
死者請准制放還如左降官來復資遇恩滿五考者准
元和十二年九月勅與量移又准今年正月徳音諸色
流人與减一年除減外滿五年即放還収叙其配流在
徳音已後者不在減限又天徳五城流人准長慶元年
正月三日制以十年為限又限准三月十二日勅縱違
恩勅不在放歸限今請待十年滿即放歸仍任取配流
日計年數不在援引徳音減年之限制可之開成元年
二月勅貶責降資授正員官及曽經悞累停免未經引
用者並與進改左降官有事情可恕才用足稱者中書
門下量才處分
四年五月勅諸州府有責授六品以下正員官起今已
後宜委吏部許終四考滿與替仍先具事由申中書門
下取指檢不得同尋常員闕使用其年十月五日勅
節文今後流人宜准名例律及獄官令有身名者已後
聽赦無官爵者六年滿日放歸
㑹昌六年五月赦書莭文應徒流人在天徳振武者官
中量借糧種佃令耕田以為生業
大中三年六月勅先經流貶罪人歿扵貶所有情非惡
逆任經刑部陳牒許令歸葬絶逺之處仍量事給棺槥
四年正月勅徒流人比在天徳者以十年為限既遇鴻
恩許量减三年但使循環添換邉不闕人次第放歸人
無怨苦其秦原威武諸州諸闕先准格徒流人亦量與
立限止扵七年如要住者亦聽　其年十一月勅收復
成維扶等三州建立已定條令制置一切合同其已罪
配流人宜准秦原威武等州流人例七年放還　其年
五月御史臺奏起請赦書莭文流人該恩例須磨勘文
書雖曰放還尚為拘絆其人經三度量移者赦書後委
所在長吏子細檢勘無可疑者便任東西訖具名聞奏
臣今條流其流人毎毎量移之時請委刑部具先流甚
處相承牒准赦文當日放東西訖具名聞奏其流人未
有處分者請委刑部准此磨勘牒報本道并其事由報
臺庶免留滯五年十一月中書門下奏今後有配長流
及本罪合死遇恩得减等者並勒将妻同去有兒女情
願者亦聽如流人所在身死其妻等並許東西州縣不
任勾留情願住者亦聽
乾符元年九月十六日勅應殘疾篤廢犯徒流罪或是
連累即許徵贖如身犯罪不在免限其年十五以下者
准律文處分　五年五月二十六日刑部侍郎李景荘
奏配州府流人流刑三等流二千里至流三千里毎五
百里為一等准律諸犯流應配者二流俱役一年稱加
役流三千里役三年役滿及㑹赦免役者即扵配所従
户口例今後望請諸流人應配者依所配里數無要重
城鎮之處仍逐罪配之唯得就近勅㫖従之
　　酷吏
載初元年九月来俊臣主制大獄毎鞫囚不問輕重多
以醋灌鼻禁地牢中或盛之扵甕圍炙以火絶其餱糧
至有袖衣絮以噉之者又令寢處糞穢備諸苦毒但入
新開獄者自非身死絶不得出毎有制書赦宥囚徒俊
臣必遣獄吏盡殺之然後宣示公卿入朝黙邅収捕故
毎出必與家人訣曰不知重相見否其月於都城麗景
門内别置推事院(謂之新/開獄)作大枷凡有十號一曰定百
脈二曰喘不得三曰突地吼四曰著即承五曰失魂魄
六曰實同反七曰反即是八曰死猪愁九曰求即死十
曰求破家
天授二年正月御史中丞知大夫事李嗣真以来俊臣
等用法嚴酷上疏曰臣聞陳平事漢皇謀疎楚君臣乃
用黄金五萬斤行反間之術項王果疑臣下陳平反間
遂行今告事紛紜虚多實少當有兇慝焉知必無陳平
先謀疎陛下君臣後謀國家良善陛下昨語臣云我比
来已作此意是愚臣管測先天而天弗違至如羅織之
徒即疎開之漸陳平反間其逺乎哉王制曰凡用刑史
以獄成告于正正聽之以獄成告扵大司冦大司冦聽
之棘木之下與孤卿大夫公侯伯子男以獄成告于王
王命三公参聽之三公以獄成又告于王王三宥之然
後制刑臣竊見比日獄官一單車使推従萬事即定法
家隨㫁不令重推或有臨時使决不待聞奏此權由臣
下非審懼之法儻有寃濫何由可知况乎九品之官専
命推覆既不在秋官官省審復不由門下事非可久物
情駭懼老子云國之利器不可以示人今日假此威權
便是窺國家之利器也不可不慎
長壽元年有上封事人言嶺南流人有隂謀逆者乃遣
司刑評事萬國俊攝監察御史就案之若得反状便許
斬决國俊至廣州徧召流人擁之水濵以次加戮三百
餘人一時併命然後鍜錬曲成反状仍誣奏云嶺南道
流人咸有怨望若不推究為變不遥則天然其奏又命
攝監察御史劉光業王徳壽鮑思恭王大貞屈貞筠等
分往劔南黔中安南嶺南等六道案鞫流人扵是光業
誅七百人徳壽誅五百人其餘少者不减數百人時周
興来俊臣相次受制推究大獄又與侯思止王𢎞義郭
覇衛遂忠等招集告事者數百人共為羅織以陷良善
又造羅織經一卷其意㫖皆網羅前人織成反状海内
震懼道路以目麟臺正字陳子昂上書曰臣聞之聖人
出必有驅除蓋天人之符應休命也日者東南㣲孽敢
謀亂常陛下順天行誅罪惡咸服豈非天意欲彰陛下
神武之功哉而執事者不察天心以為人意惡其首亂
唱禍法合誅屠將息奸源窮其黨與遂使陛下大開詔獄
重設嚴刑兾以懲創于天下故大或流血小禦魑魅今
朝廷惶惶莫有固志海内傾聽以相驚恐愚臣昧焉竊
恐非五帝三皇伐罪弔人之意也頃年以来伏見諸方
告宻牽連至百千輩大抵所告以揚州為名及其窮竟
百無一實遂使奸惡之黨快意相讐睚眦之嫌即稱有
宻一人被訟百人滿獄使者推捕冠蓋如市或謂陛下
愛一人而害百人天下唱之莫知寧所伏願念之即天
下幸甚萬年縣主簿徐堅上疏曰臣聞書有五聽之道
慮失情實也令著三覆之奏恐致虚枉也比見有勑勘
當反逆命使者得實便行决殺人命至重死不可生儻
萬分之中有一不實欲訴無路懐枉誰明飲恨吞聲赤
族従戮豈不痛哉此不足肅姦逆而明刑典適所以長
威福而生疑懼臣望絶此處分依法覆奏則死者甘伏
知泣辜之恩生人歡悦見詳刑之意鳯閣舍人韋嗣立
上疏曰臣聞堯舜之日畫其衣冠文景之世幾致刑措
厯兹千載以為美談今四海多銜寃之人九泉有抱痛
之鬼並自揚蔡之後刑獄漸興用法之伍務扵窮竟連
坐相牽數年不絶遂使巨姦大猾伺隙乗間内包豺狼之
心外示鷹鸇之跡隂圖潜結共相影㑹至以似是之言
成不赦之罪皆深為巧詆恣行楚毒人不勝痛便乞自
誣公卿士庶連頸受戮道路籍籍雖知非辜而鍛鍊已成
辨占皆合縦皋陶為理于公定刑則謂汙宫毁柩猶未
塞責雖陛下仁慈哀念恤獄緩死及覽辭状便已周宻
皆謂勘鞫得情是其實罪雖欲寛舍其如法何扵是小
乃身誅大則族滅相縁共坐者不可勝言此豈宿構讐
嫌将申報復皆圖茍成功效有求官賞當時稱贓謂為
羅織弄法侮文傷人實甚且如仁傑元忠俱罹枉陷被
勘鞫之際亦皆已自誣向非陛下至明無以省察則葅
醢之戮已及其身欲望輸忠聖世安可復得陛下擢而
升之遂名為良輔國之棟幹稱此二人何乃前非而後
是耶誠由枉陷與甄明耳陛下倘録垂拱以来伏法者
並追還官爵縁累之徒普霑恩造如此則天下皆知比
所陷罪元非陛下之意監察御史魏靖上疏曰夫酷吏
者資矯佞以事君行刻薄以臨下矯佞似乎用意刻薄
類乎無私侮憲害公弄權骩法臣見周興来俊臣等恣
意騁暴縦虐含毒讐疾在位安忍朝臣罪隨情加刑隨
意改當其時也囹圄如市朝廷以目既而神靈不昧寃
魂有託竊見来俊臣身處極法者以其羅織良善屠陷
忠賢籍沒以勸将来明戮以謝天下臣又聞之道路上
至聖主傍洎貴臣明知有羅織之事矣使臣既死推者
獲㓛胡元禮超遷裴談受榮賞中外稱慶朝野載安破
其黨者既能賞不逾時被其陷者豈可銜寃累嵗且稱
反之徒須反状唯據片辭即請行刑拷楚妄加疑似何
限臣又聞之郭覇自刺而唱快萬國俊被傷而遽亡崔
獻可臨終膝拳扵項李仁敬将死舌至扵臍備在人謡
不為虚説伯有晝見殆無以過此亦羅織之一據也臣
以至愚不識大體倘使平反者數人衆共詳覆来俊臣
等所推大獄庶鄧艾獲申扵今日孝婦不濫扵昔時矣
后悟乃下詔以来俊臣所推鞫人身死籍沒者令三司
重檢勘有寃濫者並皆雪寃聖厯元年則天謂侍臣曰
往者来俊臣等推制獄朝臣遞相牽引咸承反逆中間
疑有枉濫更遣近臣就獄親問皆得手状承引不虚近
日俊臣死更無聞有反者然則已前受戮者不有寃濫
耶夏官侍郎姚元崇對曰比破家者皆是枉酷自誣告
者持以為功天下號為羅織甚至陛下令近臣就獄親
問者近臣亦不得自保何敢動揺今日已後臣之一門
百口保見在内外官吏無反者乞陛下得告状収掌更
不須推則天大恱曰以前宰相皆順成其事陷朕為淫
刑之主
萬嵗通天二年九月初契丹平命邠寧道大總管河内
王懿宗按撫河内諸州懿宗所過殘酷有犯法應死者
必生取膽然後殺之雖流血盈庭言笑自若先賊帥何
阿小攻陷冀州亦多屠害士女故時人號懿宗阿小為
兩河語曰唯此兩河殺人最多嫉之甚矣
神龍元年三月二日制故司僕少卿徐有功執事平恕
追贈越州都督特授一子官又以劉光業王徳壽王處
貞劉景陽屈貞筠丘神勣来子珣周興来俊臣魚承曄
王景昭索元禮傅遊藝王𢎞義張知黙裴籍焦仁亶侯思止
郭覇李敬仁皇甫文備鮑史恭等二十三人自垂拱已
来枉濫殺人所有官爵並令追奪唐奉一李秦授依前
配流至開元二年二月一日勑周利貞裴談張福正張
思敬王承劉暉楊允姜暐封行已魚承曄張知黙衛遂
忠公孫琰鍾思㢘等十三人皆為酷吏比周興来俊臣
侯思止等事跡稍輕並宜放歸田野終身勿齒至十三
年三月十一日勅周酷吏来子珣等身在者冝長流嶺
南身沒子孫亦不許仕劉景陽丘神勣劉暉王景昭李
嘉言魚承暉皇甫文備傅逰藝宜配嶺南身沒子孫亦
不許干仕進
寶應元年貶御史中丞敬羽為道州刺史尋有詔殺之
(初肅宗收復兩京時刑官多以失出得罪自毛若虚敬/羽以深文巧詆相繼為中丞皆為上所親信乃作大枷)
(有□鼈榆著即悶絶又掘地為坑實以棘刺以敗席覆/之領囚臨坑訊之多墜其中萬刺攅之以就死又有裴)
(昇畢曜亦以酷聞當/時有毛敬裴畢之稱)
貞元二十一年二月貶京兆尹李實為通州長史實為
京兆尹目國哀已後殘害人吏悉不聊生無辜斃踣者
甚衆及譴日市井歡呼爭投瓦礫間道乃免
元和十四年七月沂海觀察使王遂為衆所殺遂初到
鎮好以汙俗詆将卒日肆殘賊喜怒不中理其将王弁
乗人心不堪率衆為亂遂竟遇害始遂毎有笞撻其杖
率過制既遇禍監使封其杖来獻上命出示扵朝以作
誡焉
　　雜記
貞觀十一年正月勅在京禁囚毎月奏自立春至秋分
不得奏决死刑十三年八月四日勅身體髪膚受之父
母不合毁傷比来訴競之人即自刑害耳目自今以後
犯者先决四十然後依法
十六年十月二十六日詔盗賊之作為害實㴱州縣官
人多求虚譽茍言盗發不欲陳告鄉村長正知其此情
遞相勸止十不言一假有被論先拘物主爰及鄰伍久
嬰縲絏有一扵斯實虧正化自今以後勿使更然
永徽五年三月制州胥吏犯贓一匹以上先决一百然
後准法
六年十一月二十七日詔投匿名書國有常禁凡厥寮
庶咸應具悉近遂有人向朝堂之側投書扵地藏其姓
名誣人之罪朕察其所陳皆極虚妄此風若扇為蠧方
㴱自今已後内外法司及别勅據事宜並依律文勿更
别為酷法其匿名書亦宜准律處分
永淳二年二月制官人犯法經㫁後得雪者並申尚書
省詳定若前被枉㫁及有妄雪者具状聞奏
延載元年勅盗公私尊像入大逆條盗佛殿内物同乗
御物
神龍三年八月七日勅反逆縁坐人應没官者年至十
六以上並配嶺南逺惡州為城奴
景雲二年九月二十六日勅新授官已上者不得更訴
屈
開元三年二月勅禁别宅婦人如犯者五品已上貶逺
惡州婦人配入掖庭
四年正月六日勅除長官以外因公事責决罰不過十
下其私事専執當者不得過二十
二十二年十月九日勅犯罪逃走者其贓即先徵納後
捉獲推勘贓數减少不在却還之限
天寳五載十一月五日其偽畫印宜用偽刻印鑄印之
例處分永為常式
九載十二月二十九日勅責情状専知官有二十减十
下自今已後判司縣令一人犯奪太守一季祿丞簿尉
一人有犯與縣令中下考三人已上既量事貶黜
建中元年二月十五日勅責情状宜准格式處分至正
元六年十一月八日勅自今已後太守縣令有犯贓者
宜令加常式一等
至元年建丑月二十一日京兆尹魏少逰奏令長職在
親人丞簿尉有犯無不委悉比来各相䝉蔽悉狥人情
百姓艱辛職由於此今已後丞簿尉有犯贓私連坐縣
令其罪减所犯官二等冀遞相管轄不得為非勅㫖依
天下諸州准此
乾元元年二月五日勅節文州縣佐官已下笞杖不得
過十下已上須取長官處分
廣徳元年七月十一日勅節文應天下刑獄大理正㫁
刑部詳覆下中書門下處分
元和六年三月二十七日御史臺奏决囚准令以未後
者不得申時如州府及諸司已至未後者許至来日仍
請勒本司官准制與御史同監引决従之
長慶二年九月勅應犯贓罪今後不得以散試官當罪
元和三年四月勅應勲官及六品以下階宜准散試官
例不得當罪
大中五年四月應勅諸道州府及京諸司所有推勘奏
狀宜令具小節目狀扵大狀前同進(今天下謂之小/狀自此始也)
七年四月六日勅法司㫁罪毎脊杖一下折法杖十下臀
杖一下折笞杖五下則吏無逾制法守常規
　
　唐㑹要卷四十一
欽定四庫全書
　唐㑹要卷四十二
　　　　　　　　　　　　　宋　王溥　撰
　　厯
武德元年五月太史令唐儉丞𫝊奕上言東都道士傅
仁均能為厯算於是下詔令仁均與儉等議造唐厯是
歲九月厯成仁均奏新術七事其一曰昔洛下閎以漢
武太初元年歲在丁丑更厯起元元在丁丑今大唐以
戊寅年受命甲子日登極所造之厯即上元之歳歳在
戊寅命日又起甲子以三元之法一百八十去其積歲
武德元年戊寅為上元之首則日月如合璧五星如連
珠合於今日其二曰堯典云日短星昴以殷仲冬前代
造厯莫能允合臣今創法五十餘年冬至輙差一度則
却檢周漢千載無違其三曰經書日蝕毛詩為先十月
之交朔日辛夘臣今立法却推得周幽王六年十月辛
夘朔蝕即明其中間並皆符合其四曰春秋命厯序云
魯僖公五年壬子朔旦冬至諸厯莫能符合臣今造厯
却推僖公五年春正月壬子朔旦冬至則自斯以降並
無差爽其五曰古厯日蝕或在于晦或在二日月蝕或
有望前或在望後臣今立法月有三大小則日蝕常在
于朔月蝕常在于望却檢魯史並無違爽其六曰前代
造厯命辰不從子半命度不起虚中臣今造厯命辰起
子半命度起于虚六度命辰得中于子符隂陽之始㑹
厯術之宜其七曰前代諸厯月行或有晦猶東見朔以
西朓臣今以遲速定朔永無此病疏奏上善之擢拜仁
均員外散騎常侍尋改太史令明年遂施行戊寅元厯至
武德三年大史奏正日望及二月八日朔當蝕比不效
其後中書令封德彛奏言厯詔吏部郎中祖孝孫考其
得失孝孫使算學博士王孝通以甲辰厯法駁仁均所
繆仁均援引答難孝孫乃畧去尤疏濶者餘依仁均舊
時武德六年九月詔大理卿崔善為考正厯數善為所
改凡三十餘條至貞觀元年將仕郎李淳風又奏駁太
史􁅝十有八事詔下善為課二家得失其七改從淳風
餘一十一條並依舊也
十四年十一月甲子朔旦冬至初(太史令𫝊仁均定/厯以癸亥為朔旦)詔
下公卿八座詳議公卿已下奏曰伏見李淳風表猶古
厯分目于子半勘得今歲十一月甲子朔子初一刻冬
至故太史令傅仁均欲茍異張曹𤣥法减餘稍多子初
為三刻用乖天正又南宫子明薛頤等並云自初及半
日月全未相風子午之法推校春秋已來晷度薄蝕事
皆符合奏勑付所司集衆詳加考定謹與國子祭酒孔
頴達等一十一人尚書八座參議得失惟仁均定朔事
有微差淳風推校理尤精密請從淳風議至十八年太
史丞李淳風與司厯使士通等上言故太史令傅仁均
武德初定厯代已來日月薄蝕或差于朔望者此由一
月大一月小晦朔或致參錯應所制法三大三小日月
之蝕必在朔望今依仁均造法一十九年為一章以定
朔望之期然次年九月後四月頻大即仁均之術于古
法有違詔令集諸解厯者詳之不能定其後制令所造
厯還依𫝊仁均平朔法迄于麟德元年至二年十月二
十日以袐閣郎李淳風所撰麟德厯頒于天下詔曰朕
仰觀九曜傍總五家去其繁衍裁以要密古所未通今
即備載而改之初占厯歲推甲子得於天正合朔之夜
應以嘉祥五緯若連珠二曜如合璧此授農升平可致
昔洛下閎漢厯律云後八百歲當有聖人受之自此以
來將年八百矣當仁朕亦何讓宜即宣布永為詔範可
名曰麟德来年以後行用之又太史瞿曇羅上經緯厯
法九卷詔令與麟德厯參行
𢎞道元年十二月太史頒厯是月當小盡去八月有勑
來年正月宜用朔故加癸未焉三十日癸未
神功二年閏十月二十六日制改正月為閏十月臘月
二日為正月一日臘月詔曰頃者所司造厯以臘月為
閏稽考史籍便紊舊章遂令歲之中晦仍見月重更尋
討果差一日可以本月為閏十月來月為正月是歲得
甲子合朔冬至
神龍元年太史丞南宫說奏麟德厯加時浸踈乃詔更
理乙巳厯至景龍中厯成詔令施用及睿宗即位寢廢不行
開元十六年八月十六日特進張說進開元太衍厯命
有司行用之(先是九年太史頻奏日蝕不驗詔沙門一/行刋定律厯上本顓頊下至麟德泊十五)
(年一行遂奉詔㫖成之因編以勒成一部經章十卷長/厯五卷厯議十卷立成法天竺九厯二卷古今厯書二)
(十四卷凡例奏章/一卷凡五十二卷)
乾元元年六月十七日頒山人韓頴等所造新厯每節
後加舊厯四刻代宗用郭獻之五紀厯
德宗用徐承嗣貞元厯
元和二年二月司天造新厯成獻之詔名元和觀象厯
　　渾儀圖
貞觀初李淳風上言靈臺候儀是後魏遺範法制踈略
難為占歩上因令淳風改造渾儀鑄銅為之至七年三
月十六日直太史將仕郎李淳風鑄渾天黄道儀成奏
之置于凝暉閣其制度以銅為之表裏三重下據准基
如十字末樹鼇足以表四極焉第一儀名六合儀有天經雙
規金渾規相結于四極之内備二十八宿十干三辰經緯三
百五十五度第二儀名三辰儀圜徑八尺有璿璣規黄道規
月逰規天宿短度七曜所行並備於此轉於六合之内第三
儀名四逰儀𤣥樞為軸以連玉衡逰筩而貫約拒地軸傍轉
于内又玉衡在樞之間而南北逰仰以觀天之辰宿下以識
器之晷度因撰法象志七卷以論前代渾儀得失之差
開元八年六月十五日左金吾衛長史南宫説奏渾天圖空
有其書今臣既脩九曜占書須要量校星象望請造兩枚一
進内一留曹司占驗許之至九年太史頻奏日蝕不效詔
改新厯沙門一行奏云今欲創厯立元須知黄道進退請更
令太史測候星度有司云承前唯依赤道推步官無黄道
逰儀無由測候時率府兵曹參軍梁令瓚待制于麗正書
院因起㳺儀本様甚為精宻一行乃上言曰黄道逰儀古
有其術而無其器以黄道隨天運動難用常儀格之故昔
人潛思皆不能得今梁令瓚創造此圖日道月交莫不自
然契合既于推步尤要望就書院更以銅為之庶得考驗星
度無有差舛從之至十二年造成又上疏曰舜典云在璿璣
玉衡以齊七政説者以為取其運轉者為樞持正者為衡皆
以玉為之用齊七政之變知其盈縮進退七政之所在即古
太史渾天儀也自周室衰㣲疇人喪職其制度儀象莫有傳
者漢興丞相張蒼首創律厯之學至武帝詔司馬遷等更造
漢厯乃定東西立晷儀下漏刻以追二十八宿相距晷度與
古不同故唐都分天部洛下閎運算轉厯今赤道厯度則其
遺法也後漢永元中左中郎將賈逵奏曰臣前上傅安等用
黄道度日月弦望多合近太史官一以赤道度之不與天合
願請太史官日月宿簿及星辰晷度與待詔星象考校奏可
得典星待詔姚崇等十二人皆曰星圖有規法日月實從黄
道官無其器不知施行甘露二年大司農中丞耿壽昌奏
以圖儀度日月行考驗天運日月行赤道至牽牛東井日
行十五度至婁角日行一度月行十三度此前代所共知
也是歲永元四年也明年始詔太史造黄道銅儀冬至
日在斗十九度四分度之一與赤道儀定差二度史官
以校日月弦望雖密近而不為望日銅儀黄道與度運
轉難候騐是以少條其事其後劉洪因黄道渾儀以考
月行出入遲速而後世理厯者不遵其法更從赤道命
之以騐賈逵所言差謬益甚此理之大惑也今靈臺鐵
儀後魏明元時都匠斛蘭所造規製朴畧度刻不均赤
道不動乃如膠柱不置黄道進退無准此據赤道月行
以騐入厯遲速多者或至十七度少者僅出十度不足
以上稽天象敬授人時近秘閣郎中李淳風著法象志
備載黄道渾儀法以玉衡旋規别帶日道傍引二百四十
九交以推月逰用法煩雜其術竟寢臣伏承㤙旨更造
㳺儀使赤道運行以追列舎之變因二分之中以立黄
道交于軫奎之間二至陟降凡二十四度黄道之内又
施白道月環用究隂陽朓朒之數動合天運簡而易從
足以制器垂象永傳不朽于是上親為制銘置之于靈
臺以考星度二十八宿及中外官與古經不同者凡數
十條又詔一行與梁令瓚及諸術士更造渾天儀鑄銅
為之若圓天之象上具列宿赤道及周天度數注水激
輪令其自轉一日一夜天轉一周又别立二輪絡在天
外綴以日月令得運行毎天西轉一匝日東行一度月
行十三度十九分度之七凡二十九轉有餘而日月㑹
三百六十五轉而日行匝仍置木櫃以為地平令儀半
在地上半在地下晦明朔望遲速有准又立二木人于
平地之上前置鍾鼓以候辰刻每一刻則自然擊鼓每
一辰則自然撞鍾皆于櫃中各施軸鈎交錯關鎻相持
既與天道合同當時甚稱其妙鑄成命之曰水運渾天
俯視圖置于武成殿前以示百寮無幾而銅鐵漸澁不
能自轉遂收置于集賢院不復行
　　測景
儀鳳四年五月太常博士檢校太史令姚𤣥辯奏于陽
城測景臺依古法立八尺表夏至日中測景有一尺五
寸正與古法同調露元年十一月十一日所得圭長一
丈二尺七寸
開元十二年四月二十三日命太史監南宫說及太史
官大相元太等馳傳往安南朗蔡蔚等州測候日影迴
日奏聞數年伺候及還京與一行師一時校之安南景
北極髙二十一丈六分冬至日影七尺九寸四分春秋
二分影二尺九寸三分夏至影在表南三寸三分(測影/使者)
(大相元太云交州望極緩出地三十餘度以八月自海/中南望老人星殊髙老人星下環星粲然其明大者甚)
(衆史不載莫辨其名大率去南極二十度已上其星/皆見乃古渾天家以為常沒地中伏而不見之所也)蔚州
横野軍北髙四十度冬至影一丈五尺八寸九分春秋
二分影六尺六寸二分夏至影在表北二寸九分此正
所為中土南北之極其即兖蔡許河南府滑太原等州
各有使往並差不同一行以南北日影校量用勾股法
筭之云大約南北極相去纔八萬餘里其諸州測影尺
寸如左林邑國北極髙十七度(冬至影在表北六尺九/寸定春秋分影在表北)
(二尺八寸五分夏至/影在表南五寸七分)安南都䕶府北極髙二十一度六
分(冬至影在表北七尺九寸四分定春秋分影在/表北二尺九寸三分夏至影在表南三寸三分)朗州
武陵縣北極髙二十九度五分(冬至影在表北一丈五/尺三分定春秋分影在)
(表北四尺四寸七分夏/至影在表北七寸七分)襄州(常春分影在表/北四尺八寸)蔡州武津
館北極高三十度八分(冬至影在表北一丈二尺三寸/八分定春秋分影在表北五尺)
(二寸八分夏至影在/表北一尺四寸四分)許州扶溝北極髙三十四度三分
(冬至影在表北一丈一尺五寸定春秋分影在表/北五尺三寸七分夏至影在表北一尺四寸四分)河南
府郜城北極髙三十四度七分(冬至影在表北一丈二/尺七寸一分定春秋分)
(影在表北五尺四寸五分夏/至影在表北一尺四寸九分)汴州浚儀大岳臺北極髙
三十四度八分(冬至影在表北三丈二尺八寸五分定/春秋分影在表北五尺五寸夏至影在)
(表北一尺/五寸三分)滑州白馬北極髙三十五度三分(冬至影在/表北一丈)
(三尺定春秋分影在表北五寸/六分夏至影在表北五寸七分)太原府(常春分影在/表北六尺)蔚
州横野軍北極髙三十度(冬至影在表北一丈五尺八/寸九分定春秋分影在表北)
(六尺六寸二分夏至影/在表北二尺二寸九分)
　　地震
貞觀十二年正月二十一日松叢二州地震壞人廬舎
二十年九月十五日靈州地震有聲如雷二十三年八
月晋州地震壞人廬舎壓死者五千餘人三日震十一
月五日又震
永徽元年四月一日又震六月十二日又震上以晉州
屢震謂羣臣曰朕政教不明使晉地屢有震動侍中張
行成曰天陽也地陰也陽君象陰臣象君宜轉動臣宜
安静今晉州地震彌旬不休將恐女謁用事大臣陰謀
且晉州陛下本封今地屢震尤彰其應伏願深思逺慮
以杜其萌
開元二十二年二月十八日秦州地震令倉部員外郎
韋伯陽宣慰又令左丞相蕭嵩致祭山川所損之家委
隨事處置聞奏(先是秦州百姓聞州西北地下殷殷有/聲俄而地震廨宇及居人廬舍悉崩毁)
(地裂而復合連時不定計/殺官吏及百姓四千餘人)
至徳元年十一月河西地震有聲坼裂陷廬舎張掖酒
泉尤甚二年三月河西又震
大厯四年二月十六日夜京師地震有聲如雷
建中四年三月甲子京師地震生毛或白或黄有長尺
餘者其年五月辛巳夜京師地又震
貞元二年十一月京師地夕三震巢鳥驚散東都闗輔
地並震
四年正月庚戌上御丹鳳門宣赦是夕京師地震辛亥
又震丁夘又震庚午又震詔脩政以答天譴癸酉又震
乙亥又震是月金州房州地震尤甚江溢山裂屋宇摧
壞至二月辛未又震甲申又震乙酉又震丙申又震己
未京師又震庚午又震三月甲寅又震四月丙寅又震
八月甲午又震其聲如雷上謂宰相曰朕寡徳地數震
當修政道以答災譴甲午又震
九年四月辛酉京師地震有聲如雷河中闗輔尤甚壞
屋壁廬舍或地裂湧出水
十年夏四月戊申京師地震癸丑又震
十三年七月乙未司天監奏今日午時地震從東來須
臾而止
元和七年八月京師地震上謂宰臣曰昨者地震草樹
皆動搖何祥也宰相李綘曰在昔𤣥元皇帝以大聖明
睿通于天人之理因周三川之震云天地之氣不
過其序若過其序人政亂也人政乖錯則上感陰
陽之氣陽伏而不能出陰迫而不能勝于是有地
震日蝕盖地載萬物日為君象政有感傷天地變
異春秋書之示戒用儆後王伏願陛下勉保䖍恭
之誡動以利萬物綏萬方為慮則變異自銷休徵
可致
九年三月丙辰嶲州地震晝夜八十震壞廬舍死傷者
百餘人
十五年閏正月京師地震半刻已下
太和九年四月京師地震瓦屋皆墮二年十一月乙丑
京師地震
大中三年十一月京師地震振武天徳靈武夏州鹽州
皆奏地大震壞軍城廬舍雲迦鎮使及荆南押防秋兵
馬小使並壓死儀卒死者數十輩
十四年五月庚戌京師地震山谷禽獸驚走
咸通八年五月丁未河中晋絳上言地大震廬舎壓仆
傷人
乾符三年雅州奏自六月地震至七月不止
　　日蝕
髙祖朝四　武德元年十月壬申朔四年八月丙戌朔
六年十二月壬寅朔九年十月丙辰朔
太宗朝十五　貞觀元年閏三月癸丑朔九月庚戌朔
二年三月戊申朔七月乙巳朔三年八月己巳朔四年
正月丁卯朔六年正月乙卯朔九年閏四月丙寅朔十
一年三月丙戌朔十二年閏二月庚辰朔十三年八月
辛未朔十七年六月己夘朔十八年十月辛丑朔二十
年閏三月癸巳朔二十二年八月己酉朔
髙宗朝十二　顯慶五年六月庚午朔乾封二年八月
己丑朔總章二年六月戊申朔咸亨元年六月壬寅朔
二年十一月甲午朔三年十一月壬申朔上元元年三
月辛亥朔調露二年四月乙巳朔十一月壬申朔開耀
元年十月丙寅朔永淳元年四月甲子朔十一月庚申
朔
天后朝十三　垂拱二年二月辛未朔四年六月丁亥
朔天授二年四月壬寅朔如意元年四月丙申朔長夀
二年九月丁亥朔三年九月壬午朔延載元年九月壬
午朔證聖元年二月己酉朔聖厯三年五月乙酉朔久
視元年五月己酉朔長安二年九月乙丑朔三年三月
壬戌朔九月庚寅朔
中宗朝二　神龍三年六月丁夘朔景龍元年十二月
己丑朔
睿宗朝一　太極元年二月丁夘朔
𤣥宗朝十七　先天元年九月丁夘朔開元三年七月庚
辰朔六年五月乙丑朔七年五月己丑朔九年九月乙
巳朔十二年閏十二月丙辰朔十七年十月戊午朔二十
年二月癸酉朔八月辛未朔二十一年七月乙丑朔二
十二年十二月戊子朔二十三年閏十一月壬午朔二
十六年九月丙申朔二十八年三月丁亥朔天寳元年
七月癸夘朔五載五月壬子朔十三載六月乙丑朔
肅宗朝二　上元二年七月己未朔既大星見至德元
年十月辛巳朔
代宗朝二　大厯三年己巳朔四年正月庚午朔
德宗朝七　貞元三年八月辛巳朔日有蝕之有司准
禮將伐鼓于社未許大常卿董晉奏曰伐鼓于社所以
責羣隂助陽光也所宣詔命不合經義奏請不報竟不
伐鼓六年正月戊戌朔先是有司奏元日太陽虧遂罷
朝㑹至時不蝕百寮稱賀七年六月庚寅先是司天奏
是日太陽虧至時以隂雲不見百寮稱賀八年十一月
壬子朔日有蝕之上不視朝司天監徐承嗣奏據厯數
合蝕八分今退蝕三分計减强半准占君盛明則隂匿
而潜退請宣示朝廷編諸史册詔付所司十年三月壬
寅司天奏四月癸夘朔太陽虧已後五刻食既未後五
刻復滿者舊例合宣行太常博士姜公復狀奏准開元
禮太陽虧皇帝不視事其朝㑹合停勑旨依奏至時隂
雲不見百官表賀十二年八月朔十七年五月壬戌朔
憲宗朝五　元和三年七月癸巳上謂宰臣曰昨太史
奏太陽虧及朔日上瞻如言皆騐其故何也又素服救
日之儀有何所憑李吉甫對曰日月運行遲速不齊凢
周天三百六十五度有餘日行一度月行十二度有餘
卒二十九日半而與日㑹又月行有南北九道之異或
進或退若晦朔之交又南北同道即日為月之所掩故
有薄蝕之變雖自然常數可以推歩然日為陽精當人
君之象若君行有緩急即日為之遲速稍逾常制為月
所掩即隂侵於陽亦猶人君行或失中應感所致故禮
記云男教不修陽事不得謫見于天日為之蝕婦順不
修隂事不得謫見于天月為之蝕古者日蝕則天子素服
而修六官之職月蝕則后素服而修六宫之職皆所以
懼天戒自省惕也君人者居物之上易為驕盈故聖人
制禮務乾乾夕惕以奉順天道茍徳備則天人合應百
福來臻陛下恭已嚮明日慎一日又顧憂天譴則聖德
益固昇平何逺伏望長保睿志以永無疆之休臣等不
勝欣感之至因與同列稱賀上深然其言謂吉甫等曰
書傳皆言天之交感妖祥應事蓋如卿說且素服救日
乃自貶之㫖朕自惟不德實懼有以致譴咎載深兢惕
卿等當悉務理匡我不逮也十年八月己亥朔十三年
六月壬子朔
穆宗朝一　長慶二年三月太禮院奏四月一日太陽虧
准開元禮其日廢務皇帝不視事居數日上謂户部尚
書韋綬曰災可禳福可禱乎對曰可以德禳宋景公善
言而妖星為之退舎是也福不可以求致故漢文帝於
祠祀命有司敬而不祈用能變已成之災享自致之福
著于史傳其理甚明今人或不慎行以祈災銷媚于神
而冀福至神茍有知當因致譴上深然其言
文宗朝三　太和八年二月壬午朔開成元年正月丙
辰朔二年十二月庚寅朔司天奏是日太陽虧至時隂
雪不見
武宗朝四　㑹昌三年二月庚申朔四年三月甲寅朔
五年七月丙午朔六年十二月戊辰朔
宣宗朝一　大中二年五月己未朔
昭宗朝一　天祐元年十月辛夘朔蝕在心宿初度十
五分之三
哀帝朝一　天祐三年四月癸未朔蝕在十三度屬趙
分太常禮院奏准故事伐皷于社皇帝素服避正殿百
官素服各守本局于㕔事前重行每等異位向日端立
俟復明而止
　　月蝕
髙祖朝八　武德元年九月丁巳望二年閏二月己夘
望四年十二月丁夘望六年六月庚申望十二月丁巳
望七年十一月乙夘望八年四月乙夘望九年十月庚
午望
太宗朝十八　貞觀二年二月壬辰望三年二月丁亥
望八月甲申望四年七月戊寅望六年六月丁酉望十
一月乙未望七年五月辛夘望九年九月戊申望十一
年九月丁酉望十三年正月乙未望十四年七月庚戌
望十二月丁未望十五年十二月乙酉望十七年十月
辛酉望十八年十月乙夘望二十一年八月庚申望二
十二年四月乙巳望二十三年十二月乙酉望
髙宗朝二十五　永徽元年六月壬午望十二月辛巳
望二年六月丁丑望十一月甲戌望四年十月癸巳望
五年九月戊子望顯慶二年閏正月甲辰望七月辛丑
望龍朔元年十一月丙午望二年五月甲申望麟德元
年九月庚申望乾封二年閏十二月辛未望總章元年
十二月庚申望咸亨元年六月丁巳望三年四月壬戌
望十月癸丑望四年四月庚午望上元二年八月丙戌
望儀鳳元年二月甲申望二年七月乙亥望永隆元年
九月乙酉望十二月丁酉望永淳元年三月戊申望二
年九月庚子望
天后朝十九　文明元年二月丁巳望八月甲午望垂
拱二年七月癸丑望三年十月乙巳望四年六月辛巳
望永昌元年十月甲子望載初元年四月辛酉望天授
二年十月乙酉望長夀二年二月乙亥望證聖元年七
月辛酉望通天二年六月乙酉望聖厯二年正月癸未
望三年正月丙寅望九月辛夘望大足元年九月乙酉
望長安二年九月庚辰望三年八月癸酉望四年正月
壬寅望七月戊戌望
中宗朝三　神龍元年正月丙申望二年十二月甲申
望景龍元年十月己丑望
睿宗朝二　景雲二年八月丁巳望太極元年三月乙
夘望八月辛未望
𤣥宗朝十一　開元二年十二月戊辰望三年十二月
壬戌望四年六月庚申望五年五月甲寅望六年十月
丙子望十年二月丁亥望十一年正月辛巳望七月戊
寅望十二年七月癸酉望天寳三年十一月丁未望
肅宗朝二　乾元二年二月癸酉望八月丁夘望
代宗朝二　寳應元年十二月庚申望永泰三年三月
辛未望
　蘓氏曰載月甚詳然仲尼脩春秋二百四十二年日
　星之變必書而月蝕不紀解之者云月諸侯道也外
　蕃象也彼有虧則王者中國之政勝矣故不謂為災
　或云蓋取詩人彼月而蝕則惟其常之義㑹要亦國
　史之支也學于史宜取法春秋以是皆不書
　
　
　
　
　
　
　
　唐㑹要卷四十二
欽定四庫全書
　唐㑹要卷四十三
　　　　　　　　　　　　　　宋　王溥　撰
　　彗孛
武德九年二月十三日有星孛於胃昴之間二十八日又
有星孛於卷舌
貞觀八年八月二十三日有星孛於虚危厯𤣥枵凡十一
日乃滅太宗問虞世南曰是何妖也對曰齊景公時有
彗見晏嬰對曰穿池畏不深起䑓榭畏不高行刑畏不
重是以彗為公誡耳景公懼而脩德十六日而星㓕臣
聞政德不脩雖麟鳳数見終無補也茍政教無闕雖有
災變何損於時伏願陛下勿以功髙古人而自矜大勿
以太平而自驕惰慎終如始彗何足憂太宗曰吾十有
八舉義兵二十四定天下二十九即帝位三代以來撥
亂之主莫臻於此頗有自矜之意以輕天下之士此吾
之罪也上天見變良有是乎秦始皇平六國隋煬冨有
四海既驕且逸一朝而敗吾亦何得自驕也言念於此
不覺惕懼魏徴進曰自古帝王未有無災變者但能脩
德灾變自銷温彦博進曰宋公一言星三徙陛下見變
而懼灾其銷乎十三年三月二十二日有星孛於畢昴
十五年六月十九日有星孛於太微犯郎位七月甲戌滅
總章元年四月有彗見於五車之上避正殿减膳令内
外五品已上各上封事極言得失許敬宗上言星雖孛
而光芒小此非國𤯝不足上勞聖慮請御正殿復常膳
不從敬宗又進曰星孛於東北王師問罪此髙麗將滅
之徴上曰我為萬國之主豈得推過於小藩哉二十一
日星滅
上元二年十月十三日彗見於角亢之南長五尺
三年七月二十一日彗見於東井指北河積薪長三尺
餘漸向東北光芒益長半天掃中台指文昌宫經五十
八日乃滅
永隆二年九月一日萬年縣女子劉静凝乗白馬著白
衣男子從者八九人入太史局昇令㕔床座問比見有
何灾異太史令姚𤣥辨執之以聞是夜彗見天市中長
五尺漸小向東行出天市至河皷左旗十七日滅永淳
二年三月十八日彗見於五車之北凡二十五日滅
文明元年七月二十二日西北方有彗長丈餘經四十
二日滅
光宅元年九月二十九日有星如半月見西方
景龍元年十月十八日彗見於西方四十二日滅
二年七月七日孛見於胃昴之間
三年八月八日有孛於紫㣲宫
太極元年七月四日有彗入太㣲宫
延和元年六月彗自軒轅入太㣲至大角滅(時睿宗以/為彗者除)
(舊布新之象乃/下詔𫝊位太子)
開元十八年六月十一日彗見於五車三十日孛見於
畢昴二十六年三月八日有星孛於紫㣲垣厯北斗魁十
餘日皆隂雲不見
乾元三年四月二十七日彗見於東方在婁角間色白
長四尺疾行向東北厯昴畢觜参井鬼桞軒轅宿至太
㣲西右執法星西七尺許滅凡經五十餘日
上元元年閠四月二十一日妖星見於西方長数丈至
五月滅
大厯元年十二月十七日彗見於匏𤓰侵宦者星長尺
餘色赤二旬滅　五年四月二十七日彗出於五車長
五丈餘六月二十八日滅
元和十二年正月戊子彗見於畢南指西南凢三十日
南近參旗滅
長慶元年正月二十一日有孛於東南方二十九日又
有孛於辰上
太和二年七月甲辰彗出右攝提南二尺
八年九月辛亥夜彗起太㣲近郎位西北五尺乃滅庚
申彗復出艮方張三尺芒耀甚偉
開成二年二月丙午夜彗出東方長七尺在危西指辛
酉彗復出長丈餘直西行稍南指在虚一度半壬戌夜
漸長二丈餘廣三尺在女九度三月乙丑夜彗長丈岐
分兩尾其一指氐其一掩房至戊申漸長八丈西北行
在張十四度(勅尚食云自後每一日食料分為/十日仍停内中脩造以荅天譴)
三年三月十九日有彗於辰上長二丈餘二十日又見
於辰上長三丈五尺二十一日又見於辰長三丈餘西
指軫東南星二十二日又見於辰長三丈五尺餘西指
軫魁
四年正月三十日有彗見於室南厯壁奎婁胃等宿至
閠月二十三日又見於卷舌北凡三十有三日後二十
四日二十五日隂二十六日晴已滅
㑹昌元年十一月六日有彗見於西南室宿之分凡五
十六日滅
大中十一年九月乙未彗出於房長三尺
光啓二年五月有孛於箕尾厯北斗攝提
天祐二年四月甲辰夜彗起北河貫文昌長三丈在西
北方詔特放京畿諸司禁囚常赦不原外罪每遞减一
等限三月内踈理其年五月乙酉夜西北彗星長六十
餘尺自軒轅大角及天市西垣光芒甚偉其長竟天
　　五星臨犯
武德五年十二月甲戌太白犯軒轅
七年六月二日熒惑犯左執法(尚書右僕射蕭瑀/上表遜位不許)
八年九月二十二日熒惑入太微
九年五月𫝊奕宻奏太白見秦秦國當有天下髙祖以
狀授太宗及太宗即位召傅奕謂汝前奏事幾累於我
然今日之後但須悉心盡言無以為慮
貞觀十三年五月熒惑犯右執法(司空長孫無忌上/表請遜位不許)
十五年二月十五日熒惑逆行犯太㣲東藩上相(十七/年正)
(月十七日特進魏徴卒闕/四月六日吏部尚書闕)
(六月十九日尚書右僕射高遜位闕/七月二十日司空房𤣥齡闕憂)
十七年三月七日熒惑守心前星十九日退
權萬紀及齊州平賜祐子宅其月二十二日又犯鈎陳
(四月一日大理囚紇干承基上變稱太子承乾漢/王元昌等謀反六日太子廢為庶人元昌並賜死)
九月二十九日熒惑犯太㣲西藩上將
十九年九月二十四日太白在太㣲左執法光芒相及
(十二月十四日/侍中劉洎賜死)
永徽三年六月二日熒惑犯左執法三日太白入太㣲
犯右執法
(闕/)
顯慶五年二月三日熒惑入南斗
麟德元年七月十四日太白犯太㣲左執法
乾封三年五月十日熒惑入軒轅
咸亨元年十二月熒惑入太㣲
上元二年正月九日熒惑犯房星
儀鳳四年四月九日熒惑入羽林
調露二年五月二十四日太白經天
長安四年八月及鎮星犯天闗(太史令嚴善思奏曰法/有亂臣伏罪臣下謀上)
(之象嵗餘誅/張易之兄弟)
神龍元年九月十一日熒惑犯左執法
(闕/)
景龍三年六月八日太白晝見於東井
景雲二年二月二十七日太白入羽林
太極元年二月三日熒惑入東井四月十三日熒惑與
太白守東井
先天元年八月十六日太白襲月
開元十年七月二十九日熒惑入南斗
天寳十三年五月熒惑守心五十餘日
至德元年十一月二十六日熒惑與太白同犯昴
大厯四年三月三日熒惑守上相經二十一日退入氐
房
七月十二日熒惑入羽林
九年六月十三日熒惑入太㣲
貞元三年閠五月戊寅太白晝見四十餘日
其年六月癸邜熒惑退行入羽林
六年五月戊辰太白與月并間容一指戊寅熒惑犯鎮
星不及者一十八年十月乙酉太白犯太㣲左執法
十年夏四月太白晝見
貞元十一年八月熒惑太白犯上將星(其年北平/王馬燧薨)
二十一年正月己酉太白犯昴
永貞元年十二月己酉嵗星犯太㣲西垣
元和十五年七月庚申熒惑退行入羽林
長慶元年八月壬辰太白犯太㣲西垣
四年二月辛巳太白犯東井北轅三月甲子熒惑犯嵗
星壬申太白犯東井八月丁丑熒惑犯鎮星癸未犯東
井丁亥復入東井己丑太白犯軒轅在角
寳厯元年九月癸未太白犯南斗
太和六年九月癸邜熒惑入太㣲犯右執法
九年八月二日太白犯太㣲
其年九月八日熒惑犯氐西南星二十八日又犯鈎鈐
開成元年十月三日熒惑入氐
二年五月十二日太白犯畢十月二十五日又犯房
三年五月五日又犯輿鬼
其年六月一日太白犯熒惑二十八日犯右執法十月
七日又犯南斗
㑹昌元年九月癸巳熒惑犯輿鬼閠九月丁酉貫鬼宿
戊戌在鬼中
二年六月乙丑熒惑犯歳星丙寅太白犯東井
三年七月癸巳熒惑合赤色動揺於井中至八月十六
日犯輿鬼
四年五月戊午太白犯鎮
五年二月五日太白掩昴北側在昴宿一度五月辛酉
太白入畢口巨星東南一尺八月七日太白犯軒轅大
星九月二十九日熒惑犯上將星
大中十一年八月熒惑犯東井
　　星聚
武德二年三月二十七日太白辰鎮聚於東井
九年六月十一日辰嵗㑹於東井二十三日辰嵗又㑹
於東井
貞觀十八年五月太白辰合於東井
十九年九月太白入太㣲(時太宗平髙麗/初下白巖城也)
二十年七月丁未嵗星守東壁
景雲二年七月太白鎮同在張宿
太極元年四月熒惑太白同守東井
至德二年四月乙酉太白與熒惑集於東井
乾元元年四月庚戌熒惑與鎮星聚於營室
(闕/)
大厯三年七月五星聚於東井九月四星聚於井
貞元四年乙亥熒惑嵗鎮三星聚營室三十餘日
六年閠四月庚戌太白辰聚於東井
元和十一年五月丁邜辰星與嵗合東井六月己未辰
星嵗星合於東井相去一尺十一月戊子鎮熒惑合於
虛危
十三年八月丁丑太白辰星嵗星聚於軫
太和九年八月三日太白熒惑合於角五度
開元四年正月丙辰熒惑太白辰合於斗
　　流星
武德三年十月三十日有流星墜於東都城内殷殷有
聲髙祖謂侍臣曰此何祥也起居舍人令狐德棻曰司
馬懿之伐遼東也有流星墜遼東梁水上尋而其主敗
走晉軍追之至其星墜所斬之此即三凶滅亾之兆也
貞觀十二年五月甲辰有星狀如月西南流三丈乃滅
十八年五月五日有星大如斗出東壁光照地
景龍二年二月十九日天保星墜於西南有聲如雷野
雞雊
景龍二年八月十七日東方有流星出五車至上台又
嵗星犯左執法
　蘇氏議曰吉凶悔吝惟人所召人守中道天不上變
　豈有位登宰輔名踐國公以謟諛為政事用姦妄為
　身計而欲上無灾異下就乂寧其可得乎先天之誅
　天道不昧矣
其年九月十二日北方有流星出中台至相滅(十月三/日幸安)
(石郭元振張説/李日知並罷相)
太極元年正月二十一日有流星出太㣲至相而滅
天寳三年閠二月十七日有流星如月墜於東南有聲
元和二年十二月己巳西北角有流星有尾迹散落亘
天
九年四月辛巳北方有大流星尾迹長五丈光照地至
右攝提西三尺滅
十一年正月壬辰夜有流星長二丈餘出天井之西有
尾迹
十三年七月庚寅有星色白尾長一丈五尺東南入濁
八月未東方一大流星其色赤西流至危滅
十五年五月己亥西北有大流星長二丈餘出北斗魁
南抵軒轅而滅　其年七月癸亥有大流星出鈎陳南
至婁北滅
寳厯元年閠七月庚子有流星出北極至南斗柄滅
二年七月丙戌日初出有流星向南滅八月丙申北方
有大星長四丈餘出王良流至北斗柄滅
長慶元年正月丙辰南方有大流星色赤尾迹長三丈
光明照地出狼星北三尺東北流至七里南三尺滅
其年六月己丑東方有大流星色黄有尾迹長六尺光
明照地出参西北西流至羽林滅
二年八月丙子東方有大星西流至昴滅有聲如雷
四年七月丙子有大星出大將軍東北流入相滅
其年十一月甲午夜西北有流星出閣道至北極滅
太和四年六月辛未南方有流星尾迹凝著天良乆不
滅
九年六月二十三日有流星縱横大小約有二十餘出
沒多近天河
開成元年十一月十日西方有流星大如一斗器光明
照地尾跡凝著天良乆不滅出上台經中台西北滅
三年四月二十一日東方有流星尾迹凝著天良乆不
滅出天市中帛星經宗人星東南滅
其年七月六日未後東北方有流星尾迹光明三丈餘
滅其聲如雷九月五日上方有流星尾迹凝著天光明
照地至室宿向南滅
四年二月三十六日從四更至五更上方及四方約有
流星大小共二百餘並西流皆有尾迹長二丈或三丈
至五丈三月二十三日一更至五更上方及四方有流
星凡百餘交横出滅
其年八月卒未夜有流星出羽林尾長八十餘尺滅後
有聲如雷十月二十六日南方有流星尾迹凝著天光
明照地出参右足近九斿南滅
㑹昌元年六月二十九日從一更至五更有小流星五
十餘於四方交横散流七月二日北方有流星光明照
地東北流有聲如雷十一月六日有大流星光明照地
東北流有聲如雷六年二月丁酉東北流星色赤其光
燭地尾迹入大角西流穿紫㣲
　　山摧石隕
武德六年七月二十日巂州山崩逺水咽流
貞觀八年七月七日隴右山崩大蛇屡見太宗問秘書
監虞世南曰是何災異對曰春秋時梁山崩晉侯召伯
宗而問焉對曰國主山川故山崩水竭君為之不舉樂
䧏服出次祝幣以禮焉晉侯從之故得無害漢文帝九
年齊楚地二十九山同日崩文帝出令郡國無來獻施
惠於天下逺近歡洽亦不為灾後漢靈帝時青虵見御
座晉惠帝時大虵長三百歩經市入廟今虵見山澤中
深山大澤寔生龍蛇亦不足怪也唯脩德可以銷變上
然之
永徽四年八月二十日隕石十八於同州馮翊光曜有
聲如雷上問于志寧此何祥也當由朕政之有闕也對
曰春秋隕石於宋五内史過曰是隂陽之事非吉凶之
生自古灾變竟不可測但恐物之自然未必闗於人事
今陛下發書誡懼責躬自省未必不為福也
開元十七年四月五日大風震電藍田山開百餘歩
大厯十三年十一月桞州黄岑山摧震殺數百人
貞元十五年正月桞州藍山縣山摧得古鐘四枚
　　水災
貞觀十一年七月一日黄氣竟天大雨糓水溢入洛陽
宫深四尺壊左掖門毁宫寺一十九所損六百餘家中
書舎人岑文本上䟽曰伏惟陛下覽古今之事察安危
之機上以社稷為重下以億兆在念明選舉慎刑罰進
賢才退不肖聞過即改從諌如流為善在於不疑出令
期於必信頥神養性省畋逰之娱去奢從儉減工役之
費務静方内而不求闢土載櫜弓矢而無㤀武備凡此
數者唯陛下行之不怠當轉禍為福變咎為祥况水之
為患隂陽常理豈可謂之天譴而係聖心哉特進魏徴
諌曰昔貞觀之始聞善若驚暨五六年間猶恱以從諌
自兹厥後漸惡直言雖或勉强時有所容非復曩時之
豁如也謇諤之士稍避龍鱗便佞之徒肆其巧辨謂同
心者為朋黨謂告訐者為至公謂强直者為擅權謂忠
讜者為誹謗謂之朋黨雖忠信而可疑謂之至公雖矯
偽而無咎强直者畏擅權之議忠讜者慮誹謗之尤至
於竊斧生疑投杼致惑正人不得盡其言大臣莫能與
之争熒惑視聽鬱於大道妨理損德其在兹乎而欲無
水之災不可得也其月十三日詔曰暴雨為灾大水汎
濫静思厥咎朕甚懼焉文武百寮各上封事極言朕過
無有所諱諸司供進悉令减省凡所作役量事停廢遭
水之處賜帛有差二十日廢明德宫及飛山宫之𤣥圃
院分給河南洛陽遭水戸
九月黄河汎濫溢壊陕州河北縣及太原倉毁河陽中
潭白馬圾以觀之
永徽五年六月七日滹池河水泛溢損千三百家
總章二年七月冀州大雨壊居人屋宇凡一萬三千三
百九十家害田四千四百九十六頃九月十八日處州
海水翻上壊永嘉安固二縣百姓廬舎六千八百四十
三家溺死人九千七十牛五百頭苗四千一百五十頃
咸亨四年七月二十七日婺州暴雨山水泛溺死者五
千人
永淳元年五月十四日連㴻雨二十三日洛水溢壊天
津橋損居人千餘家
文明元年七月温州大水損四千餘家
如意元年七月一日洛水溢損居人五千餘家
神龍元年七月洛水暴漲壊百姓廬舎二千餘家溺死
者数百人八月一日以水災令文武九品以上直言極
諌右衛騎参軍宋務光上䟽曰伏見明制令文武九品
以上直言極諌大哉德音真堯舜之用心禹湯之罪已
也臣嘗謂天人相與之際休咎㝠符之兆有感必通其
間甚宻是以政失於此變生於彼亦猶影之象形響之
赴聲動而輙随各以類應故曰天垂象見吉凶聖人象
之竊見自夏已來水氣勃戾郡國多罹其灾去月二十
七日洛水暴漲漂損百姓臣謹案五行𫝊曰簡宗廟廢
祠祀則水不潤下夫王者即位必郊祀天地嚴配祖宗
是故鬼神歆饗多獲福助自陛下光臨寳極綿厯炎凉
郊廟遲留不得殷薦山川寂寞未議懐柔水之貽灾殆
因此發臣又按水者隂類臣妾之道隂氣盛滿則水泉迸
溢加以虹蜺紛雜㴻雨滯霪雖丁厥時而汨常度亦隂
勝之沴也臣恐後庭近習或有離中饋之職干外朝之
政伏願陛下深思天變杜絶其萌以萬方為念不以聲
色為娱以百姓為憂不以犬馬為樂蹔勞宵旰用緝明
良豈不休哉夫灾變應天寔繫人事故日食修德月食
修刑若乃雨暘或愆則貌言為咎雩灾禜患之法存乎
禮典今暫降霖雨即閉坊門棄先聖之明訓遵後來之
淺術時偶中者安即神耶葢當屏翳收津豐隆戢響之
日也豈有一坊一市遂能感召皇靈暫開蹔閉使欲發
揮神道必不然矣何其謬哉至今巷議街談共呼坊門
為宰相謂能節宣風雨爕理隂陽天工人代乃為虚設
悠悠蒼生復何望哉尚書右僕射唐休璟以水雨為害
咎在主司上表曰臣聞天運其工以人代之而理神行
其化為政資之以和得其理則隂陽以調失其和則灾
沴斯作故舉才而授帝惟其難論道於邦官不必備頃
者始自中夏及乎首秋郡國水灾屢為人害夫水隂氣
也臣實主之臣忝職右樞致此隂沴是不能調理其氣
而乃曠居其官雖運屬堯年卒無治水之用位侔殷相
且闕濟川之功猶負明刑坐逃皇譴皇恩不棄其若天
何昔漢家故事丞相以天灾免職臣竊遇聖朝豈敢􁂦
顔居位乞解所任待罪私門冀移隂咎之徴復免夜行
之責
二年四月洛水漲壊天津橋損居人廬舎死者數千
人
　
　唐㑹要卷四十三
欽定四庫全書
　唐㑹要卷四十四
　　　　　　　　　　　　　宋　王溥　撰
　　水災下
開元八年六月二十一日東都穀洛瀍三水溢損居人
九百六十一家溺死八百一十五人許衞等州畨州掌
管溺死者一千一百四十八人
十四年七月十七日瀍水暴漲入洛損諸州租船數百
艘損租米十七萬二千八百石十八日懐恵鄭汴滑濮
大雨人皆巢居死者千計
大厯四年京師大雨水斗米直八百他物稱是命閉市
北門置一十一臺臺髙五尺上置五方壇壇上立一黄
旛以祈晴
貞元三年閏五月東都河南江陵大水壞人廬舎汴州
尤甚揚州江水泛漲　四年八月連雨灞水暴溢溺殺
渡者百餘人　八年八月河北山南江淮凡四十餘州
大水漂溺死者二萬餘人又幽州奏七月大雨水深一
丈已上鄚涿薊檀平等五州並平地水深一丈五尺十
月徐州奏從五月二十五日雨至七月八日方止平地
水深一丈二尺苗田屋宇漂蕩倒塌村閭向盡百姓多
就髙處及移居鄰郡
十一年復州竟陵等三縣遭郎蜀二水泛漲沒溺損户
一千六百六十五田四百一十頃
十二年福建等州大水六月嵐州暴雨大水深二丈餘
損屋宇田苗　十五年鄭滑大水　十九年蔡申光等
州水賜物五萬叚米十萬石鹽三千石以賑貧民
永貞元年九月郎州武陵龍陽二縣江水暴漲漂萬餘
家十一月京兆府長安等九縣山水泛漲害田苗
元和元年十二月幽州徐州水損田苗
二年蔡州上言大水平地水深八尺　三年京師大雨
水　四年七月渭南縣暴水泛溢漂損廬舍二百一十
三户秋田十有六頃溺死者千人命京兆府發義倉救
命　十年正月振武界黄河溢毁東受降城五月饒撫
䖍吉信五州山水暴風沒毁廬舍䖍州水甚深處四丈
餘　八年許州大水摧大嵐山其年六月庚寅京師大
水風雨毁屋揚瓦人有壓死者水積於城南深數丈餘
入明徳門猶漸車輻辛卯渭水暴漲絶濟者一日時所
在霖雨百源皆發川澮多不由故道　九年十二月淮
南宣州大水　十三年五月昭應雨水流溺居人是月
衢州山水湧出三丈餘蕩州郭百姓溺死損田千餘頃
是月浮梁樂平二縣暴雨百姓溺死者一百七十人其
為漂泛不知所在者四千七百户闕兩稅錢三萬五千
貫十一月潤常陳許四州以水害聞田不發者萬餘頃
十二月京兆府水害田苗潤常湖衢陳許六州大水
十二年六月京師大雨含元殿一柱傾市中水深三尺
壞坊民二千家河北水災邢洛尤甚平地或深二丈
十三年六月淮水溢壞人廬舍十二月奉先等十一縣
水害麥田十五年九月滄景大雨敗田三百頃壞屋舍
二百九十間又江西奏吉州大水
長慶二年七月好畤山水泛漲漂損居人三百餘家其
月詔陳許兩州災頗甚百姓廬舍漂溺復多言念疲氓
豈忘救恤宜賜米粟共五萬石充賑給令度支先於管
内見收貯米粟充本道觀察使審勘責所漂溺貧破人
户量家口多少作等第分給聞奏
寶厯元年七月乙酉鄜坊大水其年九月蕐州暴水傷
稼
太和二年六月陳州水害秋稼其年八月京畿奉先等
十七縣水　三年七月宋亳水害秋稼　四年九月舒
州太湖宿松望江大水災溺民户六百八十詔本道以
義倉斛斗賑貸其年十一月京畿河南江南湖南等道
大水害稼詔本道節度觀察使出官米賑給　五年六
月蘓杭湖三州雨水害稼東川奏𤣥武江水漲二丈餘
壞州城居人廬舍　六年二月以去嵗蘓湖大水宜賜
米二十二萬石以本州常平善倉斛平充給　其年十
一月滁州奏清流等三縣四月雨至六月諸山破洪水
漂溺户一萬三千八百
開成二年八月山南東道諸州大水田稼漂盡丁酉詔
大河西南幅􁆟千里楚澤之北連亘數州以水潦暴至
堤坊潰溢既壞廬舍復損田苗言念黎元罹此災沴宜
令給事中盧允宣刑部郎中崔瑨宣慰
　　火
貞觀二十三年三月少府監甲弩庫火
證聖元年正月十六日夜明堂災至明並為煨燼
景龍四年二月東都凌空觀殿宇並煨燼唯一真人獨
存目有淚迹
開元十八年二月十一日大雨雪俄又震雷飛龍廐災
天寶二年六月七日應天門觀災延至左右延福門經
日火不滅　九年三月西廟災　十年正月陜州運船
火燒船二百一十五隻損米一百萬石舟人死者六百
人商人船數百隻八月六日夜武庫災二十八間十九
架燒兵器四十七萬事
廣徳元年十二月二十五日夜鄂州失火燒船三千隻
延及岸上居人二千餘家死者四千餘人
貞元七年四月蘇州大火　十三年正月東都尚書省
火　十九年四月家令寺火　二十年四月開業寺火
元和四年三月御史臺佛舍火當直御史李應罰一季
俸　七年六月鎮州甲仗庫火延燒一十三間兵器皆
盡王承宗久蓄叛謀至是凶器消息　十年四月河隂
轉運院火盗所為也是日昏暮有盗發于河橋凡數十
人縱發弓矢人吏奔駭因坼毁院門又束藳爇火以焚
之十一月盗發獻陵寢宮永巷　十一年十一月元陵
火罰守陵官一月俸十二月未央宫及飛龍草場火
十二年五月(缺/)
十四年十一月戊寅度支火　十五年正月京師西市
火焚死者衆
太和二年十一月禁中昭徳寺火延燒宣政殿之東垣
及門下省至午北風起火勢益甚迨暮方息初火發上
命神䇿兵士救之公卿内臣聚于日華門外御史中丞
温造不到與兩巡使崔蠡姚合等各罰一月俸　八年
五日飛龍神駒中廐火　九年六月西市火
開成四年十二月乾陵火
會昌三年六月萬年縣東市火燒屋貨財不知其數又
西内神龍寺火
大順二年七月汴州相國寺佛閣災是日晚微雨震電
寺僧見塊火在三門藤網中良久火發復飛越前殿延
燒佛閣二夕方止
　　木冰
儀鳳三年十一月十四日雨木冰其月三十日黄門侍
郎同三品來瑱卒四年正月十日户部尚書許圍師卒
二十九日尚書右僕射戴至徳卒
開元二十九年十一月二十二日雨木冰凝寒凍裂數
日不解寧王憲見而嘆曰此俗謂之樹架諺曰樹架達
官怕必有大臣當之而死矣二十四日寧王憲薨
大厯二年十一月辛未紛霧如雪草木冰
　　螟蜮
貞觀二年六月十六日終南等縣蝗上至苑中見蝗掇
數枚而呪之曰人以穀為命而汝食之是害于百姓也
百姓有過在予一人爾其有靈但當蝕我無害百姓將
吞之侍臣曰恐致疾遽來諫止上曰所冀移災朕躬何
疾之避遂吞之自是蝗不為災
開元四年五月山東諸州大蝗分遣御史捕而埋之汴
州刺史倪若水拒御史執奏曰蝗是天災自宜修徳劉
聰時除既不得為害滋深宰相姚崇牒報之曰劉聰偽
主也徳不勝妖今日聖朝也妖不勝徳古之良守蝗蟲
避境若言修徳可免彼豈無徳致然今坐看食苗忍而
不救因此飢饉將何自安卒行焚瘞之法獲蝗一十四
萬石投之汴水流下者不可勝數朝議喧然上復以問
崇崇對曰凡事有違經而合道有反道而擇權者彼庸
儒不足知之縱除之不盡猶勝養以成災上又曰殺蟲
太多有傷和氣公其思之崇對曰若救人殺蟲因縁為禍崇
所甘心八月己夘二十四日敕河南河北檢校殺蝗蟲
使狄光嗣康瓘敬昭髙道昌賈彦璿等宜令待蟲盡看
刈禾有次序即入京奏事諫議大夫韓思復以為蝗是
天災當修徳以禳之恐非人力所能剪滅上疏曰臣聞
河南河北蝗蟲頃日更益繁熾經厯之處苗稼都損今
漸環飛向西游食至洛使命來往不敢昌言山東數州
甚為惶懼且天災流行埋瘞難盡臣望陛下悔過責躬
發使宣慰損不急之務召至公之人上下同心君臣一
徳持此誠實以答休咎前後驅蝗使等伏望總停上出
思復疏以付姚崇崇乃請思復往山東檢覈蝗蟲所損
之處還具實奏
貞元元年四月自春大旱麥枯死禾無苗闗中有蝗百
姓捕之蒸暴颺去足翅而食之五月有蝗起自東海至
西隴坻羣飛蔽天旬日不息所至苗稼無遺八月大旱
闗中有蝗百姓捕之蒸暴颺去翅足而食人心大恐
開成二年六月魏博淄青河南府並奏蝗害稼七月乙
酉京兆尹李紳奏蝗入京畿不食民田詔書褒美仍刻
石以紀之　三年八月魏博六州蝗食秋苗並盡
四年十二月鄭滑兩州蝗兖海中都等縣並蝗
五年四月鄆州兖海管内並蝗又汝州有蟲食苗五月
河南府有黒蟲生食田苗汝州管内蝗兖海臨沂等五
縣有蝗蟲于土中生子食田苗六月淄青登萊四州蝗
蟲河陽飛蟲入境幽州管内有地蝻蟲食田苗魏博河
南府河陽等九縣沂宻兩州滄州易定鄆州陜府虢州
六縣蝗
會昌元年三月鄧州穰縣蝗
咸通三年五月淮南河南蝗　九年江夏飛蝗害稼
光啓二年二月荆襄仍嵗蝗米斗三十千人相食
　　雜災變
貞觀十三年四月二十九日雲陽石燃方丈晝如灰夜
即光見投草木于其上則焚厯年乃止　十七年閏六
月司農寺豕生子一首八足自頸分為二體　其年七
月京師訛言官遣棖棖殺人以祭天狗云其來也身衣
狗皮指如鐵爪每于暗中捕人道路傳聞更相震怖皆
彀弓矢以自防太宗惡其妖訛命夜間諸防宣㫖慰之
稍定
永徽五年七月萬年宫有小鳥生大鳥
龍朔元年十二月二十八日洛州言猫鼠同居
調露元年突厥温𫝊等未叛有鳴鵽羣飛入塞相繼蔽
野邉人相驚曰此鳥一名雀南飛突厥犯塞之候也至
二年正月還復北飛至靈夏已北悉墮地而死視之則
無頭矣裴行儉問于右史苗神容曰鳥獸之祥乃應人
事何也對曰人雖至靈而禀生含氣同于萬類故吉凶
兆于彼而禍福應于此聖人受命龍鳳為嘉者和氣同
也故漢髙斬蛇而驗秦之必亡仲尼感麟而知已之將
死大鳥飛集昌邑以敗是以君子䖍恭寅畏動必思義
雖在幽獨如承大事知明神之照臨懼患難之及已也
雉昇鼎耳殷宗側身以修德鵩止坐隅賈生作賦以叙
命卒無患者徳勝妖也
垂拱元年九月二十四日揚州地生毛如馬鬛
長壽三年三月大雪鳳閣侍郎蘓味道以為瑞修表將
賀左拾遺王求禮止之曰三月降雪此災也乃誣為瑞
若三月雪是瑞雪臘月雷為瑞雷乎乃止
神龍二年三月九日洛陽東七里有水影側近樹車馬
皆厯厯影見水中月餘乃滅四月己亥雨毛于越州之
鄮縣
景龍元年九月十八日有赤氣竟天其光燭地經三日
止
唐隆元年六月八日虹蜺竟天
開元十五年七月四日雷震興敎門兩鴟吻欄檻及柱
災
　蘓氏駿曰東海有魚虬尾似䲭因以為名以噴浪則
　降雨漢栢梁災越巫上厭勝之法乃大起建章宫遂
　設䲭魚之像于屋脊畫藻井之文于梁上用厭火祥
　也今呼為䲭吻豈不誤矣哉
天寶元年十月一日魏郡上言猫鼠同乳經二十六日
望編入史册詔從之
寶應元年七月西北方有赤光亘天貫紫微漸流于東
彌漫北方照耀數十里
大厯三年六月二十四日隴右莭度使奏言隴州汧源
縣趙貴家猫養鼠衆以為瑞中書舍人崔祐甫上議曰
中使吳承倩宣進止以猫鼠示百寮者臣聞禮曰迎猫
為其食田鼠也然則猫之食鼠載在禮典以除其害則
雖㣲必録今猫對鼠而不食仁則仁矣無乃失其性乎
猫受人養棄職不修亦何異乎法吏不勤觸邪疆吏不
勤扞敵又按禮部式具列三瑞無猫不食鼠之目以兹
稱慶臣所未詳
建中四年天下地生毛
貞元二年正月大雨雪平地深尺餘雪上有黄黒色狀
如浮埃五月日有赤暈自辰及申方散
四年正月上御丹鳳樓宣赥是日含元殿前階檻三十
餘間崩甲士死傷者十餘人又陳留雨木皆大如指長
寸餘每木有孔通中所下其立如植二月太僕郊牛犢
生六足卿周浩白宰臣李泌請上聞泌戲答之而不許
其時京城民家豕生子兩首四足以白御史中丞竇叅
亦不許上聞七月自陜州至河隂水盡黒其黑水流入
汴河止于汴州城下一宿而復又鄭汴二州羣鳥皆去
界内入田緒李納境内銜木為城髙二三尺緒納令焚
之信宿復如之鳥口多流血十年十一月有大鳥飛集
宫中食雜物數月獲之不食而死
十二年十二月大雪平地二尺竹多死環王國所獻犀
牛甚珍愛之至是凍死
十七年二月丁酉京師雨雹己亥雨霜戊申夜震霆雨
霜庚戌大雨兼雹
元和元年京師大風折樹
三年四月大風毁含元殿西闕欄干十四間　七月六
日舒州上言桐城縣梅天陂内有青黄白三龍自陂中
乘風雷躍起髙二百尺六里入浮塘陂
八年三月丙子大風壞崇陵寢殿䲭吻折門㦸六月四
日長安西市有豕生子三耳八足自尾分為二
長慶二年六月乙丑大風震電墜太廟䲭吻及御史臺
樹皆仆其年十一月頻雪後恒燠水不冰凍草木萌發
如正二月　四年六月庚辰大風吹敗延喜景風門
寶厯元年十二月乙酉夜有霧起須臾遍天霧上有赤
氛或深或淺久而乃散
開成元年閏五月有羣鳥萬餘集唐安寺逾月方散
四年四月壬戍有麞出太廟
大中十一年十二月舒州奏有鳥人面緑毛喙皆紺色
其聲曰甘人呼之為甘蟲
咸通元年七月戊戌白虹横亘西方其年十一月丁酉
戌時妖星初出如匹練亘空化為雲而沒在楚分
廣明元年四月大雨雹大風抜京兩街樹十二三東都
長夏門内古槐自拔而仆宫殿䲭吻皆墮地
中和元年五月大風天雨土　二年七月丙午夜西北
有赤氣如絳竟天其年九月太原上言諸山桃杏有花
結實其年十月西北方無雲而雷鳴天狗墮
光啓二年九月白虹見西方
光化二年春有白氣竟天如練自西南徹東北而旋
天祐元年四月東京大風雨跬步不辨物色日晡稍止
是年昭宗移洛陽車馬以其日入京城而有是變全忠
革命之兆也其年十一月辛酉日有黄色白暈旁有青
赤紐
　　太史局
久視元年五月十九日勅太史局為渾天監不𨽻秘書
省天后召尚獻輔拜太史令固辭曰臣久從放誕不能
屈事官長遂改為渾天監至七月六日又改為渾儀監
長安二年八月二十八日獻輔卒渾儀監依舊為太史
局𨽻秘書省縁進所置官員並廢
景龍二年六月二十六日改為太史監罷𨽻秘書省
景雲元年七月二十八日又改為太史局𨽻秘書省八
月十日又改為太史監十一月二十一日又改為太史
局　二年閏九月十日又改為渾儀監
開元二年二月二十一日又改為太史監
十五年正月二十七日改為太史局𨽻秘書省至天寶
元年十月三日改為太史監罷𨽻秘書省至乾元元年
三月十九日太史監改為司天臺仍置五官正五人司
天臺内别置一院名之曰通𤣥院應有道術人並徵辟
到京皆于通𤣥院安置司天臺總置官六十員大監一
名正三品少監二人正四品上丞三人正六品上主簿
三人正七品上主事三人正八品下五官正各一人正
五品上副正各一人正六品上五官靈臺郎各一人正
七品下五官保章正各一人從七品上五官挈壺正各
一人正八品上五官監候各一人正八品下五官司厯
各一人從八品上五官司辰各三人正九品上觀生厯
生七百二十六人其臺宜于永寧坊張守珪宅置制曰
建邦設都必稽𤣥象分曺列局皆應物宜靈臺二星主
觀察雲物天文正位在太㣲西南今興慶宫上帝廷也
考符所合以致靈臺宜令所司量事修理舊置在秘書
省南至寶應元年六月九日司天少監瞿曇譔奏司天
丞請减三員監候减二員司辰减七員五陵司五員敕
旨依至天寶十一年三月十四日敕太史監官除朔望
朝外非别有公事一切不須入朝及充保識仍不在㸃
檢之限
大足元年九月十九日敕在史局厯生天文觀生等取
當局子弟充如不足任于諸色人内簡擇
開元二十三年九月八日敕太史局厯生每畨留兩人
當上餘並七月一日上至十月三十日下
乾元元年十月一日權知司天監韓穎奏司天臺五官
正既職配五方上稽五緯臣請每至正冬朔望朝會及
諸大禮并奏本方事各依本方正色其冠上加一星珠
仍永為恒式從之
大厯二年正月二十七日敕艱難已來疇人子弟流散
司天監官員多闕其天下諸州官人百姓有觧天文𤣥
象者各委本道長吏具名聞奏送赴上都
開成五年十二月敕司天臺占候災祥理宜秘宻如聞
近日監司官吏及所由等多與朝官并雜色人交游既
乖慎守須明制約自今已後監司官吏並不得更與朝
官及諸色人等交通往來仍委御史臺訪察
　　雜録
武徳九年八月詔私家輒立妖神妄設淫祀非禮祈禱
一切禁㫁龜易五兆之外諸雜占亦皆禁止
載初元年六月敕相書及測騐家書多妄論禍福並冝
禁斷
開元十年六月敕百姓不得與卜祝人交游往來
　
　
　
　
　
　
　
　
　
　
　
　
　
　
　
　唐㑹要卷四十四
欽定四庫全書
　唐會要卷四十五
　　　　　　　　　　　　　　宋　王溥　撰
　　功臣
武德元年八月六日詔曰朕起義晋陽遂登皇極經綸
天下寔仗宏材尚書令秦王右僕射裴寂等或合契元謀
或同心運始並蹈義輕生捐家殉節艱辛備履金石不
移論此忠勤理宜優異官爵之榮抑惟舊典勲賢之議
宜有别恩其罪非叛逆可聴恕一死及所司進簿尚書
右僕射裴寂納言劉文静加恕二死左驍衛大將軍長
孫順德右驍衛大將軍劉𢎞基都水監趙文恪右屯衛
大將軍竇琮衞尉少卿劉政㑹鴻臚卿劉世龍吏部侍
郎殷開山左翊衛大將軍柴紹内史侍郎唐儉庫部郎
中武士彠驃騎將軍張平髙左驍衛長史許世緒李思
行李髙遷等並恕一死
三年二月十日詔曰貴爵尚齒列代通規進善優賢有
國彞訓尚書左僕射魏國公寂太子少保新昌縣公綱
左武侯大將軍陳國公杭太常卿沛國公元夀納言漠
東郡公叔達内史令宋國公瑀兵部尚書蔣國公通户
部尚書滎陽郡公善果右武侯大將軍羅侯御史大夫
滑國公無逸並職司近侍任兼心膂恩禮所加義從隆
渥寂已下奏事及侍立並令升殿其年三月隋尚舎奉
御郭宏道來歸引見帝泣曰臣識龍顔在天下之先今拜
闕庭在衆人之後遂拜同州刺史每參見奏事並升殿
九年九月二十四日詔曰褒賢昭德昔王令典旌善念
功有國彞訓吏部尚書上黨縣公長孫無忌中書令臨
淄縣侯房𤣥齡右武候大將軍尉遲敬徳兵部尚書建
平縣男杜如晦左衛將軍全椒縣子侯君集等或夙叅
謨謀綢繆帷幄竭心傾懇備申忠益或早從任使契闊
戎麾誠著艱難績宣内外義冠終始志堅金石誓以山
河寔允朝議無忌封齊國公𤣥齡封邢國公敬德封吳
國公如晦封萊國公君集封潞國公邑各三千户遣侍
中陳叔達於殿階下以名唱之上謂曰朕敘公卿勲勞
量定封邑恐不能盡當宜各自叙叔父淮安王神通進
曰義旗初起臣率兵先至今房𤣥齡杜如晦等刀筆之
人功居第一臣竊不服上曰義旗初起人皆有心叔父
雖率悍兵未嘗身履行陣山東未定受委専征建德南
侵全軍陷沒及劉闥翻動望風而破今計勲行賞𤣥齡
等有籌謀帷幄定社稷之功所以漢之蕭何雖無汗馬
指蹤推轂故得功居第一叔父於至親誠無所愛但以
不可緣私濫與勲臣共賞耳初將軍邱師利等咸自矜
其功或攘袂指天以手畫地及見淮安王理屈自相謂
曰陛下以至公行賞不私其親吾屬何宜妄訴
貞觀六年九月宴於慶善宫時有班居尉遲敬德上者
敬德怒曰汝有何功合坐我上任城王道宗因解諭之
敬德拳毆道宗目幾眇太宗不懌而罷嘗謂敬德曰朕
舊覧漢史見漢髙祖功臣獲罪者多意常尤之及居大
位以來恒欲保全功臣令子孫無絶然卿居官輙犯憲
綱方知韓彭為戮非漢祖之薄國家大事唯賞與罰非
分之恩不可數行勉自脩飾無貽後悔數年敬德遂飛
鍊金石閒居服雲毋粉穿築池臺常奏清商樂以自奉
養不與外人交通凡十六年至顯慶三年十月卒許敬
宗請加贈上曰敬德功業誰之儔也對曰武德末年二
凶搆亂經綸中興之業能置宗廟之安者敬德功當第
一太尉無忌曰敬德早從征伐勲庸明著貞觀之初特
効殊績比諸將帥超越等倫李靖南定荆吳北伐突厥
外内之功雖别論其勲効實宜相凖上以為然遂贈司
徒并州都督
十七年二月二十八日詔曰自古皇王褒崇勲德既勒
名於鐘鼎又圖形於丹青是以甘露良佐麟閣著其美
建武功臣雲臺紀其跡司徒趙國公無忌故司空河間
元王孝恭故司空莱國公如晦故太子太師鄭文貞公
徴司空梁國公𤣥齡開府儀同三司鄂國公敬徳故右
僕射宋國公瑀故揚州都督忠壯公志𤣥輔國大將軍
䕫國公𢎞基故尚書左僕射蔣國公通故陜東道大行
臺尚書右僕射鄖國公開山故荆州都督譙襄公紹故
荆州都督邳襄公順德洛州都督鄖國公張亮吏部尚
書陳國公侯君集故左驍騎大將軍郯襄公公謹左領
軍大將軍盧國公程知節故禮部尚書永興文懿公虞
世南故户部尚書渝襄公劉政會户部尚書莒國公唐
儉兵部尚書英國公李世勣故徐州都督胡莊公秦叔
寳等二十四人宜酌故實𢎞兹令典可並圖畫凌烟閣
庻念功之懷無謝於前載旌賢之義永貽於後昆
永徽三年十二月二十八日勅功臣貞觀二十三年已
來簡退者特宜同致仕例其太原元從及秦府左右仍
各加階先有正四品者不在此例
五年二月四日詔屈突通殷開山並贈司空長孫順德
贈開府儀同三司竇琮贈特進史大奈贈輔國大將軍
温大雅贈尚書右僕射權宏夀贈太子少師劉政㑹武
士彠並贈并州都督張公謹贈荆州都督李髙遷贈梁
州都督李思行贈洪州都督張平髙贈潭州都督時武
昭儀用事贈其父故引功臣以贈之
總章元年二月六日詔太原元從西府舊臣今觀詳覧
其為等給贈司徒士彠贈司空開山贈司空淮安王神
通并州都督劉宏基幷州都督劉政㑹并州都督唐儉
左衛大將軍竇琮荆州都督長孫順德梁州都督史大
奈贈幽州都督龎卿惲潭州都督錢九隴贈華州刺史
柴紹贈潭州刺史張平髙贈工部尚書裴寂洪州都督
李思行洪州都督秦行師靈州都督許世緒凉州都督
李髙遷齊州刺史劉義節贈太尉髙士廉贈司空屈突
通贈太尉房𤣥齡贈司空杜如晦贈司徒尉遲敬德揚
州都督段志𤣥益州都督程知節徐州刺史秦叔寳凉
州都督宇文士及荆州都督張公謹荆州都督杜君綽
荆州都督公孫武達涼州都督李安逺代州都督鄭
仁泰荆州都督李孟嘗幽州都督獨孤彦雲始州刺
史劉師立並為第一功臣其家見在朝無五品已上官
者子孫及曾孫擢一人授五品官若先有四品五品者
加授子孫等一人兩階若三品已上加爵三等其第二
等功臣見在朝無五品已上官者其子孫及曾孫擢一
人授從六品若有五品已上者加一人階六品官者加
兩階三品已上官者加爵一等時皇后欲褒崇其父特
在功臣之上故也
神龍元年二月制段志𤣥屈突通蕭瑀李靖秦叔寳長
孫順德劉宏基宇文士及錢九隴龎卿惲竇琮苑君璋
李子和張平髙張公謹梁洛仁安脩仁秦行師獨孤彦
雲蘇定方李安逺鄭仁㤗杜君綽李孟嘗等二十六家
所食實封並依舊給
其年九月勅自𢎞道以前經任相三年已上及秦府晉
府寮佐四品已上并食實封功臣雖經罪責不至破家
子孫無任京官者特宜優與一官英府周府舊寮五品
已上子孫亦宜凖此
至德二年十二月十五日勅扈從劍南締搆靈武册勲
共三十二人太子太師幽國公韋見素加開府儀同三
司三百户開府儀同三司齊國公髙力士加封三百户
右龍武大將軍潁川公陳元禮封蔡國公封三百户左
龍武大將軍鴈門男田長文封鴈門郡公封三百户左
龍武大將軍南陽男張崇俊封鴈門郡公封三百户左
羽林大將軍鳯翔伯杜休祥封馮翊郡公封三百户尚
書左僕射裴冕加開府儀同三司封冀國公封三百户
殿中監同正判行軍李輔國加開封儀同三司行殿中
監封五百户宗正卿兼工部侍郎李遵加特進封鄭國
公封二百户鴻臚卿中軍都虞候李鼎加開府儀同三
司封保寧郡公封一百户鴻臚卿同正中軍都知兵馬
使管崇嗣封鉅鹿郡公封三百户右武衛大將軍王兟
加特進太原縣侯封一百户尚書左僕射同中書門下
平章事朔方軍節度使子儀加司徒代國公封一千户
鴻臚卿朔方兵馬使僕固懷恩封曺國公封二百户右
金吾衛大將軍四鎮伊西北庭行軍兵馬使李嗣業加
兼衛尉卿封虢國公封二百户司徒兼户部尚書太原
尹同中書門下平章事薊郡公光弼加司空兼兵部尚
書封薊國公封八百户御史大夫兼工部尚書招討兩
京并定逺武衛興平等軍兼闗内節度使河西隴右伊
西四鎮行軍兵馬使王思禮加開府儀同三司封霍國
公封五百户太常卿同正兼御史大夫淮南西道節度
採訪使潁川郡公來瑱加開府儀同三司潁國公封二
百户太僕卿南陽太守知襄陽郡事金卿公魯昊加開
府儀同三司岐國公封二百户京兆尹京畿採訪計會
招討宣慰使崔光逺加特進禮部尚書鄭國公封三百
户開府儀同三司李光進封范陽郡公封二百户右相
苖晉卿加特進行侍中韓國公封五百户憲郡尚書司
中書門下平章事李麟加金紫光禄大夫封褒國公封
五百户中書侍郎同中書門下平章事崔圓加特進行
中書令趙國公封五百户中書侍郎同中書門下平章
事河南節度採訪使張鎬加銀青光祿大夫南陽縣公
太于少師房琯加金紫光祿大夫河南郡公太子少保
虢王巨加光禄大夫御史大夫趙國公李峘加金紫光
禄大夫户部尚書吏部尚書郇國公韋陟加光禄大夫
禮部尚書李峴加光禄大夫行御史大夫兼京兆尹封
梁國公户部侍郎蘇震加銀青光祿大夫吏部侍郎
大厯十四年閏五月詔司徒兼中書令汾陽郡王子儀
宜號尚父兼太尉中書今加實封通前二千户月給千
五百人糧二百四馬芻穀
其年六月一日制條武德已來宰相及實封功臣子孫
沉翳者量與一人正員官七月二十六日吏部奏請委
史館精加檢勘審定名跡至建中元年九月五日史館
奏武德已来寔封陪𦵏配饗功臣名跡崇高者一十一
人第一等司空魏國公裴寂納言魯國公劉文静太
尉趙國公長孫無忌尚書左僕射衛國公李靖司空英
國公李勣中書令漢陽王張東之中書令崔元暐侍中
平陽王敬暉侍中扶陽王桓彦範中書令南陽王袁恕
已尚書左僕射徐國公劉幽求
二十四人第二等司空河間王孝恭開府儀同三司鄂
國公尉遲敬德特進莒國公唐儉輔國大將軍䕫國公
劉𢎞基輔國大將軍邳國公長孫順徳行臺尚書左僕
射蔣國公屈突通行臺尚書右僕射鄖國公殷開山户
部尚書渝國公劉政㑹工部尚書應國公武士彠荆州
都督譙國公柴紹揚州都督褒國公段志𤣥右驍騎大
將軍郯國公張公謹右領軍大將軍盧國公程知節徐
州都督胡國公秦叔寳禮部尚書永興縣公虞世南工
部尚書武陽縣公李大亮散騎常侍豐城縣男姚思㢘
左武候大將軍邢國公蘇定方夏官尚書耿國公王孝
傑右武衛大將軍韓國公張仁愿光祿卿琅邪郡公王
同皎兵部尚書代國公郭元振尚書左丞相燕國公張
說兵部尚書中山郡公王晙等
三十四人第三等司空淮安王神通特進江夏王道宗
中書令郢國公宇文士及行臺左僕射鄼國公竇軌太
府卿葛國公劉義節左屯衛大將軍襄武郡公劉師立
右驍衛大將軍梁國公安興貴右武衛大將軍申國公
安脩仁左衛大將軍譙國公竇琮夔州都督息國公張
長遜黔州都督呉國公李子和右光祿大夫羅國公張
平髙左監門大將軍榮國公樊興左武候大將軍郇國
公錢九隴右武候大將軍沔陽郡公孫武達左武衛大
將軍懷寧縣公杜君綽右驍衛將軍安化縣公龎卿惲
凉州都督廣德郡公李安逺凉州都督同安郡公鄭仁
㤗刑部尚書吳興郡公沈叔安右領軍大將軍虢國公
張士貴右衛大將軍安國阿史那社爾右武衛大將軍
琅琊郡公牛進達輔國大將軍嘉川郡公周䕶仁右武
候大將軍天水郡公丘行恭尚書左僕射宋國公唐休
璟右武衛大將軍遼陽王李多祚吏部尚書齊國公崔
日用户部尚書越國公鍾紹京左武衛將軍平陽郡公
薛訥右金吾大將軍凉國公李延昌光祿卿申國公許
乾輔中書侍郎趙國公王琚特進鄧國公張暐等
至德已来將相功效明著已亾歿者
八人第一等尚書左僕射冀國公裴冕吏部尚書清河
郡公房琯門下侍郎衛國公杜鴻漸開府儀同三司武
城郡王李嗣業衛尉卿顔杲卿常山郡太守袁履謙御
史中丞張巡將軍南霽雲
八人第二等大尉臨淮王李光弼兵部尚書凉國公李
抱玉司空霍國公王思禮御史大夫劉正臣范陽長史
賈循尚書右僕射信都郡王田神功左羽林大將軍薛
景仙睢陽太守許逺
七人第三等太子太師豳國公韋見素侍中韓國公苗
晋卿尚書左僕射趙國公崔圓尚書右僕射辛雲京尚
書右僕射扶風郡王馬璘右散騎常侍太原尹鄧景山
史館奏按史𫝊考詳事實約為三等具件如前勑㫖宜
付尚書省百寮與史官對定奏聞
建中元年十二月勅國初以來將相功臣名跡崇髙功
效明著者宜差次分為二等其月定武徳以來宰臣以
房𤣥齡杜如晦蕭瑀髙士㢘魏徴王珪戴冑岑文本馬
周劉洎禇遂良于志寧張行成髙季輔韓瑗來濟張文
瓘郝處俊李義琰裴炎蘓良嗣狄仁傑婁師徳王方慶
王及善魏元忠姚崇朱敬則蘇瓌宋璟魏知古陸象先
張嘉貞李元紘韓休張九齡三十七人為上等竇威陳
叔達等四十人為次等功臣以裴寂劉文静長孫無忌
河間王孝恭李靖李勣尉遲敬徳屈突通殷開山劉𢎞
基長孫順徳唐儉柴紹段志𤣥劉政㑹張公謹程知節
秦叔寳虞世南李大亮蘇定方王孝傑張柬之崔𤣥暐
敬暉桓彦範袁恕已張仁愿劉幽求崔日用郭元振張
説王琚王晙三十四人為上等淮安王神通等五十人
為次等
至徳已來將相既沒者以裴冕房琯杜鴻漸李嗣業劉
正臣顔杲卿袁履謙張巡許逺盧奕南霽雲十一人為
上等李光弼等十五人為次等
二年六月中書令郭子儀自蒲來朝子儀勲伐居最代
宗不名常呼為大臣洎幸陜還賜以鐵劵圖形凌煙閣
及上即位恩禮益厚毎謁見乗肩輿入自光順門以造
内殿崇貴近古無匹及病上御紫宸殿命舒王謨制書
省之是日子儀薨上聞傷痛乆之為廢朝五日册命曰
尊為尚父官協太師雖爵秩則同而禮望尤重歛以衮
冕旌我元臣聖祖園陵所宜陪𦵏軾墓重文終之德象
山追去病之勲千載如存九原可作可贈太師仍令所
司備禮冊命贈絹三千匹布千端米麥三千石凶喪所
須並令官給及𦵏上御安福門臨哭送之百寮陪位特
賜諡為忠武配饗代宗廟庭
興元元年正月一日赦文諸軍諸使諸道應赴奉天及
進收京城將士等宜並賜名奉天定難功臣身有過犯
遞減罪三等子孫有過犯遞減二等四月詔諸軍從奉
天随從將士並賜名元從奉天定難功臣從谷口已來
随從將士賜名元從功臣
貞元元年八月詔九廟配饗功臣封爵廢絶者宜令紹
封以時饗祀
三年三月冊拜李晟為太尉兼中書令
四年詔為晟立五廟贈晟髙祖芝隴州刺史贈曾祖嵩
澤州刺史贈祖思恭幽州大都督及令官給牲牢祭器
牀帳禮官賛儀以祔焉尋詔晟長子愿為嫡嗣兼監察
御史特拜銀青光禄大夫太子賔客賜上柱國使其得
列棨㦸五年九月晟與侍中馬燧召見于延英殿上嘉
其有大勲力乃詔曰昔我烈祖乗乾坤之滌盪掃隋季
之荒屯體元御極作人父母則有熊羆之士不二心之
臣左右經綸參翊締搆昭文德恢武功威不庭康不乂
用端命于上帝俾懷柔于四方宇宙既清日月既貞王
業既成太階既平乃圖厥容列於斯閣𢡟昭績效表式
儀刑一以無㤀於朝夕一以永垂于來裔君臣之義厚
莫重焉貞元己巳嵗孟秋七月我行西宫瞻宏閣崇構
見老臣遺像顒然肅然和敬在色想雲龍之叶應感致
業之艱難覩彼思今取類非逺且功與時並才為代生
苟藴其材遇其時尊主庇人何代不有在中宗則桓彦
範等著推戴之績在𤣥宗則劉幽求等申翼奉之勲在
肅宗則郭子儀掃殄氛祲今則李晟等保寧朕躬咸盡
力肆勤光復宗祏繼之前烈夫豈多謝闕而未録孰謂
旌賢況念功紀德文祖所為也在予曷其敢怠有司宜
叙年代先後各圖其像列於舊臣之次仍令皇太子書
朕是命紀于壁焉庻永播嘉庸昭示天下俾後之來者
知元勲之不朽於是史官考其功績第其前後以禇遂
良蘇定方郝䖏俊等二十七人充之復命皇太子書其
文以賜晟刻石於門左
七年二月詔授張巡男去病涇陽令許逺男峴饒州司
馬南霽雲男承嗣温州别駕顔真卿男羣府河中户
曺叅軍顔杲卿孫謨左内率府兵曺叅軍旌忠烈之後
也
九年八月太尉兼中書令西平郡王晟薨上聞之震悼
出涕比大歛遣使親致書於柩前曰皇帝遣宫闈令第
五守進伸㫖於故前太尉兼中書令西平郡王贈太師
之靈曰天祚我邦是生才傑禀隂陽之粹氣寔山岳之降
靈宏濟艱難保祐王室掃盪氛祲廓清上京忠誠感于
人神功業施於社稷匡時定亂實頼元勲方將與國同
休永為邦翰比嬰疾恙雖歴旬時日冀痊除重期相見
弼予在位終致和平豈圖藥餌無徴奄至薨落君臣之
義追慟益深循省遺章倍增感切卿一門𦙍嗣朕必終
始保持况愿等兄弟承卿教訓朕之志義豈㤀平生卿
縱不言朕亦存信比者卿在之日却未見朕深心今朕
與卿長乖冀知朕誠志無以為念發言涕零是用躬述
數行遣申所懷得盡臨紙遣使不能飾辭魂而有知當
體朕意時初城鹽州復鹽池上賜宰臣新鹽惻然思晟
命致鹽於靈座又時遣中使至晟第存撫諸子教戒備
至每聞其子愿等有一善上喜形於色鴻猷盛業恩寵
始終自古及今無與晟比其年十月司徒兼侍中馬燧
對於延英殿初燧以足疾許不朝謁是日燧以冬首朝
請上召命對無拜而坐謂之曰曩故太尉晟常與公俱
來今獨睹公不覺悲慟欷歔乆之既而燧請退病甚仆
於地不能興上親起之送於階命中貴人扶掖燧頓首
泣謝而出先是燧自平汴宋魏博河中其功益髙上乃
下詔褒美遷光祿大夫兼侍中并賜宸扆台衡二銘并
序勒石於起義堂西偏上為題額其恩寵如此
十七年三月成德軍節度使檢校太尉兼中書令王武
俊薨廢朝五日羣臣詣延英奉慰如渾瑊故事太常諡
曰威烈上曰武俊竭忠奉國賜諡忠烈
元和二年七月録配饗功臣之後以蘇瓌孫繫為京兆
府司録參軍崔𤣥暐孫元方張説孫整並為監察御史
狄仁傑孫𤣥範為右拾遺敬暉孫元亮袁恕已孫師德
相次録用焉
四年三月上覽貞觀故事嘉魏徵諌諍匪躬乃詔令京
兆尹訪其子孫及故居則質賣已更數姓為九家矣上
愍之出内庫錢二百萬贖之以賜其孫倜及善馮等禁
其質賣
六年九月勅奉天定難功臣子孫有犯殺人宜令所司
凖法其餘並凖處分
八年勅張茂昭立功河朔舉族歸朝義烈之風史册攸
載嘗聞身殁之後家無餘財追懐舊勲特越常典宜歲
賜絹二千匹春秋二時支給
其年八月詔曰君臣運合故狥國以忘家勸賞義明在
褒功而顯節存則酬其爵禄殁則録其子孫然後忠義
不遺典章斯在故礠晉隰等州觀察使檢校兵部尚書
康日知故徐州刺史兼御史大夫李涓等一十家皆有
懋功藏于盟府故命捜訪後裔光賁前人今志寧等或
服式著緒或從官有成或投迹軍府之中或滯才州縣
之職咸皆甄録各茂官榮庶乎有禄者無㤀于聿脩懷
忠者使知其必報勉膺光寵無替前勞
十五年六月勅以大理正叚文通為殿中侍御史前淮
南營田副使為殿中侍御史顔顒為刑部員外郎長安
縣縣丞顔諗權知大理正渭南縣尉郭承嘏為監察御史
並凖二月五日制勲閥之後可任臺省官者故有此命
太和二年六月詔曰朕詳觀列聖遺型祖風盛業昭
然在前其或道有汚隆政有善否未始不繫乎當時輔
弼常因便殿言諸宰臣勉其忠益叶心推戴且以去歲
乙巳登應門敷大號俾疇賢相以訪遺裔或血食不繼
宗祊有闕至如遂良之委笏而諍名垂史書仁傑之恢
復廟社事形先覺宋璟之文吏骨鯁功叅治平元紘之
守規畫一持成有裕其胄僅存不絶若髪各授邑吏使
其自試其故中書令禇遂良五代孫處可汝州臨汝縣
尉内史狄仁傑曾孫元封懷州脩武縣尉侍中宋璟曾
孫滶岳州沅江縣尉中書侍郎李元紘曾孫伉鄧州向
城縣尉
大中二年正月三日勅節文功臣墳墓無子孫者委所
在長吏差人巡檢
其年七月十一日史館奏續選堪上凌煙閣功臣除所
有舊圖形并有子孫在中外任官令冩進外三十七人
禮部尚書兼門下侍郎平章事李峴侍中永寧郡公王
珪吏部尚書戴胄中書令岑文本中書令馬周中書令兼
修國史韓瑗侍中兼修國史郝處俊納言婁師德文昌
左相王及善同鸞臺鳯閣平章事朱敬則侍中梁國公
魏知古尚書左丞中書門下同三品陸象先中書令張
九齡司空魏國公裴寂納言魯國公劉文靜中書令漢
陽郡王張東之中書令博陵郡王崔𤣥暐侍中扶陽郡
王桓彥範尚書左僕射劉幽求兵部尚書郭元振吏部
尚書房琯常山郡太守袁履謙北庭行營節度使李嗣
業主客郎中河南節度副使張廵睢陽太守許逺御史
中丞盧奕右驍衛將軍南霽雲中書侍郎蕭華中書侍
郎張鎬司徒李勉平章事監脩國史張鎰門下侍郎蕭
復兵部侍郎平章事桞渾檢校司空平章事賈耽北平
郡王馬燧東都留守李憕敕㫖宜令御史臺散牒諸州
尋訪子孫圖冩真形進送
三年四月宰臣奏伏以勲德之後慶賞所延每有恩制
多令訪録所以興廢繼絶尊賢報功事歸勸奬義主沉
翳近日諸家自論者衆吏曹官闕合用者稀縱欲比擬
亦未詳悉應前件兩色子孫凖前後制勅令捜訪與官
者望許于吏部陳狀便委磨勘如審是嫡嗣未有官名
者具狀聞奏非時與一正員解褐官如有出身及已曾
任官者選日優與處分如自以才行嘗登科第及有諸
房子孫不承祭祀并及先因奬録已授正官者並不在
此限即冀所加恩例式叶本條勅㫖冝依
咸通九年正月五日安南觀察使高駢奏愛州日南郡
北五里有故中書令河南元忠公禇遂良墓前都䕶崔
耿大中六年因訪立墳别立碑記云顯慶三年歿于海
上殯于此地二男一孫祔焉伏乞尋訪苗裔䕶喪歸葬
從之仍勅嶺南各委本道捜訪如有禇氏事跡相類者
尋訪聞奏當加優憫
乾符六年十月京兆府奏故尚父子儀廟因霖雨倒塌勅
减賜御膳錢三千貫顧丁匠修築仍令所司明年仲春
以太牢祭于廟時禮部員外郎崔祐甫與諫官俱稱過
當章疏屢上宰臣亦相次奏之惟中書舎人李拯上䟽
請行前詔乃以太牢祀之
其月勅以故衛國公李德裕孫延吉起家為集賢校理
天祐元年七月中書門下奏西都舊有凌煙閣盡圖
國初功臣今遷都東京乞委營造一閣圖冩梁王全忠
勅㫖令于皇城内擇地營造仍賜名天祐旌功之閣
　
　
　
　
　
　
　
　唐㑹要卷四十五
欽定四庫全書
　唐㑹要卷四十六
　　　　　　　　　　　　　宋　王溥　撰
　　前代功臣
永徽三年九月詔以周司沐大夫裴融贈尚書左丞封
孝琰有功前代擢其子孫旌之
其年五月詔隋儀同三司豆盧毓御史中丞㳺楚客齊
侍中崔季舒給事黄門侍郎裴澤並標忠烈其子孫令
所司量材叙用先是有詔追録前代忠鯁子孫周相州
總管尉遲迥曽孫文禮訴言迥忠於周室為隋所誅上
遣議之太常卿江夏王道宗等議皆以迥死節於周宜
有甄録禇遂良進曰竊窺史籍咸以救君難為忠不救
則為逆春秋趙穿弑晉靈公趙盾為正卿不討賊太史
書曰趙盾弑其君由此言之尉遲迥受周重寄既聞隋
文作相稱兵鄴下南通於陳北逹突厥頓兵六十餘日
不赴國難免其罪惡為幸若謂之忠鯁臣所深惑羣議
然之
　　封建雜録上
　崔氏曰蘇冕所載封建篇盖以貞觀初太宗文皇帝
　嘗欲法周漢故事分圭以王子弟裂地以封功臣諸
　儒議論紛紜事卒停寢故有表疏可編自後封諸王
　或王功臣但崇以爵等食其租封而已劉秩所謂設
　爵無土署官不職者也今子弟功臣封爵者皆列之
髙祖受禪以天下未定廣封宗室以威天下皇從弟及
姪年始孩童者數十人皆封為郡王太宗即位因舉屬
籍問侍臣曰封宗子於天下便乎尚書右僕射封徳彛
對曰不便歴觀往古封王者今日最多兩漢以降惟封
帝子及親兄弟若宗室逺疎者非有大功如周之郇滕如
漢之賈澤並不得濫叨名器所以别親疎也先朝敦睦
九族一切分王爵命既崇多給力役蓋以天下為私殊
非至公馭物之道也太宗曰然朕理天下本為百姓非
欲勞百姓以養已之親於是卒以屬疎降爵唯有功者
數人得王餘並封為縣公
武徳元年六月立世子建成為皇太子封皇子元吉為
齊王封宗室子孝基為永安王道𤣥為淮陽王叔良為
長平王神通為永康王神符為襄邑王徳良為長樂王
道素為竟陵王博乂為隴西王奉國為渤海王
八月涼州賊帥以其地來降封為涼王
十月封從弟琛為襄武王瓊為廬江王
十二月封桂國李孝長為義安王
三年六月封皇子元景為趙王元昌為魯王元亨為酆
王皇孫承宗為太原王承道為安陸王承乾為恒山王
恪為長沙王泰為宜郡王
四年二月徒封宜郡王泰為衛王四月封皇子元方為
周王元禮為鄭王元嘉為宋王元則為荆王元茂為越
王十二月徒封宋王元嘉為徐王
貞觀二年正月徒封漢王恪為蜀王衛王泰為越王楚
王祐為燕王
五年正月封皇弟元裕為鄶王元名為譙王靈䕫為魏
王元祥為許王元曉為密王又封皇子愔為梁王貞為
漢王惲為郯王慎為申王囂為江王簡為代王
十年正月徒封趙王元景為荆王魯王元昌為漢王鄭
王元禮為徐王徐王元嘉為韓王荆王元則為彭王滕王元
懿為鄭王吳王元軌為霍王豳王元鳳為虢王陳王元
慶為道王魏王靈䕫為燕王蜀王恪為吳王越王泰為
魏王燕王祐為齊王梁王愔為蜀王郯王惲為蔣王漢
王正為越王申王慎為紀王
十一年正月徒封鄶王元裕為鄧王譙王元名為舒王
六月徒封任城王道宗為江夏王趙郡王孝恭為河間
王許王元祥為江王
十三年六月封皇弟元嬰為滕王
二十一年八月封皇子明為曹王
永徽元年二月封皇子孝為許王上金為把王素節為
雍王
六年正月封皇子𢎞為代王賢為潞王
顯慶二年二月徒封雍王素節為郇王
文明元年三月徒封把王上金為畢王郇王素節為葛
王
嗣聖元年改封上金為澤王素節為許王
垂拱元年五月封皇子成義為恒王
其年十一月改封千金王復為零陵王
三年正月封皇子範為衛王業為趙王
聖歴三年十二月封皇太子男重潤為邵王重福為平
恩王重俊為義興王重茂為北海王
景龍元年五月封韓王元嘉男訥為嗣韓王故霍王元
軌長子江都王緒男暉為嗣霍王虢王元鳳男巨為嗣
虢王故紀王慎男安封郡王鐡成為嗣紀王故魯王靈
䕫孫范陽郡王藹長男道堅為魯王故曹王明孫𦙍為
嗣曹王各賜實封四百户又封皇從兄境為歸政郡王
睿宗子成器為蔡王千里為夀春郡王禧為天水郡王
初侍中敬暉以唐室中興削武氏諸王封宗姓為王爵
故有是命也
唐隆元年六月進封皇子衡陽郡王成義為申王巴陵
郡王隆範為岐王彭城郡王隆業為薛王
景雲元年十月以故吳王恪孫禕為嗣江王
其年九月封皇太子男嗣直為許昌郡王嗣謙為真定
郡王
先天元年八月封皇太子男嗣升為陜王嗣直為郯王
嗣謙為郢王
開元二年十一月封皇第四子嗣真為鄶王第五子嗣
初為鄂王第六子嗣𤣥為甄王
十二年四月封皇再從兄將作大匠禕為廣川郡王再
從叔太子員外率更令嗣密王徹為濮陽郡王再從兄
太子家令嗣越王琚為中山郡王敇曰傍繼國王禮有
停廢以朕紹承休緒永念懿親列於藩輔其禕等可並
封郡王
十三年二月封皇第八子琚為光王第十二子濰為儀
王第十三子澐為頴王第十六子澤為永王第十八子
清為夀王第二十子泗為延王第二十一子沐為盛王
第二十二子溢為濟王
二十一年九月封皇子沔為信王泚為義王灌為陳王
澄為豐王潓為恒王淀為梁王滔為利王
二十八年九月封皇太子之子僖為南陽郡王倓為建
寜郡王佖為西平郡王僅為新城郡王僴為潁川郡王
又封慶王子儼為新平郡王伸為平原郡王封棣王子
僎為汝南郡王僑為宜都郡王封榮王子俌為濟陽郡
王偕為北平郡王封儀王子侁為豫章郡王健為廣陵
郡王封永王子偒為襄城郡王封夀王子伾為河間郡
王封延王子倬為彭城郡王封濟王子傃為永嘉郡王
至徳二年十二月進封南陽王傑為趙王新城王僅為
彭城王潁川王僴為兖王第九男侹為襄王第十男倕為
興王第十一男偲為把王第十二男侗為定王
元年建丑月封皇太子第二男邈益昌郡王第三男迥
延慶郡王越王長男建為武威郡王第二男逌為興道
郡王彭王長男邃為常山郡王
大厯十年二月封第四子述為睦王充嶺南節度度支
營田大使第五子逾為郴王充渭北鄜坊等州節度大
使第六子連為恩王充汴宋等州節度大使第八子遘
為鄜王第十三子造為忻王充昭義軍節度大使第十
四子暹為韶王第十五子運為嘉王第十六子遇為昭
王苐十七子適為循王苐十八子通為恭王苐十九子
逹為原王苐二十子逸為雅王
十四年六月封元子誦為宣王次子謨為舒王誦為通
王諒為虔王詳為肅王又封皇子迺為益王迅為隨王
又封彭王苐三男適為湯陰郡王襄王長男遥為伊吾
郡王把王長男連為同昌郡王頴王苐六男僤為歙國
公延王苐八男代為兖國公陳王苐五男佼為潭陽郡
王義王苐八男佖為南川郡王恒王長男循為清河郡
王又封蜀王長男訓為東平郡王徳王長男謂為恭化
郡王長男讃為武都郡王諮為馮翊郡王
建中元年八月封嗣舒王藻為嗣郢王
三年正月封涇王䢔男為延徳郡王
四年六月徙封彬王逾為丹王鄜王遘為簡王豫章郡
王侁為汧陽郡王
興元元年八月合川郡王李晟改封西平郡王樓煩郡
王渾瑊改封咸寜郡王
晉元元年四月改封晉王誼為舒王
四年四月封皇苐七子諒為邕王仍拜開府儀同三司
皇太子長子淳開府儀同三司封廣陵郡王二子渙為
建康郡王三子沔為洋川郡王四子洵殿中監臨淮郡
王五子浼秘書監𢎞農郡王六子沐漢東郡王七子湜
少府監晉陵郡王八子淑國子祭酒髙平郡王九子滋
雲安郡王十子凖太常卿宣城郡王十一子浚徳陽郡
王十五子浥光禄卿河東郡王十六子況衛尉卿洛交
郡王舒王第二子涉太僕卿寧塞郡王三子汭太府卿
清河郡王睦王子諷太常卿洪源郡王丹王子訪宗正
卿寜邦郡王恩王子誨大理卿景城郡王簡王子証司
農卿平恩郡王忻王子諸太常卿武威郡王韶王子詡
鴻臚卿晉昌郡王嘉王子訢太常卿新安郡王端王子
誠衛尉卿新興郡王循王子䕶光禄卿平樂郡王
二十一年四月封苐十弟諤為欽王苐十一弟誠為珍
王男建康郡王沔為均王改名緯臨淮郡王洵為溆王
改名縱𢎞農王浼為莒王改名紓漢東郡王泳為密王
改名綱晉陵郡王湜為郇王改名總髙平郡王淑為邵
王改名約雲安郡王滋為宋王改名結宣城郡王淮為
集王改名緗徳陽郡王湑為冀王改名綵河東郡王浥
為和王改名綺苐十七男絢封衛王十九男纁封㑹王
二十男綰封福王二十一男紘封撫王二十三男緄封
岳王二十四男紳封袁王二十五男綸封桂王二十七
男繕封翼王􁂞戌封皇太子長子寜為平原郡王二子
寛為同安郡王三子宥為延安郡王四子察為彭城郡
王五子寰為髙密郡王六子寮為文安郡王
元和元年八月制封皇太子男平原郡王寜為鄧王同
安郡王寛為灃王延安郡王察為深王髙密郡王寰為
洋王文安郡王寮為絳王苐十男審為建王
長慶元年三月封弟憬為鄜王悅為瓊王恂為沔王懌
為婺王㥉為茂王忱為光王恊為淄王憺為衢王㤝為
澶王皇子湛為鄂王淄為江王湊為漳王澶為潁王令
有司擇禮冊命鄂王尋改為景王
太和八年十月三日敕灃王長子漢可封東陽郡王次
男源可封安陸郡王次男潢可封臨川郡王故深王長
男潭封河内郡王次男淑封吳興郡王故絳王長男
封新安郡王次男滂封髙平郡王故洋王長男沛封潁
川郡王淄王長男幹封許昌郡王沔王長男瀛封晉陵
郡王鄜王長男溥封平陽郡王
開成二年八月敬宗皇帝苐二子休復封梁王苐三子
執中封襄王苐四子言揚封紀王苐六子成器封陳王
五年三月故襄王男寀封樂安郡王故陳王苐十六男
儼封宣城郡王
㑹昌六年五月敇長男温可封鄲王苐二男涇可封雅
王苐三男滋可封䕫王苐四男沂可封慶王
大中二年二月封苐五男澤為濮王
三年十一月封憲宗皇帝苐十七男惕為彭王
五年封苐六子潤為鄂王
六年十一月封憲宗皇帝第十八男惴為棣王
八年封苐七子洽為懐王第八子汭為昭王第九子汶
為康王
十一年封第十子灌為衛王第十一子澭為廣王
十四年封憲宗子憻為信王
咸通三年封長子佾為魏王苐二子侹為涼王第三子
佶為蜀王四子偘為威王(初封/郡王)封憲宗子㥽為榮王
八年封順宗苐二十二子緝為蘄王
十三年封第六子保為吉王第八子倚為睦王
中和元年九月十六日封長子震為建王
光啓三年十一月十四日封第二子陛為益王
乾寜元年十月十八日封第二子祤為棣王第三子禊
為䖍王第四子禋為沂王第五子禕為遂王
四年正月二十二日封六子祕為景王第七子祺為校
王
光化二年十一月十九日封第八子禎為雅王第十子
祥為瓊王
　　封建雜録上
貞觀二年十二月十六日太宗以宇内晏清思以致理
謂公卿曰朕欲使子孫長乆社稷永安其理如何尚書
右僕射宋國公蕭瑀對曰臣觀前代國祚所以長乆者莫
不封建諸侯以為磐石之固秦并六國罷侯置守二世
而亡漢有天下㕘建藩屏年踰四百魏晉廢之不能永
乆封建之法實可遵行上然之始議分封裂土之制禮
部侍郎李百藥議曰周氏以鑒夏殷之長乆遵黄唐之
並建維城磐石深根固本雖王綱弛廢而枝榦相扶故
使逆節不生宗祀不絶秦氏背師古之訓棄先王之道
翦華持險罷侯置守子弟無尺土之邑兆庶罕共理之
憂故一夫號澤七廟隳祀臣以為自古皇王君臨宇内
莫不受命上𤣥飛名帝籙締搆遇興王之運殷憂屬啓
聖之期雖魏武攜養之資漢髙徒役之賤非止意有覬
覦推之不能去也若其獄訟不歸菁華已竭雖帝堯之
光被四表大舜之上齊七政非止存情揖讓守之亦不
可固焉以放勲重華之徳尚不能克昌厥後是知祚之
長短必在天時政或盛衰有闗人事宗周卜世三十卜
年七百雖淪胥之道斯極而文武之器猶在斯則龜鼎
運祚已懸之於杳㝠也至使南征不返東遷避逼禋祀
如綫郊畿不守此乃陵夷之漸有累於封建焉暴秦運
距閏餘數鍾百六受命之主徳異禹湯繼世之君才非
啓誦借使李斯王綰之輩咸開四履將閭子嬰之徒俱
啓千乗豈能逆帝王之勃興抗龍顔之祚命者也然則
得失成敗各有由焉而著述之家多守常轍莫不情忘
今古理蔽澆淳欲以百王之季行三代之法天下五服
之内盡封諸侯王畿千里之間俱為采地是則以結繩
之化行虞夏之朝用象刑之典理劉曹之末鍥船求劍
未見其可膠柱成文彌所多惑徒知問鼎請隧有懼霸
王之師白馬素車無復藩籬之援不悟望夷之釁未甚
羿浞之災復思髙貴之殃寜異申鄫之酷此乃欽明昏
亂自繫安危固非守宰公侯以成興廢且數代之後王
室寖微自藩屏化為仇敵家殊俗國異政强凌弱衆暴
寡疆場彼此干戈侵伐狐駘之役女子盡髽崤陵之師
隻輪不返斯蓋畧舉一隅其餘不可勝數陸士衡方規規
然云嗣王委其九鼎凶族據其大邑天下晏然以理待亂
斯言之謬也而設官分職任賢使能以循良之才膺共
理之寄刺符分竹何代無人至使地或呈祥天不愛寳
人稱父母政比神明昔曹元首方區區然稱與人共有
其樂者人必憂其憂與人同其安者人必拯其危豈容
委以侯伯則同其安危任之牧宰則殊其憂樂何斯言
之妄也封君列國藉慶門資㤀先業之艱難輕自然之
崇貴莫不代増滛虐時益驕侈離宫别館切漢凌雲或
刑人力而將盡或召諸侯而共樂陳靈則君臣悖禮共
侮徴舒衛宣則父子聚麀終誅夀朔乃云為已思豈若
是乎内外羣官選自朝廷者擢士庶以任之澄水鏡以
鑒之年勞優其階品考績明其黜陟爵非代及用賢之
路斯廣人無定主附下之情不固此乃愚智所辨安可
惑哉至如滅國弑君亂常千紀春秋二百年間畧無寜
嵗次睢咸秩遂用玉帛之君魯道有蕩每等衣裳之㑹
縱使西漢哀平之際東漢桓靈之時下吏淫暴必不至
此為政之理可以一言蔽焉陛下獨照宸𠂻永懐前古
將復五等而修舊制建萬國而親諸侯竊以漢魏以還
餘風之弊未盡勛華既往至公之道斯革請待琢琱成
樸以質代文刑措之教一行登封之禮云畢然後定疆
理之制議山河之賞未為晚焉中書侍郎顔師古論封
建表曰伏聞前年陛下親發聖慮特降明敇博問卿士
議欲封建既合事宜實惟理要然而議者不一各執異
端或欲追法殷周逺遵上古天下之地盡為封國庶姓
羣官皆錫茅社或云凋弊之後人稀土廣封建之事蓋
未可行此皆不臻至理兩失其衷臣愚以為當今之要
莫若量其逺近分置王國均其户邑强弱相濟畫野分
疆不得過大間以州縣雜錯而居互相維持永無傾奪
使各守其境而不能為非協力同心則足扶京室陛下
然後分命諸子各就封之為置官僚皆一省選用法令
之外不得擅作威刑朝貢禮儀具為條式一定此制萬
代永乆則狂狡絶暴慢之心本朝無怵惕之慮特進魏
徴議曰臣聞三代之利建藩屏保乂皇家兩漢之大啓
山河同奬王室故楚國不恭齊桓有召陵之舉諸吕搆
難朱虚奮北軍之謀九鼎危而復安諸侯傲而還肅比
夫秦之孤立子弟為匹夫魏氏虚名藩捍若囹圄豈可
同年而語哉至於同憂共樂之談百足不僵之義曹冏
六代陸機五等論之詳矣陛下發明詔封五等事雖盡
善特時未遑何也自隋氏亂離百殃俱起黎元塗炭十
不一存始䝉敷至仁以流𤣥澤沐春風而霑夏雨一朝
棄之為諸侯之𨽻衆心未定或致逃亡其未可一也既
立諸侯當建社廟禮樂文物儀衛左右頓闕則理必不
安粗修則事有未暇其未可二也大夫卿士咸資禄俸
薄賦則官府困窮厚歛則人不堪命其未可三也王畿
千里地稅不多至於貢賦所資在於侯甸之外今若並
為國邑京師府藏必虚諸侯朝宗無所取給其未可四
也今燕秦趙代俱帶蕃夷黠羌旅拒匈奴未滅追兵内
地逺赴邉庭不堪其勞將有他變難安易動悔或不追
其未可五也夫聖人舉事貴在相時時或未可理資通
變敢進蒭蕘之議唯明主擇焉六年監察御史馬周上
疏曰伏見詔書令宗室勲賢作鎮藩部貽厥子孫嗣守
其政非有大故則無黜免臣竊惟陛下封之者誠愛之
重之欲使其𦙍裔承守而與國無疆也臣以為如詔㫖
者陛下思所以安存之富貴之未可使為世官也何則
以堯舜之父猶有朱均之子儻有孩童嗣職萬一驕愚
則兆庶被其殃而國家受其敗正欲絶之則子文之理
猶在正欲留之而欒黶之惡已彰與其毒害於見存之
百姓則寜使割恩於已亡之一臣明矣然則向所　愛
之者乃適所以傷之也臣謂宜賦以茅土疇其户邑必
有材行隨器方授則雖其翰翮非强亦可以獲免尤累
昔漢光武不任功臣以吏事所以終全其代者良得其
術也願陛下深思其宜使夫得奉大恩而子孫終其福
禄也
十一年六月六日詔曰設百司以制海内建藩屏以輔
王室莫不明其典章義存於至理崇其賢戚志在於無
疆者也今採按部之嘉名㕘建侯之舊制共理之職重
矣分土之實存矣已有詔書陳其至理繼世垂範貽厥
後昆維城作固同符前列荆州都督荆王元景涼州都
督漢王元昌徐州都督徐王元禮潞州都督韓王元嘉
遂州都督彭王元則鄭州刺史鄭王元懿絳州刺史霍
王元軌虢州刺史虢王元鳳豫州刺史道王元慶夀州
刺史舒王元名鄧州刺史鄧王元裕幽州都督燕王靈
䕫蘇州刺史許王元祥安州都督吳王恪相州都督魏
王恭齊州都督齊王祐益州都督蜀王愔襄州刺史蔣
王惲揚州都督越王貞并州都督晉王治秦州都督紀
王慎或地居旦奭夙聞詩禮或望擬間平早稱才藝並
爵崇土宇寵兼車服誠教孝之心無忘於造次報政之
譽克著於朞月宜冠藩垣胙以休命其所署刺史咸令
子孫世世承襲
　
　
　
　
　唐㑹要卷四十六
欽定四庫全書
　唐㑹要卷四十七
　　　　　　　　　　　　　宋　王溥　撰
　　封建雜録下
貞觀十一年六月十五日又以司空長孫無忌為趙州
刺史改封趙國公尚書右僕射房𤣥齡為宋州刺史改
封梁國公故司空杜如晦密州刺史封蔡國公特進李
靖為濮州刺史改封衛國公特進髙士亷為申州刺史
改封申國公趙郡王孝恭為觀州刺史改封河間郡王
同州刺史尉遲敬徳為宣州刺史改封鄂國公光禄大
夫李勣為蘇州刺史改封英國公左驍衛大將軍段志
𤣥為全州刺史改封褒國公右領軍大將軍程知節為
普州刺史改封盧國公兵部尚書侯君集為陳州刺史
改封陳國公任城王道宗為鄂州刺史改封江夏郡王
太僕卿劉𢎞基為朗州刺史改封夔國公金紫光禄大
夫張亮為禮州刺史改封鄖國公詔曰周武定業胙茅
土於子弟漢髙受命誓帶礪於功臣豈止重親賢之地
崇其典禮抑亦固磐石之基寄以藩翰但今之刺史古
之諸侯雖立名不同而監統一也故申命有司斟酌前
代宣條委共理之寄象賢存代及之典司空無忌等並
策名運始功㕘締構即令子孫世世承襲非有大故無
或黜免餘官食邑並如故其後無忌將之國情皆係戀
不願是行辭不獲免謬出怨言以激上怒云臣披荆棘
以事陛下今海内寜一乃令世牧外州復與遷徙何異
因上表固讓太宗謂之曰割地以封功臣古今之通義
也意欲公之枝葉翼朕子孫長為藩翰𫝊之永乆情在
此耳而公等薄山河之誓發言怨望朕亦安可强公以
土宇耶太子左庶子于志寜以今古事殊恐非乆安之
道上疏争之竟從志寜議劉秩政典曰我皇帝思侔前
古永𫝊後裔下無山甫將明之才乃聴百藥偏昧之說
從羣臣之小議挫為國之大經設爵無土署官不職王
澤不布人無承化遂令刑辟未弭國用不殷權柄擅於
后氏社稷絶而復存揆致此之由在於取順而難逆守
絶欲奪之原在於單弱而無所憚此即事之明騐也百
藥不詳秦漢晉宋齊隋得失之異謂不足法復忽耽於
賈曹劉陸成敗之說委之天命天之所命人事而已棄
人事捨天理滅聖智任存亡也故建侯者所以正冢嫡
安父子之分使不相猜貳豈藩屏王室而已哉夫先王
之尚封建也非止貴於永乆貴其從化而省刑故郡建
則責督責督則刑生國開則教明教明則從化從化之行
因於封建封建諸侯之制與天子備同備同而禮殺禮
殺然後可宣化教宣化教則仁義長仁義長則尊卑别
尊卑别則禍亂息此封建之所以易為理也郡縣之理
可以小寜不可以乆安可以責成不可以化俗嗚呼上
無堯舜猶可也有堯舜之徳欲廣其澤舍此何以哉自漢
以降雖封建失道然諸侯猶皆就國今封建子弟有其
名號而無國邑空封官僚而無莅事聚居京輦食租
衣稅國用所以不足也二十日敇五等封加開國之稱
十六年皇子年㓜者多任都督刺史諫議大夫禇遂良
上疏曰昔兩漢以郡國理人除郡以外分立諸子剖土
分疆雜用相制皇唐州縣粗依秦法皇子㓜年或授刺
史陛下豈不以王之骨肉鎮捍四方比之造制道髙前
列如臣愚見有小未盡何者刺史州郡之帥民仰以安
得一善人部内蘇息遇一不善闔州勞弊是以人君愛
恤百姓常為擇賢或稱河潤九里京師䝉福或人興歌
詠生為立祠漢宣帝云與我共理者唯良二千石乎如
臣愚見陛下皇子之内年齒尚㓜未堪臨人者且留京師
教以經學一則畏天之威不敢犯禁二則觀見朝儀自然成
立因此積習漸知為人審堪臨州然後遣出謹按漢明
章和三帝能友愛子弟自兹以降取為準的封立諸王
使各有國土年尚㓜小多留京師訓以禮法垂以恩惠
訖三帝世諸王數千百人唯二王稍劣自餘餐和飲徳
皆為善人此則前代事已騐惟陛下詳察焉上深納之
大足元年二月冀州人蘇安恒上疏曰臣聞自古明王
之孝理天下者不見二姓而俱王當今梁定河内建昌
諸王等承陛下䕃覆並得封王臣恐千秋萬嵗之後於
事非便臣請黜為公侯任以閒簡又聞陛下有二十餘
孫今無尺土之封此非乆長之計也臣請四面都督府
及要衝州郡分土而王之縱今年尚㓜小未聞養人之
術臣請擇立師傅成其孝敬之道將以夾輔周室藩屏
皇家使累業重光饗祀不輟斯為美矣豈不大哉
神龍元年二月十四日追封后父韋𤣥正為上洛郡王
左拾遺賈虚已上疏諫曰臣聞孔子曰惟名與器不可
以假人且非李氏而王自古盟書所棄今陛下創制謀
始垂範將來為皇王令圖子孫明鏡匡復未幾后族有
私臣雖庸愚而知不可史官執簡必是直書先朝贈太
原王殷監不逺如渙汗既行憚改成命臣望請皇后抗
表固辭使天下知𢎞讓之風彤管著冲謙之徳不納
其年五月十五日侍中敬暉等以唐室中興武氏諸王
宜削其王爵乃率羣臣上表曰臣聞神器者天下之至
公必歸於有徳王極者域中之大寳必順乎天命歴考
前史詳觀帝業皆不並興莫不更王故三皇氏沒而五
帝氏興夏殷氏息而周漢氏作何則帝王之歴數必應
乎五行水盛則木衰木衰則金盛天地之氣運必順乎
四時春往則夏來暑退則寒集則知五行之數帝王不
可違違之則宗社不安生人不理四時之序天地不能變
變之則霜露不時水旱交錯自有隋失徳海内分崩天
厯之重誕歸於唐室萬方樂業荷撥亂之功三聖重光
布生成之徳可謂有功於四海有徳於烝人自則天皇
后臨御帝位明目逹聰躬親庶政則有讒邪㓙孽誣惑
睿哲搆害宗枝誅夷殆盡忠臣義士實所痛心自天授
之際時稱改革武家子弟咸預封建十餘年間實亦榮
極於時國家藩屏豈得並封物不兩盛時使然也今神
器大寳重歸陛下百姓謳歌欣復唐業臣又聞之業不
兩盛事不兩大故天無二日土無二王前聖之格言先
哲之明誡自皇階反正天命維新武氏諸王封建依舊
生者既加茅土死者仍進賦邑萬夫失望卿士寒心何
則開闢已來罕有斯理帝王之道實無此法陛下縱欲
開恩以行私惠可違五行厯數乎乖四時寒暑乎又海
内衆情朝廷竊議為武氏諸王身計適將有損何則處
之未得所居之實恐未安陛下雖欲寵之翻乃禍之亦
於事未立定分於理不遵古典故也且唐厯有歸周命
已去爵重則難保禄輕則易全又武氏諸王並居京輦
不降舊封天下之心竊將不可陛下縱欲敦崇外戚曲
流恩貸奈宗廟社稷之計何奈卿士黎人之議何伏願
陛下為社稷之逺圖抑私情之小愛上崇經邦之要外制
遐邇之心又故韓魯霍舒紀澤等諸王並遭非命枉被
誅戮今遺孤餘緒雖罕有存者繼絶興亡義無或闕伏
望謀擇近親繼其禋祀更開茅土並列於朝豈不固宗
社之本協人靈之願則陛下巍巍之業貫三光而洞九
泉親親之義上有倫而下有序臣等並承榮寵固竭丹
衷既為唐臣實為唐計伏乞聖慈俯垂矜納疏奏遂降
武三思等為郡王懿宗等為國
開元八年五月十八日敇準令王妻為妃文武官及國
公妻為國夫人母加太字餘人有官及爵者聴從髙叙
但王者名器殊恩或頒異姓妻合從夫授秩甲令無别
條率循舊章湏依往例自今已後郡嗣及異姓王母
妻宜準令為妃
　　封諸嶽瀆
垂拱四年七月一日封洛水神為顯聖侯享齊於四瀆
封嵩山為神嶽天中王至萬嵗通天元年四月一日神
嶽天中王可尊為神嶽天中皇帝至神龍元年二月復
為天中王先天二年八月二十日封華嶽為金天王
開元十三年二月封泰山神為齊天王禮秩加王公一
等
天寳五載正月二十三日詔曰五方定位嶽鎮總其靈
萬化阜物雲雨極其潤上帝攸宅寰區是仰且岱宗西
嶽先已封崇其中嶽等三方典禮尊崇未齊名秩永
言光被用叶靈心其中嶽封為中天王南嶽封為司天
王北嶽封安天王
六載正月十二日敕文四瀆五嶽雖差秩序興雲播潤
蓋同利物崇號載及錫命宜均其五嶽既已封王四瀆
當昇公位逓從加等以荅靈心其河瀆宜封為靈源公
濟瀆封為清源公淮瀆封為通源公仍令所司擇日差
使告祭
七載十二月九日封昭應山為𤣥徳公
八載閏六月五日敕文封太白山為神應公其九州鎮
山除入諸嶽並外宜封公
十載正月二十三日封東海為廣徳公南海為廣利公
西海為廣潤公北海為廣澤公對沂山為安東公㑹稽
山為永興公嶽山為成徳公霍山為應聖公毉無閭山
為廣寕公
上元二年十月改華山為太山華隂縣為太隂縣
至徳二年十二月十五日吳山宜改為吳嶽祠享官屬
並準五嶽故事
元和十五年閏正月敇北嶽宜改為鎮嶽避穆宗諱也
開成二年四月十一日敇如聞京師舊說以為終南山
興雲即必有雨若晴霽雖宻雲沱至竟不濡霑况兹山
北面闕庭日當顧瞩脩其望祀寵敷宜及今聞都無祀
宇炭谷湫却命祀終南山未備禮秩湫為山屬捨大從
細深所謂闕於興雲致雨之祀也宜令中書門下且差
官設奠先告致禮便令擇立廟處所向日以聞其命有
司即時建立其年九月敇終南山宜封為廣恵公
三年太常禮院奏準去年十月六日敇終南山封廣惠
公册命訖宜準四鎮例以本府都督刺史充獻官者今
合每年一祭仍請以季夏土王日祭之應縁祭事並令
本州府備其祀文所司祭五日送京兆府
乾寜五年十月一日敇封少華山為佑順侯
天祐二年六月十六日封洞庭湖君為利涉侯青草湖
君為安流侯
　　議釋教上
武徳七年七月十四太史令傅奕上疏請去釋教髙祖
付羣官詳議太僕卿張道源稱奕奏合理尚書右僕射
蕭瑀與之争論曰佛聖人也弈為此議非聖人無法請
置嚴刑弈曰禮本事親而終於奉上而佛踰城出家逃
背其父以匹夫而抗天子以繼體而悖所親蕭瑀非出
空桑乃遵無父之教瑀不能荅合掌云地獄所設正謂
是人其後上臨朝謂弈曰佛道𤣥妙聖迹可師卿獨不
悟何也奕對曰佛是國中桀黠欺誑夷俗遵尚其道皆
是邪僻小人模寫莊老𤣥言文飾妖幻之教耳於百姓
無補於國家有害上然之至九年二月二十二日以沙
門道士虧違教跡留京師寺三所觀二所選耆老髙行
以實之餘皆罷廢至六月四日敕文其僧尼道士女冠
宜依舊定
貞觀八年上謂長孫無忌曰在外百姓大似信佛上封
事欲令我每日將十箇大徳共逹官同入令我禮拜觀
此乃是道人教上其事侍中魏徴對曰佛道法本貴清
浄以退浮競昔釋道安如此名徳符永固與之同輿權
翼以為不可釋恵琳非無才俊宋文帝引之升殿顔延
之云三台之位豈可使刑餘之人居之今陛下縱欲崇
信佛教亦不須道人日到㕘議
顯慶二年詔曰釋典冲虚有無兼謝正覺凝寂彼我俱
㤀豈自遵崇然後為法聖人之心主於慈孝父子君臣
之際長㓜仁義之序與夫周孔之教異教同歸棄禮悖
徳朕所不取僧尼之徒自云離俗先自遵髙父母之親
人倫以極整容端坐受其禮拜自餘尊屬莫不皆然有
傷名教實斁彛典自今以後僧尼不得受父母及尊者
禮拜所司明為法制即宜禁斷
至開元二年閏三月三日敇自今以後道士女冠僧尼
等並令拜父母至於喪祀輕重及尊屬禮數一準常儀
庶能正此頽弊用明典則
開元二年正月中書令姚崇奏言自神龍以來公王及
外戚皆奏請度人有出私財造寺者每一出敇則因為
姦濫富户强丁皆經營避役逺近充滿損汚精藍且佛
不在逺近在于心但發心慈悲行事利益使蒼生安樂
即是佛身何用妄度姦人令壊正法上乃令有司精加
銓擇天下僧尼偽濫還俗者三萬餘人
大厯十三年四月劒南東川觀察使李叔明奏請澄汰
佛道二教下尚書省集議都官員外郎彭偃獻議曰王
者之政變人心為上因人心次之不變不因循常守故
者爲下故非有獨見之明不能行非常之事今陛下以
維新之政為萬代法若不革舊風令歸正道者非也當
今道士有名無實時俗鮮耻亂政猶輕唯有僧尼頗為
穢雜自西方之教被於中國去聖日逺空門不行五濁
比丘但行麄法爰自後漢至於陳隋僧之興滅其亦數
四或至坑殺殆無遺餘前代帝王豈惡僧道之善如此
之深耶蓋其亂人亦已甚矣且佛之立教清浄無為若
以色見即是形法開示悟入惟有一門所以三乗之人
比之外道況今出家者皆是無識下劣之流縱其戒行
髙潔在於王者已無用矣今聖明之心甚善然臣恐其
奸吏詆欺而去者未必非留者不必是無益於國不能
息奸既不變人心亦不因人心强制力持難致逺耳臣
聞天生蒸民必將有職㳺行浮食王制所禁故有才者
受爵禄不肖者出租稅此古之常道也今天下僧尼不
耕而食不織而衣廣作危言險語以惑愚者一僧衣食
嵗計三萬有餘五丁所出不能致此舉一僧以計天下
其費可知陛下日旰憂勤將去人害此而不救奚其為
政臣伏請僧道未滿五十者每年輸絹四疋尼及女道士
未滿五十者輸絹二疋其雜色役與百姓同有才智者
令入仕還俗為平人者聴但令就役輸課為僧何傷臣
竊料其所出不下今之租賦三分之一然則陛下之國
富矣蒼生之害除矣其年五十者請皆免之夫子曰五
十而知天命列子曰不斑白不知道人年五十嵗嗜慾
已衰縱不出家心已近道况戒律檢其性情哉臣以為
此令既行僧尼規避還俗者固已大半其年老精脩者
必盡為人師斯道釋二教益重明矣上深嘉之
元和十三年功徳使奏鳳翔府法門寺有䕶國真身塔
塔内有釋迦牟尼佛指骨一節其本𫝊以為當三千年
一開開則嵗豐人安至來年合發詔許之命中使領禁
兵與僧徒迎䕶至京上開光順門以納之留禁中三日
乃送京城佛寺王公士庶瞻禮舎施如恐不及百姓有
廢業竭産燒頂灼臂而云供養者又有開肆惡子不苦
焚烙之痛請譎言供養而爇其肌膚繇是佛骨所在往
徃盗發既擒獲皆向之自灼者農人多廢東作奔走京
城於是刑部侍郎韓愈上疏極諫曰臣伏以佛者夷狄
之一法耳自後漢時始流入中國上古未嘗有也黄帝
在位百年百一十嵗少昊在位八十年年百嵗顓頊在
位七十九年年九十八嵗帝嚳在位七十年年百五嵗
帝堯在位九十八年年百一十八嵗帝舜及禹年皆百
嵗此時天下太平百姓安樂壽考而中國未有佛法也
後殷湯亦年百嵗湯孫太戊在位七十五年武丁在位
五十九年書史不言其夀年數蓋亦不減百嵗周文王
年九十七嵗武王年九十三嵗穆王在位百年此時佛
法亦未入中國非事佛而致此也漢明帝時始有佛法
在位纔十八年其後亂亡相繼運祚不永宋齊梁陳魏
已下事佛漸謹年代尤促唯梁武帝在位四十八年前
後三度捨身施佛宗廟之祭不用牲牢晝一餐止於菜
菓其後竟為侯景所逼餓死臺城國亦尋滅事佛求福乃
更得禍由此觀之佛不足信事亦可知矣髙祖始受隋
禪則議除之當時羣臣材識不能深知先王之道古今
之宜推闡聖明以救斯弊其事遂止臣常恨焉伏惟睿
聖文武皇帝陛下聖神英武數千百年以來未有倫比
即位之初即不許度人為僧尼道士又不許創立寺觀
臣常以為髙祖之志必行于陛下之手今縱未能即行
豈可恣之轉令盛也今聞陛下令京都僧於鳳翔迎取
佛骨御樓以觀舁入大内令諸寺遞迎供養臣雖至愚
必知陛下不惑於佛作此崇奉以祈福祥也直以年豐
人樂為京師士庶設詭異之觀戯翫之具耳安有聖明
若此而肯信此等事哉然百姓愚㝠易惑難曉茍見陛
下如此將謂真心信佛皆云天子大聖猶一心敬信百
姓賤微於佛豈合更惜身命焚頂燒指百千為羣解衣
散錢自朝至暮轉相倣效惟恐後時老少奔波棄其生
業若不即加禁遏更歴諸寺必有斷臂臠身以為供養
者傷風敗俗𫝊笑四方非細事也夫佛夷狄之人與中
國言語不通衣服殊製口不言先王之法言身不服先
王之法服不知君臣父子之情假如其身尚在奉其國
命來朝京師陛下容而接之不過宣政一見禮賔一設
賜衣一襲衛而出之於境不令惑於衆也况其身死已
乆枯朽之骨凶穢之餘豈宜以入宫禁孔子曰敬鬼神
而逺之古諸侯行弔於國尚令巫祝先以桃茢祓除不祥
然後進弔今無故取朽穢之物親臨觀之巫祝不先桃
茢不用羣臣不言其非御史不舉其失臣實恥之乞以
此骨付有司投諸水火永絶根本㫁天下之疑絶萬代
之惑使天下知大聖之所作為出於尋常萬萬也豈不
盛哉佛如有靈能作禍祟凡有殃咎請加臣身上天鑒
臨臣不怨悔疏奏上怒甚間一日出以示宰臣將加重
法裴度崔羣對曰韓愈上忤尊聴誠宜得罪然非内懐
忠懇不避黜責豈能至此伏乞稍賜寛容以來諫者上
曰愈言我奉佛太過我猶為容之至謂東漢奉佛之後
帝王咸致天促何乖誕也愈為人臣而敢爾狂忽不可
赦於是人情驚惋至於國戚亦以罪愈為人臣戒而給
事中崔植洎諸諫官皆上疏論救不納遂貶潮州刺史
㑹昌五年八月制朕聞三代以前未嘗言佛漢魏之後
象法寖興是逢季時𫝊此異俗因縁染習滋蔓侈多以
至於耗蠧國風而漸不覺以至於誘惑人心而衆益迷
洎乎九有山原兩京城闕僧徒日廣佛寺日崇勞人力
於土木之功奪人利為金寳之飾移君親於師資之際
違配偶於戒律之間壊法害人莫過於此且一夫不田
有受其餒一婦不織有受其寒者今天下僧尼不勝數
皆待蠶而衣待農而食寺宇招提莫知紀極皆雲構藻
飾僭擬宫殿晉宋齊梁物力凋瘵風俗澆詐莫不由是
而致也况髙祖太宗以武定禍亂以文理華夏執此二
柄足以經邦而豈可以區區西方之教與我抗衡哉貞
觀開元亦嘗釐革剗除不盡流衍滋多朕博覽前言旁
求輿議弊之可革㫁在不疑而中外正臣叶予至意條
疏至當宜從所請懲千古之蠧源成百王之典法濟
人利衆予不讓焉其天下坼寺四千六百餘所還俗僧
尼二千六萬餘人収充兩稅户坼招提蘭若四萬餘収
膏腴上田數千萬頃収奴婢為兩稅户十五萬人𨽻僧
尼屬主客顯明外國之教勒大秦穆袄二萬餘人違俗
不雜中華之風於戱前古未行已將有待及今盡去豈
謂無時驅逰惰不業之徒已踰千萬廢丹雘無用之屋
何啻億千自此清浄訓人慕無為之理簡易為政成一
俗之功將使六合黔黎同歸皇化儻以革弊之始日用
不知下制明廷宜體予志宣布中外咸使聞知
　
　
　
　
　
　
　
　
　
　
　
　
　
　
　唐㑹要卷四十七
欽定四庫全書
　唐㑹要卷四十八
　　　　　　　　　　　　　宋　王溥　撰
　　議釋教下
大中六年十二月祠部奏當司伏凖累年赦文及别敇
建置佛堂并剃度僧尼等伏以陛下䕶持釋教以濟羣
生自出聖慈孰不知感非欲華飾寺宇廣度僧尼興
作勞人匱竭物力近日天下未諭聖心建置漸多剃度
彌廣相尚以日繋時臣恐黎毗因兹受弊臣職司其局
不敢曠官當陛下求理納諫之時是小臣罄竭肝膽之
日伏乞允臣所奏明立新規舊弊永除天下知禁如此
見佛法可乆民不告勞時宰臣因是上言伏以西方之
教清浄為宗拯濟為業國家𢎞闡已乆實助皇風然度
僧不精則戒法隳壊造寺無節則損費過多有司舉陳
實當職分但須酌量中道使可乆行自今後應諸州凖
元敇置寺外如有勝地名山古蹤靈跡實可留情為衆
所知者即任量事修建却依舊名其諸縣有户口繁盛
商旅輻凑願依香火以濟津梁亦任量事各置院一所
於州下抽三五人住其有山谷險難道途危苦羸車重
負須暫憇留亦任因依舊基却置蘭若並須是有力人
自發心營造不得令姦黨因此遂抑歛鄉閭此外更不
得輙有起建如引别敇處分不在此限其僧尼踰濫之
源皆縁私度本教遮止條律極嚴不得輙有建如可容
姦必在禁絶犯者凖元敇科㫁訖仍具鄉貫姓號申祠
部上文歴其官度僧尼數内有闕即仰本州集律僧衆
同議揀擇聰敏有道性已經修鍊可以𫝊習㕘學者度
之貴在教法得人不以年齒為限若惟求長老即難奉
律議剃度訖仍具鄉貫姓號申祠部請告牒其僧中有
志行堅精願尋師逰但有本州公驗即任逺近逰行在
所闗防切宜覺察不致真偽相雜藏庇姦人制可
咸通二年上以志奉釋氏怠於朝政左散騎常侍蕭倣
上疏論之曰臣聞𤣥柤之道用慈儉為先素王之風以
仁義為本如佛者尚外之教非帝王所能慕也昔貞觀
中髙宗在東宫以長孫皇后疾厲上言度僧以資福事
后曰佛者異方之教存而勿論豈以一女子而紊王道
乎故諡曰文徳且母后之論尚能若此哲王之心安可
反是哉疏奏上甚嘉之
六年尚書右丞李尉復上疏諫曰臣聞孔某聖者也言
必稱周任之言苻融賢者也議必稱王猛之諫誠以事
求師古辭貴逹誠陛下自纉丕圖克崇佛事臣累採本
朝名臣啟奏之言以證奉佛始終之要天后時曽營大像
狄仁傑諫曰功不使鬼必在役人物不天來皆從地出
中宗時公主貴戚奏度僧尼姚崇諫曰佛不在外求之
于心睿宗為金仙玉真二公主造二道宫辛替否諫曰
自夏以來滛雨不觧榖荒於壠麥爛於塲陛下聖人也
逺無不知陛下明君也細無不見而造不急之觀賈六
合之怨又諫造寺曰釋教以清浄為基慈悲為主三時
之月穿池沼損命也殫府庫損人也廣殿宇營身也損
命則不慈悲營身則不清浄臣觀仁傑天后時上公也
崇開元時賢相也替否睿宗之直臣也每覽斯言未嘗
不廢卷痛惜其言之行也伏望詳前事之安危覽昔賢
之啓奏營繕之間稍宜停減疏奏優詔嘉之
　　寺(西京/)
開業寺　在豐樂坊本隋仙都宫武徳元年髙祖為尼
明照廢宫置證果寺貞觀九年廢寺立為髙祖别廟號
静安宫儀鳳元年十一月十五日敇廢宫立開業寺其
宫中人内移就獻陵
㑹昌寺　在金城坊本隋海陵公賀若誼宅義寜元年
義師入闗太宗領兵於此武徳元年因置為寺
崇義寺在長夀坊本隋延公于銓宅武徳三年桂陽
宫主為駙馬趙慈景所立
楚國寺　在晉昌坊本隋廢興道寺髙祖起義太原第
五子智雲在京為留守隂世師所害後追封楚王因此
立寺
興聖寺　在通義坊本髙祖?龍舊宅武徳元年以為
通義宫貞觀元年立為尼寺
龍興寺　在頒政坊貞觀五年太子承乾立為並光寺
神龍元年二月改名
興福寺　在修徳坊本王君廓宅貞觀八年太宗為太
穆皇后追福立為𢎞福寺神龍元年改名
西明寺　在延康坊本隋越國公楊素宅武徳初萬春
公主居住貞觀中賜濮王泰泰死乃立為寺
慈恩寺　在晉昌坊隋無漏廢寺貞觀二十二年十二
月二十四日髙宗在春宫為文徳正后立為寺故以慈
恩為名寺内浮圖永徽三年沙門𤣥奘所立
青龍寺在新昌坊本隋廢靈感寺龍朔二年宜城公
主奏立為觀音寺景雲二年改名
崇敬寺　在静寜坊本隋廢寺髙祖為長安公主立為
尼髙祖崩後改為宫以為别廟後又為寺
資聖寺　在崇仁坊本太尉長孫無忌宅龍朔三年為
文徳皇后追福立為尼咸亨四年復為僧寺
招福寺　在崇儀坊本乾封二年睿宗在藩所立其地
本隋正覺慶寺南北門額並睿宗親題之
崇福寺　在休祥坊本侍中楊恭仁宅咸亨二年九月
二日以武后外氏宅立太原寺垂拱三年十二月改為
魏國寺載初元年五月六日改為崇福寺
光宅寺　在光宅坊儀鳳二年望氣者言此坊有異氣
敇令掘得石留得舎利萬粒遂於此地立為寺
薦福寺　在開化坊半已東隋煬帝在藩舊宅武徳中
賜尚書右僕射蕭瑀為園後瑀子銑尚襄城公主不欲
與姑異居遂於園後地造宅公主卒後官市為英王宅
文明元年三月十二日敇為髙宗造太后立為㒺極寺
獻福寺至六年十一月賜額改為薦福寺也
興唐寺　在太寜坊神龍元年三月十二日敇太平公
主為天后立為㒺極寺開元二十年六月七日改為興
唐寺
永夀寺　在永樂坊景龍三年為永夀公主所立
安國寺　在長樂坊景雲元年九月十一日敇捨龍?
舊宅為寺便以本封安國為名
章敬寺　在通化門外大厯二年七月十九日内侍魚
朝恩請以城東莊為章敬皇后立為寺因坼哥舒翰宅
及曲江百司㸔屋及觀風樓造焉
寳應寺　在道正坊大厯四年正月二十九日門下侍
郎王縉捨宅奏為寺以年號為名
　　寺(東京/)
龍興寺　在寜仁坊貞觀七年立為衆香寺至神龍元
年二月改為中興寺右補闕張景佚上疏曰伏見天下
諸州各置一大唐中興寺觀固以式標昌運光賛鴻名
竊有未安芻言是獻至如永昌登封創之為縣名者是
先聖受圖勒名之所陛下思而奉之不令更改今聖善
報慈題之為閣者是陛下深仁至孝之徳古先帝代未
之前聞况唐運自崇周親撫政母子成業周替唐興雖
有三朝而化侔一統况承顧復非謂中興夫言中興者
中有阻間不承統厯既奉成周之業實揚先聖之資君
親臨之厚莫之重中興立號未益前規以臣愚見所置
大唐中興寺觀及圖史并出制誥咸請除中興之名直
以臣愚見所置大唐中興寺龍興為名庶望前後君親
俱承正統周唐寳厯共叶神聽上納之因降敇曰文叔
之起舂陵少康之因陶正中興之號理異於兹思革前
非以歸事實自今以後不得言中興之號其天下大唐
中興寺觀諸如此例並即令改
天宫寺　在觀善坊髙祖龍?舊宅貞觀六年立為寺
天女寺　在敦業坊貞觀九年置為景福寺武太后改
之
敬愛寺　在懐仁坊顯慶二年孝敬在宫為髙宗武太
后立之以敬愛寺為名制度與西明寺同天授二年改
為佛授記寺其後又改為敬愛寺
福先寺　在逰藝坊武太后母楊氏宅上元二年立為
太原寺垂拱三年二月改為魏國寺天授二年改為福
先寺
長夀寺　在嘉善坊長夀元年武后稱齒生髮變大赦
改元仍置長夀寺
崇先寺　　證聖元年正月十八日以崇先府為寺開
元二十四年九月一日改為廣福寺
聖善寺在章善坊神龍元年二月立為中興寺二年中
宗為武太后追福改為聖善寺寺内報慈閣中宗為韋
后所立景龍三年正月二十八日制東都改造聖善寺
更開拓五十餘歩以廣僧房計破百姓數十家監察御
史宋務光上疏諫曰陛下孝思㒺極崇建明因土木之
功莊嚴斯畢僧房精舎宴坐有餘禪宇道塲經營已足
更事開拓奪人便利貧者有顛擠之憂富者無安堵之
所行非急切何至於斯以陽和發生播植伊始興復丁
匠廢業農功一夫不耕必有饑者三時之務安可奪焉
臣聞失鬼神之心可因巫祝而謝失君長之心可因左
右而謝失父母之心可因親戚而謝惟失百姓之心不
可解也陛下以萬邦為念何用傷一物之心應須拓寺
諸俟農隙疏奏上不納
安國寺　在宣教坊本節愍太子宅神龍二年立為崇
恩寺後改為衛國寺景雲元年十二月六日改為安國
寺
荷澤寺　在宜人坊太極元年二月十七日睿宗在藩
為武太后追佛所立初名慈澤寺神龍二年改為荷澤
寺其時於西京亦立荷恩
奉國寺　在修行坊本張易之宅未成而易之敗後賜
太平公主乳母奉國夫人尋奏為寺
昭成寺　在道光坊本沙苑監之地景龍元年韋庶人
立為安樂寺韋氏誅改為景雲寺尋為昭成皇后追福
改為昭成寺
華嚴寺　在景行坊景雲三年立為寺開元二十一年
改為同徳寺
唐興寺　　貞觀二年十二月一日詔有隋失道九服
沸騰朕親總元戎致兹明伐誓牧登陑曽無寜嵗思所
以樹立福田濟其營魄可於建議以來交兵之處為義
士凶徒隕身戎陣者各建寺刹招延勝流望法鼓所振
變炎火於青蓮清梵所聞易苦海於甘露所司宜量定
處所並立寺名支配僧徒及修院宇具為事脩以聞仍
命虞世南李百藥禇遂良顔師古岑文本許敬宗朱子
奢等為碑記銘功業破劉武周於汾州立𢎞濟寺宗正
卿李百藥為碑銘破宋老生於莒州立普濟寺著作郎
許敬宗為碑銘破宋金剛於晉州立慈雲寺起居郎禇
遂良為碑銘破王世充於邙山立昭覺寺著作郎虞世
南為碑銘破竇建徳於汜水立等慈寺秘書監顔師古
為碑銘破劉黒闥於洺州立昭福寺中書侍郎岑文本
為碑銘已上並貞觀四年五月建造畢
慈徳寺　在京兆府武功縣慶善宫西百歩貞觀五年
為太穆皇后故並以慈徳名之
永徽六年正月三日昭陵側置一寺尚書右僕射禇遂
良諫曰闗中既是陛下所都自長安而制四海其間衛
士已上悉是陛下牙爪陛下必欲乗釁勅遼若不役闗
中人不能濟事由此言之理須愛惜今者昭陵為公造
寺惟欲早成其功名雖云知顧皆是催迫發遣豳州已
北岐州已西或一百里或二百里皆來赴作遂積時月
豈其所願陛下昔嘗語𢎞福寺僧云我義活蒼生最為
功徳且又今者所造制度凖禪定寺則大𢎞福寺自不
可大於𢎞福既有東道征役此寺亦宜漸次脩營三二
年得成亦未為遲
乾封元年正月十七日充州置觀寺各三所其觀以紫
雲仙鶴萬嵗為稱寺以封岳非煙重輪為名各度二十
人
天授元年十月二十九日兩京及天下諸州各置大雲
寺一所至開元二十六年六月一日並改為開元寺
景雲二年七月左拾遺辛替否疏諫曰夫釋教以清浄
為本慈悲為主故恒體道以濟物不為利欲以損人故
恒去已以全真不為營身以害教三時之月掘山穿池
損命也殫府虚帑損人也廣殿長廊營身也損命則不
慈悲損人則不濟物營身則不清浄豈大聖大神乎臣
以為非崇教也自像王西下佛教東傳青螺不入於周
前白馬方行於漢後風流雨散千帝百王飾彌盛而國
彌空信彌重而禍彌大覆車繼軌曽不改圖晉臣以奉
佛取議梁王以捨身搆隟若以造寺為其理體養人不
足以經邦則殷周已往皆暗亂漢魏以降皆聖明殷周
已往為不長漢魏已降為不短臣聞夏為天子二十餘
代而殷受之殷為天子二十餘代而周受之周為天子
三十餘代而漢受之自漢已後歴代可知也何者有道
之長無道之短豈因其窮金玉修塔廟方見享祚乎臣
以為減雕琢之費以賑貧人是有如來之徳息穿掘之
苦以全昆蟲是有如來之仁罷營搆之直以給邉陲是
有湯武之功迴不急之禄以購亷清是有唐虞之理陛
下緩其所急急其所緩親未來而疎見在失真實而冀
虚無重俗人之所為輕天子之功業臣竊痛之矣當今
出財依勢者盡度為沙彌避役姦訛者盡度為沙彌其
所未度惟貧與善人爾將何以作範乎將何以租賦乎
將何以力役乎臣以為出家者捨塵俗離朋黨無私愛
是致人以毁道非廣道以求人伏見今之宫觀臺榭惟
京師之與洛陽不増修飾猶恐奢麗陛下嘗欲填池塹
捐苑囿以贍貧人無産業者今天下佛寺蓋無其數一
寺堂殿倍陛下一宫壯麗甚之矣用度過之矣是十分
天下之財而佛有其七八陛下何有之矣百姓何食之
矣臣竊痛之
景龍二年九月并州清源縣尉吕元泰上疏曰陛下六
合為家萬邦作宗布慈悲於沙界樹功業於𤣥穹蜺旌
寳蓋接影都畿鳳刹龍宫相望都邑然釋氏真教平等
為宗本之以慈悲加之以布施伏願陛下廣平施之徳
成養育之恩囬營搆之資充疆場之費則如來布施之
法也賜之榖帛惠及饑寒則如來慈悲之化也經綸既
行中化胥恱則如來平等之教也臣謹按金剛般若經
云若以色見我以音聲求我是人行邪道不能見如來
是知大乗之宗聲色不見豈釋迦之意在雕琢之功今
之作者臣所未諭三年正月二十七日宴侍臣近親於
梨園因問以時政得失絳州刺史成珏對曰夫釋教之
設以慈悲為主蓋欲饒益萬姓濟牧羣生若乃邃宇珍
臺層軒寳塔耗竭府庫勞役生人俱非菩薩善利之心
或異如來大悲之㫖臣備職方岳叨膺洪運敢陳蒭蕘
狂妄死罪中書令蕭至忠奏曰方今百姓貧乏邉境未
寜府藏内空倉廪不實誠宜節財用之費省土木之功
務存農事愛惜人力寺觀之役實可且停成珏之言伏
希採納兵部尚書同中書門下三品韋嗣立上疏曰臣
竊見比者營造寺觀其數極多皆務宏博競崇瓌麗大
則費一二十萬小則尚用三五萬餘畧計都用資財動
至千萬已上運轉木石人牛不停廢人功害農務事既
非急時多怨咨故曰不作無益害有益功乃成不貴異
物賤用物人乃足誠哉此言且𤣥象秘妙歸於空寂茍非
修心定慧諸法皆涉有為至如土木雕刻諸功惟是殫竭
人力但學相誇壯麗豈闗降伏身心凢所興功皆須掘鑿
蟄蟲在土種類最多每日殺傷動即萬計連年如此損
害可知於至道既有乖在生人極為損陛下豈不深思
之
貞元十三年四月敇曲江南彌勒閣宜賜名貞元普濟
寺
元和二年九月敇成都府宜置聖夀南平二佛寺十月
河中觀察使薛平奏中條山蘭若營搆之初有兩泉湧
出請賜額為太和寺從之
十二年二月置元和聖夀佛寺於右神策軍
長慶元年三月劉總請以幽州私第為佛寺詔以報恩
名之仍遣中官焦仙晟以寺額賜之
㑹昌五年七月中書門下奏天下諸州府寺據令式上
州以上並合國忌日集官吏行香臣等商量上州已上
合行香州各留寺一所充國忌日行香列聖真容便移
入合留寺中其下州寺並合廢毁敇㫖所合留寺如舎
宇精華者即留如是廢壊不堪者亦宜毁除但國忌日
當州宫觀内行香不必定取寺名餘依其月又奏請兩
街合留寺十所每寺留僧十人敇㫖宜每街各留寺兩
所每寺各留三十人
六年正月左右街功徳使奏准今月五日赦書節文上
都兩街先各留寺兩所依前委功徳使収管其所添寺
於廢寺中揀擇堪修建者臣今左街謹具揀擇置寺八
所及數内回改名額分析如後兩所依前名額興唐寺
保夀寺六所改名舊額僧寺四所寳應寺改為資善寺
青龍寺改為䕶國寺菩提寺改為保唐寺清輝寺改為
安國寺縁間架數少取華陽寺連接充尼寺二所法雲
寺改為唐安寺崇敬寺右街置八所二所先准敇留西
明寺請改為福祐寺莊嚴寺八所添置二所請依舊名
額僧寺一所千聖寺尼寺一所興聖寺六所請改名僧
寺五所化度寺改為崇福寺永奏寺改為萬夀寺清福
寺改為崇聖寺經行寺改為龍興寺奉恩寺改為興福
寺尼寺一所萬善寺改為延唐寺謹定揀擇添置及改
名額分析如前敇㫖宜依
大中元年閏三月敇㑹昌季年并省寺宇雖云異方之
教無損為政之源中國之人乆行其道釐革過當事體
未𢎞其靈山勝境天下州府㑹昌五年四月所廢寺如
有舊宿名僧復能修創一任住持所由不得禁止二年
正月三日敇節文上都除元置寺外每皆更名添置寺
五所東都共添置五所二所尼寺仍每寺度五十人益
荆楊潤汴并蒲襄等八道除元置寺五所外更添置僧
寺一所尼寺一所諸道節度刺史州除元置寺外更添
置各一所並充僧寺合度三十人諸道管内州未置寺
處宜置僧尼寺各一所每寺度三人五臺山宜置僧寺
四所尼寺一所如有見存者便令修飾每寺度五十人
其僧尼年幾限約并諸條流並凖㑹昌六年五月五日
條例處分
五年正月詔京畿及郡縣士庶要建寺宇村邑勿禁兼
許度僧尼住持營造七月宰臣奏陛下崇奉釋教臣子
皆願奔走慮士庶等物力不逮擾人生事望令兩畿及
州府長吏與審度事宜撙節聞奏不必廣為建造驅役
黎甿其所請度僧亦須選有道行為州縣所稱信者不
得容隠凶惡之流却非敬道望委長吏精加揀擇其村
邑佛堂望且待兵罷後建置為便十月十七日宰臣等
上言近有敇許罷兵後建置佛堂蘭若若今邉事寕息
必恐奏請繼來若不先議條流臨事恐難止約伏以釋
門之教本貴正真奉之精嚴則人用加敬今諸州府寺
宇新添功悉未畢百姓等若志願崇奉則宜併力同修
自今已後有請置佛堂蘭若者望所在長吏分明曉示
待一切畢後或有去州府逺處大縣即許量事建置一
所其餘村坊不在更置佛堂蘭若限制可
　
　
　
　
　
　
　
　
　
　
　
　
　
　
　
　唐㑹要卷四十八
欽定四庫全書
　唐㑹要卷四十九
　　　　　　　　　　　　　宋　王溥　撰
　　像
久視元年八月十五日將造大像税天下僧尼人出一
錢内史狄仁傑上疏曰今之伽藍制逾宫闕功不使鬼
必役於人物不天來終須地出不損百姓將何以求生
之有時用之無度編户所奉恒苦不充痛切肌膚不辭
箠楚僧道一説矯陳禍福剪髪解衣仍嫌其少亦有離
間骨肉事均路人身自納妻謂無彼我皆託佛法詿誤
生人里閈動有經坊闤闠亦有精舎化誘倍急切於官
徴法事所須嚴於制勑逃丁避罪併集法門無知之僧
凡有幾萬且一夫不耕猶受其弊浮食者衆又刼人財
臣每思惟實所悲痛今之大像若無官助義無得成若
費官財又盡人力一旦有難將誰救之
大足元年正月成均祭酒李嶠諫曰臣以法王慈敏菩
薩䕶持唯擬饒益衆生非要營修土木佛殿處處皆有
見在足憑供養無煩更有修營竊見白司馬坂欲造大
像雖税非户口錢出僧尼不得州縣私承必是不能濟
辦終須科率豈免勞擾但天下編戶貧弱者衆亦有傭
力客作以濟餱糧亦有賣舎貼田以供王役伏聞造修
之錢見有一十七萬餘貫若將散施廣濟貧窮人與一
千自然濟得一十七萬餘户拯飢寒之弊省勞役之勤
順諸佛慈悲之心沾聖君亭毒之意人神胥悅功徳無
窮方作過後因縁豈如見在果報垂九霄之澤收萬姓
之心聞此㤙造誰不感悦
長安四年十月九日勅大像宜於白司馬坂造為定仍
令春官尚書建安王攸寧充撿校大像使監察御史張
廷珪諫曰夫佛者以覺知為義因心而成不可以諸相窺
也故云若以色見我以音聲求我是人行邪道不能見
如來此眀真如來不外求也陛下信心歸依裝其塔廟
已遍於天下矣盖有住於相而行布施非㝡上第一希
有之法何以言之經云若人滿三千大千世界七寳以
用布施及恒河沙等身命布施其福甚多若人於經中
受持及四句偈等為人演説其福勝彼如佛所言則陛
下傾四海之財殫萬人之力窮山之木以為塔極冶之
金以為像雖勞則甚矣費則多矣而所獲福縁不逾於
殫勞之匹夫沙門之末學受持精進端坐思惟理亦眀
矣臣竊為陛下小之今陛下廣樹薰修又置精舎則經
云菩薩所作福徳不應貪著蓋有為之法不足尚也况
此營造事殷土木或開發磅礴峻築階陛或填塞川澗
通轉採斫碾壓蟲蟻動盈巨億豈佛標坐夏之義慜蠢
動而不忍害其生哉今陛下何以為之又役鬼不可唯
人是營通計工匠率多貧窶朝驅暮役勞筋苦骨簞食
瓢飲晨炊星飯飢渴所致疾疫交集豈佛標徒行之義
慜畜獸而不忍殘其刀哉今陛下何以為之伏惟慎之
重之思菩薩之行為利益一切衆生應如是布施則經
所謂不作色布施不作聲香味觸法布施其福徳□東
西南北四維上下虚空不可思量矣何必勤勤於住相
彫蒼生之財崇不急之務臣以時政論之則宜先邉境
蓄府庫養生力以釋教言之則宜救苦厄滅諸相崇無
為伏惟陛下察臣之愚行佛之意務以理為上不以人
廢言
建中元年四月妃父王景仙駙馬髙怡獻金銅佛像以
為夀上使謂曰有為功徳吾不欲為久矣舁而還之
元和五年十月新羅王遣其子獻金銀佛像勅祠部主
客為復合令鴻臚寺收管宜分析奏來者天下僧尼國
朝已來並𨽻鴻臚寺至天寳二年𨽻祠部臣等據大唐
六典祠部掌天下宗廟大祭與僧事殊不相及當萬務
根本合歸尚書省為鴻臚寺亦未允當又據六典掌朝
首之國七十餘畨五天竺國並在數内釋氏出自天竺
國今陛下以其非中國之教已有釐革僧尼名籍便令
係主客不𨽻祠部及鴻臚寺至為允當從之
六年五月制僧尼依前令兩街功徳使收管不要更𨽻
主客所度僧尼令祠部給牒
　　雜録
貞觀二年五月十九日勅章敬寺是先朝創造從今已
後每至先朝忌日常令設齋行香仍永為恒式
開元二年二月十九日勅天下寺觀屋宇先成自今已
後更不得創造若有破壊事須條理仍經所司陳牒檢
騐先後所詳七月十三日勅如聞百官家多以僧尼道
士等為門徒徃還妻子等無所避忌或詭託禪觀禍福
妄陳事渉左道深斁大猷自今已後百官家不得輙容
僧尼等至家縁吉凶要須齋者皆依州縣陳牒牒寺觀
後依數所云二十九日勅佛教者在乎清净存乎利益
今兩京城内寺宇相望凡欲歸依足申禮敬如聞坊巷
之内開鋪冩經公然鑄佛自今已後村坊市等不得輙
更鑄佛冩經為業須瞻仰尊顔者任就寺禮拜須經典
讀誦者勒於寺贖取如經本少僧為冩供諸州寺觀亦
宜准此
十二年六月二十六日勅有司試天下僧尼年六十已
下者限誦二百紙經每一年限誦七十三紙三年一試
落者還俗不得以坐禪對䇿義試諸寺三階院宜入寺
大院
十九年六月二十八日勅朕先知僧徒至弊故先塞其
源不度人來向二十餘載訪聞在外有二十已下小僧
尼宜令所司及府縣檢責處分
又㑹昌五年七月中書門下奏以天下廢寺銅像及鐘
磬等委諸道鑄(事具泉/貨門)其月又奏天下士庶之家所有
銅像並限勅到一月内送官如違此限並准鹽鐵使舊
禁銅條件處分其土木等像並不禁所由不得因此擾
人其京城及畿内諸縣衣冠百姓家有銅像並望送納
京兆府自拆寺已來應有銅像等衣冠百姓家収得亦
限一月内陳首送納如輙有隠藏並準舊條處分勅㫖
宜依八月中書門下奏諸道廢毁寺鐵像望令所在銷
為農器鍮石之像望令銷付度支勅㫖依
六年八月勅準今年五月三日赦書節文如緣修飾佛
像但用土木足以致敬不得用金銀銅鐵及寳玉等如
有犯衣冠錄名聞奏
　　僧道立位
貞觀十一年正月十五日詔道士女冠宜在僧尼之前
至上元元年八月二十四日詔凡有公私齋㑹及参集
之處道士女冠在東僧尼在西不須更為先後至天授
二年四月二日勅釋教宜在道教之上僧尼處道士之
前至景雲二年四月八日詔自今已後僧尼道士女冠
並宜齊行並集
　　僧尼所𨽻
延載元年五月十一日勅天下僧尼𨽻祠部不須屬司
賔
開元二十四年七月二十八日中書門下奏臣等商量
緣老子至流沙闡化而佛法本西方興教使同客禮割
屬鴻臚自爾已久因循積久聖心以𤣥元本系移就宗
正誠如天㫖非愚慮所及㐲望過元日後承春令便宣
其道僧等既緣改革亦望此時同處分從之至二十五
年七月七日制道士女冠宜𨽻宗正寺僧尼令祠部檢
校至天寳二年三月十三日制僧尼𨽻祠部道士宜令
司封檢校不須𨽻宗正寺
元和二年二月詔僧尼道士同𨽻左街右街功德使自
是祠部司封不復聞奏㑹昌五年七月中書門下奏奉
宣僧尼不𨽻祠部合係屬各有寺觀自宜住持如聞逺
就山林别為蘭若兼亦聚衆公然來往妄說生緣輒在
俗家居止即宜一切禁斷
天寳五載二月二十五日京兆尹蕭炅奏私度僧尼等
自今已後有犯請委臣府司男夫並一房家口移𨽻磧
西
　
　
　唐㑹要卷四十九
欽定四庫全書
　唐㑹要卷五十
　　　　　　　　　　　　　宋　王溥　撰
　　尊崇道教
武徳三年五月晋州人吉善行於羊角山見一老叟乘
白馬朱鬛儀容甚偉曰為吾語唐天子吾汝祖也今年
平賊後子孫享國千嵗髙祖異之乃立廟於其地
乾封元年三月二十日追尊老君為太上𤣥元皇帝至
永昌元年却稱老君至神龍元年二月四日依舊號太
上𤣥元皇帝至天寳二年正月十五日加號太上𤣥元
皇帝為大聖祖𤣥元皇帝八載六月十五日加號為大
聖祖大道𤣥元皇帝十三年二月七日加號大聖髙上
大道金闕𤣥元皇帝
開元二十九年正月河南採訪使汴州刺史齊澣奏伏
以至道冲虗生人宗仰未免鞭撻孰瞻儀型其道士僧
尼女冠等有犯望准道格處分所由州縣官不得擅行
决罰如有違越請依法科罪仍書中下考𠡠㫖宜依五
月上夢𤣥元告休期因令冩貌分送天下
天寳元年正月七日陳王府參軍田同秀上言𤣥元皇
帝降於丹鳯門之通衢告賜靈符在尹喜之故宅上遣
使就函谷故闗尹喜䑓而得之於是置𤣥元皇帝廟扵
大寜坊西南角東都置扵積善坊臨淄舊邸(廟初成命/工人扵大)
(白山砥石為𤣥元皇帝聖容又採白石為𤣥宗聖容侍/立扵𤣥元皇帝之右衣以王者衮冕之服又于像東設)
(立白石為李林甫陳希烈之狀甫犯事又改刻/石為楊國忠代焉至徳中克復上都盡毁瘞之)其年二
月二十日勑曰古今人表𤣥元皇帝升入上聖自今已
後每有薦新先獻𤣥元廟其縁告享所奏樂宜令所司
詳定奏聞并差宗正寺官一員及差户灑掃兩京崇𤣥
學各置博士助教一員學生一百人資䕃正同國子學
例每祠享所齋郎便以學生充補其年五月宰臣奏兩
京及諸郡崇𤣥學生等准開元二年正月二十五日制
前件舉人合習道徳南華通𤣥冲虗四經又准天寳元
年二月二十九日制改庚桑子為洞𤣥真經准請條補
崇𤣥學生亦合習讀其洞靈真經人間少本臣近令諸
觀寺尋訪道士全無習者夲既未廣業實難成并通𤣥
沖虗二經亦恐文字不定𤣥教方闕學者宜精其洞靈
等三經望付所司各冩千卷較定訖付諸道採訪使頒
行其首舉司及兩京崇𤣥學生亦望各付一夲令今各
崇𤣥學人望且准開元二十九年正月詔條考試其洞
靈真經等請業成後准試從之
六月勅大道先於兩儀天地生扵萬物是以賢哲之後
咸竭其誠今後應縁國家制命表䟽簿書及所試制策
文章一事已上語指道教之事及天地乾坤之字者並
一切平闕宜宣示中外
九月二十五日勅西京𤣥元廟改為太上𤣥元皇帝宫
天下准此至二年三月十二日制聖祖所理夲在諸天
將欲降靈固宜取象况惟帝號豈可名言其在京𤣥元
宫宜改為太清宫柬都改為太㣲宫天下諸郡改為紫
極宫
二年二月勅兩京𤣥元宫及道院等宜委崇𤣥館大學
士都檢校務在精修勿令喧雜仍不更𨽻宗正其道士
等名籍任依常式
三月十一日勅古之制禮祭用質明義無取於尚幽情
實縁於既沒我聖祖澹然常在為道之宗既殊有盡之
期須展事生之理自今已後每聖祖宫有詔宜改用卯
時以前行禮
四載四月十七日勅比太清宫行事官皆具冕服及奏
樂未易舊名并告獻之時仍陳策祝既非事生之禮皆
從降神之儀且真俗殊倫幽明異𢾗理有非便亦在從
宜自今已後每太清宫行禮官宜改用朝服兼停祝版
改為清詞於紙上其告獻辭及新奏樂章朕當别自修
撰仍令所司具議儀注奏聞
十三載正月十二日令有司每至春日則修薦獻上香
之禮仍永為常式
上元二年正月置漆園監官生員
興元元年十二月十九日詔以太常卿亞上香光禄卿
終上香改三禮拜為再拜
貞元元年正月二日勅薦享太清宫亞獻太常卿充終
獻光禄卿充仍永為常式
元和九年二月内出道教神仙圖像經法九舉以賜興
唐觀
長慶二年五月勅諸色人中有情愿入道者但能暗記
老子經及度人經灼然精􁊌者即任入道其度人經情
愿以黄庭經代之者亦聴宣令所司具令立文狀條目
限降誕月内投名請試今年十月内試畢
寳厯元年上有事於南郊將謁太清宫長安縣主簿鄭
翦時主役於御院忽於縣之西隅見一白衣老人云此
下有井正道真皇帝過路汝速識之不然罪在不測翦
惶懼領役人修之其處已陷𢾗尺命發之則古井存焉
驚顧之際已失老人所在始悟神告黙不敢告輾轉傳
布功徳使䕶軍中尉劉𢎞規以事上聞上既至宫朝賀
畢赴南郊於宫門駐馬宰臣及供奉官扵馬前蹈舞稱
賀遂命翰林學士兵部侍郎韋處厚撰記令起居郎桞
公權書石於井之上以表神異焉其名曰聖瑞感應記
乃賜翦緋魚袋
㑹昌元年二月十五日勅𤣥元皇帝降誕日近覧天寳
二年勅我聖祖澹然常在為道之宗既殊有盡之期須
展事生之禮今太清宫薦告皆用朝謁之儀即降誕昌
辰理難停廢宜改為降神聖節休假百官庶表貽謀之
慶以申嚴敬之誠
其年六月道士趙歸真等八十一人入内於三殿造九
天塲便令上食供食駕幸三殿九天壇道塲受籙其月
右拾遺王哲進狀請度進士明經為道士不從其月右
補闕劉彦謀又上䟽求仙事貶河南府士曹叅軍
二年十一月以道士趙歸真為歸道門兩街都教授博
士(時武宗志學神仙歸真乘間排毁釋氏言非中/國之教宜盡去之帝然之乃澄汰天下僧尼)
五年九月勅取東都𢎞聖寺改脩太㣲宫其年十月𠡠
傳度道門法籙歸衡嶽道士劉𤣥靜可加銀青光禄大
夫崇𤣥館學士仍賜號廣成先生
其年十一月東都留守奏太㣲宫畢𤣥元館真容即欲
移就𤣥宗玉像便合從遷伏以聖祖尊崇嚴奉須備移
動之日宜擇良辰伏乞天恩降勅有司擇日奉勅宜令
所司擇日聞奏
六年十月中書門下奏東都新置太㣲宫初成𤣥元皇
帝玉聖容𤣥宗肅宗玉真容今已就位望差右散騎常
侍裴泰章充使薦獻從之
其年九月衡嶽道士賜紫劉𤣥靜奏皇帝十月十五日
授三洞法籙請禁斷屠釣百司不决死刑伏請宣下勑
㫖從之十月十一日至十八日禁斷
大中元年二月道門威儀劉𤣥静賜諡通𤣥先生
　　觀
京龍興觀　在崇教坊貞觀五年太子承乾有疾勑道
士秦英祈禱得愈遂立為西華觀垂拱三年改為金䑓
觀神龍元年又改為中興觀三年三月二十四日復改
為龍興觀
昊天觀　在全一坊地貞觀初為髙宗宅顯慶元年三
月二十四日為太宗追褔遂立為觀以昊天為名額髙
宗題
東明觀　在普寜坊顯慶元年孝敬升儲後所立
𢎞道觀　在畫一坊地夲脩仁坊舊有隋國子學及右
屯衞大將軍麥鐡道宅顯慶二年盡併一坊為雍王第
王升儲後永隆元年八月立為觀
崇褔觀　在頒政坊夲楊士逺宅咸亨元年九月二十
三日皇后為母度太平公主為女冠因置觀初名太清
宫垂拱三年改為魏國觀載初元年改為崇福觀
太平觀　在大業坊夲徐王元禮宅太平公主出家初
以頒政觀坊宅為太平觀尋移於此公主居之時頒政
坊觀改為太清觀
光天觀　在務夲坊夲司空房𤣥齡宅景龍二年閏九
月十三日韋庶人立為觀名翊聖觀景雲二年改為景
雲女冠觀天寳八年改為龍興道士觀至徳三載改為
光天觀
景雲觀　在脩業坊景龍二年韋庶人立為翊聖觀景
雲元年改名景雲觀景龍三年四月大理少卿盧懐慎
上疏曰伏准去年閏九月十三日勑宜扵兩京及荆揚
益蒲等州各置景龍翊聖等觀圖樣内出候農隙起作
者近聞所在已有起作率計一觀將𢾗萬功併而言之
為役凡㡬日計未見其損嵗終或受其弊謹㨿元勑重
人遵道式稽老氏無為者飬神亦何在其速就哉又月
令云日短至可以伐木今孟夏而採斫林藪夭害昆蟲
既違順時之宜且非好生之義夫脩建塔廟不在朝夕
務兹稼穡如救水火安可急其所閒有妨農要伏望天
恩重申前勑使移此功力咸勤播殖待及有秋式遵揆
日又諸州申請欲用當處官錢既違成規亦不可允
景龍觀　在崇仁坊夲申國公髙士亷宅西北方金吾
衛神龍元年併為長寜公主宅韋庶人敗後遂立為觀
仍以中宗年號為名
福唐觀　在崇業坊夲新都公主宅景雲元年公主子
武仙官出家為道士立為觀
金仙觀　在輔興坊景雲元年十二月十七日睿宗為
第八女西寜公主入道置至至徳元年四月十四日為
公主改封金仙所造觀便以金仙為名
玉真觀　在輔興坊與金仙觀相對夲工部尚書竇誕
宅武后時為崇先府景雲元年十二月七日為第九女
昌隆公主立為觀二年四月十日公主改封玉真所造
觀便以玉真為名諌議大夫甯悌原曰臣觀老尚虗無
釋崇寂㓕義極幽𤣥之㫖思逰通方之外故入道流者
則虚室生白靜慮𤣥門該釋教者則春池得寳澄心凈
域然後法貫羣有道垂兼濟過此以往莫非邪教其鬻
販先覺説飾浮言以複殿為經坊用層䑓為道法皆無
功於𤣥慮誠有害於生人梁武靡報於前先朝殷鑒非
逺咸耳目所接黎元憤咎伏以公主入道京城置觀雖
昭報之誠有功扵天㫖而社稷之計難踰於安人若使
廣事脩營假飾圖像盡宇内之功力傾萬國之資儲為
邀褔則靡効於先朝樹怨則取謗於天下又自隋室以
降寺觀尤多禪定東明之域足受緇黄之衆更為建立
罕見其宜後失請收前弊未逺上覽善之
(闕/)　陛下為公主造觀將樹功徳以祈福祐季夏之月
興土功犯時忌欲益反損何功徳之有焉况兩觀之地皆
百姓之宅卒然逼廹令其轉移扶老㩦㓜投竄無所剔
椽發瓦吁嗟道路乖人事違天時起無用之作崇不急
之務羣心揺揺衆口籍籍陛下為人父母何以安之臣
愚必以為不可伏願俯順人心仰稽天意降徳音下明
勑速罷力役收之桑榆則天下幸甚
吏部員外郎崔蒞上奏曰伏承陛下縁兩公主造觀可
為尊徳敬道矣割慈忍愛上為七聖崇褔下為萬邦作
因豈不願神力潛資靈功宻祐社稷永固宗廟長崇者
乎無至功奪其成凶與其敗寜邦致亂脩福招殃何則
季夏事殷時多禁忌斬木發土移石開山非直苦人必
是傷物欲益反損求安乃危臣知其否未見其可然則
救犯不暇何福助之有焉且季夏者土徳正王之月炎
陽方暑之月草木茂盛之月昆蟲繁育之月天地鬱蒸
之月黍稷鋤耨之月夫土徳正王之月不可發洩地氣
恐犯時禁則必有天殃有天殃則人心不附禍亂作矣
炎陽方暑之月不可興動版築恐致霖潦則必無成功
無成功則人力不存怨望結矣草木茂盛之月不可以
斬伐山林恐非堅實則速蠧敗速蠧敗則人勞不衷奬
勸阻矣昆蟲繁育之月不可以穿鑿原隰恐乖惻隠乖
惻隠則必生災變生灾變則人業不安逃亡衆矣天地
鬱蒸之月不可以徭役丁夫恐為痁癘則必多夭枉多
夭枉則人情不樂風俗離矣黍稷鋤耨之月不可以妨
奪農桑恐傷禾稼則必闕嵗計闕嵗計則食用不足盗
賊聚矣行此六者謂之六殃書曰徳惟善政政在飬人
傳曰新作南門書不時也又曰凡土功龍見而興務成
事也火見而致用水昏正而裁日至而畢此言功作從
時者所以順於天地也詩曰定之方中作于楚宫此言
宫室合時也禮曰季夏之月樹木方盛無有斬伐無揺
飬氣不可以興土功妨農事則有天殃違此四者謂之
四犯陛下營兩觀而降六殃損萬人而招四犯欲將致
理不亦難乎臣望順時從人休功罷役候定中以建事
占水正而脩裁仰順天地鬼神降福臣聞漢明帝永平
三年夏大旱是時大起室室尚書僕射鍾離意免冠上
疏曰昔成湯遭旱以六事自責政不節耶使人疾耶宫
室營耶女謁盛耶苞苴行耶䜛夫昌耶竊見此宫大作
人失農時此所謂宫室營也自古非苦宫室小狭直患
人不安寜上感天心請罷勞役帝善而從之諸作减省
即日㴻雨今者雖非宫室起功終是觀寺興造伏望俯
從臣請待冬初庶得伐木各宜役功無犯矣必以天文
應神理須然用厭機祥事資興建與其積怨傷國孰若
施恩飬人往者宋景一言熒惑猶能退舍但令陛下從
諌凶咎定不為灾
中書舍人裴漼上疏曰臣按禮記春夏月令曰無聚大
衆無起大役不可興土功恐妨農事若號令乖戾役使
不時則人加疾疫之危國有水旱之變此五行之必應
也今自春將夏時雨愆期下人憂心莫知所出陛下雖
降哀矜之㫖兩都仍有寺觀之作時旱之應實此之由
且春令告期東作方始正是丁壯就功之日而土木方
興臣恐所妨尤多所益甚少耕夫蠶妾飢寒之源故春
秋莊公三十年冬不雨五行傳以為嵗三築臺僖公二
十一年夏大旱五行傳以為不時作南門勞人興役伏
望陛下䧏明詔發徳音順天時副人望兩京公私營造
及諸司市木並請且停則蒼生幸甚
右補闕辛替否上疏曰臣往見明詔自今已後一依貞
觀故事且貞觀之時豈有今日之造寺營觀加僧尼道
士益無用之勞行不急之務而亂政者也臣聞出家脩
道不參人事專其身心以虗淡為高以無為為妙依兩
卷老子視一軀天尊無欲無營不損不害何必璇䑓玉
榭寳像珍龕使人困窮然後為道哉伏願陛下以兩觀
之財為公主施貧乏填府庫則公主之福徳無窮矣不
然臣恐下人怨望不减於前朝矣
太極元年二月十七日制為金仙玉真出家造觀報先
慈也外議不識朕意書奏頻煩將謂公主所致其造兩
觀宜停其觀使充金仙玉真公主邑司令竇懐貞檢校
所有財物瓦木一事已上附公主邑司收掌朕别更創
造終不勞煩百姓此度脩營公私無損若有干誤當寘
嚴刑大理少卿韋湊上表曰臣竊計即時庫物如此日
常用畧支一嵗殊恐不足而觀寺興功土木所料動至
鉅萬更空竭乏必不攴一世矣今所造觀寺者盖謂為
善造福將以禳害延祥也以臣寡聞稽諸史䇿人君脩
徳有異於是昔殷太戊時桑糓合生於朝七日大拱太
戊問於伊陟陟曰臣聞妖不勝徳帝其脩徳大戊懼早
朝晏退務撫百姓三年逺方重譯而至者十六國桑糓
自枯死殷道中興此豈由造寺觀哉宋景公時熒惑守
心公召子罕而問焉子罕曰禍當君雖然可移於宰相
曰宰相所與理國家也無宰相誰乃為之理乎曰可移
於人公曰人死寡人將為誰君曰可移於嵗曰嵗饑餓
人必死為人君而殺其人誰以我為君乎子罕曰君有
至徳之言三天必三賞君熒惑必三徙舍行七星一星當
一年君延年二十一年矣果如子罕之言此由仁發於
𠂻亦非造寺觀也且脩徳者行至公於萬姓不徇於一
已任忠直退諂諛輕其賦省其役也自陛下御極脩徳
乆矣何灾不禳何祥不至而欲忽生靈之重命崇棟宇
於空祠適足為憂何益聖徳此臣竊為陛下不取也
况道徳之宗興乎𤣥元皇帝其經曰聖人後其身而身
先外其身而身存又曰我好靜而人自我正我無事而
人自冨又曰人之飢以其上食税之多人之難理以其
上之有為此皆抱素守真薄已厚物輕稅節用清净無
為之㫖也今欲困人病國峻宇雕墻思竭班輸飾窮壯
麗以希至道其可得乎况有駕鶴登天驂龍上漢玉京
金闕自建於神功紫府清都不資於人力廣為廊廡又
何益哉近古修黄老術者漢之文㬌豈造寺觀乎寡欲
清心愛人省費此得之矣臣伏見勑停兩觀以救農時
可謂為得矣今承使司市木仍舊又太清觀内所費不
停諸觀脩營見將錢物農工所急雖軫皇情國用將空
未聞天聴度支一失天下不安臣忝職司敢忘寜寢
竇懐貞弟詹事府司直維鍌嘗謂懐貞曰兄位極台衮當
思獻可替否以輔明主柰何校量瓦木厠迹工匠之間
欲令海内何所瞻仰懐貞不能對及尹思貞為將作大
匠懐貞調發夫匠思貞减之懐貞大怒思貞曰公盛興
土木害及黎元受小人之譛輕辱朝臣今日之事不能
茍免請從此辭拂衣而去杜門不出上聞特令視事及
懐貞被誅代懐貞為御史大夫
咸宜觀　在親仁坊夲是睿宗藩國地開元初置昭成
肅明皇后廟號儀坤後昭成遷入太廟開元四年九月
八日勑肅明皇后前於儀坤廟安置二十一年五月六
日肅明皇后祔入太廟遂為道士觀寳厯元年五月以
咸冝公主入道與太真觀換名焉
太真觀在道徳坊夲隋秦王浩宅
都𤣥觀　在道徳坊夲隋秦王浩宅天后朝置永昌縣
神龍元年縣廢遂為長寕公主宅㬌雲元年置道士觀
開元五年金仙公主居之改為女冠觀十年七月改為
都𤣥觀
安國觀　在正平坊夲太平公主宅長安一年睿宗在
藩國公主奉焉至景雲元年置道士觀仍以夲行為名
十年玉真公主居之改為女冠觀
𤣥都觀　夲名通逹觀周大象三年於故城中置隋開皇二
年移至安善坊有道士尹崇通三教積儒書萬卷開元年卒
天寳中道士荆朏亦出道學為時所尚太尉房琯毎報師
資之禮當代知名之士無不由荆公之門初宇文愷置
都以朱雀門街南北盡郭有六條髙坡象乾卦故於九
二置宫闕以當帝之居九三立百司以應君子之數九
五貴位不欲常人居之故置𤣥都觀興善寺以鎮之
三洞觀　在醴泉坊夲靈應道士觀開皇七年立貞觀
二十三年朱崇坊移換於此
清虛觀　在豐邑坊隋開皇七年文帝為道士吕師辟
穀鍊氣故以清虚為之名
天長觀　在侍賢坊夲名㑹聖觀隋開皇七年文帝為
秦孝王俊所立開元二十八年改千秋觀天寳七載改
為天長觀
五通觀　在安定坊隋開皇八年為道士焦子順能役
鬼神告隋文受命之符及立隋授子順開府柱國辭不
受常咨謀軍國帝恐其往來疲困每遣近宫置觀以五
通為名旌其神異也號曰焦天師
崇真觀　在新昌坊夲李齊古宅開元初置立
興唐觀　在長樂坊夲司農園地開元十八年造觀其
時有勅令速成之遂拆興慶宫通乾殿造天尊殿取大
宫乗雲閣造門屋樓白蓮花殿造精思堂屋拆甘泉殿
造老君殿
昭成觀　在頒政坊夲楊士建宅咸亨中為太平公主
置太平觀尋移於大業坊遂改為魏國觀載初元年改
為崇福觀開元二十七年為昭成皇后追福改立此名
九華觀　在通義坊開元二十八年蔡國公主捨宅置
其地夲左光䘵大夫李安逺宅開元初為左羽林大將
軍李思順宅
玉芝觀　在延褔坊夲越王貞宅為新都公主宅公主
捨宅為新都寺廢為郯王府天寳二年立名為玉芝觀
新昌觀　在崇業坊天寳六載新昌公主因駙馬蕭衡
亡奏請度為女冠遂立此觀
華封觀　在平康坊天寳七載永穆公主出家捨宅置
觀其地西北隅夲梁公姚元崇宅以東都太平公主宅
其後勅賜西都䕶郭䖍曜今悉并為觀號華封
𤣥真觀　在崇仁坊半以東左僕射髙士亷宅西北隅
左金吾衛神龍中為長平公主宅又吞人数百屋主既
承恩盛加雕飾朱樓綺閣驚絶一時韋氏敗後公主隨
夫外住遂奏為景龍觀初欲出賣官估木二十萬山池
仍不為數天寳十三載改為𤣥真觀
福祥觀　在布政坊夲開府竇瑊宅天寳十二年置
宗道觀　在永崇坊夲興信公主宅賣與劍南節度使
郭英乂其後入官大厯十二年為華陽公主追福立為
觀
元和八年七月命中尉彭忠獻師徒三百人脩興唐觀
賜錢十萬使壯其舊制其觀北距禁城因是開複道為
行幸之所是日又命以内庫絹千匹茶千觔為興唐觀
複道夫役之賜又以莊宅錢五十萬雜榖千石充脩齋
醮之費
　　雜記
永徽四年四月勅道士女冠僧尼等不得為人療病及
卜相
文明元年二月十一日金闕亭置一女冠觀並度内人
奉天宫置一道士觀芳桂萬全等各為僧寺各以舊官
為名
其年九月册𤣥元皇帝妻為先天太后尊像於老君廟
所
先天二年五月十四日勅王公以下不得輙奏請將莊
宅置寺觀
開元九年十二月天䑓山道士司馬承禎上言今五嶽
神祇山林之神非正真之神也五嶽皆有洞府有上清
真人降任其職山川風雨隂陽氣序是所理焉冠冕章
服佐從神仙皆有名數請别立齋祠之所上竒其説因
勅五嶽各置真君祠一所
二十二年十月十三日詔道家三元誠有科戒朕嘗精
意久矣而初未䝉福今月十五日是下元齋日禁都城
内屠宰自今已後及天下諸州每年正月七月十月凡
三元日起十三日至十五日並宜禁斷屠宰
二十四年五月十三日勅每年春季鎮金龍王殿功徳
事畢合獻投山水龍璧出日宜差散官給驛送合投州
縣便取當處送出准式投告
二十五年十月二十七日勅諸州𤣥元皇帝廟自今已
後每年二月降生日宜凖都福唐觀例一設齋
二十六年六月一日勅每州各以郭下定形勝觀寺改
以開元為額至天寳元年四月八日開元觀主李昭宗
奏夲觀先是清都觀勅改為開元觀屬𤣥元降符陛下
加號往年改額題開元文字今日崇便合兼天寳之名
其額望請改為大唐開元天寳之觀勅依其天下諸州
開元觀並加天寳字
二十七年五月二十八日勅祠部奏諸州縣行道散齋
觀寺准式以同華等八十一州郭下僧尼道士女冠等
國忌日各就龍興寺觀行道散齋復請改就開元觀寺
勅㫖京兆河南府宜依舊觀寺為定唯千秋節及三元
行道設齋宜就開元觀寺餘依至正元五年八月十三
日處州刺史齊黄奏當州不在行香之數伏乞同衢婺
等州行香勅㫖依其天下諸上州未有行香處並宜准
此仍為恒式
二十九年九月七日勅諸道真容近令每州扵開元觀
安置其當州及京兆河南太原等諸府有觀處亦各令
夲州府冩貌分送安置至天寳三載三月兩京及天下
諸郡於開元觀開元寺以金銅鑄𤣥宗等身天尊及佛
各一軀
天寳元年二月二十二日勅文追贈莊子南華真人所
著書為南華真經文子列子庚桑子宜令中書門下更
討論奏聞至其年三月十九日宰臣李林甫等奏曰莊
子既號南華真人文子請號通𤣥真人列子號沖虗真
人庚桑子號洞虗真人其莊子文子列子庚桑子並望
隨號稱從之
二年三月二十八日上親祀𤣥元皇帝廟追尊𤣥元皇
帝父周上御史大夫敬為先天太上皇母益夀氏號先
天太后
其年十二月二十日太子賔客賀知章請為道士還鄉
捨㑹稽宅為千秋觀至七年八月十五日勅兩京及諸
郡所有千秋觀寺宜改天長名
四載十月二十三日詔其墳籍中有載𤣥元皇帝及南
華真人舊號者並宜改正其餘編録音義等書宜以道
徳經在諸經之首南華等經不宜編子書
五載二月十三日太清宫使門下侍郎陳希烈奏大聖
祖𤣥元皇帝以二月十五日降生既是吉辰請四月八
日佛生日唯令休假一日從之
七載五月十三日後漢張天師册贈太師梁貞白先生
陶𢎞景冊贈太保
八載閏五月五日制文宣王與聖祖同時俱為教首雖
考言比徳理在難名而問禮序經跡親授受思廣在三
之義用崇徳一之尊宜於太清太㣲宫聖祖前更立文
宣王道像與四真列侍左右其年八月二十(日/)司封奏
道士籍每一載一度永為恒式至徳二載十一月二十
七日勑道士女冠宜依前屬司封
貞元七年四月吉州刺史閻(闕/)上言請為道士從之賜
名遺榮
元和二年二月詔僧尼道士同𨽻左右街功徳使自是
祠部司封不復關委其年三月詔男丁女工耕織之夲
雕墻峻宇耗蠧之源天下百姓或冐為僧道士茍避徭
役有司宜備為科制脩例聞奏
大中五年五月河中節度使鄭先奏永樂縣道士侯道
華上昇詔改所居道淨院為昇仙院仍賜絹五百疋以
飾廊房
八年八月勅改望仙臺為文思院始㑹昌中武宗好神
仙之事於大明宫築臺號曰望仙及上即位殺趙歸真
以懲其弊是年復命葺之右補闕陳嘏抗論立罷脩營
遂改為文思院
十一年九月上命中使齎詔就羅浮山迎道士軒轅集
左拾遺王縉右拾遺薛延傑上疏極諫上謂宰相崔慎
由曰為朕言於諫臣雖少翁欒大復生不能相惑但聞
軒轅生高士欲與之一言爾至十二年正月至京師上
召入禁中謂曰長生可致乎對曰徹聲色去滋味哀樂
如一徳施周洽自然與天地合徳何必别求長生耶上
深嘉羙之
　
　
　
　
　
　
　
　
　唐㑹要卷五十
欽定四庫全書
　唐會要卷五十一
　　　　　　　　　　　　　宋　王溥　撰
　　侍中
隋為納言武徳元年因隋舊制不改至二年三月十日
改為侍中龍朔二年四月四日改為東臺左相咸亨元
年十二月二十三日改為侍中光宅元年九月五日改
為納言神龍元年二月四日改為侍中開元元年十二
月一日改為黄門監五年九月六日改為侍中天寳二
年二月二十日改為左相至徳二載十二月十五日改
為侍中舊是三品大厯二年十一月九日改為正二品
與中書令同
　　中書令
武徳元年為内史令三年改為中書令龍朔二年改為
西臺右相至咸亨年改為中書令開元元年為紫微令
五年為中書令天寳二年為右相至徳二年為中書令
舊制宰相常為門下省議事謂之政事堂(故長孫无忌/魏徴房𤣥齡)
(皆知門/下事)至永淳二年七月中書令裴炎以中書執事其
政事堂令在中書遂移在中書省至開元十一年張説
奏改政事為中書門下其政事印亦改為中書門下之
印至徳二載三月宰相分直主政事執筆每一人知十
日至貞元十年五月八日又分每日一人執筆
　　名稱
武徳元年六月裴寂除尚書左僕射知政事
貞觀元年九月御史大夫杜淹除叅議朝政三年二月
魏徵除秘書監叅議朝政四年二月蕭瑀除御史大夫
與宰相叅議朝政戴胄除民部尚書與左右僕射侍中
中書令並平章國計七年十二月岑文本兼中書侍郎
專典機宻八年十一月詔李靖加特進患若小瘳每三
日兩日至門下中書平章政事九年十一月蕭瑀特進
叅議政事十月六日魏徵改特進知門下省事朝章國
典叅議得失十三年十一月劉洎除黄門侍郎叅知政
事十七年正月李勣除太子詹事同中書門下三品其
年髙士㢘除開府儀同三司仍同中書門下平章政事
二十二年正月崔仁師除中書侍郎叅知機務永淳元
年四月郭待舉等各守本官並加同中書門下同承受
進止平章事初上欲用待舉等謂叅知政事崔知温曰
待舉等厯任尚淺未可與卿等同名稱自是外司四品
已下知政事者以平章事為名稱十二月劉齊賢除黄
門侍郎同中書門下平章事神龍元年六月尚書左僕
射豆盧欽望加平章軍國重事景雲三年七月竇懐貞
除尚書右僕射軍國重事宜共平章唐隆元年六月劉
幽求中書舍人㕘議機務
　　蘓氏駁曰同中書門下三品是李勣除太子詹事
　　創有此號原夫立號之意以侍中中書令是中書
　　門下正三品官而令同者以本官品卑恐位及望
　　雜不等故立此號與之同等也勣至二十三年七
　　月遷開府儀同三司八月又改尚書左僕射並同
　　尚書門下三品且開府是從一品僕射是從二品
　　又令同者豈不與立號之意乖乎謹按後漢殤帝
　　以鄧隲為車騎將軍儀同三司觀其創置之意亦
　　可上企三公也可以為證矣永隆二年閏七月崔
　　知温薛元超除中書令並云同中書門下三品又
　　大乖也
元和二年正月司徒平章事杜佑告老詔起之令以後
每月三度入朝便至中書商量軍國事務亦冀延英殿
内沃朕虗心
太和四年五月制以司空兼門下侍郎同平章事裴度
可司徒平章軍國事待疾損日每三日一度入中書散
官勲封如故度勲望特髙以疾在假淹時上將去相印
而又惜之故有是詔以示優寵
　　識量上
貞觀六年二月二十日御史大夫杜淹奏諸司文卷恐
有稽失請令御史就諸司檢校上問尚書右僕射封徳
彛曰此事何如徳彛曰分理庶務各有司存御史見有
愆違乃須弹紏若復搜案求疵則太為煩碎淹黙然而
止上謂淹曰何不更執論淹曰臣荷重寄唯思報國至
公之理善則從之徳彛所奏亦是大體臣伏詳其議更
先所論上曰公等各舉其事朕甚悦之
七年遣使詣西域立葉䕶可汗未還又别遣使多齎金
銀錢帛將厯諸國市馬侍中魏徵諫曰今發國使以立
可汗為名可汗未立便厯諸國市馬彼必謂意在市馬
不為專立可汗可汗得立則不甚懐恩不得立為深怨
諸蕃聞之必不重中國但願使彼安寜則諸國之馬不
求自至上納其言而止
八年蜀王妃父楊譽在省競婢為都官郎中薛仁方留
身勘問未及與奪其子為千牛於殿庭陳訴云五品以
上不合留身以是國親故生節目不肯斷决淹厯歳年
上聞之大怒曰知是我之親戚故作如此艱難即令杖
二百解所任官侍中魏徵進曰仁方既是職司能為國
家守法豈可横加嚴罰以成外戚之私乎此源一開萬
端爭起後必悔之將無所及自古能禁斷此事唯陛下
一人先備不虞國家之常道豈可以水未横流欲自毁
隄防臣竊思度未見其可上曰誠如公言向者實不思
之
十五年太子少師房𤣥齡尚書右僕射髙士廉於路逢
少府少監竇徳素問北門近來更有何營造徳素以聞
上乃謂𤣥齡等曰卿但知南衙事我北門小小營造何
妨君事𤣥齡等拜謝特進魏徵進曰臣不解陛下責亦
不解𤣥齡士廉拜謝𤣥齡等旣任大臣即陛下股肱耳
目有所營造何容不知責其訪問官司臣所未解且所
為有利害役功有多少陛下所為若是當助陛下所為
不是雖營造當奏罷之此君使臣臣事君之道𤣥齡等
不識所守但知拜謝臣亦不解上深然之
二十年太宗於寢殿側置一室令太子居之絶不令往
東宫黄門侍郎㕘綜朝政褚遂良諌曰臣聞文王問安三
至必退漢儲侍膳五日乃來前賢作法規模𢎞逺禮曰
男子十年出就外傅出就於外學書計也然則古之逹者豈無
慈心減兹私愛欲使成立凡人尚猶如此况君之世子乎自
當春誦夏絃親近師傅體人間之庶事識君臣之大道
况新樹太子莫不欣然既云廢昏立明須稱天下瞻望
而教成之道實深乖闕不離膝下常居宫内保傅之説
無暢經籍之談蔑如伏願逺覽殷周近遵漢魏不可頓
革事須階漸但計旬日半遣還宫專學藝以潤身布芳
聲於天下則微臣雖死猶曰生年上從之
總章元年十月七日東天竺烏茶國長年婆羅門盧伽
逸多受詔合金丹上將餌之東臺侍郎郝處俊諌曰脩
短有天命未聞萬乘之主輕服蕃服之藥昔貞觀末年
先帝令婆羅門僧那羅邇娑寐依其本國僊方合長生
神藥神僧既有異術徵求靈草秘石厯年而成先帝服
之竟無異效大漸之際名醫莫知所為議者欲歸罪於
前方將申大戮又恐取笑中外法遂不行龜鑑若是惟
陛下深察上納之遂不服其藥
儀鳯元年四月上以風疹欲下詔令天后攝理國政與
宰臣議之中書令郝處俊曰臣聞禮經云天子理陽道
后理隂徳外内和順國家以理然則帝之與后猶日之
與月陽之與隂各有所主不相奪也若失其序上則謫
見於天下則禍成於人昔魏文帝著令雖有少主尚不
許皇后臨朝所以追鑒成敗杜其萌也况天下者髙祖
太宗之天下陛下正合謹守宗廟傳之子孫誠不可持
國與人有私于后且曠古以來未有此事伏乞特垂詳
審中書侍郎李義琰曰處俊所引經典其言至忠聖慮
無疑則蒼生幸甚
上元元年九月上御含元殿東翔鸞閣觀大酺時京城
四縣及太常音樂分為東西兩朋帝令雍王賢為東朋
周王顯為西朋務以角勝為樂中書令郝處俊進諌曰
臣聞禮所示童子無誑者恐其欺詐之心生也伏以二
王春秋尚少意趣未定當須推功讓羙相視如一今忽
分為二朋遞相誇競且俳優小人言辭無度酣樂之後
難為禁止恐為交爭勝負譏誚失禮非所以導仁義示
和睦也髙宗瞿然曰卿之逺識非衆人所及也遂命止
之
天授二年太學生王修之上表以鄉有水澇乞假還上
臨軒曰情有所切特宜許之地官侍郎狄仁傑跪而言
曰臣聞君人者當深視髙居黈纊塞耳唯生殺之柄不
以假人至於簿書期會之間則有司存之而已故左右
丞已下不勾左右丞相流已上方判以其漸貴所致况
天子乎且學生假盖一丞簿事耳若特降一勑則效者
相尋胄子三千凡須㡬勑為恩不普聚怨方深若聖㫖
𢎞慈不欲違願請降明制以諭之上曰微卿之言何以
聞善
如意元年七月洛陽人王慶之上表請立武承嗣為皇
太子則天命内史李昭徳詰問昭徳遂杖殺之因密奏
曰承嗣陛下之姪又為親王不宜處機衡以惑衆庶且
自古帝王父子之間猶有簒奪况姑姪乎臣又聞文武
之道布在方册豈有姪為天子而為阿姑立廟者乎皇
嗣陛下子也陛下正合傳之子孫為萬代計天子之子
續莫重焉陛下承天皇顧託而有天下若立承嗣臣恐
天皇不血食矣則天寤之乃止
神功元年則天嘗詔天官侍郎陸元方問以外事對曰
臣備位宰相有大事即奏人間碎務不敢以煩聖覽
聖厯二年九月則天内出梨花一枝示宰臣曰是何祥
也諸宰臣曰陛下徳及草木故能秋木再花雖周文徳
及行葦無以過也鳯閣侍郎杜景儉獨曰謹按洪範五
行傳隂陽不相奪倫凟之即為灾春秋云冬無愆陽夏
無伏隂春無凄風秋無苦雨今已秋矣草木黄落而忽
生此花凟隂陽也臣恐陛下布教施令有虧禮典又臣
等忝為宰臣助天理物理而不和臣之罪也於是再拜謝
罪則天曰卿真宰相也
三年臘月張易之兄弟貴寵踰戚分懼不全請計於天
官侍郎吉頊頊曰公兄弟承恩深矣非有大功於天下
罕有全者唯有一䇿苟能行之豈止全家亦當茅土之
封耳除此之外非頊敢謀易之兄弟涕泣請之頊曰天
下思唐徳乆矣主上春秋已髙武氏諸王殊非所屬意
公何不從容請相王廬陵以繼生人之望易之乃乘間
屢言之則天意乃易既知頊之謀乃詔問頊頊曰廬陵
相王皆陛下子髙宗初託於陛下當有所主上意乃追
悔焉其事密至景雲中睿宗乃發明遂追贈頊為御史
大夫制云王命中否人謀未輯首陳反正之議克創祈
天之本
長安二年鸞臺侍郎韋安石嘗於内殿賜宴張易之引
蜀商宋覇子等數人博於上前言辭犯禮安石奏曰商
估賤類不合㕘登此筵乃顧左右逐出之時坐者失色
陸元方退而告人曰向見韋公叱博徒吾等為之寒心
此真宰相
四年八月則天卧疾宰相不得召見者累月及疾少間
鸞臺侍郎知政事崔𤣥暐奏曰皇太子相王仁明孝友
足可親侍湯藥至於宫禁事重伏願不令異姓人入則
天謂曰深領卿厚意
景龍三年九月蘓瓌除尚書右僕射時公卿大臣初拜
官例許獻食名曰燒尾瓌因内宴將作大匠宗晉卿謂
曰拜僕射竟不燒尾豈不喜耶帝黙然瓌奏曰臣聞宰
相者主調隂陽助天理物今粒食踴貴百姓不足臣見
宿衛兵至有三日不得食者臣愚不稱職所以不敢燒
尾至四年中宗遺制韋庶人輔少主知政事安國相王
㕘謀輔政中書令宗楚客謂韋温曰今既請皇太后臨
朝宜停相王輔政且皇太后於相王居嫂叔不通問之
地甚難為儀注理全不可瓌獨正色拒之謂曰遺制是
先帝意若改何名遺制楚客大怒竟削相王輔政而宣
行焉
景雲二年二月睿宗謂侍臣曰有術士言五日内有急
兵入宫卿等為朕備之中書侍郎張説進曰此是讒人
詭計揺動東宫陛下若使太子監國則君臣分定窺窬
望絶姚元之曰如説之言社稷之計上大悦是日下制
太子監國其月上召中書令韋安石謂曰聞朝廷傾心
東宫卿可察也安石對曰陛下何得亡國之言此必太
平之計太子有大功於社稷仁明孝友天下所稱願陛
下無信䜛言以致惑也睿宗瞿然曰朕知之矣卿勿言
也
開元五年令中書門下為皇太子制名及封邑並公主
等邑號又令别進一佳名者侍中宋璟中書侍郎蘓頲
奏曰七子均養百王至仁今若同等别封或縁母寵子
愛骨肉之際人所難言天地之中典有常度昔袁盎降
慎夫人之席文帝竟納之慎夫人亦不以為嫌羙其得
乆長之計臣等今並同進更不别封上彰覆載無偏之
徳上稱嘆乆之
二十一年范陽節度使張守珪使安禄山奏事中書令
張九齡見之謂侍中裴光庭曰亂幽州者必此人也及
禄山為平盧將軍失利守珪奏請斬之九齡批曰穰苴
平軍必誅莊賈孫武行令亦斬宫嬪守珪軍令若行禄
山不宜免死上惜其勇鋭但令免官使白衣展効九齡
執請誅之上曰卿豈以王夷甫識石勒便臆斷禄山難
制耶𤣥宗至蜀追恨不從九齡之言遣中使至曲江祭
酹之至建中元年十一月五日上以九齡先覩未萌追
贈司徒
大厯十四年閏五月中書侍郎平章事崔祐甫以尚父
子儀年老乆掌兵權其下禆將皆已崇貴慮子儀一旦
謝世而難相統攝遂罷子儀而命懷光等分統其衆論
者服焉
建中二年六月宰臣崔祐甫在相位神䇿軍使王駕鶴
掌禁軍十餘年權傾中外上初即位欲以白琇珪代之
懼其生變祐甫召駕鶴與語留連乆之琇珪已赴北軍
視事矣時淄青節度使李正已畏懼上威徳表請進錢
三十萬貫上欲納之復慮以他計逗遛如止之又未有
其詞顧問祐甫進曰正已多譎詐誠如聖慮臣請因使
往淄青便令宣慰將士以所進錫賚軍人且遣深荷聖
慈又令外方知朝廷不重財貨上悦從之正已大慚而
心畏服祐甫謀猷啟沃多所𢎞益天下以為復貞觀開
元之太平也
三年正月太僕卿趙縱貶循州司馬初縱家奴當千發
縱隂事縱下御史留當千於内侍省於是宰相張鎰上疏
諫曰伏見趙縱為奴所告下獄人皆震懼未測聖情貞
觀二年三月太宗謂侍臣曰比有奴告其主謀逆此極
弊法特須禁斷假令有謀反者必不獨成自有他人論
之豈藉其奴告也自今以後奴告主者皆不須受盡令
斬决由是賤不得干貴下不得凌上教化之本既正悖
亂之漸不生為國之經百代難改欲全其體貴在防㣲
頃者長安李濟得罪因奴萬年令崔鶠得罪因婢愚賤
之輩悖壊成風主反畏之動遭誣告充溢府縣不能斷
决建中元年五月二十八日詔書曰凖鬭競律諸奴婢
告主非誣叛以上同自首法並准决處分自此奴婢復
順獄訟稍息縱事非叛逆奴實奸凶奴在禁中縱獨下
獄考之法理或恐未正將相之功莫大乎子儀人臣之
位莫髙於尚父身歿未㡬墳土僅乾兩壻前以當辜趙
縱今又下獄設令縱實抵法所告非奴纔經數旬連罪
三壻録勲念舊或猶可容况在章程本宜宥免陛下方
誅羣賊大用武臣雖見寵於當時恐息望於他日太宗
之典尚在陛下明詔行之一朝背違不與衆守於教化
恐失於刑法恐頗所益悉無所傷至廣臣非私趙縱非
惡此奴叨居股肱職在匡弼斯是大體敢不極言伏乞聖
慈納臣愚懇於是上以縱所告雖重左貶而已當千殺
之鎰乃令召子儀家僮數百人以死奴示之
興元元年門下侍郎平章事蕭復充宣撫等使囬與諸
相對訖獨留奏曰陛下自還宫闕勲臣已䝉官賞唯旌
善懲惡未有區分陳少㳺將相之寄最崇首貶臣節韋
臯名位最卑特建忠義請令韋臯代少㳺則天下昭然
知逆順之理上從之復出諸相李勉盧翰劉從一同歸
中書中使續至揖從一附耳語退諸相各歸閤從一詣
曰中使宣㫖令與公商量朝來所奏便進擬來勿令李
勉盧翰知復曰適來奏對亦聞斯㫖然未諭聖心而已
陳論上意尚爾復未敢言所陳事又曰唐虞有僉曰之
論朝廷每事上合與公卿同議今李勉盧翰不可在相
位即去之既在合同商量何獨避之此一節事且與公
行之無爽但恐浸以成俗此政之弊也竟不言於從一
奏之上寖不悦復之言先是淮南節度使陳少㳺首稱
臣於李希烈鳳翔將李楚琳殺節度使張鎰以應朱泚
鎰判官韋臯先知隴州以隴之判卒數百人拒泚故復
請行勸懲之命焉
貞元三年正月上命玉工為帶有一銙誤墜地壊焉工
者六人私以錢數萬市玉以補壊者既與諸銙相埒矣
及獻上即指其所補者曰此銙光彩何不相類工人叩
頭伏罪上震怒令於京兆府各决重杖處死責其欺㒺
詔至中書宰相柳渾執奏曰陛下若便賜死則已今事
下有司請存詳理况玉工之罪或未詳審只縁人命至
重所以獄讞有疑且方春極刑恐傷和氣容臣條奏以
正刑典遂案律文但罪先壊玉者以誤傷乘輿器服杖
一人餘五人並釋之以聞詔可其奏先韓滉自淛西入
覲上虗已待之至於調兵食籠鹽鐵勾官吏贓罰鋤豪
强兼幷上委仗焉每奏事或踰日旰他相充位而已公
卿救過不暇莫敢枝梧者滉嘗於省中榜吏至死渾雖
滉所引惡其專權正色謂之曰先相公狷察為相不經
年而罷况省闥非刑人之地相公奈何蹈前非行於今
日專立威福豈尊主卑臣之道滉感悟媿悔為霽威焉
時渾判門下省吏曰當過官渾悄然曰守職宜委有司
更紛擾之非賢者用心也士或千里辭家以干㣲禄小
邑主辦豈慮無能况旌善進賢事不在此其年吏曹擬
官無量退者及渾瑊與吐蕃會盟於平涼其日上御便
殿謂宰臣曰和戎息師國之大計今日將帥與卿同
歡馬燧前賀曰此之一盟國家將百年内更無蕃冦之
患渾跪對曰五帝無誥誓三王無盟詛是知盟詛之興
在於季末今盛明之朝豈可復行吐蕃不知禮義易以
兵制難以信結今日會約臣竊憂之李晟繼前曰臣生
邉城備知蕃人動先詐偽今日之事誠如柳渾所憂上
變色曰柳渾書生未逹邉事大臣智術英果亦有斯言
乎渾晟咸頓首俯伏遂令歸中書其夜三更邠寜節度
使韓逰環遣使叩開苑門奏云盟會不成將士覆沒上
驚翌日臨軒慰勉渾曰卿文儒之士乃知軍戎情偽言
成先覺有足嗟賞自此驟加禮異
八年四月宰臣陸贄奏請臺省長官自薦屬官有曠敗
則連坐舉主上許之俄㫖曰外議以諸司所舉多引用
親黨兼通賂遺不得實才今後卿等宜自選擇贄曰今
之臺省長官皆是當朝華選孰有狥私妄舉以傷名取
利耶所謂臺省長官即僕射尚書左右丞侍郎及御史
大夫中丞是也陛下比擇輔相多亦出於其中今之宰
臣即徃日臺省長官也今之臺省長官即將來之宰相
也但是職名暫異固非行業頓殊豈有為長官之時不
能擇一二属吏居宰相之位則可擇千百具僚物議悠
悠其惑頗甚上竟不行
二十一年三月左僕射平章事賈耽以王叔文用事稱
疾歸第鄭珣瑜亦稱疾不起二相皆天下重望相次歸
臥諸宰臣方㑹食於中書故事百僚無敢通見者王叔
文召直省令報直省懼入白韋執誼起迎就其舍語時
杜佑高郢皆停筯以待報云王嗣使索飯索飯韋相公
與之同食佑郢心知不可畏而不敢言玽瑜獨嘆曰吾
豈可復處此乎顧左右索馬徑歸不起叔文亦無所顧
忌焉
元和元年九月平西蜀初劉闢作亂上不欲用兵羣議
未决宰臣杜黄裳堅請討之以髙崇文為行營節度俱
文珍為都監數月無功黄裳奏曰往年討呉少誠于淮
西韓全義兵敗縁當時所徴之兵各有主將又制自監
軍故也今日用兵與貞元時不異臣竊為陛下惜之若
獨任崇文必濟上從之及蜀平諸相入賀上獨勞黄裳
曰卿之功也黄裳自始經營討闢至于成功指授崇文
素憚保義軍節度使劉澭黄裳謂曰若不盡命以劉澭
代之由是得崇文之死力時宿將專征者甚衆自謂當
選詔出用崇文人人大驚及王師入成都擒劉闢以獻
詔刻石紀功于鹿頭山下二年二月上謂宰相曰朕常
覧前史見厯代帝王或怠於聼理或煩於親政互有得
失其理安在杜黄裳對曰帝王之務在於修已簡易擇
賢任之宵衣旰食以求人瘼捨已從人以務厚下固不
可怠肆安逸然事有綱領大小當務知其逺者大者至
如簿書獄讞官吏能否夲非一人之所自任也秦始皇
自程决事見嗤前代諸葛亮伯國之相耳二十罰以上
自省之亦下為敵國所誚知不乆堪魏明帝欲案尚書
省疑事陳橋稱不可隋文帝日昃聴政毎命衛士𫝊餐
太宗文皇帝亦笑其煩察則為人上之體固不可代下
司職但擇人委任責其功效賞罰苟信誰不盡心𫝊稱
帝舜之徳曰夫何為哉恭已而已能舉十六相去四凶
豈與勞神疲體自任耳目之主同年而語哉但人主之
道患其不能推誠人臣之道患其不能自竭由是上疑
下詐禮貌或虧欲求共理自然難致苟去此弊何患不
至于理上深然其言
十月淮西節度使李錡請朝覲上問宰臣武元衡曰不
可且錡先請來朝覲詔既許之即又稱疾是可否在錡
也今陛下新臨寳位天下屬耳目焉若使奸臣得遂其
私則威令從此去矣上曰然遽命追之錡果詐窮而反
三年十一月上問為治之要何先宰臣裴垍對曰先正
其心上深然之
五年正月上謂宰臣􁏸灾祈福之説其事信否李藩對
曰臣竊觀自古聖賢皆不禱祠故楚昭王有疾卜者謂
河為祟昭王以河不在於楚非所獲罪孔子以為知天
道仲尼疾病門人子路請禱仲尼以為天道助順繫於
所行已既全徳無愧屋漏故答子路云丘之禱乆矣書
云惠廸吉從逆凶言順道則吉從逆則凶詩云自求多
福則禍福之來感應行事若苟為非道則何福可求是
以漢文帝每有祭祀使有司敬而不祈其見超然可謂
盛徳若使神明無知則安能降福必其有知則私已求
媚之事君子尚不可恱之也况於神明乎由此言之則
履信思順自天祐之茍異扵此實難致福故堯舜之務
唯求脩已以安百姓管仲云義於人者知其神盖以人
為神主故但務安人而已虢公求神以致危亡王莽妄
祈以速漢兵古今明誡書傳所紀伏乞陛下以漢文孔
子之意為準則百福俱臻矣上深嘉之
　
　
　
　
　唐㑹要卷五十一
欽定四庫全書
　唐㑹要卷五十二
　　　　　　　　　　　　　宋　王溥　撰
　　識量下
元和五年八月上謂宰臣曰神仙長生之說可信乎李
藩對曰神仙之說出於道家然道之所宗以𤣥元五千
言為本按其文皆去華尚樸絶棄健羡以執柔見素為
道少思寡欲為貴其言皆於六經符協是故厯代寳之
以為理國理心之要未曾有神仙不死之説後代虚誕
之徒假託聖賢之言為怪譎之論末流漸廣及秦始皇
漢武帝志求長生延召方士於是有盧生韓生少君欒
大之類售其欺詐以為禱祠神仙可求不死二主溺信
之始皇遣方士入海求三山靈藥遂外匿不歸漢武以
女妻方士欒大後亦無驗欒大竟坐腰斬此則前代帝
皇惑於虚説者著在前史其事甚明貞觀末年有西僧
自天竺至中國自言能治長生之藥文皇帝頗信待之
數年藥成文皇帝因試服之遂致暴疾及大漸之際羣
臣知之遂欲戮此僧慮為中外所笑而止載在國史實
為至誡古人云服食求神仙多為藥所誤誠哉是言也
君人者據宇宙之廣撫億兆之衆但當嚴恭夙夜務為
理安則四海樂推無思不服天命所佑自知延長不可
聴誘惑之虛説陛下春秋鼎盛方志昇平倘能深鑒流
弊斥逺方士則百福自生坐臻永年伏願詳考古今以
保至正天下幸甚
十月以前河中節度使王鍔為檢校司徒充太原節度
使初鍔以錢千萬賂中貴求兼相位宰相李藩與權徳
輿奉宻㫖曰王鍔可兼宰相宜即擬來藩以為不可遂
以筆塗兼相字復奏上德輿失色曰縱不可别宜作奏
豈可以筆塗詔耶藩曰勢迫矣出今日便不可止日且
暮何暇别作奏權徳輿又續有疏曰夫平章事非序進
而得國朝方鎮帯相者盖有大忠大勲大厯已來又有
跋扈難制者不得已而與之今王鍔無大忠大勲又非
姑息之時欲假此名實恐不可從
　　崔氏曰此乃不諳事故者之妄傳史官之謬記耳
　　既稱奉宻㫖宜擬來則是得擬狀中陳論固不假
　　以筆塗詔矣凡欲降白麻若商量於中書門下皆
　　前一日進文書然後付翰林草麻制又稱藩曰勢
　　迫矣出今日便不可止尤為疏濶盖由史氏以藩
　　有直亮之名欲委曲成其美豈所謂直筆哉
六年上謂宰臣曰卜筮之事習者罕精或中或否近日
風俗尤更崇尚何也宰相李綘對曰臣聞古先哲王畏
天命示不敢専邦有大事可疑者故先謀於卿士庶人
次及於卜筮俱協則行之末俗浮偽幸以徼福正行慮
危邪謀覬安持疑昬惑謂小數能決之而愚夫愚婦假
時日鬼神者欲利欺詐參之見聞用以刺射小近其事
神而異之近者夙俗近誣成此弊俗聖㫖所及實辨邪
源存而不論弊斯息矣
七年五月上謂宰臣曰比者見卿等累言吳越去嵗水
旱昨有御史推覆至自江淮乃言不至為災人非甚困
不知竟有此否李絳對曰臣昨見浙西東及淮南奏狀
云本道水旱稻麥不登至有百姓逐食多去鄉井各請
設法招携意懼朝廷罪責苟非事實何敢上陳况天災
流行年嵗代有方隅授任皆朝廷信重之臣此固非虛
説也御史官卑選擇非必能覽奏報之間或容希媚此
正當奸佞之日近有兩輩御史至江淮推鞫今理當請
逐不知言者之名伏望眀示典法推誠於人夫本任大
臣以事不可以小臣之言問之上曰卿言是也朝廷大
體以恤人為本苟一方不稔當即日賑救濟其飢寒况
可疑之耶向者不思而有此問朕知言之過矣絳等稽
首陳命於是命自今凡有被飢饉之境速蠲其賦
其年十一月敕王稷家告事奴付京兆府決一頓處死
初奴告稷换其父鍔遺表隠沒所進錢物即令鞫其奴
於内仗有發中使就東都檢責其家財宰臣裴度奏曰
王鍔亡歿之後其家進獻已多今因奴上告又命檢責
其家事臣恐天下將帥聞之必有以家為計者於是亟
罷其使而殺其奴
十四年上謂宰臣曰聴受之間大是難事推誠委任謂
所委必盡心及至所行臨事無不偏黨朕命學士集前
代曖昧之事為謗畧每欲披閲以為鑒戒耳崔羣對曰
無情曲直辨之至易稍懐欺詐審之實難故孔子衆好
衆惡之論浸潤膚受之説葢以曖昧難辨也若擇賢而
任之待之以誠糾之以法則人自歸公孰敢行偽陛下
詳觀載籍以廣聰眀實天下幸甚
十五年十月上謂宰臣曰用兵者必有勝敗之道乎蕭
悦對曰兵者凶器戰者危事聖王不得已而用之必以
仁討不仁義討不義先務招懐不施掩襲古之明王之
討叛不斬祀不殺厲不獲二毛不犯田稼安人禁暴如
救人於水火之中故曰王者之師有征無戰此必勝之
道也如或肆小忿輕動衆敵人結怨師出無名非唯不
勝乃自危之道固可深戒上深嘉其言
長慶元年穆宗謂宰臣曰前史稱文帝惜十家之産而
罷露臺又云身衣弋綈足履革舄集上書嚢以為殿惟
何太儉也信有此乎宰臣崔植對曰良史所記必非妄
言漢興承亡秦殘酷之後項氏戰争之餘海内彫弊生
人力竭漢文仁明之主起自代邸知稼穡之艱難是以
即位之後躬行儉約繼以景帝猶遵此風由是海内黔
首咸樂其生家給戸足迨至武帝公私殷富用能出師
征代威行四方錢至貫朽穀至紅腐上務侈靡資用復
竭末年税及舟車六畜人不聊生戸口減半乃下哀痛
之詔封丞相為富人侯皆漢史明徵用為事實且耕𧖟
之勤出自人力用既無度何由以致富雖據武帝嗣位
之初物力阜殷前代無比固當因文帝勤儉之致也上
甚善其言
開成三年文宗御延英謂宰臣曰人𫝊符䜟之語自何
而來宰相楊嗣復對曰漢光武好以符䜟之書決事近
代隋文帝亦信此言自是符䜟日滋只如班彪王命論
所引盖矯意以止賊亂非所重也李珏曰喪亂之時佐
命者務伸命符理平之代只合推諸人事上又曰天后
用人有布衣至宰相者當時還得力否楊嗣復對曰天
后重行刑辟輕用官爵皆自圗之計耳凡用人之道厯
試方見其能否當艱難之時或須拔置無事之日不如
且循資級古人拔卒為將非治平之時葢不獲已而用
之也上又問新修開元至要叙置何如嗣復對曰臣昔
末見陛下若欲𫝊之子孫請付外參詳可否𤣥宗好遊
畋或好聲色與貞觀之政不同故取舎須當方可流𫝊
從之
四年文宗謂宰臣曰朕在位十四年屬天下無事雖未
至理平亦少有如今日也李珏對曰邦國安危如人身
四體平和之時長宜調養如恃安自忽則疾患旋生朝
廷當無事之時思省闕失而補之則禍亂不作矣
㑹昌三年澤潞節度使劉從諫卒軍人以其姪稹擅總留
後事上令宰臣議可否宰臣李德裕曰澤潞國家内地
不同河朔前後命帥皆用儒臣頃者李抱眞成立此軍
身殁之後德宗尚不許繼襲令李緘䕶喪歸洛洎劉悟
作鎮長慶中頗亦自專屬敬宗因循遂許從諫繼襲今
若不加征伐何以號令四方若因循授之則藩鎮相效
自兹威令去矣上曰卿若用兵必尅否德裕曰劉稹所
恃河朔三鎭但得魏鎮不與稹同破之必矣請遣重臣
一人傳逹聖㫖言澤潞命帥不同河朔三鎮自艱難以
來列聖皆許三鎮嗣襲已成故事今國家欲加兵誅稹
其山東三州委魏鎮出兵攻之至四年果平劉稹徳裕
以功兼太尉進封衛國公
大中三年以户部侍郎魏謩兼平章事中謝日奏曰臣
無夔契之才居夔契之任将何以仰報今邉戍粗安海
内寜息臣愚所切者陛下未立東宮俾正人傅導以存儲
貳之重因泣下宣宗感而聽之先是累朝人君不欲人
言立儲貳若非人主已欲臣下不敢獻言宣宗春秋髙
嫡嗣未辨謩作相之日率先啟奏人士重之
天祐元年四月和王傅張廷範善音律求為太常卿汴
滑節度使朱全忠以廷範舊將吏薦用宰相裴樞以廷
範非樂卿之才不允所薦
　　忠諫
貞觀元年太宗嘗閒居與侍中王珪語時有美人侍側
本廬江王瑗之嬪太宗指示之曰廬江不道賊殺其夫
而納其室暴虐之甚豈有不亡乎珪曰陛下以廬江取
此婦人為是耶為非耶上曰殺人而取其妻卿乃問朕
是非何耶珪曰臣聞於管仲曰齊桓公之郭問其父老
曰郭何故亡父老曰以其善善而惡惡也桓公曰若子
之言乃賢君也何至於亡父老曰郭君善善而不能用
惡惡而不能去所以亡也今此婦人尚在左右臣竊以
聖心為是之耳若以為非所謂知惡不去也太宗雖不
出美人而甚重其言
六年十二月四日上臨朝有誡懼之言中書令温彦愽
曰陛下為政若貞觀之初則無憂於不理矣上曰朕其
怠乎侍中魏徴進曰陛下貞觀之初勵精思理從諫如
流每因一事觸類為善志懐節儉無所營求比者造作
微多諫者頗忤以此為異耳上拊掌大笑曰良有是夫
十五年於益州造綾錦金銀等物特進魏徴諫曰金銀
珠玉妨農事者也錦繡纂組害女工者也一夫不耕天
下有受其饑一女不織天下有受其寒古人或投深谷
或焚之通衢而陛下好之臣實深恥之
永徽五年召長孫無忌李勣于志寜禇遂良等李勣稱
疾不至皆曰當緣昭儀事或曰長孫太尉當先言之遂
良曰太尉上之元舅脫事有不如意使上有怒舅之名
不可又曰英公勣上之所重當先言之遂良曰司空國
之元勲有不如意使上有罪功臣之名不可遂良躬奉
遺詔若不盡其愚誠何以下見先帝及入上謂長孫無
忌曰莫大之罪絶嗣為重皇后無𦙍息昭儀有子今欲
立為皇后公等以為何如遂良曰皇后出自名家先朝
所娶服事先帝無愆婦德先帝疾甚執陛下手以語臣
曰我好兒好新婦今將付卿陛下親承德音言猶在耳
皇后未有愆過恐不可廢臣今不敢曲從上違先帝之
命上不悅翌日又言之遂良曰陛下必别立皇后伏請
妙擇天下令族何必要在武氏且昭儀經事先帝衆所
共知陛下豈可蔽天下耳目使萬代之後何以稱傳此
事陛下倘虧人子之道自昭不善之名敗亂之端自此
始也臣上忤聖顔罪合萬死倘得不負先帝則甘從鼎
鑊遂置笏於殿階叩頭流血曰還陛下此笏乞放歸田
里上大怒命引出之侍中韓瑗因奏事涕泣諫曰皇后
是陛下在藩府時先帝所娶今無愆過即便廢出四海
之士誰不惕然且國家累有廢立非長久之計也願陛
下為社稷大計上不納及禇遂良貶官瑗復上疏理之
曰遂良竭志公家親承顧託一德無二千古凜然此不
待臣言陛下自知之矣無聞罪狀斥去朝廷上曰遂良
悖戾犯上以此責之朕豈有過耶卿言何若是之深也
瑗曰遂良可謂社稷忠臣昔微子去之而殷國以亡張
華不死而綱紀不亂國之欲謝善人其衰伏願違彼覆
車救以徃過不納表請歸田里不許瑗又上疏曰臣聞
王者立后作配天地比德日月若日月並明則照臨四
海若日月薄蝕則天地昏矣且匹夫匹婦尚相簡擇况
天子乎夫皇后母儀家國善惡之由故嫫母輔佐於黄
帝妲己傾覆於殷王前載之事殷鑒不逺詩云赫赫宗
周褒姒滅之每覽前古未嘗不輟卷太息不謂今日塵
黷聖世如今不法後嗣何觀伏惟陛下詳之無為後人
所笑若使殺身以益國家葅醢之戮臣之分也昔呉王
不用子胥之言子胥云臣見麋鹿逰於姑蘇臣恐海内
失望之後有荆棘生於闕庭宗廟不血食期有日矣中
書侍郎來濟又密表諫曰臣聞王者之立后也将以上
合乾坤之道象二儀敷育之義主承宗廟母臨天下匹
配后土執饋皇姑必擇禮教名家幽閒淑令副四海之
望稱神祇之意自古周文造周姒氏興關雎之化百姓
䝉祚漢孝成任心從欲以婢為后遂使皇統中絶社稷
淪傾有周之崇既如彼大漢之禍又如此惟陛下詳察
顯慶元年四月二十五日上謂侍臣曰馭下之道前王
深以為難稽古先王應有其要公等宜思此術為我且
論之中書令來濟對曰臣聞齊桓公出遊見一飢寒老
人命食之老人曰請食天下食公遺之衣老人曰請遺
天下衣桓公曰府庫有限安能周及老人曰不然春不
奪農時人即有食夏不奪𧖟工人即足衣由此言之省
其徭役人自安之近者為山東役丁年别有數萬人將
為煩擾欲取其庸直在京僱人充役復恐非宜臣等商
量望長久法依舊役丁為便凡所施令貴在長行令正
課外無别徭役足為穏便
神龍元年二月侍中桓彦範上疏曰昔孔子論詩以關
雎為始言后妃者人倫之本理亂之端也故皇英降而
虞道興任姒歸而周宗盛桀奔南巢禍階妹喜魯桓滅
以齊媛伏見陛下每臨朝聽政皇后必施帷幔坐於
殿上得聞政事臣愚歴選列辟詳求往代帝皇有與婦
人謀及政事者莫不破國亡身傾輈繼路且以隂乘陽
違天也以婦凌夫違人也違天不祥違人不義由是古
人譬以牝雞之晨惟家之索易曰無攸遂在中饋言婦
人不可參預國政伏願陛下覽古人之言察古人之意
上以社稷為重下以蒼生為念宜令皇后無往正殿干
及外朝專在中宮聿修隂教則坤儀式固鼎命惟永又
道路籍籍皆云西僧惠範矯託佛教詭惑后妃出入禁
闈撓亂國政陛下微行數幸其私第上下媟黷有虧尊
嚴又聞興化致理必由進善康國寜人莫大弃惡故孔
子曰執左道以亂政者殺假鬼神以疑衆者殺今惠範
之罪甚於此也若不急誅必生變亂除惡務本去邪勿
疑實賴天聰早加裁貶上不納
景雲元年六月睿宗初即位與侍臣議立皇太子中書
舍人參知幾務劉幽求進曰臣聞除天下之禍者享天
下之福拯天下之危者受天下之安伏以平王除社稷
之危救君親之難論功則莫大語德則最賢臣又聞宋
王已下以平王有大功咸懐推讓上意乃定
開元二十一年萬年縣尉李美玉得罪上令流於嶺外
黄門侍郎韓休進諌曰今朝廷有大奸尚不能去豈得
捨大而取小也臣竊見金吾大將軍程伯獻恃怙恩寵
所在貪冒第宅輿馬僭擬過甚臣請先出伯獻而後罪
美玉上不許休固爭曰美玉微細尚猶不容伯獻臣猾
豈能無罪陛下若不出伯獻臣即不敢奉詔流美玉上
以其言切直竟從之宋璟聞之曰不謂韓休乃能如此
是仁者之勇也
二十四年崔希逸代牛仙客為河西節度奉河西軍資
儲蓄萬計遂令刑部員外郎張利貞覆之有實上悅将
與之尚書中書令張九齡諫曰不可尚書古之納言若
非歴踐内外清貴之地妙選有德者不得充之仙客河
湟一使典耳㧞升清流齒班常伯此官邪也又将與之
封九齡曰邉将積糓帛繕兵器葢将帥之常耳陛下賞
之金帛則可必不可裂地而封上怒曰卿以仙客寒士
嫌之耶卿豈有門籍九齡頓首謝曰臣荒陬賤類陛下
以文學用臣仙客起自胥吏目不知書韓信淮隂一壮
士羞與絳灌齊列陛下必大用仙客臣亦恥之
元和六年上謂宰臣曰大凡行事恒患不通於理已然
之失追悔誠難古人處此復有道否李絳對曰行事過
差聖哲之所不免故天子致羣臣以匡其失故主心治
於中臣論正於外制理於未亂銷患於未萌主或有過
則諫以正之故上下同體猶手足之於心膂交相為用
以致康寕此亦常理非難遵之事但矜得䕶失常情所
蔽古人貴改過不吝從善如流良為此也臣等備位無
所發明但陛下不廢芻言則端士賢臣必當自效上曰
朕擢用卿等所欲兾直言各宜盡心以匡不逮無以䕶
失為慮也
九年十二月釋下邽令裴寰之罪初每嵗冬以鷹犬出
近畿習狩謂之外按使領徒數百軰恃恩恣横郡邑懼
擾皆厚禮迎犒恣其所便止舍畱邸百姓畏之如冦盜
每畱旬日方更其所至是行恣下邽寰為令嫉其强暴
擾人但據文供饋使者歸乃譖寰有慢言上大怒將以
不敬論宰相武元衡等於延英救理之上怒不改及出
逄御史中丞裴度入元衡等謂曰裴寰事上意不開恐
不可論度唯唯而入抗陳其事謂寰無罪上愈怒曰如
卿言罪則當决坊小使如小使無罪則當决寰度曰誠
如聖㫖但以裴寰為令長憂惜陛下百姓如此豈可罪
之上怒稍解初令書罸翌日釋
十三年二月上以淮蔡既平將欲内宴因是稍恢宫觀
廣制度詔六軍使剏修麟德殿之名廓公費不足至有
出家財以助軍使張奉國白於執政裴度從容上言曰
陛下有將作内作營搆之役有司具存豈可使功臣破
産修造上怒奉國軰漏洩令奉國致仕斥李文悅梁希
逸歸私第俄釋不問其年十月杖殺五方使楊朝汶初
有賈人張渉負五坊息利錢徴理經時不獲朝汶遂取
張渉私家簿記有姓名者雖已償訖悉囚捕重令償之
其間或不伏者即列諸拷捶之具於庭平人恐懼遂稱
寔負渉錢互相牽引繫囚至數十百人中書門下御史
臺皆為追捕又於渉家得盧載初負錢文記云是盧大
夫書跡遂追故東川節度使盧坦家僮促期使納坦男
不敢理盡以償訖徴其手記乃鄭滑節度使盧羣筆也
羣字載初既而坦男理其事五坊使曰此錢已上進不
可得矣於是御史中丞蕭俛洎諫官累上疏陳其暴蠧
之状宰臣裴度崔羣因對又極言之上曰且欲與卿等
商量東軍此小事我自處置裴度進曰用兵小事也五
坊使追捕平人大事也兵事不理只憂山東五坊使横
暴恐亂輦轂上初不悦及對罷乃大悟召五坊使數人
曰嚮者為爾使吾羞見宰臣遂杖殺之即日原免坐繫
者其年十二月上嘗與宰臣議及人臣事主當力行善
事自致公望何乃好樹朋黨朕甚惡之裴度對曰臣聞
方以類聚物以羣分故君子小人未有無徒者但君子
為徒則是同心同德小人為徒則是朋黨此事外甚相
似中實相逺在聖主觀其所行事以辨之耳上良久曰
他人有言亦與卿等相似豈易辨之度等退相謂曰聖
上今日所論君子小人之事可謂誠言是則聖㫖以為
難辨則難矣但陛下以為辨之難則君子小人彌久當
自區别矣他日宰臣或以當今利病欲有所釐改及陳
為臣事君之道上往復詰問既盡理之後則曰凡好事
口說則易躬行則難卿等既為朕言之當須行之勿空
陳說而已宰臣起而對曰書曰非知之艱行之惟艱陛
下今日處分可為至言臣等敢不䇿勵以副天心然亦
以天下之人從陛下所行不從陛下所言臣亦願陛下
無言之在行之耳
十四年九月上謂宰臣曰朕讀𤣥宗實錄見開元之初
銳意求理至十五六年則稍懈至開元末又似不及中
年其故何也崔羣對曰𤣥宗生長人間身經屯難故即
位之初知人疾苦躬恤庻政有姚崇宋璟盧懐愼輔以
道德蘇頲張嘉貞李元紘杜暹韓休張九齡皆孜孜守
正以故稱理其後承平日久安於逸樂漸逺正士而近
小人宇文融以聚歛媚上心李林甫以奸邪惑上志而
終任楊國忠故及於亂今陛下以開元初為法以天寳
末為戒是乃社稷無疆之福也時有以諂刻欺蔽在相
位者故羣以是諷焉長慶元年八月上謂宰臣曰國家
貞觀中致理昇平盖太宗文皇帝躬行至德以啟王業
及至開元累有内難𤣥宗臨御興復不易而聲明最盛
厯年最久何以致之也崔植對曰前代創業之君多起
自民間知百姓之疾苦初承丕業皆能勵精太宗又特
稟上聖之資同符堯舜是以貞觀一朝四海寧泰又有
房𤣥齡杜如晦魏徵王珪之比為輔佐動皆直言事無
不理𤣥宗守文繼體嘗經天后朝危懼久遭艱危開元
初得宋璟姚崇委之為政此二人皆上材公直動每推
公又每進忠言致君於道璟嘗自寫尚書無逸篇為圖
以獻𤣥宗置之内殿出入觀省常記在心故任賢戒慾
朝夕孜孜開元末因無逸圖壊始以山水圖代之自後
既無座右箴規又奸臣用事希恩養慾實兆亂萌建中
初德宗皇帝嘗問先臣開元天寳間事先臣具以此事
陳奏臣在童丱即聞其說信知古人以韋弦作戒其益
𢎞多伏願陛下以無逸為元龜天下幸甚上深納其言
四年五月敬宗以富有春秋畋獵之暇好治宫室嘗建别
殿以新讌遊及庀徒蕆事功用至廣宰臣李程諫曰自
古聖帝明王率資儉德以化天下况諒隂之内豈宜興
作願陛下悉以見在瓦木及工役之費囘奉陵寢上嘉
納焉
咸通八年懿宗命伶官李可及為左威衞将軍中書侍
郎監修國史曺確執奏曰臣覽貞觀故事太宗初官品
令文武官共六百四十三員顧謂𤣥齡曰朕設此官員
以待賢士商工雜色之流假令術踰儕類止可厚給財
物必不可授之官秩太和中文宗欲以伶官尉遲璋為
王府率拾遺竇洵直極諫乃改光州長史伏望以兩朝
故事别授可及之官疏奏不從十一年同昌公主薨懿
宗尤所鍾愛以翰林醫官韓宗邵等用藥無效繫之獄
宗族連引三百餘人宰相劉瞻召諫官令上疏皆無敢
言之者瞻乃自上章極言帝怒貶為康州刺史
　
　
　
　
　
　
　
　
　
　
　
　
　唐㑹要卷五十二
欽定四庫全書
　唐㑹要卷五十三
　　　　　　　　　　　　　宋　王溥　撰
　　舉賢
貞觀元年三月上謂尚書右僕射封徳彞曰比來令卿
舉賢才未嘗有所推薦天下事重宜分朕憂對曰臣愚
豈敢不盡心但今所見未有奇才異行上曰前代明王
使人如器不借才於異代皆取士於當時何代無賢才
但患遺之不知耳徳彛慚而退三年太宗謂宰臣曰朕
今孜孜求士欲専心正道聞有好人則抽擢驅使而議
者多稱皆宰相親故公等至公行事勿避此言便為形
迹古人内舉不避讎而為後代稱者以其舉得賢故也
卿等但能舉用得才雖是子弟及有讎嫌不能不舉十
三年桂州都督李𢎞節以清慎聞身殁之後其家賣珠
上聞之乃宣言於朝曰此人生時宰相皆言其清白今
日既然所舉者豈得無罪必當理之不可捨也特進魏
徵諫曰陛下言此人不清未見受財之所聞其賣珠將
罪舉者臣不知所謂自聖朝以來為國盡忠清正自守
終始不渝者屈突通張道源而已通子三人來選有一
疋羸馬道源兒子不能存立未見一言及至今𢎞節為
國立功前後大䝉賞賚居官終末不言貪殘妻子鬻珠未
為有罪審其清者無所存問疑其濁者傍罪舉人雖云
疾惡情深亦實好善未篤臣竊思度未見其可恐有識
聞之必生横議伏惟再思上撫掌曰造次不思遂有此
語方知談不容易
十五年太宗謂宰臣曰致太平之運者惟在得賢才卿
等既不能知朕又不可徧識日復一日無得人之理今
欲令人自舉於事何如魏徴曰知人者智自知者明知
人既以為難自知誠亦不易且矜能伐善恐長澆競之
風上深然之
開元四年黄門監盧懷慎上疏曰臣待罪樞宻頗積年
序報國之心空知自許推賢之志終未克申臣自染疾
疢轉益危頓雖鳬雁之飛未為乏少而犬馬之志終莫
上聞其鳴也哀乞垂聖察竊見廣州都督宋璟立性公
直執心貞固文學可以經務試畧可以佐時動惟直道
詣不茍合聞諸朝野之説實為社稷之臣衢州刺史李
朝隠操履堅正才識通瞻守文奉法頗懐鐵石之心事
上竭誠實盡大臣之節豫州刺史盧從愿清正謹慎理
識周宻始終若一朝野共知簡要之才不可多得並明
時重器聖世良臣比經任使有愆然所坐者小所棄者
大所累者輕所貶者逺日月雖近譴責傷深望垂矜録
漸加進用臣瞑目不遥厚恩未報黜殯之義敢不庻幾
城郢之言思有聞薦謹令外生監察御史鄭齊嬰奉表
以聞
大厯十四年閏五月以河南少尹崔祐甫代常衮為門
下侍郎平章事先是永泰之後四方既定而元載秉政
公道隘塞官由賄成中書主事卓倩李榮輩用事官爵
大者出元載小者出倩榮四方齎金帛者相屬於路綱
紀大壞及載敗後楊綰尋卒常衮當國杜絶其門四方
奏請莫有過者雖權與匹夫等非詞賦登科者莫得進
用賄賂雖絶無所甄異而賢愚同滯及祐甫代衮薦延
推舉無復凝滯作相未逾年除吏八百員多稱允當上
嘗謂曰有人謗卿所除授人多涉親故何也對曰頻奉
聖旨以所任庶官必須諳其才行者臣與相識方可粗諳
若平生未相識何由知其言行獲謗之由在此上深然
之
太和元年文宗勤于聴政然無決㫁宰相韋處厚論奏
曰陛下不以臣等不肖用為宰相㕘議大政凡有奏請
初䝉聴納尋乃中變若出自宸斷即示臣等不信若出
于横議臣等何名鼎司且裴度元勲舊徳厯輔四朝陛下
固宜親重竇易直長厚忠事先朝陛下固宜委信上深
然之自是宰臣敷奏人不敢横議
　　委任
貞觀元年尚書右僕射杜如誨奏言監察御史陳師合
上狀論事兼言人之思慮有限一人不可總知數職以
論臣等太宗謂戴胄曰朕以至公理天下今用𤣥齡如
誨非為勲舊以其有才故也此人妄事毁謗上欲離間
我君臣昔蜀後主昏弱齊文宣狂悖然國稱理者以能
任諸葛亮楊遵彦不猜之故也朕今用如誨等亦復如
此於是流師合於嶺外
上元二年張文瓘加侍中或時在家朝廷每有大事上
必問諸宰臣曰與文瓘議未奏云未者則遣共籌之奏
云已議者皆即可奏
永隆二年八月髙宗嘗謂中書令薛元超曰長得卿在
中書不籍多人也
建中元年六月中書侍郎平章事崔祐甫薨初祐甫疾
輿入中書卧而承旨或休假在私第遷除大事必宻咨
以决焉
元和三年十一月上銳于為理既相裴垍等且喜得人
聴政之暇徧讀列聖實録貞觀開元故事竦慕不能釋
卷嘗謂垍等曰太宗之創業如此我讀國書始知萬倍
不及當先聖之代猶須宰臣與百官同心輔助豈朕今
日獨能為理哉事有乖宜望卿盡力匡救垍等蹈舞進
賀曰陛下言及於此宗社无疆之福臣等駑劣不副聖
心垍亦孜孜奉上每思敷奏伏引太宗躬勤聴覧以諷
上上嘉納之自是延英議政晝漏率下五六刻自貞元
十年以後朝廷威柄日削方鎮權重徳宗不任宰臣以
事人間細務多端臨決裴延齡等得以姦進而登台輔
者備位而已上在藩累月言事者頗以此為言上亦知
其非及永貞監國羣臣謁見宰相杜黄裳首以君臣大
義激起上心上既聞黄裳之言聳聴延納黄裳首建誅
劉闢之䇿又李吉甫自翰林學士㕘定平蜀蜀平而吉
甫出鎮垍又繼之故自臨御迄于元和軍國樞機盡歸
之宰府由是咸理綱目用張焉
十二年八月時以討元濟聚天下之兵四年矣財殫力
屈宰相三人唯裴度獨言賊可滅上病之因使三相俱
以狀陳利害唯度獨不言利害唯請以身自督戰明日
延英對宰臣將出上獨止度謂曰卿必能行乎度稽首
流涕曰臣誓不與此賊偕全上為之動度又言賊已困
但以羣帥不一故未降耳上深嘉之即用度為淮西宣
慰使但以彰義軍節度使韓𢎞故未為都統而度實行
元帥事仍以郾城為理所
　　崇奬
總章二年諸宰臣以政事堂供饌珍美議减其料東臺
侍郎張文瓘曰此食天子所以重機務待賢才也吾輩
若不任其職當即陳乞以避賢路不可减削公膳以邀
求名譽也國家之所以費不在於此苟有益於公道斯
亦不為多也
聖厯三年四月初三日敕同中書門下平章事賜食並
同中書門下三品例
開元十年八月有上書者以為國之執政同其休慼若
不稍加崇重何以責其盡心至十一月二十八日敕曰
侍中源乾曜中書令張嘉貞兵部尚書張説等忠誠輔
弼以致昇平褒徳賞功先王制也自今已後中書門下
冝供食實封三百戸自我禮賢為百代法仍令所司即
令支給
二十年十二月為宰臣兼官者並兩給俸料
天寶五載六月三日敕三伏内令宰相辰時還宅
天寶十三年正月中書侍郎平章事楊綰居位旬日為
風恙所中優詔令就中書攝養每引于延英殿特許扶
入及綰疾亟上日發中使就第存問又出内醫藥一日
之中數輩相望于路臨終中使在門以凶問馳報本上
驚悼久之即日下詔贈司徒發使柩前册授令及未歛
宰臣百官就第弔䘮上令宣旨謂百官曰天不使朕致
太平何奪我楊綰之速也俯及大歛與卿等悲悼太常
初諡曰文正(有詔改諡/曰文簡)
十四年九月二十四日敕自今已後宰臣出守方鎮中
書門下并百官並許迎送不須聞奏
建中四年正月故事每日出内㕑食以賜宰相家其實
可食數人常衮特請罷之迄今便為故事又將固讓堂
㕑食同列以為不可而止議者以為厚禄重賜所以優
賢國政也不能辭位不宜辭禄食
貞元十三年七月宰相盧邁請告四上表乞避位上命
羣臣問疾於私第
元和三年杜佑以去年春已乞致政上於舊臣極隆恩
禮表再請上許遂减其朝謁居一嵗復令入中書議政
事復以不逮為請遂許一月三度朝謁
四年二月詔曰司徒兼中書令裴度盛有勲業累踐台
衡比縁疾恙仍未謝政須加優異用示恩榮其本官俸
料所司起今日支給
其年宰臣楊嗣復累上表請退優詔不許尋又遣内官
弓箭庫使張克已就第宣諭曰大臣引退或以年以疾
未有尚勇退之名忘君臣大義卿心以為知止朕却以
為近名大臣進退須繫朕心不可因儕列之一言決然
捨朕於理未當卿更思之明日朕開延英即便須㕘假
候對卿若不至朕亦不坐及翼日惶遽朝謁上又慰安
勉勵曰我未放卿焉得舍我其委重如此
七年六月以平章事杜佑為光禄大夫守太保致仕朝
朔望春日遣中使就宅賜絹五百疋錢五萬貫以佑前
後懇請休退遂有優賜
長慶元年五月敕宰相裴度自今後不用早入以仗下
赴中書及候對
　　雜録
貞觀元年五月二日敕中書令侍中於朝堂受辭衆庶
已上有陳事者悉令封上朕將親覧焉
顯慶三年七月上謂宰臣曰四海之廣唯在任賢卿等
用人多作形迹䕶避親知不能盡意甚為不取昔祁奚
舉子古人為美談即使卿等兒姪有材亦須依例進舉
乾封三年八月髙宗引侍臣責以不進賢良司刑少常
伯李安朝進曰臣聞聖帝明王莫不勞於求賢逸於任
使且十室之邑必有忠信况天下至廣非無英彦但比
來公卿有所薦引即遭毁謗以為朋黨沈屈者未申而
在位者已損所以人思苟免競為緘黙若陛下虚已招
納務於搜訪不忌親讎唯能是用䜛毁亦不能入誰敢
不竭忠誠此皆事由陛下非臣等所能致也上深然之
神功元年納言婁師徳宻薦狄仁傑除鸞臺侍郎平章
事仁傑不知師徳之薦也及為同列頗輕師徳頻擠之
外使則天覺之嘗問仁傑曰師徳賢乎對曰為相謹守
賢則臣不知又問師徳知人乎對曰臣嘗同官未聞其
知人則天曰朕之知卿師徳薦也亦可謂知人矣仁傑
既出歎曰婁公盛徳我為其所容莫窺其際也
聖厯三年則天曰朕欲卿各舉尚書郎一人狄仁傑獨
薦男光嗣由是拜地官尚書郎蒞事有聲則天謂仁傑
曰祁奚内舉果得人也
長安二年則天令狄仁傑舉賢仁傑舉荆州長史張柬
之其人雖老真宰相才也日久不遇若用之必盡節於
國家矣乃召為洛州司馬他日又求賢仁傑曰臣前言
張柬之猶未用也則天曰已遷之矣對曰臣薦之請為
相也今為洛州司馬非用之也又遷秋官侍郎四年夏
官尚書靈武道大總管姚崇將赴鎮則天命舉内外堪
為宰相者崇乃對曰秋官侍郎張柬之沉厚有謀能斷
大事且其人年老惟陛下急用之
五年則天嘗令宰臣各舉為員外郎者鳳閣侍郎韋嗣
立薦岑義
□拱元年四月司門員外郎房先敏累左授衞州司馬
詣宰相陳訴太史騫味道謂曰此是皇太后處分中書
侍郎劉褘之謂先敏曰縁坐官列臣下奏請則天聞之
以味道善則歸已過則推君貶青州刺史加褘之太中
大夫因謂待臣曰夫為人臣之體實須揚君之徳君徳
發揚豈非臣下美事且君為元首臣作股肱情同休戚
義均一體豈聞手足有疾移于腹背而得一體安乎納
言王徳真奏曰昔戴至徳雖有異行殊能為時所服然
其每有善事必推於君太后曰先朝每稱至徳此事逮
其終沒有制褒崇為臣之道豈過斯也𫝊名萬代可不
善歟
　蘓氏駁曰謹按房先敏通天二年三月自眉州長史
　除司門員外郎厯二年四月改曹州長史比垂拱元
　年在後十四年矣騫劉二相昇出年月即同且稱皇
　太后非通天二年之事明矣先敏又不曽任衞州司
　馬恐是别人前史誤耳
景龍元年中書侍郎蕭至忠上疏曰臣伏見貞觀永徽
故事宰相子弟多居外職近來勢要親識罕有才藝逓
相囑託虚踐官榮伏望降明敕令宰臣已下及諸司長
官各通當家内外緦麻已上見任京官九品已上者精
加簡擇每家量留一兩人在京餘並改授外官庶望分
職四方其寧百姓
開元九年四月侍中源乾曜上疏曰臣竊見勢要之家
併求京職俊乂之士多在外官王道均平不合如此臣
三男俱是京官望出二人與外官以叶均平之道上從
之
十三年正月國子祭酒楊綰拜中書侍郎平章事詔出
朝野相賀綰素以徳行顯著質性貞亷車服儉樸居廟
堂未數日人心自化御史中丞崔寛家富於財别墅在
皇城之南池館臺榭當時第一寛即日潜遣毁拆中書
令郭子儀在邠寧行營聞綰拜相音樂減散五分之四
京兆尹黎幹以承恩每出入騶馭百餘亦即日減損其
餘望風變奢從儉者不可勝數
建中三年正月詔曰古者天子不修下人罹其禍則内
府損服御太常減膳以克責朕徳信不著姦臣逆命致
兩河之間兵革未戢郡道疲於徵斂百姓失業不得農
桑朕是以對案輟食私自貶損其供常膳有司宜省之
太子諸王已下食物亦各節其數於是宰臣上言堂㕑
錢并百官月俸各請三分省一
四年常衮為中書侍郎平章政事堂舊有後門葢宰相
過中書舍人院咨訪政事衮欲自尊大乃塞其門以絶
往來
貞元九年七月詔宰相以旬秉筆決事初至徳中宰相
迭秉筆處㫁每十日一易及賈眈趙憬陸䞇盧邁同平
章政事百寮有司闗白相讓不言於是奏議請旬秉筆
者出應之其後又請每日更秉筆迭以應事
十一年二月門下侍郎平章事趙憬進上審官六議憬
初為尚書左丞甚有稱望時宰相竇參惡其不附已將
加黜貶徳宗不從及參逐以憬與陸䞇同為宰相深於
理道論議多正時裴延齡傾巧特承恩幸頗欲中傷良
善憬每為保䕶而清正守約徳宗尤器重之嘗於延英
獨對開陳大體以任賢尚書為本至是又上審官六議
上甚嘉納之
(闕/)
貞元元年八月以尚書左丞鄭餘慶守本官平章事時
滑渙猶干大柄宰臣等漠然不測遂與渙狎及餘慶當
國復以胥吏畜之時論歸重
元和二年七月上謂宰臣曰當今之政何者為急李吉
甫對曰為政所重非一端自非事舉其中固不可致於
政理然國以人為本親人之任莫先牧宰能否實繫一
方若亷察得人委之臨撫列郡承式政化自宣苟或非
才為蠧實甚由是而言觀察刺史之任為切自昔唐虞
三載考績三考黜陟故得久於其事風化可成而末代
命官多輕外任選授之際意謂逺棄藩部自然非才
雜處上既非由慎擇加以更代匆遽人無安志迎送之
費財耗不供此最為弊聖慮所及實窮政本伏望慎守
良能以革前失則四海䝉福人無苟且之心矣上深納
之
十二年上謂宰臣曰朕覧國書見文皇帝行事少有過
差諫臣論諍往復數四况朕之寡昧涉道未明今後事
或未當卿等每事十論不可一二而止
三年七月以御製前代君臣事跡十四篇書於六扇屏
風宣示宰臣李藩等表謝
八年六月時以積雨延英不開者十五日至是上使謂
宰臣等曰每至三日雨一對來
十年宰相裴度奏羣賊未誅宜延接庻士共為籌畫乃
請就私第見客從之(自徳宗朝百官相過從多令金吾/宻奏故宰相不敢於私第見賓客)
(至度始/奏之)
十三年九月宰臣皇甫鎛奏舊例平章事判度並中書
省借闕官􁨃置院臣以為事體非便今請權借外命婦
院内舍十數間隔截置官典院又舊例置郎官二人於
中書判案人中差定并兩量抽官典七人隨官勾檢文
案伏以臣職在中書務兼司計錢穀事重須自躬親臣
今酌量簡要並自判抽其餘尋常公事各有本判郎官
今依條流勾當處置臣仍請每月三度候中書事簡入
南省從之
太和元年五月十一日敕元首股肱君臣象類義深同
體理在坦懷然自魏晉已降㕘用霸制虚儀搜索因習
尚存朕方推表大信置人心腹今後紫宸坐朝衆寮既
退宰臣復進奏事其監搜宜停
九年五月敕江西湖南共以縑資一百二十分送上都
充宰臣顧召手力宰臣李石堅讓乞祗以金吾手力引
從上從之(時初誅李/訓後也)
大中十二年七月除宰相夏侯孜為劍南節度時值中
元假十四日三更三㸃通事舍人無在館者宣令捧麻
皆兩省人吏自後令通事舍人雖遇假在館俟命
　
　
　
　
　
　
　
　唐㑹要卷五十三
欽定四庫全書
　唐㑹要卷五十四
　　　　　　　　　　　　　　宋　王溥　撰
　　省號上
　　　門下省
武徳初因隋舊制為門下省龍朔二年二月四日改為
東臺咸亨元年十二月二十三日改為門下省光宅元
年九月改為鸞臺神龍元年二月四日改為門下省開
元元年十二月一日改為黄門省五年九月六日改為
門下省至今不改
　　　中書省
武德元年因隋舊制曰内書省三年三月十日改為中書
省龍朔年改為鳯閣神龍初年復中書省改元元年改紫
㣲省五年復舊為中書省故事凡王言之制有七一曰册書
立后建嫡封樹藩屏寵命尊賢臨軒備禮則用之二曰制
行大賞罰授大官爵釐革舊政赦宥降恩則用之三曰慰
勞制書褒賢贊能勸勉勤勞則用之四曰發日敕謂御畫
發敕也増減官員廢置州縣徴發兵馬除免官爵授六品
以下官處流以下罪用庫物五百段錢二百千倉糧五
百石奴婢五十人馬五十疋牛五十頭羊五百口以上
則用之五曰敕㫖謂百司之承㫖而為程式奏事請施
行者六曰論事敕書慰諭公卿誡約臣下則用之七曰
敕牒隨事承㫖而不易舊典則用之也皆宣署申覆而
施行焉舊制册書詔敕總名曰詔天授元年避諱改詔
曰制凡下之通於上有六一曰奏抄謂祭祀之支度國
用授六品以下官斷流以下罪及除免當者並為奏抄
二曰奏彈謂御史紏劾百司不法之事也三曰露布謂
諸軍破賊申尚書兵部而聞奏焉四曰議謂朝之用事
下公卿議理有異同奏而裁之五曰表六曰日狀皆審
署申覆而施行焉覆奏畫可訖留門下省為案更寫一
通侍中注制可印署送尚書省施行者
武徳三年髙祖嘗有敕而中書門下不時宣行髙祖責
遲由内史令蕭瑀曰臣大業之日見内史宣敕或前後
相乖者所司行之不知何所承用所謂易雖在前難必
在後臣在中書日久備見其事今皇階初構事涉安危
若逺方有疑恐失機㑹比每授一敕臣必審勘使與前
敕不相乖背者始敢宣行遲晚之愆實由於此髙祖曰
卿能用心若此我有何憂
貞觀元年上謂侍臣曰中書門下機要之司擢才而居
委任實重詔敕如有不便皆須執論比來唯覺阿旨頤
情事即有過遂無言諫諍者豈是道理若惟署敕文書
而已人誰不堪何須簡擇以相委付自今已後詔勅疑
有不穩必須執言
聖厯三年四月三日敕賜物中書門下省官正三品凖
二品四品凖三品其年四月三日敕應賜外國物者宜
令中書具録賜物色目附入敕凾内
神龍三年二月十九日敕諸色理訴兼抑論内狀出付
中書應制敕處分者留為商量自餘並封本狀牒送所
司處分
景龍三年八月九日敕應酬賞賜須依格式迄無明文
隨時比例制敕不言自今已後乃永為恒式者不得攀
引為例
開元七年八月十日敕中書門下㕑雜料破用外有餘者
宜分取
三年十月始用黄麻紙冩詔至上元三年二月詔制勅
並用黄麻紙
九年四月二十六日勅加階入三品并授官及勲封甲
并諸色闕等進畫出至門下省重加詳覆有駁正者有
便即落下墨塗訖仍於甲上具注事由并牒中書省
二十一年閏三月十三日敕每月當畨武官畨滿日過
中書門下
天寶八載七月中書門下奏比來諸司使及諸郡并諸
軍應縁奏事或有請中書門下商量處分者凡所陳奏
皆斷自天心在於臣下但宣行制勅奏文内則不合列
請商量乃承前因循有此乖越自今已後應奏事一切
更不合請付中書門下如有奏達聴進止勅旨從之
乾元三年四月二十六日勅諸司使諸州府進奏文狀
應合宣行三紙已上皆自寫宣付四本中書省宣過中
書省將兩本與門下省
寶應二年四月二十二日内外六品以下正員自今已
後差主事一人令史四人専知至建中三年閏正月十
八日中書門下奏准貞觀故事京常㕘官及外官五品
已上每有除拜中書門下皆立簿書謂之具眞取其年
資以為遷授此國之大經也自艱難已來此法遂廢垂
拱三十載伏望自大厯十四年已來量署具員據前資
見任員量與改轉從今已後刺史四考郎中起居侍御
史各兩考餘官各三考與轉其升進黜退並准故事處
分仍下天下州縣審勘責前資見任其鄉貫厯任官諱
同具狀中書門下
廣徳二年三月十四日勅中書門下兩省直省(自/)今已
後所補不得取郎將已上官　大厯十三年四月十六
日勅中書門下先置法官兩人宜停　建中三年六
月詔中書門下兩省各置印一面　四年六月中書門
下兩省狀應送諸司文狀檢勘節限中考文狀等並是
每年長行之事尚書省各依限録奏舊例經一宿即出
如經三日不出請本司更修單狀重奏又三日不出即
請本司長官面奏取進止其内狀到各令本司兩日内
具省案及宜黄送到中書依前件所定限勘㑹宣下即
事免稽滯及准□開元十九年四月勅應加階并授及
勲封甲并諸色闕等進畫出至門下省重加詳覆駮正
者宜便注簿落下以墨塗訖仍於申上宜注事由牒中
書省敕旨從之　二年五月二十八日勅中書門下兩
省供奉官及尚書省御史臺現任郎官御史等自今已
後諸司諸使並不得奏請任使仍永為恒式
長慶元年正月制自今已後中書門下所有除授宜依
元和二年具員勅處分
太和三年四月中書門下奏内外文武官除授伏以為
官擇人寔資進選舉能考績固切旁求必當按實循名
聴言觀行事合先於詢衆道必惡於自媒進退之間風
俗所繫近日人多争競跡罕貞修或日詣宰司自陳功
狀或上凟宸衷曲祈恩授無受爵讓能之賢啓矜能伐
善之弊亦有粗因勞績以授官榮及居今任别無課効
唯引向前所事狀祗希更與遷陞凡是此流稍要立制
伏望自今後應縁官闕須有除授先選吏跡有聞行已
務寔者隨才奬用如有志涉浮躁事近激求者量加擯
斥所覬官修其方人思勵行勅旨宜依其年五月中書
門下奏内外常㕘官改轉伏以建官蒞事曰賢與能古
之王者用以致理不聞其積日以取貴踐年而遷秩者
也况常人自有常選停年限考式是舊規然猶慮拘條
格或失茂異遂於其中設博學宏詞書判拔萃三禮三
𫝊三史等科目以待之令不限選數聴集其實限年考
者非擇賢能之術也故予違汝弼唯繫人才黜幽陟明
在課職業今據元和二年五月十八日具敕敕内常㕘
官並限年考各與遷轉則官修者沈滯職曠者僥倖恐
非朝廷循名責實之意奬厲賢勞之道頻奉進止數遣
商量須令百吏勤職衆官得人舉直措枉行於授受之
際伏望從今以後内外常㕘官並不論年考議事而遷
位位均以才才均以望位望均然後以日月班之而第
用之則冀有司竭力盡知務修其職而以赴功唯御史
臺刑憲是司憂責頗重其三院御史望納舊敕例比量
處分敕旨依奏
九年十二月勅中書門下吏部各有甲厯名為三庫以
防踰濫如聞近日請處奏官不經司檢尋未免姦偽日
起今已後諸司諸使諸道應奏六品以下諸色人稱舊
有官及出身請改轉并請授官可與商量者除進士及
登科衆所聞知外宜令先下吏部及中書門下及三庫
委給以舎人吏部格式郎中各與甲庫官同檢勘具有
無申報中書門下審無異同者然後依資進擬如諸司
諸道奏論不實以有為無者臨時各加懲罰務使仕進
稽實永絶僥倖
開成二年十二月中書門下奏武官舍下郎將等其堪
送名者請中書門下准吏部送名例磨勘仍先過堂然
後批擬從之
三年二月敕中書文狀悉在中書斷割裁量須歸根本
如關錢穀刑獄等事有宣付諸司處置者宜更令覆奏
候正敕施行
　　　門下侍郎
龍朔二年改為東臺侍郎咸亨二年改為黄門侍郎垂
拱元年二月二日改為鸞臺侍郎神龍元年復為黄門
侍郎天寶元年二月二十日改為門下侍郎乾元元年
改為黄門侍郎大厯二年十一月四日復為門下侍郎
其年月九日陞為正三品中書侍郎同門下之稱至今
不改
武徳二年四月温大雅為黄門侍郎至五年三月弟彦
博又為中書侍郎對居近禁髙祖謂曰我起義晉陽為卿
一門耳
貞觀十八年黄門侍郎褚遂良上疏曰即日内外官人
諸王僚佐咸云陛下供給皇弟頓少於親王大臣深知
形跡不奏私說竊語殊非光益臣伏事聖主奉若天心
豈不恐其多財縱溢或至自敗必不得積貨驕盈寧使
儉急不足雖不比於皇子亦須微允物望臣是以謹訪
荆韓漢魯四弟自足資財滕宻霍道四王尤為缺少臣
於芳春殿冒死奏聞伏惟天明必記臣語若厚於諸弟
人皆聞見六月四日詔便是至公若供給諸弟事皆儉
陋即似陛下于昆季情薄臣是以不避斧鉞更敢陳聞
昔漢明帝每賜子弟必語羣臣云不得使朕子多於先
帝子美哉斯言王者徳音終後漢皆以明帝為法臣聞
君施敎令謂之風人隨上行謂之俗陛下厚於諸弟太
子亦厚於諸弟相承恩篤豈不美哉伏願陛下疑闕短
者因而賜之所用不多徳音流布
神龍元年五月武三思恃寵嘗請託於黄門侍郎宋璟
正色謂曰當今復子明辟王宜以侯就第何得尚干朝
政王獨不見産祿之事乎
開元二年八月李嶠為黄門侍郎多所校正紫微令姚
崇遂薦為紫微侍郎外託薦賢其實引在已下去其糺
駮之權建中二年十月門下侍郎盧把宻啓中書主事
過咎逐之楊炎怒曰中書吾局也吏有過吾自治之奈
何相侵耶
　　　中書侍郎
武徳元年因隋舊制號内史侍郎三年三月十日改為
中書侍郎龍朔中改為西臺侍郎咸亨中改為中書侍
郎垂拱元年二月改為鳳閣侍郎神龍元年二月四日
又為中書侍郎開元元年十二月一日改為紫微侍郎
大厯二年十一月十四日升為正三品五年九月六日
復為中書侍郎貞觀十九年中書侍郎許敬宗以太子
承乾官僚多被除削乆未收叙上疏曰竊見廢官僚五
品以上除名棄斥頓厯寒温但庶人疇昔之年身處不
疑之地包藏悖逆隂結宰臣所同奸謀多連宗戚禍生
慮表非可防萌宫内官僚迥無關及今乃投䑕及器孰
謂無寃焚山毁玉稍同遷怒伏尋先典例有可原昔
吳國陪臣則爰絲不坐於劉濞昌邑中尉則王吉免縁
於海昏譬諸欒布乃䇿名於彭越比於田叔亦委質於
張敖主以凶逆䧟于誅夷臣以忠良荷彼收擢今張𤣥素
令孤徳棻趙𢎞智裴宣機蕭鈞等並砥節勵操有□望
於當朝經明行修播芳名於天下或以直言而遭箠撲
或以忤旨而見猜嫌一概雷同並罹天憲恐於王道傷
在未𢎞其年四月中書侍郎顔師古以譴免職温彦博
言於太宗曰師古諳練政事長於文誥時無逮者冀上
復用之太宗曰我自舉一人公勿憂也於是以岑文本
為中書侍郎専典機宻及遷中書令歸家有憂色其母
怪而問之岑文本曰非勲非舊濫登寵榮位髙責重古
人所以憂耳親賓有來賀者輒曰今日受弔不受賀及
興遼東之役凡所支度一切委之神用頓竭太宗見而
憂之謂左右曰文本今與同行恐不與我同返至幽州遇
疾暴卒時年五十一垂拱三年鳳閣侍郎劉褘之嘗竊
謂人曰太后何用臨朝稱制不如返政以安天下之心
則天聞之特令肅州刺史王本立推鞫本立宣敕示褘
之褘之曰不經鳳閣鸞臺宣過何名為敕則天大怒以
為拒捍制使特賜死
開元元年十二月上詔宰臣謂曰從工部侍郎有得中
書侍郎者否對曰任賢用能非臣等所及上曰蘓頲可
除中書侍郎仍令宰臣宣旨秘入政事院便供政事食
明日加知制誥
　(今知制誥有政事食者自頲始也及入謝固辭上曰/朕常欲用卿每一好官缺即望諸宰相論及此皆卿)
　(之故人遂無言卿者朕常歎息中書侍郎朕極重惜/自陸象先故官後朕每思之無出卿者二年弟詵除)
　(給事中頲屢陳情上曰古來有内舉不避親耶頲曰/晉大夫祁奚是也上曰若然朕自用蘓詵何得屢言)
　(近日卿父子猶同在中書兄弟有何不得卿言非至/公也  三年二月上謂曰前朝有李嶠蘇味道時人)
　(謂之蘓李朕今有卿及李嶠亦不讓之卿所制文朕/自識之自今以後每進書皆别録一本云臣某進朕)
　(與留中迄今/已為故事)
十一年九月中書令張說薦崔沔為中書侍郎或謂沔
曰今日之中書皆是宰相承宣制命侍郎雖是副貳但
署位而已甚無謂也沔曰不然設官分職下上相維各
申所見方為制理豈可俛然偷安而懷禄仕也自是每
有制敕及曺事沔多異同張說頗不恱焉
建中元年中書侍郎平章事崔祐甫薨册贈太𫝊故事
中書侍郎未嘗有三師者上以祐甫謇謇有大節特寵
異之
　　　左右散騎常侍
武徳令以為從三品散官貞觀十七年六月四日改為
職官置兩貟以黄門侍郎劉洎為之隷門下省顯慶三
年十二月二十八日分左右各兩員其左隷門下省右
𨽻中書省龍翔年改左右侍極咸亨年改為左右常侍
郎廣徳二年五月二十二日陞為正三品中書門下省
各加置四貟興元元年正月二十九日各加一員貞元
四年正月一日敕元額四員其新貟宜依元數
貞觀十七年散騎常侍劉洎諫詰難公卿表曰臣聞帝
王之與凡庶聖哲之與庸愚上下相懸擬倫斯絶是知
以至愚而對至聖以極卑而對極尊徒思自强不可得
也陛下降恩旨假慈顔凝旒以聴其言虚襟以納其說
猶恐羣下未敢對揚况動神機縱天辯飾詞以折其理
援古以排其議欲令凡庸何階應答臣聞皇天以無言
為貴聖人以不言為徳老君稱大辨若訥莊生言至道
無文此皆不欲煩也是以齊侯讀書輪扁竊笑漢皇慕
古長孺陳譏此亦不欲勞也且多記則損心多語則損
氣心氣内損形神外勞初雖不覺後必為累須為社稷
自愛豈為性好自傷乎竊以今日昇平皆陛下力行所至
欲其長久匪由辨愽但當忘彼愛憎慎兹取舍每事敦
樸無非至公若貞觀之初則可矣至如秦政强辨失人
心於自矜魏文宏才虧衆望於虗說此才辨之累較然
可知矣伏願畧兹雄辯浩然養氣簡披緗圖淡焉怡目
固萬夀於南岳齊百姓於東邱則天下幸甚(手詔答曰/非慮無以)
(臨下非言無以述慮比有談論遂至煩多輕物驕人/恐由兹道神形心氣非足為勞今聞讜言虚懷以改)
寶應二年五月一日敕散騎常侍宜各置㕘官兩人令
自簡擇聞奏㕘典亦置兩人
興元元年二月以奉天解圍百僚稱賀右常侍賈隱林
拜舞因質言曰陛下性多太急不能容忍若舊性不改
雖朱泚敗亡臣亦恐憂未艾也上虚懐納之
貞元四年二月敕左右散騎常侍是中書門下正三品
官謂之侍極宰臣次列除特委方面者餘不合兼任使
先已授者宜改與别官自今已後更不得注授
長慶四年五月諫議大夫李渤奏據六典常侍奉規諷
其官久不舉職習以成例若設官不責其事不如罷之
以省其費苟未能罷臣請特勅令准故事行其職業從之
太和五年二月神䇿中尉王守澄誣奏宰相宋申錫謀
逆文宗即令追捕左散騎常侍崔𤣥亮極諫上乃改容
勞之申錫方免死責授開州司馬
　　　給事中
武徳元年因隋舊制為給事郎三年三月十日改為給
事中龍朔中改為東臺舍人咸亨改為給事中
貞觀十五年太宗臨軒謂侍臣曰朕所以不能恣情欲
取樂當年而勵精苦心正為蒼生且我為人主兼持將
相之事豈不是奪公等名昔漢髙得蕭曹韓彭天下寧
晏舜禹湯武有稷卨伊呂四海乂安此事朕並兼之給
事中張行成諫曰陛下聖徳含光規模宏逺雖文武之
烈實兼將相何用臨朝對衆與並校量以萬乘至尊共
臣下争功哉臣聞天何言哉四時行焉臣輒陳狂直伏
待葅醢
十六年刑部奏請反叛者兄弟並坐給事中崔仁師駮
之曰誅其父子足警其心此而不恤何憂兄弟議遂寢
開元二十一年二月定安公主初降王皎後降韋濯
又降博陵崔銑銑又卒及公主薨皎子駙馬王繇請與
皎合葬敕旨依給事中夏侯銛駁之曰公主初昔降婚
梧桐半死逮乎再醮琴瑟兩亾則生存之時已與前夫
義絶殂謝之日合從後夫禮葬今若依繇所請却祔舊
姻但恐魂若有知王皎不納於幽壤死而可作崔銑必
訴於𤣥天國有典章事難逾越原繇此意雖申㒺極之
情本禮而行或致不稽之誚銛謬膺駁正敢曠司存請
旁移禮官并求指定下太常寺請議公主令與王皎合
葬可否報之
貞元十八年二月以前攝浙東團練副使試大理評事
兼監察御史齊總為衢州刺史羣議以為超奬過當至
門下給事中許孟容上表封還曰臣伏見今恩制除衢
州刺史齊總臣愚竊有所慮恐驚物聴不敢聞於陛下
若以兵戎之地或有不得已非次擢授者今衢州無他
虞齊總無殊績忽有此超授羣情驚駭又齊總是判官
今詔敕擢浙東觀察留後攝都團練副使向來未有敕
令使用此下詔尤恐不可總若可㧞不假此舉致使人
疑陛下臨御以來凡所選用皆為至公既非聖情所難
改移即臣下安得不動有論諍若齊總必有可録陛下
必須酬能即明書勞課超一兩資與改今臣聞四海舉
朝之人不知齊總功能衢州浙東大郡自大理評事兼
監察授之遐邇不甘凶惡騰口伏乞聖慈少回神理覧
臣所奏允臣之請陛下若謂臣不切不懇伏乞陛下試
停此詔宻使人察聴必賀聖明聞納必賀聖朝無私臣
授中官謝具日已面奏詔敕有不便者伏請封進今齊
總詔謹隨狀封進時左補闕王武右補闕劉伯芻復上
疏言之由是詔書留中不出後數日不得雨不親事特
開延英召孟容對上慰諭開納曰使百事皆如卿朕何
憂也給事中自袁髙俞盧已後未嘗有可否時齊總竭
浙東進奉超授逾等江淮之間人多困急無不罪總及
此四方聞者皆感上聖明虚心之徳嘉孟容之當官不
面從其年八月以嶺南節度掌書記試大理評事張貞
元為邕州經畧使給事中許孟容上疏張貞元次非遷
授右補闕張正一劉伯芻繼有封章上命中使宣諭孟
容詔亦遂止
十九年六月給事中孟容上疏曰臣竊聞陛下數勅有
司走於羣望祈於百神而宻雲不雨首種未入豈觴醪
有闕巫祝非誠抑隂陽適然豐歉前定何聖意精至甘
澤未答也臣厯觀自古天人交感未有不由百姓利病之
急者切者邦家教令之大者逺者京師是萬國所㑹强幹弱枝
自古通規其一年稅錢及地租出入一百萬貫石伏冀
陛下即日下令全放免之其次三分放二使旱涸之際
免更流亡若播種無望征斂如舊則必愁怨遷徙不顧
墳墓矣臣愚以為徳音一發膏澤立應變災為福期在
斯須户部所收掌錢非度支嵗計本防緩急别用今此
歉旱直支一百餘萬貫代京兆百姓一年差科寔陛下
巍巍睿謀天下鼓舞歌揚者也復省察庶政之中有流
移征防當還而未還者徒罪禁錮當釋而未釋者逋懸
饋送當免而未免者沉滯鬱抑當伸而未伸者有一於
此則特降明命令有司條晰三日内聞奏其當還當釋
當免當伸者仍詔下之日所在即時施行臣愚以為如
此而天不鍳嵗不稔從古未之有也疏寢不報
元和三年以國子司業李藩為給事中時制敕有不可
遂於黄敕後批之吏白宜别奏藩曰祗是文狀豈曰批
敕裴垍言於上以為有宰相器俄而鄭絪罷免遂拜藩
門下侍郎平章事
四年三月以淮南節度判官孔戡為衞尉寺丞分司東
都勘嘗為左昭義莭度使盧從史數以事争論不從因
謝病去從史强以禮遣而隂銜之居東都為淮南節度
使李吉甫所辟而從史忿嫉累請貶降始元中姑息節
將其從事有不合意或知其邪心欲免去則誣以他罪
論奏更不驗理或黜或徙訖貞元軍府化之至是上雖
不許猶授以散員制既下給事中呂元膺封還奏曰孔
戡以公正為盧從史所忌且厯職已久吉甫以宰相出
鎮辟請非涉嫌疑推類言之河陽節度行軍司馬楊同
皎史官崔周正或處禁近或萃戎府皆為吉甫奏在幕
庭今從史以嫌忿干黷朝典豈可曲徇其志且孔戡官
序雖非黜退但因此改易則長奸邪之心臣恐忠正之
士各懷疑懼事不可許上令中使宣諭元膺制書乃下
　其年十月以同州刺史呂元膺復為給事中初元膺
自給事中除同州刺史及入謝上問以時政得失元膺
論奏詞甚激切上嘉其剛正異日謂宰臣曰呂元膺有
讜言直氣今欲留左右使言得失卿等以為何如李藩
裴垍進賀曰陛下納諫超冠前王乃宗社無疆之福臣
等不能廣求直士又不能數進直言孤負聖心合當罪
責今請以元膺復給事中以備顧問上恱而從之
七年七月瓊林庫使奏巧兒舊挾名敕外别定一千三
百四十六人請宣下内府為定額特免差役時給事中
薛存誠以為此皆奸人竄名以避徭役不可以許又咸
陽尉袁儋與鎮軍相競軍人兼理逺肆侵誣儋反受罰
一敕繼志存誠皆執之上聞甚恱命中使嘉勞由是選
拜御史中丞十四年三月以撫州司馬正令狐通為右
衞將軍給事中崔植封詔上言通嘗刺夀州用兵失律
前罪未塞不宜遂加奬用上命宰相諭植以通父彰有
功不忍棄其子詔遂行　其年六月判度支皇甫鏄重
奏諸道州府監院每年送上兩稅𣙜酒鹽利米價等疋
段加估定數又奏近年天下所納鹽酒等利擡估者一
切追徵詔既可給事中崔植抗論以為用兵嵗久百姓
凋殘往者雖估踰其實今固不可復追疏奏命宰臣召
植宣㫖嘉諭許輟已行之詔物議美之　十五年閏正
月上曰諫官給事中若除授有司政乖允當各令論駁
舉其職業時以李遜為浙東道監察使有政能入遷為
給事中嘗宻論時政以為事君之義有犯無隱陳誡豈
必擇辰今君臣敷奏乃俟隻日是畢嵗臣下睹天顔獻
可替否能㡬憲宗嘉之遷戸部侍郎
長慶初穆宗皇帝觀諸軍雜樂嘗召給事中丁公著問
曰比聞外間自公卿至庶士多為酣宴皆極歡娛此葢
時和人安有足撫慰公著對曰誠有此事然以臣愚見
風俗如此亦不足佳百司所職漸恐煩勞聖慮上曰何
故公著對曰賓嘉之禮古人所重皆務達誠展敬不繼
以淫詩人所以美樂且有儀譏其屢舞前代名士㑹賓
客者或清談賦咏雅歌投壺期以杯觴獻酬不至扵亂
國家自天寶已後風俗奢靡宴處羣飲以諠譁沉湎為
樂而居重位乘大權者優雜倨肆於公吏之前曽無愧
恥公私相效漸以成俗由是物務多廢獨聖心求理安
得不勞宸慮乎陛下方𢎞本革弊特降訓命禁其過差
則天下幸甚上嘉其言
太和二年八月敕凡制命須行事有不可給事中職合
封進省審既畢宣布百司稽停晷刻皆著律令自今尚
書省御史臺所有制敕及官属除不當封章上論其有
事狀分明亦在舉按指事據實更言風聞及滯詔㫖并
不放上如郎官御史出使訪聞按舉自凖前後敕文不
在此限五年將作監王堪修奉太廟弛慢罰俸仍改官
為太子賓客制出給事中李固言封還曰東宮調䕶之
地不可令被罰弛慢之人處之乃改均王傅
開成三年八月敕給事中封駁制敕冝令季終具所駁
聞奏如無亦宜聞奏
㑹昌五年十二月給事中韋𢎞景上疏抗論中書權重
三司錢穀不合相府兼領宰相李徳裕論奏曰臣等昨
於延英候對恭聞聖㫖常欲朝廷尊臣下肅此是陛下
深究理本也臣按管子云凡國之重器莫重於令令重
則君尊君尊則國安國安在於尊名尊名在於行令君
人之理莫要乎出令故曰虧令者死益令者死不行令
者死不從令者死又曰行令于上而下論可否是上失
其柄下繋于人也自太和以來其風大弊令出于上非
之于下昨韋𢎞景所論宰相不合兼領錢穀臣等輒以
事體陳聞昔匡衡云所謂大臣者國家之股肱萬姓所
瞻仰明主所慎擇𫝊曰下輕其上賤人圖柄則國家揺
動𢎞景受人指道輒獻封章是賤人圖柄矣蕭望之漢
朝名儒為御史大夫奏云今嵗首日月少光罪在臣等
上以望之意輕丞相乃下御史詰責賈誼有云人主如
堂羣臣如陛陛髙則堂髙亦由將相重則君上尊其勢
然也昔東漢處士横議遂有黨錮事起此事深要懲絶
上然之𢎞景乃坐貶官時李徳裕在相位久朝臣為其
所抑者皆怨望之洎崔鉉杜悰罷相後中貴人屢言徳
裕太尃上不恱故白敏中敎𢎞景有此奏
　
　
　
　
　
　
　
　
　
　唐會要卷五十四
欽定四庫全書
　唐㑹要卷五十五
　　　　　　　　　　　　　宋　王溥　撰
　　省號下
　　　中書舍人
武徳初因隋號為内史舍人三年三月十日改為中書
舍人龍朔中改為西臺舍人咸亨元年復為中書舍人
光宅改為龍閣舍人神龍復改為中書舍人開元元年
十二月一日改為紫微舍人五年復為中書舍人
貞觀九年中書舍人髙季輔上封事曰時已平矣功已
成矣然而刑典未措何哉良由謀猷之臣不𢎞簡易之
政臺閣之吏昧於經逺之道執憲者以深刻為奉公當
官者以侵下為益國未有坦平恕之懐副聖明之旨伏
願隨方訓誘使各揚其職敦樸素革澆浮使家識孝慈
人知亷恥杜其利欲之心載以清净之化自然家肥國
富禍亂何由而作上善之特賜鍾乳一劑曰卿進藥石
之言故以藥石相報
咸亨元年二月二十一日西臺舍人徐齊聃上奏曰齊
獻公陛下外氏雖子孫有犯不合上延於祖今周忠孝
公廟甚修而齊獻公廟毁壞不審陛下將何以垂示海
内以彰孝理之風上納之其年三月十九日敕令突厥
酋長子弟入事東宫齊聃又上疏曰昔姬誦與伯禽同
業晉儲以師曠為友匪惟専賴師資故亦詳觀近習皇
太子自可招尋園綺寤寐應劉陛闥小臣必採於端士
驅馳所任並歸於正人方流好善之風永播崇賢之美
今使氈裘之子解辮而事春闈冒頓之苗削袵而陪望
苑在於道義臣竊有疑詩云敬慎威儀以近有徳書曰
任官惟賢才左右惟其人葢殷勤於防微之至也
天授元年夀春郡王成器兄弟五人初出閣同日受册
有司授選儀注忘載册文及百僚在列方知闕禮宰相
相顧失色中書舍人王勮立召小吏五人各令執筆口
授分冩同時須㬰俱畢詞理典贍時人歎服
大足元年則天常引中書舍人陸餘慶入令草詔餘慶
囘惑至晚竟不能裁一詞由是轉左司郎中
景龍四年六月二日初定内難唯中書舍人蘓頲在太
極殿後文詔填委動以萬計手操口對無毫釐差誤主
書韓禮談子陽職書詔草屢謂頲曰望公稍遲禮等書
不及恐手腕將廢中書令李嶠見之嘆曰舍人思若湧
泉嶠所不測也
開元二年十二月二十日紫微令姚崇奏中書舍人六
貟每一人商量事諸舍人同押連署狀進訖凡事有是
非理均與奪人心既異所見或殊抑使雷同情有不盡
臣令商量其大事執見不同者望請便作量狀連本狀
同進若狀語交詆恐煩聖思臣既是官長望扵兩狀後
畧言二理優劣奏聴進止則人各盡能官無留事敕曰
可
五年髙仲舒為中書舍人侍中宋璟每詢訪故事時又
有中書舍人崔琳達於政理璟等亦禮焉嘗謂人曰古
事問髙仲舒今事問崔琳又何疑也
十三年行封禪之禮中書令張說自定侍從之官多引
兩省録事主書及已之親中書舍人張九齡言於說曰
官爵者天下之公器徳望為先勞舊次焉若顛倒衣裳
則詛謗起矣今登封霈澤千載一遇清品髙流不沐殊
恩胥吏末班先加章􁀍但恐制出之後四方失望今進
草之際事猶可改唯審籌之不可貽後悔也說曰事已
決矣悠悠之談何足慮也後果為宇文融所劾
建中二年六月六日門下侍郎盧把奏六典云中書舍
人給事中充監中外考使重其事也今者有知考使無
監考使既闕相臨難令詳練請依舊置監使敕㫖令依
其年十月舊制中書舍人分押尚書六曹以慿奏報開
元初廢其職至是門下侍郎盧把請復之中書侍郎楊
炎固以為不可而止貞元初中書舍人五貟皆缺在省
唯髙叅一人未㡬亦以病免唯庫部郎中張濛獨知制
誥宰相張延賞李泌累以才可者上聞皆不許其月濛
以姊䘮給假或須草詔宰相命他官為之中書省案牘不
行者十餘日四年二月以翰林舉士職方郎中吳通微
禮部郎中顧少連起居舍人吳通𤣥左拾遺常執誼並
知制誥故事舍人六貟通微等與他部郎中張濛凡五
人以他官知制誥而六貟舍人皆缺焉
十八年八月中書舍人權徳輿獨直禁掖數旬一歸家
嘗上疏請除兩省官詔報曰非不知卿勞苦以卿文雅
尚未得如卿等比者所以久難其人徳輿居西掖八年
其間獨掌者數嵗及以本官知禮部貢舉事畢仍掌命
書
元和十五年二月敕舊制刑憲皆大理寺刑部詳㫁聞
奏然後至中書裁量多不至兩司中書便自處置自今
後先付法司具輕重聞奏下中書令舍人等叅酌然後
據事例裁㫁
十五年閏正月上曰中書舍人職事准故事合分押六
司以佐宰臣等判按沿革日久頓復稍難宜漸令修舉
有須慎重者便令叅議知闗機宻者即且依舊
長慶二年七月敕自今已後貟外郎知制誥復授本官
者通計二周年然後各依本行轉郎中亦依二周年與
正除如是中行後行郎中仍更轉前行一周年即與正
除如更是卑官知制誥合轉貟外者亦以二周年為限
諫議大夫知者同前行郎中給事中并翰林學士别宣
並不在此限其年六月武儒衡以諫議大夫知制誥膳
部郎中元稹繼掌命書稹常通結内官魏宏簡約車僕
自詣其家不由宰臣而得掌誥時人皆鄙之莫敢言者
獨儒衡一日㑹食公堂有青蠅入𤓰上忽發怒命掣去
之曰適從何所來而遽集于此一座皆愕然儒衡神氣
自若
太和四年七月中書門下奏伏以制誥之選叅用髙卑
遷轉之時合係勞逸頃者縁無定制其間多有不均長
慶二年七月二十七日敕始令自貟外以上及卑官知
者同以授職滿一年後各從本秩遞與轉官如至前項
正郎即以周嵗為限皆計在職日月以為等差不論本
官年考頗叶通理凡是因職轉叙皆與此文相當其有
本官已是前行年郎中年已深方被奬用即授官數月
合正除比類舊制却成僥倖將垂永久須有商量自今
以後有從前即行中知者並不許計本官日月但約知
制誥滿一周年即與正授其從諫議大夫知者亦宜凖
此即遲速有據比類可遵並請依長慶二年七月二十
七日敕處分敕㫖依奏　其年十月二十二日敕令後
大理寺結㫁用文不當刑部詳覆於事不精即委中書
舍人舉書其輕重出入所失之事然後出
㑹昌四年十一月中書門下奏請復中書舍人故事伏
見天寶以前中書舍人六貟除樞宻遷授之後其他政
皆得商量宰臣姚崇奏云事有是非理均與奪人心既
異所見或殊抑使雷同情有不盡臣既是官長望於狀
後畧言事理優劣奏進聴旨自兵難以來務從權便政
頗去於臺閣事多係於軍期决遣繁機専在宰弼伏以
陛下神武功成昧旦思理精覈庶政在廣詢謀詩云不
愆不忘率由舊章前漢魏相好觀故事以為古今異制
方今務在奉行而已數條漢興以來國家便宜行事奏
請施行臣等商量今日已後除機宻及諸鎮奏請戎事
有司支遣錢穀等其他臺閣常務關於沿革州縣奏請
係於典章及刑獄等並令中書舍人依故事商量臣等
詳其可否奏聞敕㫖從之
大中六年六月敕太和中敕㫖條流制誥改轉事頗為
得中實重官業自後因循不守有紊典章遂便遷轉頻
繁近日却成壅滯自今以後宜舉太和四年舊敕便永
遵行仍每選知制誥於尚書六行郎中官精擇有文學
行實公論顯著者以備擢用不得偏取前行正郎餘凖
太和四年七月十三日敕處分
景福二年十月以翰林學士禮部尚書李磎為中書侍
郎平章事宣制日水部郎中知制誥劉崇魯抱其麻哭
之奏云李磎奸邪協附權倖不合為相乃左授太子少
師時宰相崔昭緯與磎不協宻遣崇魯沮之
　　　諫議大夫
武徳五年六月一日置四貟龍朔二年二月四日改為
正諫議大夫神龍元年二月復為諫議大夫至徳元年
九月十日勑諫議大夫論事自今以後不須令宰相先
知乾元二年四月四日勑兩省諫官十日一上封事直
論得失無假文言冀成殿最用存董勸大厯七年三月
十一日其四貟外内供奉不尊過正貢數貞元四年五
月十五日分為左右加置八貟左右各兩員其右諫議
隷中書省至元和元年閏六月詔却置四員罷左右名
貞觀元年正月十五日上謂侍臣曰朕雖不明至於大
好大惡容或知之幸諸公數相諫正諫議大夫王珪曰
臣聞木從繩則正后從諫則聖故古聖王必設諫臣七
人言而不用則繼以死自是中書門下及三品已上入
内平章國計必使諫官隨入得聞政事有所開說太宗
必虚已以納之其年上謂侍臣曰為政之道唯在得人
須以徳行學識為本諫議大夫王珪對曰人臣若無學
業不識前言往行豈堪大任漢昭帝時時有詐稱衞太
子聚觀者數萬人莫不致惑京兆尹雋不疑㫁以蒯瞶
之事由是衆皆信服昭帝曰大臣當用經術明于古義
者此固非刀筆俗吏可以比擬上曰信如卿言十七年
太宗問諫議大夫褚遂良曰舜造漆器禹雕綦組當時
諫舜禹者十有餘人食器之間苦諫何也遂良對曰雕
琢害農事綦組傷女工首創奢淫危亡之漸漆器不已
必金為之金器不已必玉為之所以諍臣必防其漸及
其滿盈無所復諫太宗以為然因曰夫為人君不憂萬
姓而事奢淫危亡之機可反手而待也
永徽四年九月一日左武候引駕盧文操踰垣盗左藏
庫物上以引駕職在紏繩而身行盗竊命有司殺之諫
議大夫蕭鈞進曰文操所犯情實難原然凖諸常法罪
未至死今致之極刑將恐天下聞之必謂陛下輕法律
賤人命任喜怒貴財物臣之所職以諫為名愚臣所懷
不敢不奏上納之謂鈞曰卿職在司諫遂能盡規特為
卿免其死顧侍臣曰真諫議也五年八月十七日太常
樂工宋四通入内敎因以宮人通𫝊消息上令處斬仍
遣附律蕭鈞曰四通等所犯在未附律前不合至死上
曰今喜得蕭鈞之言特免死配流逺處
景龍三年中宗宴侍臣及朝集使酒酣令各為囘波詞
衆皆為謟佞之文及自邀榮位次至諫議大夫李景伯
曰囘波爾時酒巵微臣職在箴規侍宴既過三爵諠譁
竊恐非儀上不說中書令蕭至忠曰此真諫議大夫
大厯十二年四月敕令自今以後諫官所獻封事不限
旦晚任封狀進來所由門司不得輒有停滯如須側門
論事亦任隨狀面奏即便令引對如有除拜不稱于職
詔令不便于時法禁乖宜刑賞未當征求無節寃抑在
人並宜極論得失無所迴避以稱朕意其常詔六品以上亦
宜准此
貞元二年六月以袐書郎陽城為諫議大夫仍遣長安
縣尉孟寧齎束帛詣城夏縣所據致禮城遂以褐衣赴京
師且詣闕上表陳讓上使中使齎章服衣而召見賜帛五
十疋其後陸贄李充等以讒毁受譴朝廷􁑔懼上怒未
解勢不可測滿朝無敢言者城聞而起曰吾諫官也不
可令天子殺無罪人即率拾遺王仲舒等數人守延英
門上疏論延齡奸佞贄等無罪上大怒召宰臣入語將
加城等罪良久乃解令宰相諭遣之於是金吾將軍張
萬福武將不識文字亦知感激端笏詣城與諸諫官等
泣而且拜曰今日始知聖朝有直臣時議以為延齡朝
夕為宰相城獨謂同列曰延齡倘入相吾惟抱白麻慟
哭後竟坐延齡事改為國子司業
十三年八月以左諫議大夫薛之與為國子司業之與
少居于海岱之間永泰中淄青莭度使李正已辟為從
事因奉使京師之與逗遛不歸正已召之再三之與報
曰大夫既未入朝之與焉敢歸使因逃匿於山險間十
餘年建中後方復任官上知之故賞慰以為諫議大夫
奏諫官所上封章事皆機宻每進一封須門下中書兩
省印署文牒每有封奏人且先知請别鑄諫院印須免
漏洩又累上言時事上不恱故改官未㡬以事免
元和四年正月先是諫議大夫段平仲充册立南詔及
弔祭使諫議大夫呂元膺充河南江西宣慰議者以為
諫官盡去恐乖大體於是元膺罷行平仲繼止
六年十一月左衞上將軍知内侍省事吐突承璀出監
淮南軍時劉希昂與承璀皆久居權任既黜後有李涉
者託附承璀邪險求投匭上疏曰承璀公忠才用可輔
政化既承恩寵不合斥棄諫議大夫知匭使孔戣覧其
副章大怒命逐之涉乃以賂投光順門達其疏戣聞之
因上陳古今之佞倖可為鍳戒者又言涉之奸險欺天
請加顯戮上悟貶涉而黜承璀焉　十二年十月以比
部貟外郎張宿為權知諫議大夫初上欲以諫議大夫
授宿宰臣崔羣王涯奏曰諫議大夫前時亦有抜自山
林及起於卑位者其例則少用皆有由或道徳章明不
求聞達或材行卓異出于等倫以此選求實愜公議其
或事跡未著恩由一時雖有例超遷皆于時論未允張
宿本非文詞入用望實稍輕臣等所以累有奏請依資
且與郎中事貴適中非於一人有薄厚請授宿職方郎
中上命如初羣乃請以權知命之宿為布衣時上在藩
邸因軍使張茂宗得出入東宮辨譎敢言迨監撫登位
之時驟承顧倖擢居諫列以舊恩數詔入禁中尋坐不
宻貶郴州郴縣尉十餘年徵入厯賛善補闕比部貟外
郎擢為諫議大夫頗恃恩顧掌權者往往因之摶撃宿
思逞其志頗害清直之士韋貫之出時人亦以為宿有
力焉宿亦隂事左右以固恩寵及為淄青尉使卒于道
路正直相賀焉
十四年穆宗即位之始頻出遊晏時吐蕃㓂邉諫議大
夫鄭覃等進奏曰陛下即位以來遊晏過多畋遊無度
今畨㓂在境緩急奏報不知乘輿所在臣等忝備諫官
不勝憂惕伏願稍減畋遊留心正道伏聞陛下晨夜昵
狎倡優近習之徒賞賜太厚凡金銀貨帛皆出自生靈
膏血不可使無功之人濫霑賞賜縱内帑有餘亦乞用
之有節如邉上無急則支用警免令有司重歛百姓
寔天下幸甚穆宗初不恱其言顧宰相蕭俛曰此輩何
人也俛對曰諫官也帝意乃解曰朕之過失臣下盡規
忠也召覃謂曰閣中奏事殊不從容今後有事面陳延
英相見時久無閣中奏事覃等抗論人皆相賀　十五
年十月諌議大夫鄭覃崔郾右補闕辛丘度左拾遺韋
瓘温㑹於閣中奏事諫以上宴樂過度上曰朕有所闕
臣下能犯顔直諫豈非忠耶宰臣等皆拜舞賀上又謂
覃等曰允卿所請至延英對宰臣又令慰諭焉
長慶二年三月以處士李源為諫議大夫詔曰禮著死
綏𫝊稱握莭殞身守位取重人倫為義甚明其風或替
言念於此慨然興懷而朝之公卿有上言者稱天寶之
季盗起幽陵振蕩生靈吞噬河洛贈司徒忠烈公李憕
處難居守正色就屠兩河聞風再固危壁首立殊莭至
今稱之其子源有曽閔之行可貫於神明有巣由之風
可希於太古山林以寄其跡爵祿不入於心泊然无營
五十餘載夫褒忠可以勸臣莭旌孝可以激人倫尚義
可以鎮澆浮敬老可以厚風俗舉兹四者大儆于時是
用擢自衡門立於文陛處以諫職冀聞讜言仍加印綬
式示光寵可守諫議大夫仍賜魚袋河南尹差官命所
在敦諭發遣初李憕既為禄山所害源方八嵗為賊所
虜流浪南北輾轉人家凡六七年逮洛陽平父之故吏
有識認者以金帛贖之歸于親近代宗聞之授河南府
叅軍源遂絶酒肉不婚娶不役僮常依洛城北之慧林
寺即憕之别墅也寓于一室依僧而食人未嘗見其所
習之業齊榮辱混是非熙熙而處其中葢自有得也先
命穴其野以備終制時往眠其間至是御史中丞李徳
裕抗表薦故有是命時源年已八十餘　四年八月以
諫議大夫賈直言為撿校右庶子兼御史丞充昭義軍司
馬仍賜金紫初直言父徳宗時得罪死且飲之以毒藥
直言在側為中使手中掣得藥一飲而盡中使蒼黄復
奏徳宗感其事遂不之罪直言飲藥迷死一日藥潰左
股而出却得生活體遂偏枯久之李師道請為從事直
言具以逆順諭師道遂以紙畫轞車二枚呈師道師道
問是何物答曰此是轞車囚送罪人至京師者今天子神
聖公為反逆不悛必當滅公父子同載于此車送都市
顯戮豈不悲乎因大哭於前師道命殺之左右感其義
莫有應者師道懼不敢殺遂牢囚之劉悟破師道得直
言於狴獄中而用之鄆師輸情皆因之以歸軍士無動
搖者後失師亦不變于前宰臣上陳謂宜寵其官秩遂
非次除諫議大夫劉沔累表乞留云軍中事非直言不
可從其請故復有斯授
其年三月十九日上坐朝甚晚自即位以來坐朝皆晚
此日尤甚羣臣候朝至宣政門已立數刻至紫宸門又
絶晚不召羣官有至不任端立欲頓仆者諫議大夫李
渤出次白宰相曰昨已有疏論坐晚今又益晚不能囘
上意是某之罪遂出閣門赴仗頭待罪有頃喚入及
朝百官趨出左拾遺劉栖楚獨進諫曰厯觀前王嗣位
之初莫不躬勤庶政坐以待旦陛下即位以來放情嗜
寢樂色忘憂安寢宫闈日晏方起西宫宻邇未過山陵
皷吹之聲日喧于内臣伏見憲宗皇帝皆是長君勤恪
庶政四方猶有叛亂陛下運當少主即位未㡬惡徳布
聞恐福祚之不久也臣忝位諫官致陛下有此請碎首
以謝陛下遂以額叩龍墀輾轉振響之聲聞于閣外門
下侍郎李逢吉懼栖楚致死遂宣言曰栖楚休叩頭聴
進止栖楚捧首起立又奏宦官中大行時有協比邪人
動揺國本事又叩頭如前上為之動容以袖連揮栖楚
栖楚又奏云可臣奏即退不可臣奏臣即碎首而死叩
頭中書侍郎牛僧孺遽請宣付栖楚云所奏知門外待
進止栖楚乃拜舞而出以袂掩血行至仗頭憊不能起
矣栖楚出後宰臣于上前更賛其事上心乃白仗下遂
降中書宣諭栖楚令歸私第是日聞者莫不感異以為
耳目所聞見諫官論事未有如今日之盛後一日有進
止令中使持緋衫牙笏就宅宣賜栖楚旌拜起居郎堅
讓不起遂歸東洛至十二月又拜諫議大夫以旌直諫
也
會昌二年十二月檢校司徒兼太子太保牛僧孺等奏
伏奉十一月二十八日敕中書門下奏諫議大夫巡六
典隋氏門下省署諫議大夫七員從四品下正五品上
自大厯二年門下中書侍郎為正三品兩省遂闕四品
建官之制有所未備謹案左氏𫝊衮職有闕惟仲山甫
補之能補過也仲山甫即周之大臣漢書汲黯稱願出
入禁闥補過拾遺張衡為侍中常居幃幄從容諷議拾
遺左右此皆大臣之任其秩峻其任重則君敬其言而
用其道况蹇諤之地宜有老成之人秩不優崇則難用
耆徳其諫議大夫望升為正四品下分為左右以備兩
省四品之缺向後為丞郎出入迭用以重其選伏以前
代帝王建官設立之制互有沿革升降廢置並視一時
所宜苟得其宜則為當代之美臣等伏據六典故事諫
議大夫官厯代之品制位不常定至于諷議之所賴則
古今之任不殊今陛下方啓納諫之門俾崇品秩迭用
丞郎葢千年一時之盛美也臣等又㨿故事諫議大夫
掌規諫諷諭侍從贊相今分置左右以備兩省四品之
缺臣等叅詳事理衆議僉同伏請著于典章永為定制
敕旨依奏
　　　匭
垂拱二年六月置匭四枚共為一室列於廟堂東方木
位主春其色青配仁仁者以亭育為本宜以青匭置之
于東有能吿朕以養人及勤農之事者可投書青□名
之曰延師匭南方火位主夏其色赤配信信者風化之
本宜以丹匭置之于南有能正諫論時政之得失者可
投書丹匭名之曰招諫匭西方金位主秋其色白配義
義者以決㫁為本宜以素匭置之于西有欲自陳抑屈
者可投書于素匭名之曰申寃匭北方水位主冬其色
𤣥配智智者謀慮之本宜以𤣥匭置之于北有能告朕
以謀智者可投書于𤣥匭名之曰通𤣥匭宜令諫議大
夫補缺拾遺一人充使于廟堂知匭事每日所有投書
至暮並進入又三司授事本防枉滯如有人訴寃屈抑
不得與投匭之列後方獲申則所由之官節級按罪所
冀寰中靡隔天下無寃(其始魚保宗上書引揚/州道士蔡裕製造焉)理匭以
御史中丞侍御史一人充使
先天元年侍御史徐有功上疏曰陛下所令朝堂受表
設匭投狀空有其名竟無其實並不能直各自防閑延
引嵗時拖曳來去呌閽不達撾鼓不聞抱恨銜寃吁嗟
而已至誠所感和氣必傷豈不由受任者不副天心是
陛下務欲使申其寃而有司務在重増其枉塵埃聖徳
掩蔽宸聰者其三司受表及理匭申寃使不速與奪致
令壅滯臣謹彈奏天寶九載三月十八日改為獻納使
至徳元年十月復改為匭令右補闕閻式請先視其事
狀然後為投上責壅塞貶式為郎州武陵縣至大厯十
二年十二月二日有敕理匭使但任投匭人投表狀於
匭中依進來不須勘責副本并妄有盤問及方便止遏
大厯十四年七月理匭使崔造奏亡官失職婚田兩競
追理財物等并合先本司本司不理然後省司省司不
理然後三司三司不理然後合報投匭進狀如進狀人
未經三處理及事非寃屈輒妄來進狀者不在進限如
有急切須上聞不在此限其妄進狀者臣今後請并狀
牒送本司及臺府處理敕㫖依奏　建中二年六月六
日敕御史中丞依前充理匭使擇諫議大夫一人充知
匭使貞元三年十二月知匭使右諫議大夫裴信奏其
使典前凖大厯十四年六月十四日敕用四人糧科今
依六典置二人請置驅使官二人敕旨依奏
長慶三年理匭使諫議大夫李渤奏今後有投匭進狀
者請事之大者聞奏次申中書門下小者各牒諸司處
理不當再來投匭即具事聞奏如無理妄訴本罪外加
一等從之　四年七月理匭使諫議大夫李渤奏伏凖
寶應元年五月敕給事中韓賞中書舍人楊綰同充理
匭使其時二人奏大理評事盧翰充判官又凖六典匭
使常以御史中丞及侍御史為之臺中人吏强幹首控
百司明敕特并入匭實同創置其官吏手力食料紙筆
委本司條流聞奏至其年九月遂罷匭使初渤以故事
至重請増置胥吏及添給課料事多不允渤遂請詔罷
乃從之
開成三年八月諫議大夫知匭事李中敏奏應舊例所
有投匭進狀及書䇿文章皆先具副本呈匭使其有詭
異難行不令進上檢尋文案不見降敕處所由等云貞
元中奏宣恐特是一時之事臣以為之本置匭函每日
從内將出日暮進入意在使寃濫無告有司不為申理
或論時政或陳利害宜通其必達之路所以廣聰明而
慮幽枉若使有司先裁其可否非重其事俾壅遏申於
九重之意也臣伏請自今已後所有進狀及封章臣等
但為狀引進取舍可否㫁自宸衷庶使名實在兹明置
匭之本意敕旨依奏　其月知匭使諫議大夫李中敏
奏伏凖今年八月一日敕朝廷本設諫匭將防漏塞若
須副本恐不盡言依中敏所奏仍令本司及金吾所由
須知進狀人姓名住居去處或要召問如過旬日無處
分即任東西者伏以舊例詣光順門進狀即有金吾押
官責問住處匭院投狀即本司收投使狀人名便差院
子審復家第及主人旋牒報京兆府若又令牒金吾責
狀恐進狀人勞擾又慮煩併今伏請凖前准牒京兆府
敕旨依奏敕五年四月敕匭函所投貴達下情近者所
投文狀頗甚煩碎極言不諱豈假匿名如知朝廷得失
軍國利害實真寃屈有司不為申明者任投匭進狀所
由畫時引進其餘並不在投匭之限宜與匭使准此勾
當仍具副本投㑹昌元年四月敕應投匭進封事人等
宜自今後並須將所進文書到匭院驗卷軸入匭函不
得便進如軸稍大入函不得即依前䧏使宣取仍永為
常式　大中四年七月敕應投匭及詣光順門進狀人
其中有曽進狀令所司詳考無可採取放任東西未經
兩三個月又潜易姓名依前進擾公廷近日頗甚自今
以後冝令知匭使及閣門使如有此色不得收狀與進
狀如故違與進者必重書罰
　
　
　
　
　
　
　
　
　
　
　
　唐會要卷五十五
欽定四庫全書
　唐㑹要卷五十六
　　　　　　　　　　　　　宋　王溥　撰
　　　起居郎起居舍人
貞觀六年移起居舍人於門下省改為起居郎顯慶三
年十二月十五日又為中書省起居舍人兩貟品同起
居郎龍朔年改為左右史神龍元年復為起居舍人焉
　蘓氏曰貞觀中每日仗進退後太宗與宰臣叅議政
　事即令起居郎一人報簡記録由是貞觀注記稱為
　畢備及髙宗朝會端拱無言有司唯奏辭見二事其
　後許敬宗李義府用權多妄論奏恐史官直書其短
　遂奏令隨仗便出不得備聞機務因為故事
貞觀元年上問中書令房𤣥齡曰往者周隋制敕文案
並在否𤣥齡對曰義寧之初官曹草創將充故紙雜用
今見並無太宗曰周隋官䕃今並收叙文案既無若為
慿據因詰中書侍郎劉林甫曰蕭何入闗先收圖籍卿
多日在内何因許行此事林甫對曰臣當時任起居舍
人不知省事上謂公卿曰為長官不可自専自専必敗
臨天下亦爾每事須在下量之至如林甫即推不知也
又謂侍臣曰朕每日坐朝欲出一言即思此言於百姓
有利益否所以不能多言給事中兼起居杜正倫進曰
君舉必書言存左史臣職當修起居注不敢不盡愚直
陛下若一言乖於道理則千載累于聖徳非直當今有
損于百姓陛下慎之上大恱
開元十五年禮部尚書蘓頲卒優贈之制不出起居舍
人韋述上疏曰臣伏見貞觀永徽之時每有公卿大臣
薨卒皆輟朝舉哀所以成終始之恩厚君臣之義也上
有旌賢録舊之徳下有生榮死哀之美列于史册以示
將來故禮部尚書蘓頲累葉輔弼世傳忠清頲又服事
軒陛二十餘載入叅謨猷出總藩牧成績斯著操履無
虧天不憗遺奄違聖代伏願陛下思帷葢之舊念股肱
之親循先朝之盛事鍳晉平之逺跡為之輟朝舉哀以
明同體之義使沒者荷徳于泉壤存者盡莭于周行凡
百卿士孰不幸甚上即日舉哀洛城南面輟朝兩日贈
尚書右丞相　貞元十二年正月宰相賈躭盧邁皆假
故趙憬獨對延英上問曰近日起居所注記何事憬奏
曰古者左史記事右史記言人君動止有言有事即隨
記録今起居之職是也國朝自永徽以後起居雖得對
仗承旨仗下後謀議皆不得聞其所注記但於制敕内
採録更無他事所以長夀中姚璹知政事以為親承徳
旨謨訓若不宣自宰相史官無從得書遂請仗下後所
言軍樞政要専知撰録號為時政每月送史館無何此
事又廢上曰君舉必書義存勸誡既嘗有時政紀宰相
宜依故事為之
元和十二年九月敕記言記事史官是職昭其法誡著
在典常如聞近者難得詳實思有釐改用存舊章舉而
必書朕所深望自今以後每坐日宰臣及諸司對仗如
有事可稱勸誡合紀述者按其日承旨宰相宣示左右
起居令其綴録仍准舊例每季送史館以為常例自隋
氏因前代史官有起居注故置起居舍人以紀君舉國
朝因之貞觀初置中書省舍人顯慶中始兩置之分侍
左右仗下秉筆隨相入禁殿命令謨猷皆詳録若仗在
紫宸閣内則夾香案分立殿下正直第二螭首和墨濡
翰皆即螭首之坳處由是諺𫝊謂螭頭有水官既宻侍
號為清美永徽之後始與百官仗下俱退長夀年中姚
璹為相以史官不聞獻替表請宰臣一人撰録軍國政
要號為時政紀隨月移之史館及起居既録自宰臣事
同銘述於是推美讓善之義行而信史直書之義闕既
而嵗月稍久樞務復繁注記漸簡未㡬皆廢其後執事
者時或修綴百無一二而右史所守猶因于制敕時存
筆札至于左史職在記言但編集書繕寫而已至是起
居舍人唐敬休上疏求復故事累請于時宰皆樂復焉
既陳奏而制行故事漸復公議稱美　十四年十月出
起居舍人裴潾為江陵令上近年垂意方士及李道古
薦桞珌上益信金丹藥石之說推心服之無疑焉裴潾
抗疏論諫聴用方士故及於貶或有竊知者𫝊言時頗
惜之其疏曰臣間除天下之害者受天下之利共天下
之樂者饗天下之福故上自黄帝顓頊堯舜禹湯下及
文王武王咸以功濟生靈徳配天地天皆報之以上夀
垂祚于無疆伏惟陛下以大孝安宗廟以至仁育黎元
自踐阼以來剗積代之妖凶開削平之洪業而又敬禮
宰輔待以始終内能大斷外寛小故夫此神功聖化皆
自古聖主明君所不能及今陛下躬親行之實光暎千
古矣是則天地神祗必報陛下以山岳之夀宗廟聖靈
必福陛下以億萬之齡四海蒼生咸祈陛下以覆載之
永自然萬靈保佑聖夀無疆伏自去年以來諸處薦藥
術之士有韋山甫桞泌等或更相稱引迄今薦送漸多
臣伏以古真仙有道之士皆匿其名無求於世潜遯山
林滅影雲壑唯恐人見唯恐人聞豈有干謁公卿自鬻
其術今者所奏有夸衒其藥術者必非知道之士咸為
求利而來自言飛鍊為神以誘權貴賄賂大言怪論驚
聴惑時及其假偽敗露曽不恥于遯逃如此情狀豈可
信其術親餌其藥哉禮曰夫人食味别聲被色而生者
也春秋左氏𫝊曰味以行氣氣以實志又曰水火醯醢
鹽梅以烹魚肉宰夫和之濟之以味君子食之以平其
心夫三牲五穀稟自五行發為五味葢天地生以奉人
是以聖人莭而食之以致康强之福若夫藥石者前聖
以之療疾葢非常食之物况金石皆含酷烈熱毒之性
加之燒治動經嵗月既兼烈火之氣必恐難為防制若
乃逺徵前史則秦漢之君皆信方士至于盧生徐福欒
大李少君其後皆姦偽事發藥竟無成事著史記漢書
皆可驗視禮曰君之藥臣先嘗之親之藥子先嘗之臣
子一也所有金丹之藥伏乞先令鍊藥之人及所薦之人
皆先服一年以考其真偽則自然驗矣伏惟元和聖文
神武法天應道皇帝陛下合日月照臨之明稟乾元利
貞之徳崇正若指南受諫如轉規是必發精金之刄㫁
可疑之網所有藥術虚誕之徒伏乞特賜置遣禁其幻
惑使浮雲盡徹朗日増輝道化侔羲農悠久配天地寔
在於此矣伏以貞觀以來左右起居有褚遂良杜正倫
呂向韋述等咸能竭其忠誠悉心規諫臣謬叅侍從職奉
起居侍臣之中最近左右𫝊曰近臣盡規則近侍之臣
上達忠欵實其本職也
太和九年十二月敕宣令起居郎起居舍人准故事入
閣日齎紙筆於螭頭下記言記事
開成三年魏謩自左補闕授起居舍人紫宸中謝日文
宗謂之曰以卿論事忠切有文貞之風故不循月限授
此官又謂之曰卿家有何舊書詔謩對曰比多失墜惟
簮笏見存上遂令進來時宰相鄭覃奏曰在人不在笏
文宗曰鄭覃殊不會我意此即甘棠之義非在笏也謩
將退又召誡之曰事有不當即須論奏對曰臣頃為諫
官合伸規諷今居史職職在記言臣不敢輒踰職分文
宗曰凡兩省官並合論事勿拘此言尋以本官兼值𢎞
文館
大中六年九月敕郎官御史遺補皆有月限唯起居未
有分明制置自今以後特恩超擢外宜中滿二十個月
為改轉
　　　左右補闕拾遺
垂拱元年二月十九日敕記言書事每切於旁求補闕
拾遺未𢎞於厯選瞻言共理必藉衆才寄以登賢期之
進善可置左右補闕各二貟從七品左右拾遺各二人
從八品命掌供奉諷諫行次立于左右史之下仍附甲
令至天授二年二月五日各加置三貟通前五員大厯
四年十二月一日補闕拾遺各置内供奉兩貟又七年
五月十一日補闕拾遺各加置兩貟天寶三年左補闕
薛謙光上疏曰戎夏不雜自古所誡蕃戎無信易動難
安故斥居塞外不入中國前史所稱其來已久然而帝
徳廣被有時朝謁願受向化之誠請納梯山之禮貢事
畢則歸其父母之國導以指南之車此三王之盛典也
自漢魏以來遂革其風務飾虚名徵求侍子諭令解甲
使襲衣冠築室京師不令歸國此又中葉之故事也較
其利害則三王是而漢魏非論其得失則拒邉長而徵
質短殷鑒在乎往世豈可不懷經逺之慮哉昔郭欽獻
䇿于武皇江統納簡于恵主咸以為夷狄處中夏必為
變更二主不納二臣之逺䇿好慕向化之虚名縱其習
史漢等書官之以五部都尉皆失計也竊惟突厥吐蕃
契丹等往因入侍並叨殊奬或執㦸丹墀䇿名戎秩或
曳裾庠序髙歩黌門服改氊裘語兼中夏明習漢法覩
衣冠之儀目擊朝章知經國之要窺成敗於圖史察安
危于古今識邉塞之盈虚知山川之險易或委以經畧
之功令其展效或矜其首邱之志放使歸蕃於國家雖
有冠帶之名在戎狄廣其縱横之智雖有慕化之美苟
恱于當時而狼子辜恩旋生于過後及歸部落鮮不稱
兵邉鄙罹灾實由于此故老子曰國家之利器不可以
示人在于齊人猶不以示之况于戎㓂乎又按漢桓帝
遷五部匃奴于汾晉其後卒有劉石之難向使五部不
徙則晉祚猶未可量也鮮卑不遷幽州則慕容無中原
之僣又按漢書陳湯云匈奴兵五而當漢兵一何者兵
刄朴鈍弓弩不利今聞頗得漢工然猶三而當一由是
言之利兵尚不當使之得法况處之中國而使其習見
哉臣竊計漢初冒頓之强盛乘中國之虚敝髙祖餒厄
平城而冒頓不能入中國者何也非兵不足以侵諸夏
力不足以破汾晉其所以解圍而縱髙祖者為不習中
土之風不知中國之美生長磧漠之北以穹廬賢于城
邑以氊罽美于章紱既安其所習而樂其所生是以無
中國之心者為生不在漢故也豈有心不樂漢而欲深
入者乎劉元海五部離散之餘而卒能自振于中國者
為少居内地明習漢法元海恱漢而漢亦恱之一朝背
誕四面響應遂鄙單于之號竊帝王之寶賤沙漠而不
居推平陽而鼎峙者為居漢故也向使元海不曾内徙
止當刼邉人繒綵趜蘖以歸隂山之北安能使王彌崔
懿為其用耶當今皇風遐覃含生革面凡有虺性莫不
懷馴方使由余効忠日殫盡節以愚臣慮者國家方𫝊
丕祚于後脫備守不謹邉防失圖則搆釁稱兵不在外
方非所以肥中國制四方經營萬乘之業貽厥孫謀之
道也臣愚以為願充侍子者皆一禁絶必若先在中國
者亦不可更使歸蕃則夷人保疆邊邑無事矣疏奏不納
萬嵗通天元年孫萬榮等陷河北數州河内王懿宗擁
兵不敢進比賊敗懿宗奏請族誅滄瀛等州百姓為詿
誤者左拾遺王求禮廷折之曰此百姓等素無良吏敎
習城池又不完固見賊畏懼苟且從之今請殺之是將
違背天道而懿宗擁强兵數聞賊將至輒退賊入城池
罪當誅戮今乃移禍于草澤詿誤之人以求自免豈是
為臣之道請先斬懿宗以謝河北百姓羣官愕然謂之
切當遂令魏州刺史狄仁傑充使安撫流移
長夀二年右補闕朱敬則以冝絶告宻羅織之徒上疏曰臣聞
李斯之相秦也行申商之法重刑名之家杜私門强公
室棄無用之費損不急之官惜日愛功急耕疾戰人繁
國富遂幷諸侯此救弊之術也故曰刻薄可施于趨進
變詐可陳于攻戰兵猶火也不戢自焚况鋒鏑已銷石
城又毁諒可易之以寛㤗潤之以淳和八風之樂以柔
之三代之禮以導之秦既不然淫虐滋甚往而不返卒
至土崩此不知變之禍也陸賈叔孫通之事漢王也當
滎陽城皋之間糧饋已窮智勇已竭不敢開一說効一
奇進豪猾之材薦貪暴之客及區宇適平干戈向戢金
鼓之聲未歇傷痍之病尚聞二子顧盼雍容綽有餘態
乃陳詩書說禮樂闡王道謀帝圖髙皇帝忿然曰吾以
馬上得之安事詩書乎對曰陛下馬上得之安可馬上
理之乎髙皇黙然於是陸賈著新語叔孫通定禮儀始
知天子之尊方覺帝王之貴此則知變之善也向使髙
皇排二子而不顧重攻戰之吏尊首級之材複道争功
張良已知其變抜劍擊柱若屬不得無謀即晷漏難逾
何十二帝乎亡秦是續何二百年乎故曰仁義者聖人
之蘧廬禮樂者先王之陳迹然則祝詞向畢芻狗須焚
滑稽已流糟粕可棄仁義尚舍况輕于此者乎自文明
草昧天地屯䝉三叔流言四凶構難不設鉤距無以應
天順人不峻刑名不可摧奸息暴故置神匭以開告端
曲直之影必呈包藏之心盡露神道助直無罪不除人
心保能無妖不戮以兹妙算窮造化之幽深用此神謀入天人
之袐術故能計不下席聴不出闈蒼生晏然紫宸易主
大哉偉哉無得而稱也豈比造攻鳴條大戰牧野血變
草木頭折不周可同年而語乎然而急行無善跡促柱
少和聲拯溺不規行療飢非鼎食即向時之妙䇿乃當
今之芻狗也伏願覽秦漢之得失考時事之合宜審糟
粕之可遺覺蘧廬之須毁見㡬而作豈勞終日乎陛下
必不可偃蹇太平徘徊中路伏願改法制立章程下怡
愉之詞流曠蕩之澤剗萋菲之牙角頓奸險之鋒鋩杜
告訐之源絶羅織之迹使天下蒼生坦然大恱豈不樂
哉
神龍元年二月十四日追贈后父韋𤣥貞為上洛郡王
左拾遺賈虚己上疏曰臣聞孔子曰惟名與器不可以
假人其非劉氏而王自古盟書所棄今陛下創制謀始垂
範將來為皇王之令圖子孫之明鏡匡復未㡬后父有
私臣庸愚尚知不可史官執簡必直書今萬姓顒然聞
一善令莫不歌頌向風忻然慕化日恐不及陛下奈何
行私恵使樵夫議之即先朝贈太原王殷鍳不逺同雲
生于膚寸尋木起于蘖栽誠可惜也如渙汗已行憚改
成命臣望皇后抗表固辭使天下知引讓之風彤管著
謙沖之譽是則巍巍聖徳無得而稱疏奏不納
二年八月莭愍太子之亂兵部尚書宗楚客侍御史冉
宗雍共劾安國相王及太平公主與太子連謀請收付詔
獄右補闕吳兢上疏曰臣聞庶物不可以自生隂陽以
之亭育大寶不可以獨守子弟成其藩翰武王聖主也
成王賢嗣也然封建魯衞以匡社稷所以龜鼎相𫝊七
百餘載始皇繼昭襄之業承戰争之弊忽先王之典制
比宗親于黔首孤立無輔二代而亡漢諸呂用權將傾
劉氏朱虚為其心腹絳侯作其牙𤓰劉氏復安豈非宗
子之力國之安危在于藩屏故設官分職先親後疎且
安國相王者陛下之同氣六合至廣親莫加焉今賊臣
同謀欲寘極法此禍亂之漸不可不察伏願陛下降明
㫖曉羣邪下全棠棣之美上慰㒺極之心則羣生幸甚
景雲元年左補闕辛替否論時政上疏曰臣請以有唐
以來理之得失陛下之所眼見者以為言陛下聴之太
宗文皇帝陛下之祖得至理之體設簡要之方省其官
清其吏舉天下之職司無一虚設用天下之財帛無一
枉費不多造寺觀而福徳日至不多度僧尼而殃咎自
滅自古帝王未有若斯之神聖也陛下何不取而則之
孝和皇帝陛下之兄居先人之業忽先人之化不取賢
良之言而恣妻女之意官爵非擇虚食禄者數千人封
建無功妄食土者百餘户造寺不止枉費錢數百億度
人不休免租庸者數千萬倉不停卒嵗之儲庫不停兩
年之帛奪百姓口中之食以養貪殘剥萬人體上之衣
以塗土木於是人怨神怒水旱不調享國不永受終於
凶婦人此陛下之所眼見何不棄而改之今陛下旌阿
韋之凶宗而不改阿韋之亂政忍棄太宗文皇之理本
不忍棄孝和之亂階陛下又何以繼祖宗而觀萬國昔
陛下在阿韋之時危亡是懼常切齒于羣凶今貴為天
子富有四海内不改羣凶之事臣恐復有切齒于陛下
者也先朝之時愚智知敗人雖有口而不敢言言未發
聲禍將及矣韋月將受誅于丹徼燕欽融見殺于紫庭
此人皆不惜其身而納忠于主身既死矣主亦危矣是
故先朝誅之陛下賞之是陛下知直言之事有禆于國
臣今日愚言亦當代之直伏惟察之
先天元年正月大酺睿宗御安福門觀百司宴酺經月
不息右拾遺嚴挺之上疏曰夫酺者因人所利合醵為
歡無相奪倫不至糜弊且臣卜其畫史䇿猶存君舉必
書帝王重慎今乃暴衣冠于路上羅妓樂于中宵雜鄭
衞之音縱娼優之樂陛下還淳復古宵衣旰食不矜細
行恐非聖徳所宜臣以為一不可也誰何警夜伐鼓通
晨以備非常古之善敎今陛下不深惟戒慎輕違動息
重門弛禁巨猾多徒倘有躍馬奔車流言駭叫一塵聴
覧有累宸衷臣以為二不可也一人向隅滿堂不樂一
物失所納隍増慮倘令有司跛倚下人饑倦陛下近有
不恤况于逺乎臣以為三不可也且正元首祚大禮頻
光百姓喁喁咸謂業盛配天功垂曠代今陛下恩已薄
於衆聖酺即過于往年王公大人各承徽旨州縣坊曲
競為課稅損萬民之財營百戯之資臣以為四不可也
伏願晝則歡娛暮令休息若令繼夜無益聖明從之
廣徳二年九月二十一日敕諫官令每月一上封事指
陳時政得失　永泰元年正月二十三日敕諫官奏事
不須限官品次第於每月奏事官數内聴一人奏對
大厯十二年四月十二日敕自今以後諫官所獻封事
不限早晚任封狀即時進
十二年七月賜右補闕姚南仲緋遷左拾遺何士幹為
左補闕時葬貞懿皇后代宗恩寵所属令繕陵寢邇章
敬寺後為遊幸近地左右莫敢言南仲等上疏極諫代
宗覧表歎息立從其議因錫南仲緋遷士幹官以褒之
是日遣常内侍吳承情宣慰百僚令數事
元和元年九月以拾遺杜從郁為秘書丞從郁司徒佑
之子初自太子司議郎為右補闕左拾遺崔羣韋貫之
右拾遺獨孤郁等奏以為宰相之子不合為諫諍之官
於是降左拾遺羣等又奏云拾遺與補闕雖資品不
同而皆是諫官父為宰相而子為諫官若政有得失不
可使子論父於是改授　十五年八月山陵始復土先
是追邠寧節度使李光顔徐泗節度使李愬赴闕或言
欲重陽莭與百寮内宴拾遣李珏宇文鼎温會韋瓘馮
約等上疏曰臣聞人臣之節本于忠藎苟有所見宜即
上陳况臣等為陛下諫官食陛下美禄豈得隱黙孤負
恩榮聞諸道路不知信否皆云追光愬及重陽令節欲
内宴百寮倘誠有之乃陛下親羣臣宏徳澤之慈㫖也
然伏以元朔未改園陵尚新雖陛下就易月之期俯從人欲
而禮經著三年之制猶服心喪遵同軌之㑹適去于中邦告
逺夷之使未復其誠命遏宻弛禁蓋為齊人合讌内廷事將未
可夫明主行為天下則言為天下法臣恐王言忽降其
出如綸苟紊皇猷徒彰直諫臣等是以昧死上聞曲突
徙薪義實在此其光顔李愬久統戎旅皆有忠勞今者
時當盛秋務切邉冦及是之日陛下降恩召見詢訪才
謀褒其舊勲付以疆事如此則與夫歌鐘賜宴酒食邀
歡固不同年而語矣臣竊見陛下自臨御以來施號發
令無非孝理因心屢形于詔敕行已實感于人倫惟在
敬慎威儀保全聖徳臣等不敢緘黙輒貢狂言懼不允
當伏待刑憲
寶厯元年閏七月右拾遺薛延老與同僚入閣奏事曰
臣伏見近日除拜往往不由中書進擬多是内中宣出恐
紀綱漸壞奸邪恣行上曰更諫何事拾遺舒元褒曰近
宫室修造太多延老曰臣等職在諫官凡有所聞即合
論奏乞勿罪其言上改容勞之　其年十一月以右拾
遺内供奉史館修撰薛延老為河中府臨晉令時鄭權
因交通鄭注得嶺南莭度權到任後盡以庫中所有輦
送京師酬遺權幸延老周知上疏請按由是釁結中外
人盡危之延老性本强直未㡬又議張權與程昔範不
宜居諫官之列事皆不行遂自請假滿十旬為宰相李
逢吉所出　二年九月以新授濠州刺史陳岵為太常
少卿岵常好釋氏學佛經中尤好維摩自為有得即加
注釋輒復上獻遂有宣令與好官乃追前命列在清賢
羣議紛然諫官劉寛夫等七人同疏論奏謂岵由徑求
事因供奉僧進經上覧疏謂所言不實宣與宰相等云
陳岵所進經寔不因僧諫官何處得此語卿等可即勘
問并推排頭首奏來左補闕劉寛夫上表自言昨論岵
之時不記得先後唯執筆草狀即是微臣今既論事不
當臣合當罪若令尋究根本自相推排恐或遽相誣執
有損事體凡所論差誤臣盡甘當罪疏奏敕諫官六人
各罰一季俸劉寛夫獨能當罪釋放然岵尋改少府監
太和元年十一月敕以右補闕髙允中為侍御史允中
自為諫官甚舉職業危言直論不避時忌寶厯中常上
疏云東頭勢重于南衙樞宻權傾于宰相敬宗感悟久
之雖無明賞而直名昭然人情危懼恐有禍及終至非
辜至是稍遷正人相賀　三年五月左拾遺舒元褒等
奏今年四月左補闕李虞與御史中丞温造街中相逢
温造怒李虞不廻避遂提李虞祗承人車從送臺中禁
身一宿與脊杖十下者臣等謹按國朝故事供奉官行
除宰相外無㢠廻避今温造滅棄朝廷典故陵陛下近官
恣行胸臆曽無畏忌伏以事雖小而關分理者不可失
也分理失亂由之而生拾遺補闕官秩雖卑乃陛下侍
臣也御史中丞官秩雖髙乃陛下法吏也侍臣見凌是
不廣敬法吏壊法何以持繩臣等又聞元和長慶中御
史中丞行李遵從不過半坊今乃逺至兩坊謂之籠街
喝道唯以尊崇自處不思僣擬之嫌陛下若不因此時
特有懲革伏恐從此供奉官輩便須迴避中丞累聖制
度失自陛下臣等官叅諫列實為陛下惜之敕憲綱之
設在指佞觸邪不在行李自大侍臣之職在獻可替否
不在道途相髙其臺官與供奉官同道聴先後而行遇
途但祗揖而過其叅從各隨本官之後少相廻避勿信
衝突自今已後應各有遵從官行李𫝊呼前後並不過
三百歩
會昌四年六月中書門下奏諫官論事臣等商量望令
各陳所見不要連狀渉于糺雜如有大叚意見及朝廷
重事必須連狀者即令同商量進狀不得輒有代署敕
㫖依奏
咸通四年十一月以長安縣尉令狐滈為左拾遺左拾
遺劉蛻起居郎張雲奏滈父綯秉權之日廣納賂遺取李
琢財物除安南致蠻㓂侵擾不當居諫官之列時綯鎮
淮南上表論訴乃貶雲興元少尹蛻蕐隂令
　　　符寶郎
本名符璽郎延載元年五月十一日改為符寶郎神龍
元年正月二十二日復改為符璽郎開元元年十一月
十日敕𫝊國八璽既改為寶其符璽郎宜改為符寶郎
矣舊制天子八寶一曰神寶所以承百王鎮萬國二曰
受命寶所以修封禪禮神祗三曰皇帝行寶答疏於王
公則用之六曰天子行寶答四夷書則用之七曰天子
之寶慰撫蠻夷則用之八曰天子信寶發畨國兵用之
貞觀十六年太宗刻受命𤣥璽白玉為螭首其文曰皇
天景命有徳者昌　天寶五載六月十一日敕玉璽既
改為寶其璽書可從之至十載正月後改𫝊國寶為承
天寶
　　　典儀
皇朝置二人隷門下省初用人皆輕至貞觀末李義府
為之是後常用士人焉
　唐㑹要卷五十六
欽定四庫全書
　唐會要卷五十七
　　　　　　　　　　　　　宋　王溥　撰
　　翰林院
　　尚書省諸司上
　　　翰林院
開元初置已前掌内文書武徳已後有温大雅魏徵李
百藥岑文本褚遂良許敬宗上官儀等時召入草制未
有名目乾封已後始號北門學士劉懿之禕之兄弟周
思茂元萬頃范履冰為之則天朝以蘓味道韋承慶等
為之後上官昭容至中宗朝獨任其事睿宗即位後以
薛稷賈膺福崔湜為之其院置左右銀臺門内駕在興
慶宮制在金明門内駕在大内制在明福門内
翰林院者東在銀臺門内麟徳殿西廂重廊之後葢天
下以藝能技術見召者之所處也學士院者開元二十
六年之所置在翰林之南别户東向考視前代都無舊
名貞觀中袐書監虞世南等十八人或秦府故寮或當
時才彦皆以𢎞文館學士會于禁中内叅謀猷延引講
習出侍輿輦入陪宴私十數年間多至公輔當時號為
十八學士其後永徽中故黄門侍郎顧悰復有麗正之
稱開元初故中書令張說等又有集仙之比日用討論
親侍未有典司𤣥宗以四隩大同萬樞委積詔敕文誥
悉由中書或慮當劇而不周務速而時滯宜有偏掌列
子宮中承遵邇言以通宻命由是始選朝官有詞藝學
識者入居翰林供奉敕㫖於是以中書舍人呂向諫議
大夫尹愔元充焉雖有宻近之殊亦未定名制詔書敕
猶或分在集賢時中書舍人張九齡中書侍郎徐安貞
等迭居其職皆被恩遇至二十六年始以翰林供奉改
稱學士由是别建學士院俾掌内制於是太常少卿張
垍起居舍人劉光謙等首居之而集賢所掌于是罷息自
後給事中張淑中書舍人張漸竇華等相繼而入焉其
後有丁雄閻伯璵孟匡朝陳兼蔣鎮李白等在舊翰林
中但假其名而無所職至徳以後軍國務殷其入直者
並以文詞共掌詔敕自此北翰林院始無學士之名其
後又置東翰林院於金鑾之西隨上所在而選用取其
便穩大抵召入者一二人或三四人或五六人出于所
命葢不定數亦有以鴻生碩學經術優長訪問質疑為
人主之所禮者頗厠其中初自徳宗建置已來秩序未
立延觀之際各趨本列暨貞元元年九月始别敕令明
預班列與諸司官知制誥例同故事中書以黄白二麻
為綸命輕重之辨近者所出猶得用黄麻其白麻皆北
院自非國之重事拜授于徳音赦宥者則不得由于斯矣
建中四年十月徳宗幸奉天時祠部貟外郎翰林學士
陸贄隨赴行在天下騷擾逺邇徵發書詔一日數十下皆
出贄贄操筆持紙成于須臾不復起草初若不經思慮
既成無不曲盡事情中於機㑹倉卒填委同職皆拱手
嗟嘆不能有所助常啓徳宗云今書詔宜痛引過罪已
以感動人心徳宗從之故行在制詔下始聞者雖武人
悍卒無不揮涕感激議者或以為徳宗之克平冦難不
惟神武成功爪牙盡力葢亦文徳廣被腹心有助焉貞
元初李抱真來朝因前賀曰陛下之幸奉天倉卒時敕
書至山東士卒無不感泣思奮者臣當時見之即知諸
賊不足平也　其月上倉黄自苑北便門出翰林學士
姜公輔叩馬諫曰朱泚常帥涇原素得士昨以朱滔叛
命坐奪兵權泚恒憂憤不得志不如使人捕之恐羣凶
立之必貽國患上曰已無及矣及泚僭立中外稱其先
覺
興元元年十二月二十九日敕翰林學士朝服辨序冝
凖諸司官知制誥例四年陸贄奏曰學士私臣𤣥宗初
待詔内廷主于應和詩賦文章而已詔誥所出本中書
舍人之職軍興之際庻務填委權令學士代之今朝野
綏寧合歸職分其命將相制詔請付中書行遣物議是
之
貞元八年徵衞次公左補闕尋授學士二十一年正月
徳宗升遐時順宗居東宫疾恙方甚倉卒召學士鄭絪
等於金鑾殿時中人或云内間商量所立未定衆人未
對次公遽言曰皇太子雖有疾然地居冡嫡内外繋心
必不得已當立廣陵王若有異圖禍難立成絪等隨而
唱之衆議方定及順宗在諒闇外有王叔文輩操權樹
黨無復經制次公與鄭絪處内廷多所匡正
元和二年崔羣為翰林學士為憲宗奬賞嘗宣㫖云今
後學士進狀並取崔羣連署方得進來羣以禁宻之司
動為故事自爾學士或惡直醜正其下皆無由上言堅
不奉詔三疏論奏方罷
其年二月制以浙江西道水旱相承蠲放去年兩稅上
供錢三十四萬餘貫凡白麻制誥皆朝廷代言命輔臣
除節將恤災患討不庭則用之宰臣于正衙受付通事
舍人若命相之書則通事舍人承㫖皆宣讀訖下有司
自是内詔既宣便令奉行
三年淄青節度李師道進絹為魏徵子贖宅翰林學士
白居易諌曰徵是陛下先朝宰相太宗嘗賜殿材成其
正室尤與諸家第宅不同官中自可贖之而令師道掠
美事實非宜憲宗深然之　五年十二月以司勲郎中
知制誥李絳為中書舍人依前翰林學士面諭吐突承
璀用兵無功合加明責先是承璀于軍中立聖政碑絳
又以為非舊制不可許上初甚怒色變絳執奏不已辭
旨懇切因泣下上徐察其意其色稍和卒大開悟故有
是拜亟命軍中拽去所立碑曰微卿言不知此為損我
翼日又面賜紫衣金魚上親為絳擇良笏勉之曰爾他
時無易此心　八月九日以前朔方巡鹽節度使王佖
為右衞將軍佖在鎮無智術又召至踰月而授以衞將
軍凡將相出入皆翰林草制謂之白麻佖始以責罷中
書草制自是凡進賢皆用此例也
十三年二月上御麟徳殿召對翰林學士張仲素段文
昌沈𫝊師杜元穎以仲素等有伐叛奉書詔之勤賜仲
素以紫文昌等以緋
十五年閏正月翰林院奏學士及書待詔共九人每日
各給雜買錢一百文以户部見錢充每月共米四石麫
五石令司農供敕旨從之(翰林院加給/自此始也)
長慶元年翰林學士李徳裕上疏曰伏見國朝故事駙
馬縁是親宻不合與朝廷要官往來開元中禁止尤切
訪聞近日輒至宰相及要官私第此輩無他才技不可
延接唯是洩漏禁宻交通中外羣情所知似為甚弊其
朝官素是雜流則不妨來往若職在清列豈可知聞伏
望宣示宰臣其駙馬諸親今後公事即于中書見宰相
不得更詣私第上然之初穆宗在東宫素間李吉甫之
名及即位既見徳裕尤重之禁中書詔大手筆多令徳
裕草之常與李紳元稹俱在翰林以學識才名深相欵宻
四年三月翰林學士韋處厚上疏曰臣聞汲黯在朝淮
南不敢謀反干木在魏諸侯不敢加兵夫王霸之理皆
以一士而止百億之師以一賢而制千里之難伏以裴
度勲髙中夏聲聞外夷廷湊克融皆憚其用吐蕃囘鶻
悉服其名今若置之巖廊委其叅決西夷北狄未測中
蕐河北山東必禀廟算况幽鎮未靖尤資重臣管仲曰
人離而聴之則愚合而聴之則聖理亂之本非有他術順
人則治違人則亂伏承陛下當食嘆息恨無蕭曺今有
一裴度尚不留驅䇿此所以馮唐感悟漢文雖有亷頗
李牧不能用也大都宰相當委之信之親之禮之於事
不效於國無勞則置之散寮黜之一郡如此則在位者
不敢不勵將進者不敢苟求陛下存始終之分但不永
棄則君臣之厚也今進者皆負四海責望退亦不失六
曺尚書不肖者無因而懲賢者無因而勸臣于逢吉素
無私嫌臣被裴度無辜貶官今之所陳上答聖明下達
羣議披肝感激伏地涕泣伏乞鍳臣愛君矜臣體國則
天下幸甚初山南東道莭度使牛元翼家属悉為鎮州
莭度使王廷湊所害穆宗深嘆宰輔之不才致使奸凶
久不率化因是處厚疏薦裴度　其年四月賜翰林學
士髙釴錦綵七十匹以上在左軍夜宿直之故也
其年七月翰林學士韋處厚于浴堂中因諫游畋及晏
起曰臣有大罪願碎首于陛下前上曰何事處厚對曰
臣不以死諫先聖令先聖好畋及色以致不夀合當誅
戮所以不死諫者為陛下在春宫年十五今陛下皇子
始一嵗臣是以不避死亡之誅上大恱深感其言賜錦
綵一百疋銀器四事　其年十二月翰林院侍講學士
諫議大夫髙重侍講學士中書舍人崔郾中書舍人髙
釴於思政殿中謝崔郾奏陛下授臣職以侍講已八箇
月未嘗召問經義臣内慙尸禄外愧羣寮上答曰朕機
務稍閒當召卿等請益髙釴對曰意雖求理臣恐萬方
或未之信若未加躬親何以示憂勤之至上深納其言
各賜錦綵五十疋銀器二事
寶厯元年路隨為翰林學士有以金帛謝除制者必叱
而去之曰吾以公事接私財耶終無所納
二年敬宗以翰林學士崇重不可䙝狎乃别置東頭學
士以備曲宴賦詩京兆尹劉栖楚薦前進士熊望文藝
可充學士事未行而帝崩
太和元年四月翰林院奏凖舊例學士每人每日於户
部請雜買錢一百文伏以數目至少雜買不充伏請每
人每日于户部更加一百文冀免欠闕敕旨依奏
開成四年二月敕翰林學士宜凖舊例遇莭假每一人
入直
大中六年十二月敕翰林學士自今以後官至郎中令
知制誥其餘並依本官月限及准外制例處分
十年党項屢擾河西上召翰林學士問邉計學士畢諴
即搜引古今論列破羌之計上恱曰吾方擇能帥安河
西不期頗牧在吾禁署卿為朕行乎諴欣然從命即日
授邠寧節度河西供軍安撫等使諴至軍遣使告諭叛
徒諸羌率化又以邉境禦戎兵多積財為上䇿乃召募
軍士開置屯田嵗收穀三十萬斛詔書嘉之
十四年三月敕賜翰林院左拾遺劉鄴及第
中和二年僖宗幸蜀時黄巢犯京畿闗東用兵書詔叢
委翰林學士杜讓能草制迅速筆無㸃竄動中事機上嘉
之遷戸部侍郎承旨及涉陀逼京師僖宗倉皇出幸是
夜讓能宿直禁中聞難作步出從駕出城十餘里得遺
馬一疋無羈靮以紳絡而乘之駕在鳳翔朱玫兵遽至
僖宗又幸寶雞縣近臣唯讓能獨從再幸梁洋棧道險
阻之間不離左右帝顧之曰朕之失道再致播遷險阻
之中卿常在側古所謂忠于所事卿無負矣讓能對曰
臣家世厯重任䝉國厚恩陛下不以臣愚擢居近侍臨難
苟免臣之恥也獲扞牧圉臣之幸也帝益嘉之
大順二年十月宣每進書詔書别録小字本留内永為
定式
乾寧二年十月賜渤海王大瑋瑎敕書翰林稱加官合
是中書撰書諮報中書
三年二月承旨榜子凡中書覆狀奏錢物如賜召徵促
但畧言色額其數目不在言但云並從别敕處分中書
覆狀如云中書門下行敕其詔語不得與覆狀語同
其年七月翰林學士承旨陸扆拜中書侍郎平章事故
事三署除拜有光署錢以宴舊僚内署即無例扆入相
之日送學士光院錢三百貫特舉新例内署榮之仍定
例將相各二百千使相五百千觀察使三百千度支三
百千鹽鐵二百千户部一百千
天復三年七月二十一日學士柳璨准宣於與政殿令
到縣宣示待詔自今後寫敕書後面不得留空紙但奉
詔書敕交日便當日示訖
　　　尚書省
武徳元年因隋舊制為尚書省龍朔二年二月四日改
為中臺咸亨元年十二月二十三日改為尚書省光宅
元年九月五日改為文昌臺垂拱元年二月二日改為
都臺長安三年閏四月十五日改為十臺神龍元年二
月四日改為尚書省故事内外百司所受之事尚書省
皆印其發日為程限京諸司有符移闗牒下諸州必由
都省以遣之
故事除吏部郎外共用都司印至聖厯二年二月九日
初備文昌臺二十四司印本司郎官主之歸則收於家
建中三年左丞趙㳙始令納于直㕔其假日及不及日
即都用當郎官本司印餘印弁都不開故事叔父兄弟
不許同省為郎官格令不載亦無正敕貞觀二十年十
一月韋叔謹除刑部貟外郎三年四月韋季武除主爵
郎中其年七月韋叔諧除庫部郎中太宗謂曰知卿兄
弟並在尚書省故授卿此官欲成一家之美無辭稍屈
階資也其後同者甚多近日非特恩除拜者即相迴避
龍朔三年六月十五日謂左肅機崔餘慶曰中臺政本
衆務所歸分列曺僚司存是属事無大小咸藉同心至
如科料雜物須詳出處比來曺司曽不以留意致使科
取不詳出處不料逺方百姓勞弊特甚當官若此豈無
所愧自今以後不得更然
上元三年閏三月二十日制尚書省頒下諸州下縣並
宜用黄紙
久視元年九月二十二日敕省諸行既有主事更不須
著人帖直
開元二年四月五日敕在京有訴寃者並于尚書省陳
牒所由司為理若稽延致有屈滯者委左右丞及御史
臺訪察聞奏如未經尚書省不得輒于三司越訴
神龍二年九月一日敕門下及都省冝日别録敕目三
日一進
開元十九年四月二十六日敕尚書省諸司有敕後起
請及敕付所司商量事並録所請及商量狀送門下及
中書省各署于元敕後所申仍于元敕年月前云起請
及商量如後
永泰二年四月十五日制周有六卿分掌國柄各率其
屬以宣王化今之尚書省即六官之位也古稱㑹府寔
曰政源庶務所歸比于喉舌猶天之有北斗也朕纂承
丕緒遭遇多難典章故事久未克舉其尚書冝申明令
式一依故事諸司諸使及天下州府事務准令式各申
省者先申省司取裁并所奏請敕到省有不便于事者
省司詳定聞奏然後施行自今以後其郎官有闕選擇
多識前言備諸故事志業正直文史兼優者勿收虚名
務取實用六行之内衆務畢舉事無巨細皆中職司灼
于故實遵我時憲凡百在位悉朕意焉
大厯五年三月二十六日敕西漢以三府分理東京以
三公總務至于頒録天下之職練覈萬事之要邦國善
否出納之由莫不取正于㑹府也令僕以綜詳朝政丞
郎以彌綸國典法天地而分四叙配星辰而統五行元
元之本於是乎在九卿之職亦中臺之補大小之政多
所闗決自皇室多難内外經費徵求調發皆闗于國計
切于軍期卒以權便裁之新書從事且救當時之急殊
非致理之道今外虞既平㒺不率俾將明畫一之法大
布維新之令甄陶化源去末歸本其度支使及諸道轉
運常平鹽鐵等使宜停國之安危不獨注于將相政之
理亂固亦在于庶官尚書侍郎左右丞叅領要重朕所
親倚固當朝夕進見以之裨益也又省寺之務多有所
分簡而無事曠而不接今大舉綱目重頒憲章並宜詳
校所掌明徵典故
十四年六月敕天下諸使及州府須有改革處置事一
切先申尚書省委僕射以下商量聞奏不得輒自奏請
建中三年正月尚書左丞庾凖奏省内諸司文案凖式
並合都省發付諸行判訖都省勾檢稽失近日以來舊
章多廢若不由此發勾無以總其條流其有引敕及例
不由都省發勾者伏望自今以後不在行用之限庶絶
舛繆式正彛倫從之
貞元二年正月宰相崔造奏請尚書省六職令宰臣分
判乃以宰臣齊暎判兵部承旨及雜事李勉判刑部劉
滋判吏部禮部崔造判户部工部
三月三日敕尚書郎除休暇宜每日視事自至徳以來
諸或以事簡或以飡錢不充有間日視事者尚書省皆
以間日先是宰相張延賞欲事歸省司恐致稽壅准故
事令每日視事無何延賞薨復間日矣
八年敕令授臺省官者各具舉名于授官詔書先是郎
官缺左右丞舉之御史缺大夫中丞舉之詔書不具所
舉官名及趙鼎陸䞇為相建議郎官不宜専于左右丞
宜令尚書丞郎各舉本司其授官詔書仍具所舉官名
御史亦如之異日考殿最以校舉主能否乃從之
十一年十月罷吏部司封司勲冩急書告身官九十一
員自天寶以來征伐多事每年以軍官功授官十萬數
皆有司寫官告送本道兵部因置寫官告六十員給粮
經五年後酬以官無何吏部司封司勲兵部各置十員
大厯已後諸道多自寫官告急書官無事但為諸曺役
使故宰臣請罷之
元和二年正月尚書左丞鄭元祐請取河中羡餘三千
貫充助都省㕑本錢從之
三年五月尚書右僕射判度支裴均奏請取荆南雜錢
一萬貫修尚書省從之(州府羨餘而用之於尚書省/以為功遂從其請其失亦甚)
十三年敕應同司官有大功已上親者非運判及勾檢
之官長則不在迴避改授之限况故事不必明文具存
其有官署同職異司雖父子兄弟亦無所嫌起今已後
冝准天寶二年七月敕處分時刑部貟外楊嗣復以父
於陵新除刑部侍郎遂以近例避嫌請出省宰臣等舉
令式奏請故有是命焉
太和元年六月敕尚書元和長慶中皆因用兵權以濟
事所下制敕難以通行宜令尚書省取元和以來制敕
叅詳删定訖送中書門下議定聞奏
會昌五年六月敕漢魏以來朝廷大政必下公卿詳議
博求理道以盡羣情所以政必有經人皆向道比凡事
闗禮法羣情有疑者令本司申尚書省下禮官叅議如
是刑獄亦先令法官詳議然後申刑部叅覆如郎官御
史有能駁難或據經史故事議論精當即擢授遷改以
奬之如言涉浮華都無經㨿不在申聞
六年八月大僕卿渾侃乘馬過都堂門敕旨渾侃久在
班行合知典故致此論列須示薄懲宜罰俸一月
大中四年兵部侍郎令狐綯拜中書門下平章事奏曰
故事帶尚書省官合先宣旨同列集于少府監先是白
敏中崔龜從曾為太常博士至相位欲榮其舊署乃改
集于太常禮院今請依舊集少府監從之
　　　分行次第
武徳令吏禮兵民刑工等部貞觀令吏禮民兵刑工等
部光宅元年九月五日改為六官准周禮分即今之次
第乃是也
故事以兵吏及左右司為前行刑户為中行工禮為後
行每行各管四司而以本行名為頭司餘為子司顯慶
元年七月二十一日改戸部尚書為度支尚書侍郎亦
准此遂以度支為頭司户部為子司至龍朔二年二月
四日復舊次第也
　　　尚書令
武徳初因隋舊制尚書令置官一員龍朔二年二月七
日廢尚書令官員貞觀元年六月一日除秦王廣徳元
年七月十一日除雍王十一月三日除郭子儀大厯十
四年閏五月十五日除太尉加尚父寶厯元年五月三
日李輔國除司空加尚父國朝尚父惟此二人故附于
尚書令之下也
徳宗既封雍王為天下兵馬元帥收復東都至廣徳元
年遂拜為尚書令自太宗為此官爾後廢省至是代宗
以徳宗有大勲特拜焉至建中二年十一月除郭子儀
尋亦懇讓而罷
　　　左右僕射
龍朔二年二月四日改為左右匡政咸亨元年十二月
二十三日改為左右僕射光宅元年九月五日改為文
昌左右相神龍元年二月四日又改為左右僕射開元
元年十二月一日改為左右丞相天寶元年二月二十
日復改為左右僕射
尚書左右僕射自武徳至長安四年已前並是正宰相
初豆盧欽望自開府儀同三司拜左僕射既不言同中
書門下三品不敢叅議政事數日後始有詔加知軍國
重事至景雲二年十月韋安石除左僕射東都留守不
帶同一品自後空除僕射不是宰相遂為故事
貞觀三年三月十日太宗謂房𤣥齡杜如晦曰公為僕
射當須廣開耳目求訪賢哲有武藝謀畧才堪撫衆者
任以邉事有經明徳修立性悟理者任以侍臣有明幹
清慤處事公平者任以劇務有學通今古識達政術者
任以理人此乃宰相之宏益也比聞聴受詞訟日不暇
給安能助朕求賢哉因敕尚書細務屬于左右丞唯枉
屈大事合聞奏者闗于僕射
上元二年劉仁軌為左僕射戴至徳為右僕射每遇伸
訴寃滯者仁軌輒美言許之至徳即先據理難詰若有
理者宻為奏之終不露已之㫁决由是時譽歸于仁軌
常于仁軌更日受詞訟有老母陳詞至徳已收牒省視
老母前曰本謂是解事僕射所以來訴公乃是不解事
僕射却付牒來也至徳笑而還之議者尤稱長者或有
問至徳不露已㫁决之事者至徳曰夫慶賞刑罰人主
之權柄凡為人臣豈得與人主争柄哉
建中元年三月於朝堂别置三司以决庶獄争者輒撃
登聞鼓右司郎中裴諝上疏曰夫諫鼓謗木之設所以
達幽枉延直言輕猾之人援桴鳴鼓遽動天聴因競纎
微若然者安用吏乎上然之悉命歸于有司
貞元五年正月左司郎中嚴說奏按公式令應受事據
文案大小道路逺近皆有程期如或稽違日多少差加
罪今請程式常務計違一月日以上要務違十五日以
上不報按典請决二十判官請奪見給一季料錢便牒
户部收管符牒再下猶不報常務通違五十日以上要
務通計違二十五日已上按典請决四十判官奪料外
仍牒考功與下考如符牒至三度固違不報常務通計
違八十日以上要務通計違四十日已上按典請决六
十判官請吏部用闕長官及勾管既三度不存勾當五
品以上請牒上中書門下殿罰六品以下亦請牒吏部
用闕其急要文牒請付當道進奏院付送本使委觀察
使判官一人發遣送州取領具月日先報常務請依常
式以前御史臺奏伏奉去年二月三日敕宜付御史臺
商量作條件聞奏者除京兆府州縣及城内百司伏讀
並以符到京兆府日為程如往來累路停滯日月懸逺
者請兼勘責縁路所由准令式處分從之
　　　左右司貟外郎
永昌元年十月五日置各一人以侍御史顧宗為左司
員外郎洛州司户叅軍元懷正為右司貟外郎神龍元
年三月初八日廢二年十二月復置開元四年六月十
九日敕部以下官令所司補授其貟外郎御史併供奉
官宜進名敕授
五年四月九日敕尚書省天下政本仍令有司各言職
事吏部貟外元和三年四月裴均於尚書省都堂上僕
射其送印及呈孔目唱案授案皆尚書郎為之文武三
品以上官升階列坐四品五品郎官侍御史以次謁見
拜于㕔下然後召御史中丞左右丞侍郎升階答拜初
開元中張說為右丞相𤣥宗令其選日上因制儀注極
其尊大自非中書門下及諸三品已上是日皆坐受其
禮時人或徵其所從來答曰聖厯中王及善豆盧欽望
同日拜文昌左右相亦嘗用此儀當時以說方承恩寵
不敢復詰因為故事非舊典也六年十月御史中丞竇
易直奏臣謹案唐禮諸册拜官與百僚相見無受拜之
文又諫議大夫至拾遺御史中丞至殿侍御史並為供
奉官不合異禮今僕射初上之日或答拜階上合拜庭
中因循踳駁之制每致沸騰之議伏請下尚書太常禮
院詳議永為定制使得遵行于是太常卿崔邠召禮官
等叅議禮官議曰按開元禮有册拜官上儀初上者咸
與卑官答拜今左右僕射皆册拜官也今准此禮為定
伏尋今之所行儀注且非典禮之文又無格敕為據斯
乃越禮隨時之法有司尋合釐正豈待議而後革也伏
以開元禮者其源太宗創之髙宗述之𤣥宗纂之曰開
元禮後聖于是乎取則其不在禮者則皆不可以𫝊今
僕射初上受百寮拜是舍髙宗𤣥宗之祖述而背開元
之正文是有司失其𫝊而又云禮得無咎哉今既奉明
詔詳定宜守禮文以正之議者或云致敬故或有三品
拜一品四品拜二品如之何致敬則先拜所以下文云
丞相令助敎拜博士即今丞及助敎必先拜之是也非
不答拜何者禮記云大夫禮相見貴賤不敵主人敬客
則先拜客客敬主人則先拜主人是謂致敬又曰非國
君無不答拜者鄭𤣥注曰禮尚往來又曰君于士不答
拜非其臣則答之鄭𤣥注曰不敢臣人之臣今僕射不
答拜是臣其百僚不亦重乎又按漢制八座及丞郎初
拜官並集都堂交禮僕射八座也本無不答之文伏以
左右僕射舊左右丞相也位次三公三公答拜而僕射受
之非也宜約三公上儀及開元禮而為儀注庶㡬等威
之序允歸至當之論太常卿崔邠博士衞中行馮宿等
並同所見於是修改舊儀送都省集衆官詳議七年二
月尚書左丞段平仲奏曰謹按開元禮應受册官初上
儀並合與卑官答拜又准令文僕射班品在三公之次
公上儀而嘗與卑僚答拜僕射上獨受侍郎中丞等拜
考之國典素無明文因循乖越切在釐革太常所定儀
制依據三公上儀其間或有増損事體深宜折衷酌為
永制可以施行應同所見各得連署太常禮院儀注及
兵部尚書王詔等三十三人叅議所見如前制可
十五年時以僕射上事儀注前後不定中丞李漢奏定
朝議未允中書門下奏請依元和七年已前儀注左右
僕射上日受諸司四品六品丞郎以下拜諌議大夫兼史
館修撰王彦威奏論曰臣謹按開元禮凡受册官並與
卑官答拜國朝官品令三師三公正一品尚書令正二
品並是册拜授官上日亦無安受朝官再拜之文僕射
班次三公又是尚書令副貳之職雖端揆之重有異百
僚然與羣臣比肩事主禮非其臣則答之又曰大夫之
臣不稽首非尊家臣以避君也即僕射上曰受常叅
官拜事頗非儀况元和七年七月已經奏議酌為定
制編在國章近年上儀有拜受之禮物論未安請依
元和七年敕為定時李程為左僕射宰執難于改革雖
不從其議論者稱之
太和三年四月中書舎人李啓奏伏奉敕旨冝令左右
常侍諫議大夫給事中中書舍人審同詳議僕射與御
史中丞以下街衢相遇儀式奏聞者謹按儀制令諸文
武官隔品卑者皆拜其准令致敬而非相統属者則不
拜致敬之式在途則歛馬側立又按舊儀僕射上日除
兩省供奉官外尚書省御史臺及諸司四品以下皆拜
於階下葢以端揆之重師長百僚雖在别司皆為統属
故用隔品拜禮非為無據臣續准元和七年二月七日
敕雖停拜禮每至上日臺官就僕射㕔事列班送上與
尚書省官不異則途遇致敬禮在不疑臣等又按令文属
官于街衢相遇隔品者致敬禮絶者下馬無迴避之文
雜令所言轉避以重貴者止謂迂直之間各申遜讓非
令藏匿惟車駕出入警蹕行人事闗嚴上不属臣下但
卑僚自後多就他途百姓無知亦皆相效道途迴避因
此成例就中臺官以職在彈紏人情畏奉他官相遇苟
務推崇始自私敬漸為公禮相循既久將謂合然籠街
専道止絶行旅奔避不及即以為罪徵異說于前古訪
近例于走卒國章明具不復檢尋遂于師長亦欲均禮
臣等自奉敕詳定累牒禮部及太常禮院御史臺檢詳
武徳以來禮令制敕各得牒報並無臺官於僕射合與
司官不同之文臣等詳議伏請自今以後御史中丞以
下與僕射相遇依令致敬斂馬立待僕射過僕射謝官
日大夫中丞與三院御史就幕次㕘見其觀象門外立
班既以後至為重大夫中丞列班後朝堂所由引僕射
就立𫝊呼賛導如大夫就列之儀僕射朝退出宣政門
朝堂所由賛引至幕次及興化門待與㕘從相見而退
御史大夫與僕射既隔品目合分道而行庶輕重得宜
典章不紊敕㫖僕射實百僚師長國初為宰相正國品
秩至崇儀制特異近或勲臣居任遂使故事不得卑列
上凌舊章僣上昨令㕘議頗為得中冝付有司永為定
制四年九月中書門下奏左右僕射伏准僕射上儀故
事自御史中丞吏部侍郎以下羅拜階下准元和七年
雜定儀注全無受拜之禮當時葢以僕射非其人所以
殺禮臣等以為祗合係官之輕重不合為人而升降受
中丞侍郎拜則似太重答郎官以下拜則似太輕臣等
商量今諸司四品以下官及御史臺六品以下并郎官
并望准故事餘依元和七年敕處分敕旨宜依其年十
一月中書門下奏左右僕射上請受四品六品丞郎以
下拜並望准元和七年以前儀注便令所司約此撰儀
注從之
會昌二年正月宰臣陳夷行崔珙等請改僕射上日受
京官四品官拜儀注臣等伏尋禮令並無僕射上日受
京四品官拜儀注近年禮變多𫝊舊例諸司四品官自
左右丞部侍郎御史中丞皆羅拜階下以為隔品致敬
按諸禮致敬是先拜後拜之儀非受拜之謂又准禮皇
太子初見上臺羣官即行致敬之禮羣官先拜後答拜
葢以尊無二上禮須避嫌僕射與四品官並朝班比肩
事主豈宜務修僣越獨示優崇况事有應變從權禮有
沿革損益受拜既無根據隨俗則亂憲章臣等嘗見故
吏部尚書鄭餘慶議僕射上日儀制不與隔品官抗禮
其時竇易直為御史中丞奏駁鄭餘慶所議及易直為
僕射貪榮近利忘棄前志羣情鄙之在列有拂衣而請
告者臣等過蒙寵異擢任師長不願失禮取誚于時臣
等又按禮記云大夫士非見國君無不答拜又曰君于
士不答拜今僕射不答拜是臣其百僚𫝊為故事何所
取法伏准開元元年改左右僕射為左右丞相位次三
公三公答拜而僕射受之固非宜也臣等上日伏請依
三公上儀垂為定制如䝉聴允望令所司約此撰儀注
從之
大中三年正月三日敕節文三公僕射不常除官每至
上時須有聚會宜令度支户部准開貢例勾當局席取
京兆府本色錢不得令府司差配百姓
　
　
　
　
　
　
　
　
　
　
　
　
　唐會要卷五十七
欽定四庫全書
　唐㑹要卷五十八
　　　　　　　　　　　　　宋　王溥　撰
　　尚書省諸司中
　　　左右丞
武徳元年因隋舊制不改至龍朔二年二月四日改為
左右肅機咸亨元年十二月二十三日復為左右丞舊
左丞正四品上右丞正四品下永昌元年三月二十四
日敕綸閣㑹府樞揆寔繁都省勾稽管轄輜重還依仍
舊之職未協惟新之政其文昌左右丞進為從三品階
其盧獻李景諶並宜三品依舊任如意元年八月十六
日復為四品至今從之
貞觀元年左僕射蕭瑀免官右僕射封徳彛卒太宗謂
尚書左丞戴胄曰尚書省天下綱維百司所稟若一事
有失必有其弊今無令僕係之於卿當稱所望也
二年魏徵為尚書右丞或有言徵阿黨親戚者上使御
史大夫温彦博按驗無狀彦博奏曰徵為人臣須存形
迹不能逺避嫌疑遂招此謗雖情在無私亦有可責上
令彦博讓徵且曰自今已後不得不存形迹他日徵入
奏曰臣聞君臣協契義同一體不存公道唯事形迹若
君臣上下同遵此路則邦之興喪或未可知上矍然改
容曰吾已悔之徵再拜曰願使臣為良臣勿使臣為忠
臣也上曰忠良豈有異乎徵曰良臣稷契咎陶是也忠
臣龍逢比干是也良臣使身獲美名君受嘉號子孫𫝊
世福祿無疆忠臣身受誅夷君陷大惡家國並喪空有
其名以此而言相去逺矣帝深納其言
其年侍御史張𤣥素奏慶州樂蟠縣令叱奴騭盗用官
食推逐並實上令决之中書舍人楊文瓘奏據律不合
死上曰食糧朕之所重若不加法恐犯者更多尚書右
丞魏徵對曰陛下設法與天下共之今若改張皆將法
外畏罪且後有重者又何以加之
其年太宗謂侍臣曰人皆以祖孝孫為知音今其所敎
聲曲多不諧音韻此由未至精妙人亦以許崇為良醫
今不識藥性尚書右丞魏徵對曰陛下生平不愛音聲
今忽為敎女樂差舛責孝孫臣恐天下怪愕上怒曰卿
是朕腹心應須進忠直何乃附下㒺上為孝孫分疏彦
博等拜謝徵與王珪進曰祖孝孫學問立身乃何如曰
明達陛下平生禮遇孝孫復何如曰明達今過聴一言
何便謂孝孫可疑明達不可信臣恐羣臣衆庶有以窺
陛下者上意乃解
三年正月放裴寂還郷表乞住京師乆不肻去上令問
稽留所由韋挺奏留一十九日長安縣令王文楷又不
准敕發遣令决杖三十尚書右丞魏徵諫曰裴寂所為
事合萬死但以陛下念其舊功不致于法惟解其官止
削半封今流人尚得装束假况寂放還郷宅古人有言
進人以禮退人以禮文楷識陛下恩寛見寂大臣不即
蹙迫論其此情未合得罪上曰放寂拜掃豈非禮耶乃
釋而不問焉
十年治書侍御史劉洎上書曰臣聞尚書萬㡬實為政
本伏尋此選受授誠難是以八座比於文昌二丞方於管轄
爰至曺郎上應列宿苟非稱職竊位興譏伏見比來尚
書省詔敕稽停文案壅滯臣雖庸劣請述其源貞觀之
初未有令僕於時省務繁雜倍多于今而左丞戴胄右
丞魏徵並曉達吏方質性平直事應殫舉無所迴避陛
下又假以恩慈自然率物百司匪懈抑此之由及杜正
倫續任右丞頗亦厲下比者綱維不舉並勲親在位不
能㫁决故事稽延案難理窮仍更盤下去無程限來
不責遲一經出手便涉年載天工人代焉可妄加至于
懿戚元勲宜優禮秩久妨賢路殊為不可將欲救兹交
弊且宜精簡尚書左右丞及左右郎中如並得人自然
綱維克舉亦當矯正趨競豈惟息其稽滯哉
二十年宇文節為尚書左丞明習法令以幹局見稱時
江夏王道宗以私事見託節奏之太宗大悦勞之曰朕
所以不置左右僕射者以卿在省耳
龍朔二年有宇文化及子訴理資䕃所司理之至于勾曹
右肅機楊昉未詳案状訴者自以道理已成無復疑滯
劾而逼昉昉謂曰未食食畢詳之訴者曰公云未食亦
知天下有累年羇旅訴者乎昉遽命案立判之曰父殺
隋主子訴䕃資生者永配逺方死者無冝使慰
儀鳳四年韋仁約除尚書左丞約奏曰陛下為官擇人
無其人則闕今不惜美錦令臣製之此陛下知臣之深
矣微臣盡命之日矣仁約遂整舉綱目畧無留事羣臣
肅然
元和八年六月裴佶為左丞時兵部尚書李巽兼鹽鐵
使將以使局置于本行經理已半會佶拜命堅執以為
不可遂令撤之巽恃恩而强時重佶之有守
十三年淄青鎮李師道平鎮州王承宗懼上章請割徳
棣二州自贖又令二子入侍憲宗選使臣宣諭以尚書
右丞崔從中選議者以承宗罪惡貫盈每多奸譎入朝
侍子必非血忱人頗憂之從次魏州節度使田𢎞正以
路由㓂境欲以五百騎衞之從辭之以童奴十數騎往
至鎮州于鞠塲宣敕三軍大集乃諭以順逆辭情慷慨
軍士無不感動承宗泣下禮貌甚㳟遂按徳棣户符節
而還
十五年三月呂元膺為左丞時度支使潘孟陽與太府
少卿王遂互相奏論孟陽除散騎常侍遂為鄧州刺史
皆假以美詞元膺封還詔書請明示枉直江西觀察使
裴堪奏䖍州刺史李將順贓狀朝廷不覆按遽貶將順
道州司户元膺曰亷使奏刺史罪不覆驗即謫去總堪
之詞足信而亦不可為天下法又封還詔書請發御史
按問宰臣不能奪
會昌二年十月左丞孫簡奏伏以班位等差本繫品秩
近者官兼臺省立位稍逺已是從權頗乖儀制况據敕
例理亦未通今據臺司重舉元和元年所奏敕常㕘官
兼大夫中丞者准檢校官在本品同類官之上自後諸
行侍郎兼大夫並在左右丞之上者仍前例左侍郎兼
大夫者至少唯京兆尹則往往帶此官當時講論非不
至當其京兆尹是從三品至今班位列在本品同類官
從三品卿監之上左太常宗正卿正三品之下其左丞
是正四品上户部侍郎是正四品下今戸部侍郎兼大
夫祗合在本品同類正四品下諸曺侍郎之上不合在
正四品丞郎之上與京兆尹在正三品卿監之下無異
又據右丞是正四品下吏部侍郎是正四品上今吏部
侍郎在右丞之下葢以右丞官居省轄職在糾繩吏部
侍郎品秩雖髙猶居其下推此言之則左丞品秩既髙
又居綱轄之地户部侍郎雖兼大夫豈得驟居其上今
據散官自將仕郎上至開府特進每品正從上下名級
各異則正從上下又不得謂之同品今又取其於理切
近者用以比方今京兆河南司録及諸州府録事㕘軍
皆操紀律糾正諸曹與尚書省左右丞紀綱六聯畧同
設使諸曺或有以功勞朝廷就加臺省官立位豈得便
在司録及録事㕘軍之上施于州部尚書為非宜况在
朝倫實為倒置且左丞官業至重得彈劾八座主省内
業令及宗廟祠祭之事御史糾劾不當得彈奏之豈可
不究是非輕為建置今臺司所奏但言成例曽不揣摩
事若循理雖無往例亦合遵行事若非宜雖有往例便
合改正今據元和元年臺司所奏敕户部侍郎兼大夫
班位合在兵部侍郎之上左右丞吏部侍郎之下若令
因循往例不議改正遣戸部侍郎兼大夫在左右丞之
上有紊典章實恐重違元敕謹具貞元以後敕旨如前
伏乞重賜㕘詳庶得盡理敕旨御史臺與都省各執所
見因此須為定制令兩省官詳議聞奏者
三年三月庫部郎中知制誥崔于等言文武常㕘官兼
御史大夫中丞班位奉敕縁御史臺省各執所見因此
須為定制冝令兩省官詳議聞奏者伏以御史大夫中
丞掌邦國憲法朝廷紀綱崇其班位以峻風望兼此官
者皆以所領務重特為寵異須敕諸行侍郎兼御史大
夫者並在左右丞之上相承不改行之已久况今使下
監察御史裏行朝謝時列在左右司郎中之上以此㕘
彼足可辨明况奉去年十月二十八日敕御史大夫進
為正三品中丞進為正四品即官望等差允為重任合
崇憲職式協朝章諸准前例諸行侍郎兼御史大夫中
丞者列于尚書左右丞之上敕旨班序相循已久故事
足可遵行昨者務廣詢謀理宜從衆依崔于等狀便為
定制
　　　左右司郎中
隋朝但稱左右司郎本朝加中字武徳元年八月裁省
貞觀二年正月十三日復置龍朔二年二月四日改為
左右丞務咸亨元年十二月二十日復為左右司郎中
開元十六年六月十六日敕郎中皆從省正門出入若
泥雨聴隨便門永泰二年四月二十六日詔自今已後
郎中與中州刺史員外郎褚璆等十人案牘稽滯(璆稽/四道)
(户部員外郎呂大一四道刑部員外郎崔廷玉二道兵/部員外郎李廷言刑部員外郎張悟倉部員外郎何鸞)
(祠部郎中孔立言刑部郎中楊孚虞部郎/中楊再思各一道虞部員外郎崔賞三道)且六官分事
四方取則尚書郎皆是上選須稱職司焉可尸禄悠悠曽
無㫁决昨者試令借問遂有稽逋動即經年是何道理
至如行判程限素標令式今日以後各宜懲革再若有
犯别當處分
　　　吏部尚書
武徳元年因隋舊制龍朔二年改為司列太常伯咸亨
元年復為吏部尚書光宅元年改為天官尚書神龍二
年復為吏部尚書天寶二載三月二十七日改為文部
尚書至徳二載十二月十五日復為吏部尚書皇朝因
隋舊吏部尚書掌銓六品七品選侍郎掌銓八品九品
選至景雲元年宋璟為吏部尚書始相通與侍郎分知
因為故事者也
　蘓氏駁曰貞觀二十二年二月民部侍郎盧承慶兼
　檢校兵部侍郎仍知五品選事承慶辭曰五品選事
　職在尚書臣今掌之便是越局太宗不許曰朕今信卿
　卿何不自信也由此言之即尚書兼知五品選事明矣
故事選授之制每嵗集于孟冬去王城五百里之内以
上旬千里之内以中旬千里之外以下旬尚書侍郎分
為三銓(尚書為尚書銓侍郎二/人分為東銓西銓也)故事注擬必先正其官
階團甲送門下
大厯十四年七月十九日敕流外出身人今後勿授刺
史縣令録事㕘軍諸軍諸使亦不得奏請仍委所由檢
勘雖恩制所授並不得與上同㑹缺不成赴集如須要
甄録者牒中書門下吏部改與别官
元和七年吏部尚書鄭餘慶請復置吏部考官三人吏
部侍郎楊於陵執奏以為不便乃詔考官韋顗等二人
只考及第科目人其餘吏部侍郎自定十五年十一月
有醫士崔環自淮南小將為黄州司馬敕至南省吏部
尚書鄭餘慶執奏封還以為諸散將無故受正員五品
官是開僥倖之路且無闕可供言或過理由是少忤時
宰改太子少傅
大中六年十一月吏部奏條流諸司流外入流令史等
請减下四百五十四員敕旨應属流外銓人所减員額
並宜依
　　　吏部侍郎
武徳初因隋舊制至七年二月省貞觀二年正月十日
復置龍朔二年改為司列少常伯咸亨元年改為吏部
侍郎光宅元年改為天官侍郎神龍二年復為吏部侍
郎天寶十一年三月二十七日改為文部侍郎至徳二
年十二月十五日復為吏部侍郎本一員總章二年四
月一日加一員以裴行儉為之本員為中銓新加員為
東銓永昌元年三月二十一日又加一員以李景諶為
之通前三員聖厯二年五月八日减一員乾元二年八
月二十日侍郎崔器以中銓闕承前多貶降遂奏改為
西銓仍轉㕔居之其侍郎事迹具在選部
　　　吏部郎中
武徳元年因隋舊號為選部郎三年加中字至五年六
月一日又改為吏部郎中七年廢侍郎加郎中秩正四
品上掌流内選事貞觀二年復置侍郎乃䧏依本秩亦
罷掌選事龍朔二年改為司列大夫已後並隨省改復
載初元年加一員以李元素為之通前三員聖厯二年
八月却减一員元和八年六月罷吏部郎中張惟素一
月俸料懲慢官也吏部素以郎中主印時房啓除桂管
觀察使其本道邸使潜賂印令使得印啟官誥飛逓送
之及上命中使賜啓官誥畏使者邀重賂乃戲曰先五
日得之矣中人紿請視之因懐歸以進既而令都省覆訊
罰郎中而杖令史
　　　吏部員外郎
官名改復與郎中同一員判廢置一員判南曺南曺起
于總章二年司列少常伯李敬𤣥奏置己前銓中自勘
責故事兩轉㕔至建中元年侍郎邵說奏各挾闕替南
曺郎王鋗已後遂不轉㕔貞元十一年閏八月一日侍
郎杜黄裳奏當司郎官判南曺廢置請准舊例轉㕔載
初元年加一員以周雉為之聖厯二年八月省開元十
二年四月十六日敕兵吏各専定兩人判南曺以陳希
烈吕豫為之尋却一人判貞元元年九月十六日又以
兩人判南曺以庫部員外郎崔銳比部員外郎劉執經
權判事畢日停至十一年閏八月二日又却以一員判
也
貞元十一年閏八月吏部奏當司郎官判南曺廢置准
舊例轉㕔敕旨依奏
長慶元年正月左武衞大將軍張克勤奏近准赦文許
五品官一子官恩今臣子幼請迴授外甥狀至中書下
吏部員外郎判廢置裴夷直執奏曰一子官恩在念功
貴于延賞若無己子許及宗男張克勤自有息男妄以
外甥奏請苟渉賣官實為亂法所請望宜不許仍永為
定例從之
　　　司封郎中
武徳元年因隋舊號為主爵郎中龍朔二年改為司封
大夫咸亨元年改為主爵郎中垂拱元年二月二日改
為司封郎中神龍元年九月五日改為主爵郎中開元
二十四年九月六日復故
　　　司封員外郎(與郎中改復同/)
開元十五年閏九月十一日敕王公以下子孫應承襲
者先申無子輒首正不在承襲之限
寶厯元年八月膳部員外郎王惇史上言中外官僚准
制封贈多請授祖父母臣謹詳古禮及國朝故事追贈
出于鴻恩非由臣下之求不繋子孫之便開元新詔唯
許宰相迴贈于祖葢以宰相位髙封贈崇極故㢠廻授近
日常僚率援此例夫推讓于祖在父則然改奪于朝於
子何忍伏望宣付宰相重依典法詳議從之
元和十二年十月司封奏文武官五品以上請准式叙
母妻邑號乖濫稍多或國叙軍功妄㕘勲籍或偶逢慶
澤冒引詔條今請應在城諸軍衞官未至將軍使在外
未至都知兵馬押衙都虞候縱有散官與敕文相當者
並不許叙封其流外官諸司諸吏職務并伎術官等跡
涉雜類並請不在封限從之
　　　司動郎中
隋為司勲郎武徳初加中字龍朔二年二月四日改為
司勲大夫咸亨元年復改為司勲郎中
　　　司勲員外郎
改復與郎中同貟外郎今一員長安二年閏四月十二
日文昌丞李嶠奏加一員以楊祗令為之永徽五年十
二月四日夜司勲大火甲厯並盡矣
天寶四年六月十三日敕准制及格式叙勲今復宜令
司勲員外郎二人除曺務之外每有勲甲團進後専知
磨勘所須主事令史任簡擇差定如有疎畧委本官奏
録
　　　考功郎中
隋為考功郎武徳初加中字龍朔二年改為司績大夫
咸亨元年復為考功郎中舊郎中知貢舉其外官考貞
觀以後每年定諸司長官一人判校京官即考功郎中
自判至貞元二年九月二十日停考使其考課付所司
准式授定遂令員外校外官考
貞元六年正月以司勲員外郎判考功趙宗儒復行貶
考之令自至徳以來考績之司事多失實常㕘官及諸
州刺史未嘗分其善惡悉以中上考褒之及是褒貶稍
明人知戒懼上善之遷宗儒考功郎中
其年六月三日考功奏准天寶七載六月敕内外官初
考無赴上日未考不具得替日便注破不在校限其月
又奏諸使下兼憲官及檢校郎官并諸色官職掌者並
仰本使每年具在使功課兼具考第申省
七年八月考功奏前時諸司官皆校功過定其考第自
至徳後一切悉申中上考今請覆其能否以定升䧏從
之自諫議大夫給事郎官有書中考者尚書左丞相趙
憬自言薦果州刺史韋正坐贓廢請降其考校使吏部
尚書劉滋以憬能知其過奏中上考
元和十四年十一月十二日考功奏外官應申考解先
無限約請自今以後限十一月十五日到省畢如違牒
本使罰本判官决本典
　　　考功員外郎
改復與郎中同貞觀以後知貢舉至開元二十四年三
月十二日以員外郎李昻為舉人李權所訟乃移貢舉
於禮部也
開元二十九年十一月十九日禮部侍郎韋陟奏准舊
例掌舉官親族皆于本司差郎官一人考試有及第者
尚書覆定然後附奏臣本司今闕尚書縱差郎官是臣
麾下事在嫌疑所宜釐革伏望天恩許臣移送禮部差
考功員外郎試揀侍郎覆定任自聞奏庶幾令浮議止
息敕㫖依
長慶元年五月貶考功員外郎李渤為處州刺史渤既
請書宰相等下考時人以宰輔曠官不上疏陳列而越
職釣奇非盡事君之道至是杜元穎等奏渤賣直沽名
動多狂躁遂出之
　　　户部尚書
武徳元年因隋為民部尚書貞觀二十三年六月二十
日改為户部尚書顯慶元年七月二十一日改為度支
尚書龍朔二年改為司元太常伯咸亨元年復為戸部
尚書光宅元年改為地官尚書神龍元年復為戸部尚
書
武徳元年十月二十九日民部尚書裴矩奏突厥殘暴
之處户請給絹一疋太宗謂曰朕于天下惟誠與信不
欲空有存恤之名而無其實但户大小各須存濟給物
雷同豈公之至也治書侍御史孫伏伽進曰裴矩受國
恩賞未聞陳議救恤百姓則欲苟釣虗名用心若此
豈當朝寄請鞫其罪太宗從之令計口為率貧戸賴
焉
開元六年五月四日敕諸州每年應輸庸調資課租及
諸色錢物等令尚書省本司豫印紙送部每年分為一
處每州作一簿預皆量留空紙有色數並于脚下具書
綱典姓名郎官印置如替代其簿遞相分付
二十四年敕以每年租稅雜支輕重不類令戸部修長
行㫖條五巻諸州刺史縣令替日並合令遞相交付省
司每年但據應支物數進畫班行附驛遞送其支配處
分並依㫖文為定
元和五年二月户部尚書李仁素准元和四年五月敕
釐革諸道州府應徵留使留州錢物色目并帶使州合
送省錢便充留州給用等據諸道申報除與敕文相當
外或稱土宜不同須重頒令起置者諸州府先配供軍
錢迴令送省帶使州府先配送省以便留供軍即供軍
見錢盡在帶使州府事頗偏併宜令于管内州據都徵
錢數逐貫均配其元不徵見錢州郡不在分配限如坊
郭户配見錢須多郷村戸配見錢須少即但都配定見
錢一州數任刺史於數内看百姓穩便處置其敕文不
加減者即准州數申為定額如于敕額見錢外輒擅配
一錢及納物不依送省中者刺史縣令録事㕘軍節級
科貶焉
　　　户部侍郎
改復名號與尚書同本員垂拱四年四月十一日加一
員以武攸寧為之
　蘓氏駁曰故事度支案郎中判入員外郎判出侍郎
　總統押案而已官銜不言専判度支至乾元二年十
　月第五琦改户部侍郎帶専判度支自後遂為故事
　至今不改若别官來判度支即云知度支事或云専
　判度支
貞元四年二月上以度支自有兩稅及鹽鐵𣙜酒錢物
以充經費遂令收除陌錢及闕官料并外官闕官職禄
及减員官諸料令户部侍郎竇㕘専掌以給文武官員
料錢及百司紙筆等用至今行之
元和六年四月户部奏請置巡官二人從之其年七月
户部請减使及判案郎官每月雜給錢從之
八月户部侍郎李程奏請諸州府闕官職田禄米及見
在任官抽一分職田所在收貯以備水旱從之
十二年十二月户部奏淮西以虺蜥攸居厯年貢賦不
入有司羞之今則化被齊人便為善地其申光蔡等州
今所貢鸂鶒綾金石斛等並同日到其諸道貢物舊例
於今月十五日已進納訖臣今便欲取申光蔡貢物以
元日陳于樂懸之南示中外禮畢請准式送納從之
十三年十月中書門下奏户部度支鹽鐵三司錢物皆
繫國用至于給納事合分明比來因循都不剖析嵗終
㑹計無以凖繩葢縁根本未有綱條所以名數易為盈
縮伏請起自今以後每年終各令具本司每年正月一
日至十二月三十日所入錢數及所用數分為兩狀入
來年二月内聞奏併牒中書門下其錢如用不盡須具
言用外餘若干見在如用盡及侵用來年錢并收闕並
須一一具言其鹽鐵使所收議利具一年都收數并已
支用及送到左藏庫入錢數其所欠宜具監院額縁某
事欠未送到户部出納亦約此為例條制既定庶絶隱
欺如可施行望為常典從之
寶厯二年正月户部侍郎崔元畧奏准賦役今内外六
品以下官及京司諸色職掌人合免課役請自今以後
應諸司見任官及准式合蠲免職掌人等並先于本司
陳牒責保待本司牒到然後給符其前資官即請于都
省陳狀准前勘責事若不實准詐偽律論其孝子順孫
義夫節婦及割股奉親比來州府免課役不由所司今
後請應有此色敕下後亦須牒當司如不承户部文符
其課役不在免限從之
開成元年湖南觀察使盧周仁進羡餘錢十萬貫户部
侍郎歸融奏曰天下一家何非君土中外財賦皆陛下
府庫也周仁輒陳小利妄說異端言南方火災恐成灰
燼進于京國如循私恩臣恐天下倣傚以羨餘為名刻
剥生人其所進錢請還湖南代貧下租稅
三年四月敕戸部侍郎兩員自今已後先授上者宜令
便判錢穀如帶度支事及判鹽鐵度支兼中丞翰林學
士即不在此限仍為永例
五年三月户部侍郎崔蠡奏天下州府應合管係户部
諸色斛斗自今以後刺史觀察使除授到任交割後並
須分析聞奏敕旨宜依
大中二年十一月兵部侍郎判户部魏秩奏下州應管
當司諸色錢物斛斗等前件錢物斛斗散在天下州府
縁當司無巡院覺察多被官吏専擅破除嵗久之後即
推在所腹内徒煩勘詰終無可徵今後諸州府錢物斛
斗文案委司録事㕘軍専判仍與長吏通判每至交替
各具申奏並無懸欠至考滿日遞相交割請准常平義
倉斛斗例與减選仍每月量支紙筆錢若盗使官錢及
將借貸與人並請准元敕以贜論加徵收欠折及違限
省條並請量加懲殿如缺司録即請令選諸强正官員
専知毋得令假攝官權判從之
開成四年六月河南江淮等道分巡院荆襄江西道分
巡院並宜敕停
　
　
　
　
　
　
　
　
　
　
　
　
　
　
　
　唐㑹要卷二十八
欽定四庫全書
　唐㑹要卷五十九
　　　　　　　　　　　　　宋　王溥　撰
　　尚書省諸司下
　　　度支使
乾元元年第五琦除度支郎中河南五道度支使二年
十二月吕諲除兵部侍郎同中書門下平章事充勾當
度支使上元元年五月除劉晏户部侍郎勾當度支使
元年建子日元載除户部侍郎勾當度支使貞元二年
二月韓滉加度支使五年二月竇參中書門下平章事
度支使八年三月停
建中元年五月十七日度支奏諸色錢物及鹽井利等
伏縁財賦新有釐革支計闕供在臣職司夙夜憂負今
後望指揮諸州若不承度支文牒輒有借使及擅租賃
迴換本州府録事參軍本縣令専知官並請同入已枉
法贓科罪庶物無蔽隱事有條流其應合徵收諸色錢
物所由官有違程限致闕軍需請停給禄料勅㫖依奏
其年八月宰臣楊炎奏曰夫財賦邦國之大本生人之
喉命天下治亂輕重皆由焉是以前代歴選重臣主之
猶懼不集往往覆敗大計一失則天下揺矣先朝權制
中臣領其職以五尺宦豎操邦國之本豐儉盈虚雖大
臣不得知無以計天下利害臣愚待罪宰輔陛下至徳
惟人是恤㕘校蠧弊無斯之甚請出之以歸有司然後
可以議政上然之詔今後財賦皆歸左藏庫一用舊式
每嵗量進二三十萬入太盈而度支先以全數聞奏初
國家舊制天下財賦皆納于左庫藏而太府四時以聞
尚書比部覆其出入上下相轄無甚欺誤及第五琦為
度支鹽鐵使時京師多豪將求取無節琦不能禁乃悉
以租賦進入太盈内庫以中人主之意天子以取給為
便故不復出是以天下公賦為人君私積有司不得窺
其多少國用不能計其贏縮迨二十年中官以冗名持
簿書領其事者三百人皆奉給其間連結根固不可動
及炎作相片言復之中外稱美焉
貞元初度支杜佑讓錢穀之務引李巽自代先是度支
以制用惜費漸權百司之職廣置吏員繁而難理佑始
奏營繕歸之將作木炭歸之司農染練歸之少府綱條
頗整公議多之　二年十二月度支奏請於京城及畿
縣行𣙜酒法每予𣙜一百五十文其酒户並蠲免雜役
從之
永貞元年八月度支使奏當司别貯庫往年裴延齡領
使務始奏置之只將正庫物減充别貯唯是虚言更無
實益又創置官典守人等不免加彼料糧伏請併入正
庫庶事且費省從之
長慶二年三月以鴻臚卿判度支張平叔為户部侍郎
依前判度支時幽鎮行營諸軍已出境仰給度支者十
五餘萬人魏博滄景之師皆壓賊境而壘亦藉兵數徵
計司所給自河北置供軍院其布帛衣賜往往不至供
軍院遽為諸軍强奪懸師前鬭者反無支給其饋餉主
吏由此得罪者前後相次平叔知國用空乏遂以邪計
得司邦賦至是又寵之地卿然竟無術以救其闕驟塵
顯級人皆罪之尋又上言度支所管𣙜鹽舊法為弊年
深臣令官中自糶鹽法可以富國强兵勸農積貨疏其
利害十八件詔下其奏令公卿議之中書舍人韋處厚
抗論不可以平叔條制不周經畫未盡以為利者反害
以為簡者至煩乃即其條目隨以設難事多不載末云
臣竊以古人云利不百不變法功不十不易器改更之
事自古所難臣於平叔無讎所陳者非挾情所議者歸
利害唯聖主獨㫁歸于至公然强人之所不能事必不
立禁人之所必犯法必不行臣嘗為開州刺史當時被
鹽監吏人横擾官政亦欲鹽歸州縣總領其權常試研
求事有不可葢設法施行須徇風俗或東州便即西州
害欲南州易即北州難且據山南一道明之興元巡管
不用見錢山谷貧人隨土交易布帛既少食物隨時市
鹽者或一斤麻或一兩絲或蠟或漆或魚或雞瑣細叢
雜皆因所便今逼之布帛則俗且不堪其弊官中貨之
以易絹勞而無功伏惟聖慮裁擇時平叔輕巧恃恩自
謂言無不允及處厚駁奏上覽之稱善令示平叔詞屈
其法遂罷
元和十四年六月判度支皇甫鏄奏諸道州府監院每
年送上都兩稅𣙜酒鹽吏料支米價等縀疋價估定數
從之給事崔直抗論以為用兵嵗久百姓凋弊往者雖
估逾其實不可復追疏奏不從
會昌六年十一月刑部尚書判度支崔元式奏諸道所
出縀疋綾絹紗等宜禁㫁其舊織並不得行使仍令所
在官中收納如更織造買賣同罪
咸通八年十月户部判度支崔彦昭奏當司應收管江
淮諸道州府今年已前兩𣙜酒諸色屬省錢准舊例逐
年商人投收便換自南蠻用兵以來置供軍使當司在
諸州府塲院有商人便換齎省司便換文牒至本州府
請領皆被州府稱准供軍使指揮占留以此商人疑惑
乃致當司支用不充乞下諸道州府塲監依限送納及
給還商人不得託示占留從之
　　　别官判度支
開元二十二年九月蕭炅除太府少卿知度支事二十
三年八月李元祐除太府少卿知度支事天寶七載楊
釗除給事中兼御史中丞權判度支貞元八年三月户
部尚書班宏専判度支其年七月司農少卿裴延齡加
權判度支十二年三月改為户部尚書判度支其年九
月蘓弁除度支郎中兼御史中丞副知度支貞元已前
他官來判者甚衆自後多以尚書侍郎主之别官兼者
稀矣故事度支按郎中判入員外判出侍郎總統押案
而已官行不言専判度支開元以後時事多故遂有他
官來判者或尚書侍郎専判乃曰度支使或曰判度支
或曰知度支事或曰勾當度支使雖名稱不同其事一
也建中初欲使天下錢穀皆歸金部倉部終亦不行
　　　户部郎中
隋為民部郎中貞觀改户部郎中自後改復名號與侍
郎同天寶八載郎中張𫝊濟廢帳房為户部員外郎㕔
次北為户部郎中㕔皆至宏麗又於省街東奏取都水
監地以諸州籍帳錢造考常制度又過於省中移都水
監於省西北割右武衞園地置之乾元以後毁拆並盡
今為户部園
　　　户部員外郎(改復並與郎中冃/)
開元四年五月二十九日敕蠲符每年令當州取𦂳厚
紙背上皆書某州某年及紙次第長官勾當同署印記
京兆河南六百張上州四百張中州三百張下州二百
張南安道桂廣容等五府准下州數管内州同蠲此紙
不别書題州名並赴朝集使送戸部本判官掌納依次
用之
二十九年七月十七日每鄉置鄉望天下諸州上縣不
得過二十人中縣不得過十五人下縣不得過十人其
長年萬年每縣以五十人為限太原上黨晉陽三縣各
以三十人為限並取耆年宿望諳識事宜灼然有景行
者充
天寶十二載七月十三日勅諸郡父老宜改為耆夀會
昌元年二月中書門下奏伏以南省六曺皆有職分若
各守官業即不因循比來户部度支兩司尚書侍郎多
奏請諸行郎官判錢穀文案遂令本司郎吏束手閒居
至於㕔事皆為他官所處臣等商量請自今已後其度
支户部錢穀文案望悉令本行郎官分判不在更請行
郎官限仍委尚書侍郎同諸司例自於行内選擇差判
不必更一一聞奏其户部行郎官仍望委中書門下皆
選擇與公務相當除授如本行員數欠少任于諸行稍
閒司中選其才識資序相當者奏請専授所冀蒞事有
常分官無曠庶或可久以革從權勅旨依奏
　　　度支郎中
隋為度支郎武徳初加中字龍朔二年改為司度大夫
咸亨元年復為度支郎中
　　　度支員外郎(改復與郎中同/)
開元二十四年三月六月户部尚書同中書門下三品
李林甫奏租庸丁防和糴雜支春綵稅户稅草諸色旨
符承前每年一造據州府及諸司計紙當五十餘萬張
仍差百司抄寫事甚勞煩條目既多詳檢難徧縁無定
凖支稅不恒因此涉情兼長奸偽臣今與採訪使朝集
使商量有不穩便於人非當土所出者隨事沿革務從
允便即望人知定凖政必有恒編成五巻以為常行㫖
符省司每年但據應支物數進書領行每州不過一兩
紙仍附驛送勅㫖依
開元十二年九月以倉庫郎中判度支案蘓弁授度支
郎中副知度支事仍命立于正郎之首有副知之號自
弁始也
元和三年十月度支使鄭元奏當司判案郎官先有六
員今請用四員為定從之四年十一月加度支判案郎
官一員
長慶三年十二月度支奏主客員外郎判度支案白行
簡當司判案郎官刑部郎中韋詞近差使西京勾當和
糴遂請白行簡判案今韋詞却囘其白行簡合歸本司
伏以判案郎官比有六人近或止四員伏請更置郎官
一員判案留白行簡充敕旨依奏
　　　金部郎中
隋為金部郎武徳三年加中字龍朔二年改為司珍大
夫咸亨元年復舊天寶十一年三月七日改為司金郎
中至徳二年十二月十五日復舊
　　　金部貟外郎(改復與郎中同/)
　　　倉部郎中
隋為倉部郎武徳三年加中字龍朔二年改為司庾大
夫咸亨元年復舊天寶十一載三月七日改為司儲郎
中至徳二載十二月十五日復舊
　　　倉部員外郎(改復與郎中同/)
天寶三載七月二十三日金倉令史不許轉選及充使典
建中二年正月詔天下錢穀皆歸金部倉部中書門下
簡兩司郎官准格式條理
　　　鑄錢使
開元二十五年二月監察御史羅文信充諸道鑄錢使
天寶三載九月楊慎矜除御史中丞充鑄錢使六載十
一月度支郎中楊釗充諸道鑄錢使上元元年五月劉
晏除户部侍郎充勾當鑄錢使其年五月二十五日殿
中監李輔國加京畿鑄錢使寶應元年六月二十八日
劉晏又除户部侍郎充勾當鑄錢使廣徳二年正月第
五琦除户部侍郎充諸道鑄錢使其年六月三日禮部
尚書除兼御史大夫充江南西道勾當鑄錢使永泰元
年正月十三日劉晏充東都淮南浙東西湖南山南東
道鑄錢使第五琦充京圻關内河東劍南山南西道鑄
錢使大厯四年三月劉晏除吏部尚書充東都河南淮
南山南東道鑄錢使五年三月二十六日停
　　　延資庫使
㑹昌五年九月敕置備邉庫收納度支户部鹽鐵三司
錢物至大中三年十月敕改延資庫初以度支郎中判
至四年八月勅以宰相判右僕射平章事白敏中崔鉉
相繼判其錢三司率送初年户部每年二十萬貫疋度
支鹽鐵每年三十萬貫疋次年以軍用足三分減其一
諸道進奉助軍錢物則收納焉
咸通五年七月延資庫使夏侯孜奏鹽鐵户部先積欠
當使咸通四年已前延資錢絹三百六十九萬餘貫疋
從大中十二年至咸通四年九月已前除納收外欠一
百五十萬五千七百一十四貫疋當使録户部積欠數
多先具奏請於諸道州府塲監院合納户部所收八十
文除陌錢内應割十五文属當使自收管敕命雖行所
送稽緩今得户部牒稱所收管除陌錢除錢絹外更有
諸雜物貨延資庫稱收不便請起今年令納延資庫錢
物一時便足其已前積欠候物力稍充積漸填塞其所
割十五文錢即當司仍舊收管又縁累嵗已來嶺南用
兵多支户部錢物當使不欲堅論舊欠請依户部商量
合納今年額色錢絹須足明年即依舊制三月九日兩
限送納畢其已前積欠仍令户部自立項納期限者敇
旨依之
八年九月延資庫使曹確奏户部每年合送當使三月
九日兩限絹二十一萬四千一百疋錢五萬貫自大中
八年已後至咸通四年積欠一百五十萬五千七百餘
貫疋前使杜悰申奏起請咸通二年正月以後於諸道
州府場監院合送户部八十文除陌錢内割十五文當
使收管以填積欠續據户部牒稱州除陌錢有折色零
碎請起咸通五年所合送延資庫錢絹逐年兩限須足
其除陌十五文當司仍舊收管前使夏侯孜具事由申
奏且請依户部論請期限其咸通五年錢絹户部已送
納自六年至八年其錢絹依前不全送又積欠三十六
萬五百七貫文者伏以所置延資庫初以備邉為名至
大中三年始改今號若財貨不充則名額虚設當置之
時所令三司逐分減送當使收管元敕只有錢數但令
本司減割送庫不定目色以此因循漸隳舊制年月既
久積欠轉多既無計以徵收乃指色以取濟稍待備邉
名號得遵元敕指揮乃割户部除陌八十文内十五文
收管及户部請逐年送庫須且稟從今既積欠又多終
慮不及期限臣今酌量請諸道州府塲監院合送户部
錢絹内分配今勒留不合送延資庫數目令本處别為
綱運與户部直納延資庫則户部免有逋懸不至累年
積欠從之
　　　出納使
開元二十六年九月侍御史楊眘充太府出納使天寶
二年六月殿中侍御史張瑄充太府出納使四載八月
殿中侍御史楊釗充司農出納錢物使六載三月楊眘
改户部侍郎充兩京合嘉倉出納使其載楊釗替充兩京
合嘉倉出納使乾元元年度支郎中第五琦充兩京司
農太府出納使
　　　禮部尚書
龍朔二年改為司禮太常伯咸亨元年復舊光宅元年
改為春官尚書神龍元年復為禮部尚書
太和七年八月敕每年試帖經官以國子監學官充禮
部不得别更奏請其𢎞文崇文兩館生齋郎並依令試
經仍差都省郎官兩人覆試
　　　禮部侍郎(改復與尚書同/)
開元十二年三月十二日以考功貟外郎李昂為舉人
所訟乃下詔曰每嵗舉人頃年以來惟考功郎所職位
輕務重名實不倫欲盡委長官又銓選委積但六官之
列體國是問况宗伯掌禮冝主賓薦自今以後每年諸
色舉人及齋郎等簡試並于禮部集既衆務煩雜仍委
侍郎専知
貞元十五年十月髙郢為禮部侍郎時應進士多務朋
遊以取聲名唯務謙柔罕理其業郢性専介尤疾其風
既領職拒絶請託雖同列通熟無敢言者志在經義専
考試凡三嵗掌貢士進幽獨抑聲名浮濫之風一變
元和九年二月韋貫之為禮部侍郎選士皆抑浮華先
行實由是趨競息焉
　　　禮部郎中
隋號儀曹郎武徳初因隋舊號不改三年二月改為禮
部郎中龍朔二年改為司禮大夫咸亨三年復為禮部
郎中光宅元年改為春官郎中神龍元年復為禮部郎
中
　　　禮部員外郎(改復與郎中同/)
貞元十二年二月授許孟容禮部貟外郎有公主之子
請補兩館生孟容舉令式不許主訴于上命中使問狀
孟容執奏竟不可奪遷本曹郎中元和二年少府監金
忠義以機巧進請䕃其子為兩館生禮部員外郎韋貫
之上疏論奏曰工商之子不當仕忠義以藝通權倖不
冝汚辱朝廷竟罷去之
　　　太廟齋郎
開元二十四年三月十二日敕齋郎簡試並於禮部集
至二十五年正月七日敕諸陵廟並宜隷宗正寺其齋
郎命司封補奏至天寶十二載五月十一日陵廟依舊
隷太常寺齋郎遂属禮部至大厯二年八月二十五日
敕陵廟宜令宗正寺檢校其齋郎司封又收補聞奏至
貞元三年九月二十六日禮部尚書蕭昕奏太廟齋郎
准式禮部補大厯三年後被司封官稱管陵廟便補奏
齋郎亦無格敕文准建中元年正月五日制每事並歸
有司其前件齋郎合于禮部補奏敕㫖依付所司准格
式處分至今禮部員外郎補
貞元十二年十月朝廷欲以太學生令於郊廟攝事將
去齋郎以從省便太常博士裴堪因奏議曰嚴奉宗廟
時享月祭帝王展孝之重典也故致齋清宮設郎執事
使夫習肄䖍恪肅恭神人内盡其敬也太學置生徒服
勤儒業宏闡敎化發明徳義用嚴師以訓之懸美禄以
待之限其課第考其否臧外奬其學也夫如是齋郎官
員焉可廢也太學生徒焉可亂也若慮不素潔則無以
觀其敬矣志不宿著則無以成其業矣故提其名而目
之表其從事也績其勤而禄之使其服志也罷齋郎則
失重祭之義用學生則撓敬業之道將何以見促數之
節肅敬之容强立之成待問之奥知必不能至矣况國
家有典崇儒有制豈以齋郎凟易是病而思去之學生
冗惰無取而思役之誠宜名分有殊課第自别使俎豆
有楚冶弓知訓供職有賞勤之利敦學得樂羣之至禮
舉舊典人知向方庶乎簡牘無能代之煩監寺絶往來
之弊矣將敦要本在别司存俾不相㕘庶合事體從之
元和六年十一月禮部奏准今年九月吏部所奏敕應
補太廟齋郎用䕃官並五品已上子六品常㕘官子補
者今詳節文所用五品六品蔭者惟許子並不該孫又
節文其應補太廟齋郎郊社齋郎孫用祖蔭子用父蔭
即孫之與子並許收補恐前後文字有所差錯今格限
已及須守敕文其孫用祖五品以上䕃者恐須准舊例
收補敕旨冝令准格收補
寶厯元年九月禮部奏准今年四月制當司合釐革條
流兩館生齋郎資蔭年限等據舊敕應補兩館生所用
蔭第皆門地清蕐勲賢胄𦙍近者時有源流或屬全疎
罔冒門資變易昭穆今請如有此色自本司磨勘得實
坐其家長所用䕃告身用本司印印官押署更不在行
用之限保官具事由申上中書門下請諸司官典撿報
不實並請准法科處分其太廟郊社齋郎亦並准此處
分若用䕃曽經流貶未復本資或便身亡不曽申雪即
用舊蔭竊恐非宜請更駁放其太廟齋郎亦准此處分
伏縁兩館生員闕不多請補者衆今請一家不得用兩
䕃許隔二年收補每用䕃補人請明置簿厯具注所補
人年名日月用本司印郎官押署至補人數足後給其
告身不在用限太廟齋郎准開元六年九月敕取五品
已上子孫六品清資常㕘官子補充郊社齋郎用祖䕃
官階並須五品以上用父䕃須六品以上常㕘官及兩
府司録判司詹事府丞大理司直并有五品階者所補
齋郎皆用互保其保請以六品已上清資官充其一家
不得周年保兩人仍不得頻年用䕃並請准兩館生例
處分敕旨依奏
　　　祠部郎中
隋為祠部郎武徳三年加中字龍朔二年改為司禋大
夫咸亨元年復為祠部郎中
　　　祠部員外郎(改復與郎中同/)
延載元年五月十一日敕天下僧尼道士隷祠部不須
属司省開元十年正月二十三日敕祠部天下寺觀田
宜准法據僧尼道士合給數外一切管收給貧下欠田
丁其寺觀常住田聴以僧尼道士女冠退田充一百人
以上不得過十頃五十人已上不得過七頃五十人以
下不得過五頃
二十五年正月七日道士女道士割隷宗正寺僧尼令
祠部檢校
　　　膳部郎中
隋為膳部郎武徳三年加中字龍朔二年改為司膳大
夫咸亨元年復為膳部郎中
　　　膳部員外郎(改復與郎中冃/)
　　　主客郎中
隋為司蕃郎皇朝為主客郎中龍朔二年改為司蕃大
夫咸亨元年復為主客郎中
　　　主客員外郎(改復與郎中同/)
景龍二年九月三日敕應差敕册立諸國使並須選擇
漢官不得差蕃官去
　　　祠祭使
天寶六載十一月度支郎中楊釗充祠祭使至徳三載
五月二十四日中書侍郎王璵兼知祠祭使
　　　兵部尚書
龍朔二年改為司戎太常伯咸亨元年復為兵部尚書
光宅元年改為夏官尚書神龍元年復為兵部尚書天
寶十一載二月二十八日改為武部尚書至徳二年二
月五日復為兵部尚書
舊制凡武舉每歲孟冬亦與計偕有二科一曰平射(試/射)
(長垜三十發不/出第三院為第)二曰武舉(其試有七一射長垜二騎射/三馬槍四歩射草人五材貎)
(六言語七舉重翹闗其勲官五品以上并三衛執仗乘/若品子年考已滿者並放選勲官六品以下并應宿衛)
(人及品子五考以上者並授/散官餘並帖仗然後授散官)
開元十七年正月二十日敕兵部兩銓令史各與一第
一人簿帳共與一人並准吏部銓史第一人官員注擬
十九年四月二十六日敕兵部選人請武選者宜取强
壯身材六尺以上籍年四十以下堪統領者其吏部選
人請文選者宜取材堪理人工于書判並無負犯十二
日内定品奏聞一送以後並不在却闗之限
廣明元年正月敕入仕之門兵部最濫全無根本頗壞
紀綱近者武官多轉入文官依資除授冝懲僭倖以辨
品流今後武官不得輒入文官選改内司不在此限
　　　兵部侍郎(改復與尚書同/)
總章二年四月二日加一員以李處繹為之長夀二年
正月二十四日又加一員以侯知一為之通前三員長
安四年十二月三日減一員
長安二年正月十七日敕天下諸州宜敎武藝每年准
明經進士貢舉例送開元二十六年十一月十四日敕
所設武舉以求材實仕進之漸期為根本取舍之間尤
宜審慎比來所試但委郎官品位既卑焉稱其事自今
已後試武舉人等宜令侍郎専知
天寶元年十月十三日敕自今已後應試選舉人長垜
宜以十隻箭為限並入第一院與兩單上八隻入第一
院兩隻入第二院與一單上次上十隻不出第三院與
單上十隻不出苐四院與次上餘依恒式
三載閏二月八日敕習武入官已經精簡隨畨更試事
頗為煩其武官自今已後因畨試及過中門下宜停
建中元年四月十七日敕兵部闕送吏部武官自今已
後宜停
貞元十四年九月敕鄉貢武舉并應百隻箭人等今年
宜權停時諌議大夫田敦因䝉召對奏言兵部武舉每
年常數百人挾持弓矢出入皇城間恐非所宜上聞而
矍然故命停之其實武舉毎歲不過數十人時議惡敦
虚辭輒亂舊章以圖稱旨自是訖于貞元更不復
元和三年五月兵部奏伏准貞元十四年九月敕郷貢
舉人權停者伏以取士之方文武並用舉選之制國朝
舊章叅調者既積資勞入仕者必先貢舉自經停廢今
已十年别趨倖門漸絶根本典彞具在可舉而行其鄉
貢舉恐須准武選處置敕旨依奏
六年八月中書門下奏得兵部侍郎許孟容等狀當司
准六月二日减省官員及釐革三衞等應管京官及外
官共三千三百二十九員京官七百六員武官員數不
多俸錢比文官較少又任中書門下兩省御史臺左右
神䇿及諸軍諸使挾勅驅使員闕至少難議停省並請
仍舊外官二十六萬二十三員所管諸府自折衝以下
總無料錢例多闕乏空有府額其鎮戍官等或有任者
不過數員縱使停減並無損益伏請存舊例六畨三衞
都四千九百六十三人縱使分畨當上配役處多移牒
勘㑹須得詳請續商量聞奏勅旨依奏十年六月盜殺
宰相武元衡并傷議臣裴度時淮夷逆命凶威方熾王
師問罪未有成功言事者繼上章䟽請罷及盗賊竊發
人情愈惑兵部侍郎許孟容詣中書流涕而言曰昔漢
廷有一汲黯耳奸臣尚為寢謀今主上英聖朝廷未有
過失而狂賊敢爾無狀寧謂國有人乎然轉禍為福此
其時也莫若上聞起裴中丞為相令主兵柄大索賊黨
窮其奸源後數日度果為相而下詔行誅時謂孟容議
論有大臣風采
太和五年三月兵部奏准四年五月起請節文伏以三
衞出入禁署子弟期于恪恭近日頑弊皆非正身諸司
公言納資訪聞亦不顧召士庶假蔭混雜縉紳此隙一
開奸濫紛入其資三衛並請停廢勅旨宜依其他釐革
三衞事條至多故不具載
大中五年十月中書門下兩省奏應赴兵部武選門官
驅使官等今年新格令守選二年得驅使官盧華等狀
稱各在省驅使實縁長官辛苦事力不濟所以假此武
官若廢舊格貧寒不逮即須漸請停解公事交見廢闕
勅旨兩省御史臺人吏前例不選數許赴集宜令依舊
例放選
　　　兵部郎中
隋為兵部郎武徳三年加中字龍朔二年改為司戎大
夫咸亨元年復為兵部郎中
　　　員外郎(改復與郎中同/)
本兩員大定元年更加一員以趙履温為之
　　　職方郎中
隋為職方郎武徳初加中字龍朔二年改為司城大夫
咸亨元年復為職方郎中
　　　員外郎(改復與郎中同/)
建中元年十一月二十九日請州圖每三年一送職方
今改至五年一造送如州縣有創造及山河改移即不
在五年之限後復故
　　　駕部郎中
隋為駕部郎武徳初加中字龍朔中改司輿大夫咸亨
元年復為駕部郎中
　　　員外郎(改復與郎中同/)
　　　庫部郎中
隋為庫部郎武徳初加中字龍朔中改為司庫大夫咸
亨元年復為庫部郎中
　　　員外郎(改復與郎中同/)
開元十八年十月四日勅衙内甲仗經行從者三年一
換不經行從者四年一換非理欠損者勒陪
　　　刑部尚書
龍朔二年改為司刑太常伯咸亨元年復為刑部尚書
光宅元年改為秋官尚書神龍元年復為刑部尚書天
寳十一載改為憲部尚書至徳二載復為刑部尚書
　　　刑部侍郎(改復與尚書同/)
垂拱四年四月十一日加一員以魏尚徳為之長安四
年十二月減一員
元和十年以御史中丞裴度兼刑部侍郎時度宣慰淮
西廻所言軍機多合上旨故以兼官寵之自徴兵討淮
西凡十餘鎮之兵皆環于申蔡未立戰功裴度使還且
令與諸朝賢詳議行人奏曰臣觀諸將唯李光顔見義
能勇必能立功果首敗賊于時曲上尤賞之
寳厯元年四月宣中書以諌議大夫劉栖楚為刑部侍
郎丞郎宣授自栖楚始也
　　　刑部郎中
隋為憲部郎唐因之武徳三年改刑部加中字龍朔二
年改為司刑大夫咸亨元年復為刑部郎中
　　　員外郎(改復與郎中同/)
元和十年五月信州刺史姚冀舉奏員外司馬盧南史
贓犯鞫按南史准例配得直典一人每月請紙錢一千
文南史以官閒冗無職事放典令歸納其紙筆直前後
五年計贓六十萬貫又云南史私買鉛燒黄丹是日令
監察御史鄭楚相刑部員外郎裴澥大理寺評事陳正
誼充三司同往覆按之將行並召於延英上謂曰卿等
必須詳審推按無令漏罪銜寃三人將退澥獨留奏曰
臣仔細詳覽姚冀奏狀只如所按南史取直典紙筆計
贓六十餘萬貫文雖公法有違既非巨蠧或可矜恕上
曰此事亦應甚有但未知燒鉛事如何澥曰燒鉛為黄
丹格令不禁姚冀所奏准天寶十三載勅鉛銅錫並不
許私家買賣貨易盖防私鑄錢本文亦不言不許黄丹
然南史違勅買鉛不得無罪伏以陛下自登寳位及天
寳大厯以來未曽降三司使至江南今忽縁此小事差
三司使損耗州縣亦恐逺方聞之各懐憂懼臣聞開元
中張九齡為五嶺按察使有録事參軍告其非法朝廷
唯令大理評事往按近大厯中鄂岳觀察使呉仲儒與
轉運使判官劉長卿紛競仲儒奏長卿犯贓二十萬貫
時監察御史留丕就推今所奏姚冀事既無多臣若堪
任此行即請獨往恐不要令三司盡行上曰卿言是也
可召楚相等兩人來及入並賜坐上謂曰朕懵于理道
處事未精適裴澥所奏深協事宜亦不用三人總去著
一人往按問即得卿可宣付宰臣
太和五年四月敕鹽鐵判官守尚書刑部郎中李石宜
守本官自今已後刑部郎中諸司諸使更不得奏請充職
　　　都官郎中
隋為都官郎置二人皇朝因之置一人武徳三年加中
字龍朔二年改為司僕大夫咸亨元年復為都官郎中
　　　都官員外郎(改復與郎中同/)
　　　比部郎中
隋為比部郎唐因之武徳三年加中字龍朔二年改為
司計大夫咸亨元年復為比部郎中
　　　比部員外郎(改復與郎中同/)
建中元年四月比部狀稱天下諸州及軍府赴勾帳等
格每年諸色勾徵令所由長官録事㕘軍本判官據案狀
子細勾會其一年勾獲數及勾當名品申比部一千里
已下正月到二千里已下二月到餘盡三月到盡省司
撿勘續下州知都至六月内結數闗度支便入其年支
用旨下之後限當年十二月三日内納足者諸軍支使
亦准此又准大厯十二年六月十五日敕諸州府請委
當道觀察判官一人每年専按覆訖准限比部者自去
年以來諸州多有不到今請其不到州府委黜陟使同
觀察使計㑹勾當發遣申省庶皆齊一法得必行敕旨
依奏
貞元八年閏十二月十七日尚書右丞盧邁奏伏詳比
部所勾諸州不更勾諸縣唯京兆府河南府既勾府并
勾縣伏以縣司文案既己申府府縣并勾事恐重煩其
京兆府河南府請同諸州不勾縣案敕旨依奏
十一年正月制令比部復舊敕勾京兆留府税租
長慶元年六月比部奏准制諸道年終勾帳宜依承前
敕例如聞近日刺史留州數内妄有減削非理破使者
委觀察使風聞按舉必重加科貶以誡刻減者其諸州
府仍請各委録事㕘軍每年據留州定額錢物數破使
去處及支使外餘剩見在錢物各具色目分明造帳依
格眼申比部准常限每限五月三十日都給奏旨下之
後更送户部若違限及隱漏不申録事㕘軍及本判官
並牒吏部科罪敕旨宜從
太和四年九月比部奏准太和三年十一月十八日赦
文天下州府兩稅占留支用有定額其殘欠羡餘錢物
並合明立條件散下諸州府者伏以徳澤𢎞深優裕羣
國申明舊敕曉示新規使其政有凖繩法無差繆實天
下幸甚又諸州應有城郭及公𪠘屋宇器械舟車什物
等合建立修理須創制添換又當州或属將校所由有
巡檢非違追捕盗賊須行賞勸合給程糧者又當州或
百姓貧窮納稅不逮須矜放要添貨額者又當州遇年
穀豐熟要收糴貯備以防災歉者敕旨宜依
　　　司門郎中
隋為司門郎武徳三年加中字龍朔二年改司門大夫
咸亨元年復為司門郎中
　　　司門貟外郎(改復與郎中司/)
開元二年閏二月十日敕諸司進狀奏事並長官封題
仍令本司牒所進衙門并差一官送進諸司使奏事亦
准此除有告謀反大逆者任自封進
　　　工部尚書
隋為起部尚書武徳元年因而不改三月改為工部尚
書龍朔二年改為司平太常伯咸亨元年復為工部尚
書光宅元年改為冬官尚書神龍元年復為工部尚書
大厯六年十二月十一日敕京城内諸坊市宅舍輒不
得毁拆有犯聞奏十四年六月一日敕諸坊市邸店樓
屋皆不得起樓閣臨市人家勒百日内毁拆至九月二
十日京兆尹嚴郢奏坊市邸店舊樓請不毁從之
　　　工部侍郎(改復與尚書同/)
　　　工部郎中
隋為起部郎武徳三年改工部郎加中字龍朔二年改司
平大夫咸亨元年復為工部郎中
　　　工部員外郎(改復與郎中同/)
　　　屯田郎中
隋為屯田郎武徳三年加中字龍朔二年改司田大夫
咸亨元年復為屯田郎中
　　　屯田員外郎(改復與郎中同/)
　　　長春宫使
開元八年六月同州刺史姜師度兼營田長春宫使二
十年三月左衞郎將皇甫惟明攝侍御史充長春宫使
天寶六載三月御史中丞王鉷兼長春宮使上元元年
六月四日殿中監李輔國充長春宫使寶應元年殿中
監樂子昻充長春宫使至大厯九年宋誨除同州刺史
充長春宮使自後遂令同州刺史充長春宫使至開元
九年十二月十七日敕同蒲絳河東西并沙苑内無問
新舊注田蒲藺並冝收入長春宮使檢校
二十九年十一月十七日敕新豐朝邑屯田令長春宫
使檢校(朝邑屯田開元八年十月七/日同州刺史姜師度開置)
　　　虞部郎中
隋為虞部郎武徳三年加中字龍朔二年改司虞大夫
咸亨元年復為虞部郎中
　　　虞部員外郎(改復與郎中同/)
大厯十四年八月虞部奏准式山澤之利公私共之者
比來除長春宫所收私占甚多望令闗内州府審勘頃
畆先均給貧下百姓據厚薄莭給輕稅五分之一徵納
訖市輕貨送上都如所由輒有隱漏及收管不盡並請
准條科罪敕旨依奏
　　　水部郎中
隋為水部郎武徳三年加中字龍朔二年改司川大夫
咸亨元年復為水部郎中
　　　水部員外郎(改復與郎中同/)
開元十一年正月二十一日改丹水為懷水
天寶五載正月七日詔天下山水名稱或同義且不經
多因于里諺事若仍舊何成區别宜令所司各據圖籍
改定訖聞奏
十一載五月潼闗口河壖上有樹五株雖水暴長亦不
漂沒時人謂之女媧墓是日因大風遂失所在至乾元
二年六月十八日虢州刺史刺史王奇光奏所部閿郷
縣界女媧墓天寳間失所在今月一日夜河上側近忽聞
雷聲曉見其墓湧出上有雙柳樹下有巨石其柳各髙
丈餘
貞元元年十二月九日敕立春日内外兩井納冰總二
千五百段每段長一尺厚一尺五寸宜令府縣勾當澄
濾浄潔供進
開成五年七月河南尹奏皇城内伊洛等四水伏以伊
洛四水載在典墳今人所呼其名甚著其第三水字御
名同東周之人所以請更其名者臣遂牒所府官司録
以下㕘議其名今得司録㕘軍韋瓊等狀謹按尚書周
公將營洛邑卜澗水東瀍水西惟洛食孔安國𫝊云初
卜黎水上不吉迨卜此二水之間吉伏請改第三水字
為吉水者臣竊以周居洛宅卜年惟永今改此水雅叶
祥符謹具如前敕旨宜依
　
　
　
　
　
　
　
　
　
　唐會要卷五十九
欽定四庫全書
　唐㑹要卷六十
　　　　　　　　　　　　　宋　王溥　撰
　　御史臺
武徳初因隋舊制為御史臺龍朔二年四月四日改為
憲臺咸亨元年十月二十三日復為御史臺光宅元年
九月五日改為左肅政臺専在京管百司及監軍族更
置右肅政臺其職員一准左臺令按察京城外文武僚
以中宗英王府材石營之殿中御史石抱貞繕造焉神
龍元年二月四日改為左右御史臺景雲三年二月二
日廢右臺先天二年九月一日又置右臺諸按察使宜
停其年十月二十五日又廢右臺依舊置按察使初置
兩臺毎年春秋發使春曰風俗秋曰廉察令地官尚書
韋方質為條例方質刪定為四十八條以察州縣載初
以後奉勅及巡毎年不出使故事云臺門北開者法司
主隂取冬殺之義或云隋初移都之時兵部尚書李圓
通兼御史大夫欲使向者便近故開北門
　蘇氏駁曰此説或近之矣若取冬殺之義則東都臺
　門亦合北開何故南啓况本置臺司以察寃濫是有
　國者好生之德豈創冬殺之意以入人罪者乎
故事御史臺無受詞訟之例有詞狀在門御史狀有可
彈者即畧某姓名皆云風聞訪知其後御史公方者漸
少逓相推倚通狀人頗壅滯至開元十四年始定受事
御史人知一日收收遂題告事人名乖自古風聞之義
至今不改
　蘇氏駁曰御史臺正朝廷綱紀舉百司紊失有彈邪
　佞之文無受詞訟之例今則重于此而忘于彼矣
故事臺中無獄須留問寄繫于大理寺至貞觀二十二
年二月李乾祐為大夫别置臺獄由是大夫以下始各
自禁人至開元十四年崔隠甫為大夫引故事奏掘去
之以後恐罪人於大理寺隔街來往致有漏洩獄情遂
於臺中諸院寄禁至今不改西臺舊東隣宗正寺後移
寺於廢右御史臺其寺舊地並隸臺司故事其百僚有
奸非隠伏得専推劾若中書門下五品已上尚書省四
品已上諸司三品已上則書而進之並送中書門下故
事凡天下之人有稱寃而無告者令三司詰之(三司御/史大夫)
(中書門下大事/奏裁小事専遣)
開元二十七年二月二十七日勅御史臺宜置主事二
人
貞元七年六月二十七日勅御史臺毎月别給料錢二
百貫文充公廨雜費用八年正月御史臺奏伏以臺司
推事多是制獄其中或有准勅便須處分要知法理又
緣大理寺刑部斷獄亦皆申報䑓司儻或差錯事須詳
定比來却令刑部大理司直較勘必恐自相扶㑹縱有
差失無由辨明伏請置司直一員冀斷結之際事無闕遺
其糧料請取臺中諸色錢物量事支給其功優等請凖
刑部例處分勅㫖依奏
九年二月御史臺奏今後府縣諸司公事有推問未畢
輒搥鼓進狀者請却付司推問斷訖猶稱抑屈便往詣
臺司按覆若實抑屈所由官錄奏推典量決責如告事
人所訴不實亦凖法處分
元和四年御史臺奏諸道州府有違法徴科者諸委鹽
鐡轉運度支巡院察訪報臺以憑舉奏從之
五年三月御史中丞王播奏監察御史舊例在任二年
五月轉凖具員不加今請仍舊殿中侍御史舊例在任
十三月轉凖具員加至十八月今請减至十五月侍御
史舊例在任十月轉凖具員加至三月今請減至十月
從之
十二年九月御史臺奏御史同制除官承前以名字髙
下為班位先後或名在前身在外及到却在舊人之上
後先有紊勞逸不均今請以上日為先後未上不得計
月數從之
十五年三月御史中丞崔植奏當臺新除三院御史受
㫖職事先後去(闕/)
元和十二年御史臺奏請應除御史職事但據上日為
先後未上日不得計月數者其年九月七日勅不逾一
箇月不在此限行立班次即以勅内先後為定臣伏以
御史除官之時據來處各有逺近若據一月便為懲創
恐乖舊制殊未合儀伏緣臺司職事各有定分先後次
第不可逾越若行立班次既依勅名公事先後須繫到
日則院長本職翻然在下制置錯亂無所遵承行之累
年轉見其弊伏請自今以後三院御史職事行立一切
依勅文先後為定除拜上日便為月數須觀積効豈繫
旬時如有除官以後赴職稽慢量道路逺近令臺司别
其名聞奏須議懲責豈止顛倒職事而已從之
長慶元年十一月御史臺奏應十惡及殺人鬭毆官典
犯贜并偽造誣良隐盜竊盜及府縣推斷訖重論訴人
等皆是奸惡之徒推鞫之時盡皆伏罪臨刑之次即又
稱寃毎度稱寃皆須重推與証平常被其追擾苦無懲
革為弊實深伏請今後有此色賊䑓及府縣并外州但
計三度推問不同人皆有伏欵及三度斷訖結更有論
訴一切不重推問限其中縱有進狀勅下如是己經三
度結斷者亦請受勅處聞奏執論如本推官典受賄賂
推斷不平及有寃濫詞狀言訖便可立驗者即請以重
推如所告及稱寃推勘又虚除本犯是死刑外餘罪於
本條更加一等如官典取受有寔亦請本罪更加一等
如所訴寃屈不虚其第三度推官典請於本法外更加
一等貶責其第三度官典亦請節級科處從之
二年正月御史中丞牛僧孺奏諸道節度觀察等使請在
臺御史充判官臣伏見貞元二年勅在中書門下兩省
供奉官及尚書省御史臺見任郎官御史諸司諸使並不
得奏請任使仍永為常式近日諸道奏請皆不守勅文
臣昨十三日已于延英面奏伏蒙允許舉前勅不許更
有奏請制曰可(時段文昌自宰相出鎮庸蜀奏諫官柱/史南宫郎三人為僚佐以其職帯台鉉)
(上故可之不逾年又奏侍御史王神伯監察/蘇景𦙍留中不可執法舉舊章議者以為當)
三年十一月御史臺奏伏以臺司奏報並無舊條昨因
左巡奏踈闕已凖勅科罰聞奏訖臣今檢尋條件本不
該詳事須添改令可遵守請添一節文應諸司科決人
致死雖不死而事異於常稍涉非理者並凖前條奏聞
禁城内不在此限庶得從今已後免有遺闕勅㫖依奏
寳厯元年九月御史臺奏常參官及六品以下分司官
比來淹延動經累月今後常參官分司勅下後二十日
發其六品以下分司官請待臺牒到發限若妄稱事故
不發常參官聽進止六品以下官臺司舉罰兩月俸料
從之
太和元年十二月御史臺奏伏以京城囚徒凖勅科決
者臣當凖舊例差御史一人監決如囚稱寃即收禁聞
奏便令監決御史覆勘者伏慮監決之時各懐疑憚務
求省便難究寃辭恐至無告屈之人失陛下好生之理
且臺司本定四推以讞疑獄六察職事以重不合分外
領推伏請自今以後有囚稱寃者監察御史聞奏勅下
便配四推所冀獄無寃滯事得倫理從之
四年九月御史奏諸司諸使及諸州府縣監院等公事
申牒臣當臺各令遵守時限并臣當司行牒勘事多緣
凖勅勘刑獄或是逺方人事有寃抑凡於闗繫盡須勘
逐事節不精即慮滯屈比來行牒有累月不申兼頻牒
不報者遂使刑獄淹恤懼涉慢官其間或有須且禁身動
經時月者若無條約弊恐轉深臣等今勘責各得逺近
程限及往復日數限外經十日不報者其本判官勾官等
各罸三十直如兩度不報者其本判官勾官各罰五十直
如三度不報者其本判官勾官各罸一百直如涉情故
違勅限者本判官勾官牒考功書下考如經過所由輒
有停滯其所由官等節級别舉處分其間如事須轉行
文牒諸處追尋亦須具事由先報勅㫖依奏
九年八月御史臺奏京兆尹及少尹兩縣令合臺參官
等舊例新除大夫中丞府縣官自京兆尹以下並就臺
參見其新除三院御史並不到臺參亦不於廊下參見
此為闕禮尤甚伏請自今以後應三院有新除御史等
並請勅京兆尹及少尹兩縣令就廊下參見冀使禀奉
之禮不虧臨制之儀可守臺司令史及驅使官并諸色
所由有罪犯須科決等或有罪犯稍重者皆是愚人常
態不可奏聞便欲隨事科舉又緣臺杖稍細以細杖而
正大罪必凶狡不懲自今後如有情故難容不足上塵
聖聽者許臣等據所犯判決枤下數勒送京兆府用常
行杖科決訖報冀得戒懼之意稍嚴奸欺之心可革勅
㫖依奏
大中元年四月御史臺奏伏以御史臺臨制百司紏繩
不法若事簡則風憲自肅事煩則綱紀轉輕至如婚姻
兩競息利交闗凡所陳論皆合先陳府縣如属諸軍諸
使亦合于本司投論近日多便詣臺論訴煩䙝既甚為
弊頗深自今已後伏請應有論理公私債負及婚田兩
競且合于本司本州府論理不得即詣臺論訴如有先
進狀及接宰相下狀送到臺司勘當審知先未經本司
論理者亦請送本司如已經本司論理不平即任臺司
論訊若臺司推勘寃屈不虚其本司本州元推官典並
請追赴臺推勘量事情輕重科斷本推官若罪輕即罸
直書下考稍重即停任貶降以此懲責庶免曠官臣今
月三日已於延英面奏令臣將狀來勅㫖依奏
三年十一月御史臺奏應三院御史新除授月限伏以
當司官三十餘員朝廷舊例月限守官年勞考績今監
察御史以二十五月為限殿中侍御史十八月侍御史
十三月所主公事起自出使推劾諸色監當經厯六察
紏繩官司知左右巡使監臨倉庫四推鞫獄兩彈舉事
皆無敗闕方得轉遷承前逺地除官或三月五月然始
到京所務逗留遷延時月年終考課使繫虚月官事勞
苦併在舊人侍御史周嵗而遷或到城欲及滿嵗監察
二年為限或在外有至半年致此依違曾無督責臣請
起今已後應當司官除新授者並請以上後繫月仍以
上日在後者為新人不更數虚月不唯分月直之勞苦
抑亦促逺來之道途又三館奏請御史充職等伏以臺
司三院御史職在専臨如繫他曹必有所紊况推鞫公
事察視百司無不急急以副期限倘或官留此地志徇
異銜固非便宜寔亦乖當如書府或須奏請南宫可輟
郎官兩館忽將闕人北省自有遺補事理至便兼不曠
官伏乞聖慈察臣當司公事繫重特勅中書門下自此
更不許三館奏取御史充職兼見有者亦乞落職放還
勅㫖依奏
其年十二月御史臺奏三院令史凖請刑部大理寺例
許七考放選勅首出使及推制獄减二年勞餘依
四年二月御史臺奏應文武常參官本朝及入閤退朝
不到并連請假故久闕參朝等臣今月二十一日延英
面奏進止以班行務在嚴肅令臣切加提舉者臣㐲見
元和元年御史中丞武元衡奏止于禮部兵部吏部尚
書侍郎郎官等選舉限内久廢朝參雖事在奉公猶奏請
釐革近者以久絶提舉稍涉因循應文武常參官多妄
請假故不妨人事無廢宴逰多務便安有虧誠敬以至
上勞聖念俾肅朝行臣忝憲司親承睿旨茍或避事實
虞曠官臣請起今以後文武常參官等除式假及疾病
的然為衆所知外有以事故請假者並望許臣舉察錄
奏其所陳假牒請凖常條書罰再不到臣請倍罰頻
三朝不到便請具名銜奏聽進止其進朝入閤近例
全合赴班一不到凖常條書倍罰頻兩朝不到便請具
名銜奏聞所冀臣僚稍加惕厲班列得以整齊勅旨依
奏
　　　東都留臺
舊制中都留臺官自中丞已下元額七員中丞一員侍
御史一員殿中侍御史二員監察御史三員
天寳十四年安禄山陷東都殺留臺御史中丞虞奕(奕/臨)
(難不茍免居位守/死太常諡曰貞烈)
大厯十年以檢校駕部郎中兼侍御史何運出納使蔣
沇兼為御史中丞仍東都留臺
十四年七月以吏部郎中房宗偃為御史中丞仍東都
留臺充東都畿汝觀察處置使
建中二年六月以檢校秘書少監永平軍節度副使鄭
升則為御史中丞東都留臺充東都畿汝觀察處置使
貞元十六年十二月以給事中姚齊梧為御史中丞仍
東都留臺
元和二年四月以刑部郎中兼侍御史知雜事盧坦為
御史中丞東都留臺
十三年三月以權知御史中丞崔元畧為東都留臺自
後但以侍御史殿中侍御史監察御史共主留臺之務
而三院御史亦不常備焉
　　　御史大夫
龍朔二年二月十四日改為大司憲咸亨九年十二
月二十三日復為御史大夫至今不改故事侍御史
以下與大夫抗禮光宅元年九月韋思謙除右肅政
大夫遂坐受其拜或以為言思謙曰國家班列自有
等差奈何以姑息為事耶其後監察又與之抗禮至
開元十八年有勅申明隔品致敬其禮不改至二十
四年六月李適之為大夫又坐受拜其後監察又與
之抗禮至今不改故事大夫與監察競為官政畧無
承稟至開元十四年崔隱甫為御史大夫一切督責
之事無小大悉令資決稍有忤意列上其罪前後貶
出者過半羣僚惕然上常謂曰卿為大夫深副朕所
委也
會昌二年十二月檢校司徒兼太子太保牛僧孺等奏
狀奉十一月二十八日勅中書門下奏御史大夫秦為
上卿漢為副相又漢末復為大司空與丞相俱為三
公掌邦國刑憲肅政朝廷其任至重品秩殊峻望凖六
尚書例升為正三品御史中丞為大夫之貳縁大夫秩
崇官不常置中丞為憲臺之長今九寺少卿及秘書少
監與國子監司業京兆尹并府寺省監之貳皆為四品
唯御史中丞官業雖重品秩未崇升為正四品下為大
夫之貳令不隔品亦與丞郎出入秩同以重其任縁闗
朝廷典制須行之可久必得博盡羣議詢謀僉同望令
兩省御史臺五品已上尚書省四品以上太子太保太
常卿參議聞奏者伏以前代帝王建官設位之制互有
沿革升降廢置葢取于一時所宜茍得其宜則為當代
之美臣等伏據六典故事御史大夫御史中丞等官厯
代之制位不常定至於刑憲之所倚則古今之任不殊
今陛下方𢎞約法之道俾増崇品秩同秩丞郎葢千載
一時之盛美也臣等又據故事御史大夫總朝廷刑憲
掌邦國紀綱峻其秩位亦計所宜御史中丞雖官貳大
夫多不並置専席既稱獨坐隔品豈合迭居今命秩資
升遷實為允當臣等參詳事理衆議僉同伏請著于典
章永為定制勅㫖依奏
　　　御史中丞
隋以國諱改中丞為治書侍御史武徳初因隋舊制不
改貞觀二十三年七月三日避髙宗諱改為御史中丞
龍朔二年二月四日改為司憲大夫咸亨元年十二月
二十三日改為御史中丞西䑓中丞同一㕔至開元二
十一年有制以賦餘修百司𪠘宇西臺中丞裴寛始以
舊監察創置中丞東㕔東臺二中丞亦同㕔開元二十
一年十一月大夫崔琳奏割秘書省東北地迴改卜造
二中丞遂各别㕔開元二十二年二月置京畿採訪處
置使以中丞為之自是不改(時御史大夫李尚隠不充/使以中丞盧奐為之至永)
(泰元年以後遂以大夫/王翃崔寧盧杞等為使)
元和四年七月御史中丞李夷簡奏京兆尹楊憑前為
江西觀察使贜罪及他不法事勅付御史臺刑部尚書
李鄘大理卿趙昌鞫問貶憑賀州臨賀縣尉又追捕憑
前江西判官監察御史楊瑗繫在臺命大理少卿胡珦
左司員外郎胡証侍御史王顗同推初夷簡自御史出
巡官屬憑頗踈縱不顧接之夷簡常切齒又憑歸朝參
修第永寧里廣蓄妓妾於永樂里夷簡乗衆議舉劾前
事及下獄置對數日未得其事夷簡持之益急上聞且
貶焉上即位以法制臨下夷簡首舉憑罪故時議以為
宜然繩之太過物論又譏其深切矣
二年八月僧鑒虚付京兆尹府決重杖一頓處死仍籍
其財產鑒虚在貞元中以講説為斂用貨利交權貴為
奸濫事發中外掌權者更欲搖動之有詔初命釋其罪
時御史中丞薛存誠不受詔翌日又宣㫖曰吾要此僧
面詰其事非赦之也存誠又奏曰鑒虚罪狀已具陛下
將召之請先貶臣然後可取上嘉其有守遂令杖殺之
其年洪州監軍誣奏信州刺史李位謀大逆追赴京師
上勅令伏仗内鞫問御史中丞存誠一日三表請付位
於御史臺及推按無狀位竟得雪未幾授存誠給事中
數月中丞闕上謂宰相曰宜無如存誠遂復授之
九年裴度為御史中丞奏崔從為侍御史知雜事及度
作相奏自代為御史中丞從正色立朝彈奏不避權倖
事闗臺閣或付仗内者必抗章䟽論列請歸有司凡所
取御史必先質重亷退者時論嘉之
開成元年五月上御紫宸殿宰相李固言奏曰御史中
丞李珝在臺雖無甚過以為人踈易不稱此官天下紀
綱有司繩凖茍用人非當則紊亂典章上曰李珝官業
應不甚舉然為人豈不長厚耶固言對曰臣所奏緣與
御史中丞不相宜人即長厚彈憲奏司事若至難官要
得宜者
㑹昌二年十二月中書門下奏諸道諸使奏兼御史中
丞伏以御史中丞近升品秩向外兼攝亦宜相重臣等
商量今日已後諸道節度使及度支解縣權鹽鐵副使
等並須帶檢校四品官方得奏請其正郎以下不在奏
限諸郡刺史亦須地望雄重兵額稍多處方得兼授如
在前已兼中丞須再除者不在此例從之
大中三年以御史中丞魏謩兼户部侍郎判本司事謩
奏曰御史臺紀綱之地不宜與泉貨吏雜處乞罷中司
專綜户部公事從之
乾符三年二月四日御史中丞李造奏外州府有禁繫
罪人闗連京百司請委本州除合抵極法外踈理訖闗
奏從之
　　　侍御史
四員長安二年始置内供奉在正員之外仍不得過本
數庶僕减正員舊有六員奏彈三司西推東推贓贖理
匭其三司理事則與給事中中書舍人更直朝堂受表
今有四職謂知雜公廨彈事謂之推彈廨雜今知雜侍
御史多兼省官以為之
武德四年李素立為監察御史丁憂髙祖令所司奪情
授一七品清要官所司擬雍州司戸參軍上曰此官要
而不清又擬秘書郎上曰此官清而不要遂授侍御史
貞元六年盧羣入拜侍御史有人誣告故尚父子儀嬖
人張氏宅中有寳玉者張氏兄弟又與尚父家子孫相
告訴詔促具獄羣上奏言張氏以子儀在時分財子弟
不合争奪然張氏宅與親仁宅皆子儀家素有大勲伏
望陛下特赦而勿問使私自退省上從之時人稱其知
大體
二年六月侍御史竇羣奏常參官假滿惟三品官至王
府傅已上即於正衙參假其餘不在此限臣伏見諸司
官或位列通班職居要劇其左右丞諸司侍郎御史中丞
給事中中書舍人並是四品五品清要官不在參假例
或彌旬懸曠皆不上聞或未滿一日例不舉奏臣今請尚
書省四品官御史臺五品官中書門下五品官請假並
同三品例參假度故必知勤惰無隠臣職當彈奏故輒
陳事宜勅㫖依奏
太和三年華州刺史宇文鼎户部員外郎盧允中坐贜
文宗怒將殺之侍御史盧𢎞正奏曰鼎為近輔刺史以
贜汚聞死固恒典但取受之首罪在允中監司之責鼎
當連坐帝然之減鼎三等
　　　殿中侍御史
隋末不置武德五年三月二十二日置四員貞觀二十
二年十二月九日大夫李乾祐奏增兩員以李文禮張
敬一為之文明元年又制殿中裏行以楊啓王侍徴為
之凖吏部式以三員為定額監倉庫本是察院職務近
移入院第一人監倉庫第三監庫(檢所移日/月未獲)
龍朔三年五月雍州司户參軍韋絢除殿中侍御史或
以為非遷中書侍郎上官儀聞而笑曰此田舍翁擬論
殿中侍御史赤墀下供奉接武夔龍簉羽鵷鷺奈何以
雍州判左相比時以為清議
貞元十年四月勅凖六典殿中侍御史兩京城分知左
右巡察其不法之事謂左降流移停匿不去及妖訛宿
宵蒱博盜竊獄訟寃濫綱典貨易賦斂違法如此之類
方合奏聞比者因循務求細事既甚煩碎頗失大猷宜
令自今已後據六典合舉之事所司有隠蔽者即具狀
奏聞其餘常務不須更聞
太和元年六月御史大夫李固言奏監太倉殿中侍御
史一人監左藏庫殿中侍御史一人臺中舊例取殿中
侍御史從上第一人充監太倉使第二人充監左藏庫
使又各領制獄伏緣推事皆有程限監使遂不専精往往
空行文牒不到倉庫動經累月莫審盈虚遂使錢穀之
司狡吏得計至于出入多有隠欺臣今商量監倉御史
若當出納之時所推制獄稍大者許五日一入倉如非
大獄許三日入倉如不是出納之時則許一月兩入倉
檢校其左藏庫公事尋常繁閙監庫御史所推制獄大
者亦許五日一入庫如無大獄常許一旬内計㑹取三
月入庫勾當庶使當司公事稍振綱條錢穀所由亦知
警懼勅㫖依奏
　　　監察御史
武徳初因隋舊制置八員貞觀二年二月九日御史大
夫李乾祐奏加兩員以李義琛韋務静為之龍朔元年八
月圻州定襄縣尉王本立為監察御史裏行裏行之名
始於此六典云裏行始于馬周未知孰是初皆帶本官
祿俸於本官諸如未即真有故停即以本官赴選文明
元年自王賓以後不復更銜本官且以裏行為名至今
不改天后時又有臺使八人俸亦于本官請餘並同監
察時人呼為六指吏部式監察裏行及試以七員為定
額開元初又置裏行使無員數監察御史職知朝堂正
門無籍非因奏事不得入至殿庭在栖鳯閣南望殿中
侍御史以從觀象門出若從天降至開元七年三月勅
並令隨仗入閣西監察院即今中丞東廨是也中丞裴
寛因修廨宇遂移監察院于十道使院置之舊院遂為
中丞𪠘宇
杜易簡御史臺雜注云監察御史自永徽以後多是勅
授雖有吏部注擬門下過覆大半不成至龍朔中李義
府掌選寵任既崇始注得御史李義府敗無吏部注者
凡左右通事舍人等亦然
　蘇氏駁曰員外郎御史并供奉官進名勅授是開元
　四年六月十九日勅杜易簡著雜注以後猶四十年
　為吏曹注擬矣
興元元年十月四日勅監察御史六人承前所定皆是
從下次舊例從下又合出使若一人出使兼有故則六
察御史遞相移改今請令監察從上第一人察吏部禮部
第二人察兵部工部第三人察戸部刑部毎年終議其殿最
貞元二年五月御史中丞竇參奏得監察御史鄭襄狀
凖六典應郊廟祀祭皆御史監之葢職在省其器服閲
其牲牢有不修敬則舉劾聞奏主者薦獻交神明者所
務不同凖式齋官有故許通融行事公事數人可得通
攝其監察御史唯有一人舊例有故便闕者伏以祀事
肅恭國家大典苟無糾察恐虧慎重却請以後監察御
史誓戒後有假及改轉者許續差御史令沐浴潔服往
所冀官次有常禮物嚴備從之
四年八月檢校司徒兼太子太保李勉薨至徳初勉從
上至靈武拜監察御史屬朝廷用勲勉舉劾不敬拘之
有司肅宗原之而謂左右曰吾有李勉始知朝廷之尊矣
十一年二月黔中監察御史崔穆為部人告贓二十七萬
貫及他犯遣監察御史李直方往黔州覆按近事雨晦
無對見者是日雨止重至延英召見直方遣焉
十九年十二月監察御史崔逺笞四十配流崖州建中元
年勅京城諸軍諸使及府縣季終命御史分曹廵按繫囚
省其寃濫以聞近年以北軍職在禁宻但移牒而已御史
未嘗至逺在官近不諳故事至右神䇿軍云奉制廵按軍
使等以為特有制命傾軍驚愕奏之上發怒故有此命
元和四年五月御史臺奉凖舊例監察御史從下第六
各察尚書省一司又凖興元元年十月勅令監察御史
從上第一人察吏部禮部第二人察兵部工部第三人
察戸部刑部伏以監察第一二人已充監察御史及館
驛等使新人除出使外並無職掌無以觀其能否今請
守舊制新人分察從之
太和二年郊廟告祭差攝三公行事多以雜品監察御
史栁璟奏曰凖開元二十三年勅宗廟大祠宜差左右
丞相嗣王特進少保少傅尚書賔客御史大夫又凖二
十五年勅太廟五享差丞相師傅尚書嗣郡王通攝餘
司不在差限又元和四年勅太廟告祭攝官太尉以宰
相充其攝司徒司空以僕射尚書師傅充餘司不在差
限比來吏部因循不守前後勅文用人稍輕請自今年
冬季勅吏部凖開元元和勅例差官從之
八年九月御史臺奏當司應六察官伏凖元和四年五
月二十日勅監察御史六人分察尚書省從下一人察
吏部其次察御部省伏以監察在臺職當使役或有出
入推按例合差遣新人毎因一人奉使須數員轉職既
頻移易使致因循舉察之務難得精審今請除監察館
驛兩處以次人便専察吏部其下便依次轉差所冀察
務有常公事知守勅㫖依奏
開成元年正月中書門下奏監察太倉左藏庫御史請
於新入臺監察中擇清强幹用兩人分監倉庫全放朝
謁毎月除本官俸錢外别給見錢三十千隔日早入勅
㫖依奏
大中四年九月十六日御史臺奏凖舊例京兆府凖勅
科決囚徒合差監察御史一人到府門監決御史未至
其囚已至科決處縱有寃屈披訴不及今後請許令御
史到府引問如囚不稱寃然後許行决其河南府准此諸
州有囚死仍委長官差官監決並先引問從之
　
　
　
　
　
　
　
　
　
　
　
　
　唐㑹要卷六十
欽定四庫全書
　唐會要卷六十一
　　　　　　　　　　　　　宋　王溥　撰
　　館驛使
開元十六年七月十九日勅建𫝊驛宜因御史出使便
令校察至二十五年五月監察御史鄭審檢校兩京館
驛猶未稱今驛門前十二辰堆即審創焉乾元元年三
月度支郎中第五琦充諸道館驛使大厯五年九月杜
濟除京兆尹充本府館驛使自後京兆常帶使至建中
元年停大厯十四年九月門下省奏兩京請委御史臺
各定知驛使御史一人徃來勾當遂稱館驛使謹按六
典及御史臺記並雜注即並不言臺中有館驛使貞觀
十九年大宗親征遼發定州皇太子奏請飛驛遞表起
居又請遞勅垂報並許之(飛表奏事/自兹始也)
大定元年五月六日勅諸軍節度大使聽將家口八人
副大使六人萬人已上鎮軍大使四人副使三人五千
人已上大使三人副使二人並給𫝊乗
景雲二年八月四日勅諸使至京都經一日已上即停
乗𫝊驛及供給長安四年五月二日乗𫝊使人事閒緩
毎不得過四驛
開元七年六月二十八日勅専知𫝊驛官一差定後年
限未終所由得不輒迴改并别差使及别報當其年七
月一日勅諸道按察使家口往過宜給𫝊遞
十五年四月十日勅兩京都亭驛應出使人三品已上
及清要官驛馬到日不得淹留過時不發餘並令就驛
進發左右巡御史専知訪察十八年六月十三日勅如
聞比來給𫝊使人為無𫝊馬還使乗驛徒押𫝊遞事頗
勞煩自今已後應乗𫝊者宜給紙卷
二十三年七月十七日新除都督刺史並闕三官州上
佐並給驛發遣二十八年六月一日勅曰先置陸驛以
通使命茍無闕事雅適其宜如聞江淮河南兼有水驛
損人費馬甚覺勞煩且使臣受命貴赴程期豈有求安
閒故為勞擾其應置水驛宜並停
天寳十一載十一月五日自今諸郡太守謝上表並附
驛遞進大厯十四年二月二十六日郎官請假拜掃宜
凖開元天寳中舊例給公乘其年九月十七日門下省
奏准公式令諸驛給馬職事三品及爵三品已上若王
四疋四品已上及國公三品五品及爵三品已上二疋
餘官爵各一疋伏望今後並約前件馬數給券其從人
毎馬一疋許將一人從之其月勅節文兩京宜委御史
臺各定知驛御史一人來勾當諸委節度觀察使各於
本道判官中定一人専知差定訖並具名銜聞奏并牒
奏建中四年正月十一日館驛置五等使科及人馬數
其月詔商州度上津路館置舍
貞元二年三月河南尹充河南水陸運使薛珏奏當州
館驛凖永泰元年三月京兆尹兼御史大夫第五琦奏
使人緣路無故不得於館驛淹留縱然有事經三日已
上即于主人安置館存具供限如有家口相隨者自須
於村店安置不得令館驛將什物飯食草料等就彼供
給擬者伏以承前格勅非不丁寧嵗月滋深因循久弊
今往來使客多是武臣踰越條流廣求供給府縣少闕
悔吝坐至属當凋殘實難濟辦况都城大路耗費倍深
伏乞重䧏殊恩申明前勅絶其僥濫俾懼章程庶郵驛
獲全職司是守勅㫖宜付所司舉元勅處分
其年六月二十二日勅諸道進奉却迴及凖勅發遣官
健家口不合給驛券人等承前皆給路次轉達牒令州
縣給熟食程糧草料自今以後宜委門下省檢勘憑據
分明給𫝊牒發遣加切勘責勿容踰濫仍凖給券例毎
月一度具狀聞奏
其年十二月勅節文從上都至汴州為大路驛從上都
至荆南為次路驛知大路驛官毎一周年無敗闕與减
一選仍任累計次路驛官二周年無敗闕與減一選三
周年減兩選
八年門下省奏郵驛條式應給紙券除門下外諸使諸
州不得給往還券至所詣州府納之别給令還其常參
官府外除授及分司假寧往來並給劵從之
元和四年正月勅凖元和三年諸道給劵道勅文總一
百二十七道已上者州府長官宜奪一季俸祿其本州
官曹官及錄事參軍付吏部用闕去任殿一選其年監
察御史元稹劾徐州節度使王召𫝊送故監軍使孟升
還京給劵乗驛仍于郵舍安喪柩有違典例
五年正月考功奏諸道節度使觀察等使各選清强判
官一人専知郵驛知一周年無違犯與上考如有違越
書下考者伏以遵守條章纔為奉職便與殊考恐涉太
優今諸不違勅文者書中上考其違越者依前書下考
仍請永為常式勅㫖依奏
其年四月御史臺奏御史出使及却廻所在館驛逄中
使等舊例御史到館驛已於上㕔下了有中使後到即
就别㕔如有中使先到上㕔御史亦就别㕔因循嵗年
積為故實訪聞近日多不遵守中使若未諳往例責欲
逾越御史若不守故事懼失憲章喧競道途深乖事體
伏請各令遵奉舊例異其守分勅㫖其三品官及中書
門下尚書省官或出銜制命或入赴闕庭諸道節度使
觀察使赴本道或朝覲并前節度使觀察使追赴闕庭
者亦凖此例(先監察御史元稹自東臺赴闕至清水驛/與中使仇士良争㕔之事因士良以鞭擊)
(元稹之面跣而/走故有是命)九年四月自夏州至天徳復廢館一十
一所通緩急(是年春回鶻自部落南過磧取西城栁谷/路討吐蕃西城防禦使周懐義表至朝廷)
(大怒恐以回鶻入言討吐蕃意是入冦宰相李吉甫以/為回鶻入冦且當暫絶和事不應便來犯邊但願設備)
(不定為例/因請致之)
十一年十二月門下省奏事非急切者不得乗驛馬從
之
十二年十二月復以中書官為館驛使六典之制以監
察第二御史主郵驛元和初嘗以中官曹進玉為使性
剛躁遇四方使多倨詰之或至箠辱者内外屢以為言
宰臣李吉甫等論罷之至是復置左補闕裴潾上䟽曰
伏以館驛之務毎驛各有専知官主當又有京兆觀察
使與本管遞相監臨臺中有御史充館驛使専察過闕
伏知近有敗事上聞聖聰若明示科條切責官吏據其
過犯明加貶黜敢不惕懼日夜勵精若令宫闈之臣出
參館驛之務則内臣外務職分各殊竊惟塞侵官之源
絶出位之漸事有不便必誡於初令或有妨不必在大
當掃静妖氛之日開太平至理之風澄本正名正在今
日䟽奏不報十三年庫部員外郎李渤為潞州弔祭使
上言畿内諸驛馬多死上命以飛龍數百疋付之
長慶元年九月中使二人充行營糧料館驛使左補闕
蔣防等以非故事恐驚物聽上䟽切諫遂罷之其月復
置行營糧料館驛等中使宰臣切論給事中封勅諌官
上䟽不報
二年四月勅如聞館驛遞馬死捐轉多欲令提舉吏人
悉又推法中使驛吏稱不見券則隨所索盡供既無憑
據安有定數自今以後中使乗遞宜將券示驛吏據券
供馬如不見券分外索馬輒不得勒供今後從長樂臨
臯等驛凖勘合如不遵守要聞知仍委所在長官當時
具名銜聞奏其常參知官出使及諸道幕府軍將等合
乗遞者並須依格式如有違越當加科貶
三年九月特詔命授行營諸司方畧朝令夕改驛使相
望京兆尹栁公綽獻狀訴云自幽鎮兵興使命繁并館
驛貧虚鞍馬多闕又勅使專知都無限約驛吏不得視
券牒隨口即供驛馬既盡遂奪鞍乗衣冠士庶驚擾怨
嗟於是降勅中使𫝊劵素有定數如聞近日多越劵牒
宜令諸司府具元和十四年四月五日勅分明曉示自
今以後如更違越在府州縣俱當時具名聞奏
寳厯二年二月鳯翔龍州觀察使上言當管州界縁興
元新通斜谷路創置驛二所岐山縣南界置渭陽驛郿
縣北界置過蜀驛寳鷄縣南界置安途驛其月山南西
道觀察使上言當道新制斜谷其中須置館驛及創驛
右界名者三甘亭館請改為懸泉驛駱駝館請改為武
興驛坂下館請改為右界驛並可之
太和四年十月御史臺奏伏凖六典故事外官授命皆
便道之官葢緣任闕其人則朝廷切於總理近日皆顯
陳私便不頋京國越理勞人逆行縣道或非𫝊置創設
供承况毎道館驛有數使料有條則例常踰文計失素
使偏州下吏何以支陪又凖假寧令官五考一給拜掃
假令借稱幸從便路願謁枌榆則是展墓足以行私赴
官皆枉道臣今月五日已於延英面奏伏幸聖㫖令將
伏永狀乞起今公私行李勒依紀律敢有違越請委所
司論列勅㫖依奏八年八月門下省奏常參官私事請
假從來凖例並給券牒今商量或緣家事乞假各申私
志須約公費自今後應有此色假官並任私行門下省
不得給公券如或事出特恩不在此限勅㫖依奏
開成四年二月門下奏常官寒食拜掃今月七日延英
面奏進止今凖往例給公劵者臣等謹檢舊按常參官
應為私事請假外州往來給券牒伏凖太和八年八月
十日勅釐革應緣私事並不許給公券今臣等商量唯
寒食拜掃著在令式䘖恩乗驛用表哀榮䖍奉聖㫖重
頒新令其有拜掃不出府界假内往來者並不在給券
限勅㫖依奏
㑹昌元年二月御史大夫陳夷行商量條流奏所置館
驛馬什物兼作人多少及功價資課毎年破用取何色
錢物參拜修文遣其驛馬數勘人驛見欠多少具分析
奏來者臣今商量請凖勅先牒諸府州勘鞍馬什物作
人功價糧課并勘毎年緣館驛馬占留錢數諸色破用
及使料粟麥遞馬草料待諸州府報到續具聞奏今具
檢前後勅文行用相當者參立新格逐急條流除館驛
等事(事不多載/)
其年三月門下省奏凖今月六日勅中使乗券人馬數
訪聞近日皆守勅文不敢逾越施之久逺須令通濟其
逺近送諸道春衣使須有大將衣任量加馬一疋勅㫖
令貴必行理須通濟供奉官緣官傔人多宜加遞馬一
疋春衣端午使例外更加一疋冬衣使例外更加兩疋
餘並凖三月六日勅
二年四月二十三日勅節文江淮兩浙毎驛供使水夫
價錢舊例約十五千已來近日相仍取索無度蘇常已
南毎驛使供四十餘千或界内有四五驛往來須破四
五百千今後宜依往例不得數外供破如有長吏已下書罪
大中五年七月勅如聞江淮之間多有水陸兩路近日
乗劵牒使命等或使頭陸路則隨從船行或使頭乗舟
則隨從登陸一道劵牒兩處祗供害物擾人為弊頗甚自
今已後宜委諸道觀察使及出使郎官御史并在巡院
切加覺察如有此色具名奏當議懲殿如州縣妄有祗
候官吏所由節級科議無容貸
六年二月汴州觀察使崔龜從奏當管三州水陸管驛
先凖勅文條流水夫具有定制并不許行轉牒供券外
捉人嵗月滋深元被過客外干求别索人夫别覺生料
臣今欲條流諸道節度觀察使刺史及諸道監軍别勅
判官赴任及歸闕庭若有家口及參從人即量事祇供
其本官迎送軍將官健所由諸色受顧人等本道既有
程限兼已受傭直並請不供狀如使客曾得館驛分外
祇供忽此遵減必巧言謗讟上聞聖聽今欲凖此釐革
不敢不奏勅㫖宜依其諸道亦凖此處分
　　彈劾
故事御史彈日坐曰仗彈至景雲三年已後皆先進狀
聽進止許即奏不許即止儀鳯二年二月十九日勅凡
有彈紏皆待大理斷招後錄入功過至徳元年九月十
日詔御史彈事自今以後不須取大夫同置乾元二年
四月六日勅御史臺所欲彈事不須先進狀仍服豸冠
所被彈劾有稱讐嫌者皆冀遷延以求茍免但所舉當
罪則讎亦無嫌如憲官不舉所職降資出臺儻涉阿容
乃重貶責舊制凡事非大夫中丞劾而合彈奏者則具
其事為狀大夫中丞押大事則豸冠朱衣纁裳白紗中
單以彈之小事常服而已
貞觀十一年呉王恪好畋獵損居人田苗侍御史栁範
奏彈之太宗因謂侍臣曰權萬紀事我兒不能斥正其
罪合死範進曰房𤣥齡事陛下尚不能諫止畋獵豈可
獨罪萬紀乎
永徽元年十一月二十四日中書令褚遂良抑買中書
譯語人史訶擔宅監察御史韋仁約劾之大理丞張山
夀斷以遂良當徴二十斤少卿張獻冊以為非當估宜
從輕仁約奏曰官市依估私但兩和耳園宅及田不存
而肆豈用應估獻冊曲憑估買斷為無罪大理之職豈
可使斯人處之乃降遂良及獻冊官
顯慶元年八月中書侍郎李義府恃寵用事聞婦人淳
于氏有美色坐事繫大理乃諷大理寺丞畢正義枉法
使出之將納為妾或有宻言其狀者上令給事中劉仁
軌鞫之義府恐洩其謀遂逼正義自縊于獄中上知而
特原義府御史王義方奏義府擅殺寺官陛下雖已釋
放臣不應更有鞫問然天子置三公九卿二十七大夫
八十一元士本欲水火相濟鹽梅相承然後庶績咸熙
風雨時泰則知人主不得獨是獨非皆由聖㫖昔唐堯
至聖失之於四凶漢祖深仁失之於陳豨光武聰明寛
恕失之于逢萌魏武勇畧英雄失之於張邈此並英雄之
主莫不失之於前得之於後陛下繼聖撫育萬方蠻陬
夷落猶恐刑網輦轂咫尺奸臣肆虐殺六品寺丞足使
忠臣抗憤義士扼腕縱正義自取絞縊此事彌不可容
使是畏義府之權勢能殺身以滅口此則生殺之威上
非主出賞姦説佞臣恐履霜堅冰積小成大請乞重勘
正義致死之由雪寃氣於幽泉誅姦臣於白日對仗叱
義府令下義府頋望不退義方三叱上既無言義府趨
出義方乃讀彈文曰義府善柔成性佞媚成姿昔事馬
周分桃見寵後交劉洎割袖承恩生其羽翼長其光價
因緣際㑹遂諧通達不能盡忠端節對揚王休䇿蹇勵
駑祇承皇眷而反憑附城社蔽虧日月請託公行交逰
羣小貪冶容之姣好原有罪之淳于恐漏洩其隂謀殞
無辜之正義雖挾山超海之力望此稍輕回天轉日之
威方斯尚劣此而可恕孰不可容金風戒節玉露啓寒
霜簡與秋興共清忠臣將鷹鸇並擊碎首玉階庶盡臣
節以申典憲
龍朔二年三月鐡勒道行軍大總管鄭仁泰薛仁貴殺
降九十餘萬更就磧北討其餘衆遇大雪兵士糧盡凍
餓死者十八九御史大夫楊德裔劾奏曰謹按仁泰猥
以非才謬荷㧞擢擁旌瀚海問罪天山理應䖍奉廟算恭行天
罰而褊心無謀短懐愎諌乃肆凶殘恣行殺戮向若大軍初
到明諭天㫖撫納前降招來後服則鐵勒支善不日斯
平仁泰素闕逺圖莫曉機事師徒無紀軍令不明遂使
稽顙屈膝者先被塗炭之誅懼死懐生者因成絶漢之計
加以沙塞綿邈風雪嚴凝不量士馬疲疴不度糧食多
少乃令班師凍餒征夫殞斃骸胔委積刳剔縱横暴骨
交衢下實泉壤可悼成䂓失守明罰所誅自聖朝削平
天下以來未有如仁泰此行損威挫鋭之甚豈可並恣
誣㒺不寘凖繩撫悼存亡理宜懲肅仁泰等故殺降人餓
殺兵士並請付法以申典憲
通天元年五月監察御史紀履忠劾奏御史中丞來
俊臣犯狀有五一擅弄國權二謀害忠善三贓賄貪濁
四失義背禮五淫昏狼戾論兹五罪合至萬死請下獄理罪
大足元年張易之縱恣益横常私相引進李𢎞泰占吉
凶言涉不順御史中丞宋璟請窮究其狀則天曰易之
等已自上聞璟曰謀反大逆無容首免易之等分外承
恩臣知言出禍從義激于心雖死不恨則天不悦内史
姚璹恐忤㫖遽宣勅令出璟曰天顔咫尺親奉徳音不
煩宰相擅宣王命則天意解乃收易之等就臺俄有勅
特原之仍令易之等就宅謝罪璟拒而不見曰公事當
公言之若私見法無私也
長安四年三月監察御史蕭至忠彈鳯閣侍郎同鳯閣
鸞臺三品蘇味道贓汚貶官御史大夫李承嘉嘗召諸
御史責之曰近日彈事不諮大夫禮乎衆不敢對至忠
進曰故事臺中無長官御史人君耳目比肩事主各得
彈事不相闗白若先白大夫而許彈則可如不許彈則
如之何大夫不知曰誰也承嘉黙然而憚其剛直
神龍三年吏部尚書蘇瓌按問鄭普恩其妻有寵於韋庶
人特勅令對御辨析上屢抑瓌而理普恩侍御史范獻
忠歴階而前曰臣請先罪蘇瓌上問其故忠曰蘇瓌國
之大臣荷榮貴久矣不能斬逆賊而後奏聞令使眩惑
天聰搖動刑柄致普恩反狀昭露陛下曲為申理此則
王者不死令聖躬萬福豈有剰天子耶臣請先死終不
能事普恩上意乃解獄遂定其年監察御史魏傳躬以
内常侍輔信義縱暴將奏劾之御史大夫竇懐貞固正
之𫝊躬曰今王綱漸壊君子道消正由此軰擅權耳若得
今日殺之明日受誅無所恨矣至景龍元年九月十二
日又劾奏銀青光祿大夫西明寺主惠範奸贓四十萬
請寘於極法上不省𫝊躬進曰刑賞者國家大事陛下
賞已妄加豈刑所不及削惠範官放歸于第
景龍二年十二月御史中丞姚廷筠奏稱律令格式懸
之象魏奉而行之事無不理比見諸司僚宷不能遵守
章程事無大小皆悉奏聞臣聞為君者任臣為臣者奉
法故云汝為君目將司明則知萬機務綜不可徧覽也
所以設官分職委任責成百工惟時以成垂拱之化比
者修一水牎或砍一枯木並皆上聞旒扆取斷宸衷豈
代天理物至公之道也自今以後若緣軍國大事及條
式無文者任奏取進止自餘據章程合行者各令凖法
處分其故生疑滯致有稽失者望令凖御史隨行糾彈
上從之三年二月九日娑葛入冦監察御史崔琬劾奏
兵部尚書宗楚客侍中紀處訥曰性惟險詖志越溪壑
幸以遭逢聖主累忝殊榮承愷悌之恩居弼諧之地不
能克意砥操憂國如家遂乃潜通獫狁納貨取資公引
頑凶受賂無限且境外之交情狀難測今娑葛反叛邊
鄙不寧此賊臣取怨中國臣忝直指義在觸邪請黜巨
蠧用答天造並請收禁差三司追鞫其年五月監察御
史李懐讓同奏吏部侍郎崔湜鄭愔有所挾附贓汚狼
籍詔監察御史裴漼按其事時安樂公主事諷漼遂對
重彈奏愔竟從貶削(一説衛恒/所劾恐非)開元二年崔日知為京
兆尹貪暴犯法御史大夫李傑糾劾之反為日知所搆
侍御史楊瑒廷奏曰劾彈之舉若遭恐脅以成奸人之
謀御史臺固可廢却上以其言切直遽令傑依舊視事
貶日知為黟縣丞
其年三月殿中御史郭震劾刑部尚書趙彦昭太子賓
客韋安石彦震以女巫趙五娘左道亂常託為諸姑潜
相援引既以提挈遂踐台階或驅車造門著婦人之服
或攜妻就謁申猶子之情同惡相濟一至於此又張易
之兄弟勢傾朝野嗣立之際結為舅甥神龍之初已合
誅死天網踈漏腰領誤全與安石托附阿韋編諸属籍
中宗晏駕削太上皇輔政之制定阿韋臨朝之策此時
朝野危懼人臣怨憤臣雖才識妄庸忝司清憲熟見奸
佞敢不糾彈彦昭並請准法處分於是並罷官
建中元年三月監察御史張著冠豸冠彈京兆尹兼御
史大夫嚴郢於紫宸殿以郢奉詔浚陵陽渠匿詔不時
行故使奔蹙以歸怨于上上即位初侍御朱放請復舊
制置朱衣豸冠内郎有犯者御史服以彈又令御史得
専彈劾不復白於中丞大夫至是著首行之乃削郢御
史大夫著賜魚袋自是日懸衣冠於宣政之左廊然著
希楊炎之意彈郢人頗不直之
貞元元年三月宰相召諌官御史宣諭史㫖曰自今上
封彈劾宜人自陳論不得羣署章奏若涉朋黨(初京兆/尹李齊)
(運以公事詬萬年縣丞源遂左右捽扼不已遂竟死于/廷京師不直其妻鄭氏告寃闕下御史大夫崔縱請窮)
(究死狀上不許遂妻訴寃不已縱執奏如初御史中丞/張彧繼論御史連章彈齊運乃奏云臣孤立為朋黨所)
(擠故命宰/臣宣諭焉)九年正月待御史殷永免官初奉誠軍節度
使康日知朝覲失儀為御史彈奏詔捨之因勅御史有節
將始至朝禮小失勿劾及是邠寧節度使張獻甫入閣
失儀永廷劾之獻甫素服待罪闕下召見慰諭以永忘
其前命故免
元和三年三月御史中丞盧坦舉奏前山南西道節度
使栁晟授任方隅所寄尤重至於勅令首合遵行一昨
歸朝固違明㫖復修貢獻有紊典章㐲請付法又奏前
浙東觀察使閻濟美到城亦有進獻當時勘責稱離
越州後方見敕書道路已遙付納無處者既經鴻霈須
為商量已書罰乞伏准今年正月敕文自今已後諸道
長史有赴闕廷者並不得取本道錢物妄稱進奉栁晟
等既違新令不敢不奏(初坦既奏舉晟與濟美皆待罪/於朝堂上召坦對褒慰久之曰)
(晟等所獻皆以家財已許原不可失信坦奏曰赦令天/下之大信也天下皆知之今二臣僚是不畏法陛下奈)
(何以小信而失天下之大事乎上曰朕已受之如何坦/曰歸之有司不入内藏使四方知之以昭聖徳上稱善)
(其/言)
十五年三月御史中丞崔植奏云元和十二年御史臺
奏請知彈侍御史被彈即請向下人承次監奏或有不
到即殿中侍御史於侍御史下立以備其缺臣伏以朝
官入閣失儀知彈侍御史合彈奏錯失向下侍御史及
中丞大夫遞相彈奏事後入本班候監奏出閣然後合
待御史罪此乃殿廷舊制于事為宜今若移一殿中放
彈御史之下以防向上失錯或殿中自錯則擬更立何
人向下監奏繫于瞬息只合知彈侍御史便了不必别
差殿中既乖故實終慮駁雜伏請自今已後却依閣内
故事縱知彈御史自有錯失不被彈奏候班退監奏畢
方出待罪冀從易便永可遵行奏可
長慶四年六月待御史温造於閣内奏彈左金吾大將
軍李祐近違勅罷吏請進馬以論祐趨出待罪宣放之
太和二年義成軍節度使李聽為魏博所敗喪師過半
御史中丞温造殿中侍御史崔蠡彈之曰賞罰不立無
以示天下李聽按甲遷延逗撓以致狼狽而敗自圖茍
免伏請付法司論罪上特原之
七年九月侍御史李欵閣内彈奏前邠州行軍司馬鄭
注曰内通勅使外連朝官兩地往來卜射財貨晝伏夜
動干竊化權人不敢言道路以目請付法司奏未報欵
連上十餘䟽由是授注通王府司馬
九年六月御史大夫李固言奏知彈侍御史自京城百
司及天下諸州府等公事應闗文法者皆先申臺司舊
例配知彈侍御史一人専掌其事至朝日入闕閣又對
仗彈奏中外臣僚不如法者事最重自須精詳一人當
之實恐不逮臣商量請知彈御史一人専掌京城百司
公事稽彈侍御史一人分掌諸州府之事庶使官業各
修無所遺闕從之
　
　
　
　
　
　
　
　
　
　唐㑹要卷六十一
欽定四庫全書
　唐㑹要卷六十二
　　　　　　　　　　　　　宋　王溥　撰
　　諫諍
長安四年十一月勅於登萊州置監牧和市牛羊右肅
政臺監察御史張廷珪諫曰竊見國家於河北和市牛
羊及荆益等州市奴婢擬於登萊等州置監牧此必有
人為國用不足或將見陶朱公孫𢎞卜式之事而為陛
下陳其策耳臣愚以為齷齪小算有損無益非盛明天
子所冝行也何以明之彼三人者實為匹夫藉空虚之
地罄勤苦之功畜牧積嵗增致千金茍以一家言之其
計得也今聖朝疆域四海臣妾萬方天覆地載莫非所
有而必取于人從牧于國何示人之不廣而近樹私也
况和市遞送所在騷然公私煩費不可勝計今河南牛
疫處十不存二家家保之豈願輒賣今雖和市甚于抑
奪頃者諸州雖定估價既緣併市則難平凖加以簡擇
自須賄求侵刻之端從此而出牛羊踴貴必倍于常百
姓私陪即破家産雖官得一牛一羊百姓已費兩牛兩
羊價矣此則有損無利也臣聞君之所恃者人人之所
恃者食食之所資者耕耕之所恃者牛失牛則廢耕廢
耕則去食去食則人無以生人無以生君將何恃然則
牛者君國字人之本豈有無故宜取之哉假令畜牧能
遂繁孶三數嵗間億萬可致陛下豈可鬻之於中土割
其命為資乎牛之為損則如彼羊之無益又如此伏願
特加審慎詳圖賴益諸有所和市及新置監牧等倘迴
聖慮即日停絶天下蒼生不勝幸甚其後數日御史中
丞盧懐慎上表曰臣奉使幽州推事途經澶相等州知
河北和市萊州監牧牛臣聞官人百姓當土牛少市數
又多官估已屈於時價衆户又私相陪貼既印之後却
付本主飬飼春暮草青方送牧所竟無蠲折侵削實深
且人惟國本食乃人天牛之不存農將安寄河北百姓
尤少牛犢賤市抑養奪取無異聚農户之耕牛冀孳牧
課奪居人之沃壤將為牧塲益國利人未見其可所和
市牛臣望總停為計之上
神龍二年京兆韋月將上書訟皇后為亂中宗大怒令
撲殺之御史中丞宋璟執奏請按而後刑中宗怒甚謂
璟曰朕以為斬訖何故緩之璟曰臣言中宫為亂於武
三思陛下不知勘問直言斬論事者臣恐朝野有竊議
者中宗轉怒璟曰請先斬臣不然臣不敢奉詔上意少
解遂配流三年八月節愍太子誅武三思之後安樂公
主及宗楚客兄弟并冉祖雍紀處訥共誣搆安國相王
鎮國太平公主與太子連謀舉兵請收制獄上召御史
中丞蕭至忠令鞫之至忠泣而奏曰陛下富有四海貴
為天子豈不容一弟一妹忍受羅織宗社存亡實在于
此臣愚竊為陛下不取漢書云一尺布尚可縫一斗粟
尚可舂兄弟二人不相容願陛下詳察此言初則天欲
立相王累日不食請迎陛下固讓之誠天下傳説足明
冉祖雍等所奏咸是虚誣上深納之遂停鞫問其時左
補闕呉兢上表曰臣聞道路竊議云宗楚客紀處訥誣
搆安國相王以為連謀於庶人重俊将請下制獄臣既
忝職諫曹安敢不奏且安國相王實陛下同氣六合至
廣親莫加焉今賊臣等共加羅織此禍亂之漸不可不
察又王之仁孝幽明共知頃遭荼毒哀毁過度以陛下
為性命亦陛下之手足既孝于父母而惡兄弟者未之
有也若信任讒邪寘之于法必傷陛下之恩失天下之
望所謂芟刈股肱獨任胸臆方涉江漢棄其舟楫可為
寒心可為慟泣自昔剪伐枝幹假權異族者未有不喪
其宗社何以明之秦任趙髙卒致傾覆漢委王莽遂成
簒逆晉家以自相魚肉寰瀛鼎沸隋室以猜忌子弟海
内塵飛騐之覆車安可重迹自陛下登極于今四稔一
子以弄兵被誅一子以愆失逺任唯此一弟朝夕左右
斗粟尺布之刺可不慎乎
景雲二年監察御史韓琬陳時政上疏曰臣敢以耳目
所聞見而陳之伏願少留省察臣竊聞永淳之初尹元
貞任岐州雍縣令界内婦人修路御史彈免之頃年婦人
夫役修平道途蓋其常也調露之際劉憲任懐州河内
縣尉父思立在京身亡選人有通索關者于時選司以名
教所不容頃者以為見機人矣頃年國家和市所由以
尅剥為公雖以和市為名而實抑奪其價殊不知百姓
足官孰與不足矣往年兩京與天下州縣學生佐史里
正坊正毎一員缺先擬者輒十人頃年差人以充猶致
亡逸徃年選司從容安閒而以禮相敬待頃年選司無
復曩時引接但如仇敵估道耳往年劾官交替者必儲畜
什物以待之頃年替人必喧競為隟手執省符紛然不
已往年召募之徒人百其勇争以自効頃年差㸃勒遣
逃亡相繼若此者臣粗言之不可勝數夫量事置官量
官置人使官稱其人須人不虚位除此之外使其耕桑
任其商賈何為引令入仕廢其本業臣愚以為國家開
仕進之門廣矣皆棄農職工商而争趨之當今一夫耕
而供數百人食一婦蠶而供數百人衣遂使公私皆無
儲蓄矣若不釐革其弊必恐致令風化年年不等也
開元二年十二月嶺南市舶司右威衛中郎將周慶立
波斯僧及烈等廣造奇器異巧以進監選司殿中侍御
史栁澤上書諌曰臣聞不見可欲使心不亂是知見欲
而心亂必矣臣竊見慶立等雕鐫詭物置造奇器用浮
巧為珍玩以詭怪為異寳乃理國者之巨蠧明王之所
嚴罰紊亂聖謀汨斁彛典昔露臺無費明君尚或不忍
象箸非多忠臣猶且憤歎王制曰作異服奇器以疑衆
者殺令曰無作淫巧以蕩上心巧謂奇伎怪好也蕩謂
惑亂情欲也今慶立等皆欲求媚聖意搖蕩上心若陛
下信而使之宣奢淫于天下必若慶立矯而為之是禁
典之所無赦也陛下即位日近萬邦作孚固宜昭宣菲
薄廣教節儉則萬方幸甚
元和十五年二月監察御史楊虞卿以上頻行幸盤遊
上疏諌曰臣聞鳶鵲遭害則仁鳥逝誹謗不誅則良言
進况詔㫖勉諭許陳愚誠故臣不敢避死竊聞帝堯受
命以天下為憂而未聞以位為樂也况北狄猶梗西戎
未賔兩河之瘡痏未平五嶺之妖氛未解生人之疾苦
盡在朝廷之制度未修邊儲屢空國用猶缺固未可以
髙枕無虞也陛下初御宇宙有憂天下之志宜日延輔
臣公卿百寮執事垂聽而問造膝以求使四方内外有
所觀焉今自聽政以來六十日矣八開延英獨三數大
臣仰奉詔誥朝廷之臣偕入而齊出何足以聞政事哉
諌臣盈廷忠言未聞于聖聽臣實羞之蓋由主恩踈而
忠正之路未啓也公卿大臣宜朝夕見天子論道賜語
從容則君臣之情相接而理道備聞矣方今自宰相以
下四五人時得頃刻侍坐天威不逺鞠躬隕越隨㫖上
下無能往來此由君太尊臣太卑故也自公卿以下雖
厯踐清地曾未祗奉天睠以承顧問况陛下神聖如五
帝其臣莫能望清光所宜周遍顧問恵其氣色使支體
相輔君臣愈明陛下求理于公卿公卿求理于臣輩自
上下孜孜相問使進忠若趨利論政若訴寃如此而不
聞過失不致昇平者未之有也自古帝王居危思安之
心不相殊實居安慮危之心不相及故不得皆為聖帝
明王小臣踈賤豈宜及此獨不忍冒榮偷禄以負聖朝
伏惟陛下深憐之(上令中使宣付宰臣云虞卿所上䟽/切直可奨後宰臣令狐楚蕭俛段文)
(昌延英奏事因/以納諫為賀)
　　推事
顯慶五年正月監察御史袁異式受宰臣李義府宻㫖
推青州刺史劉仁軌有所凌辱過甚及為侍御史而仁
軌入為大司憲式心不自安後因所親言之劉公謂侍
御曰彼人對某卧而無禮自是往事某不介懐式拜謝
之
龍朔二年十月秦令言新除監察御史推洛州長史許
力士子犯法使還將奏諸御史謂曰未經奏事宜習之
笑曰由來所便問作手狀又都不曉及奏不稱上問力
士知不對曰許長史不知上曰對朕猶喚許長史豈能
推事令法官重推令言官免
垂拱元年四月監察御史蘓珦按韓魯諸王獄珦奏據
狀無徴則天召見詰問珦執奏不迴則天不悦曰卿大
雅之士當别有驅使此獄不假卿也遂令珦於河西監
軍
長安三年九月八日魏元忠為張易之所搆配流嶺表
太子僕射崔貞慎東宫率獨狐禕之等送至郊易之大
怒復使人誣告同謀則天令監察御史馬懐素按問續
使中使促迫諷令搆成其事懐素執正不受命則天怒
懐素奏曰元忠犯罪配流貞慎等以親故相送誠為可
責若以為謀反臣豈敢誣㒺神明昔彭越以反伏誅欒
布奏事于其屍下漢朝不坐况元忠罪非彭越陛下豈
加追送之罪則天意解由是獲免
天寳四年十二月十六日勅東西兩推及左右廵使皆
臺司重務比來轉差新人數有改易既不經久頗紊章
程宜簡擇灼然公正精練者令始末專知不得輒替換
若無缺失至改轉時遲速間以為褒貶
興元元年十月四日勅知東推西推侍御史各一人臺
司以推鞫為重務請令第一殿中同知東推第二殿中
同知西推仍分日受事一人有故同對便知先所置推
官二員請停
建中三年九月御史臺奏其推知御史差使改移其東
西兩推即須入舊例合有推官今請增置兩員與本推
御史同推御史縱有改移亦不失根本若非職掌見任
官手力外請給十年充糧料等取贓贖錢勅㫖宜依奏
元和五年四月命監察御史楊寧往東都按大將令狐
運事時杜亞為東都留守惡運㑹盜發洛城之北運適
與其部下畋于北邙亞意為盜遂執訊之逮繋者四十
餘人寧既按其事亞以為不直密表陳之寧遂得罪亞
將逞其宿怨且以得賊為功上表指明運為盜之狀上
信而不疑宰臣以獄大宜審奏請覆之命侍御史李𤣥
素就覆焉亞迎路以獄成告𤣥素驗之五日盡釋其囚
以還亞大驚且怒親追送馬上責之𤣥素不答亞遂上
䟽又論𤣥素𤣥素還奏言未畢上怒曰出俟命𤣥素曰
臣未盡詞上又曰且去𤣥素復奏曰臣一出不復得見
陛下乞容盡詞上意稍緩𤣥素盡言運寃狀明白上乃
悟曰非卿孰能辨之後數月竟得真賊𤣥素由是為時
器重累選給事中毎美官缺必指𤣥素焉
八月九日御史中丞薛存誠奏當司應受事推勘等臺
中舊例及興元元年十月四日御史大夫崔縱重奏取
侍御史殿中侍御史各二人共成四推尤以東西推為
名又各分京城諸司及道州府為東西之限隻日則臺
院受事雙日則殿院受事其中一人有故則同對便知
者伏以所分諸司及府州為限已定事若併至無例均
分劇者則推鞠難精閒者則吏能莫試今請不以東西
為限亦不以取隻日雙日受事但請依舊請四推御史
令輪環受事周而復始如此則才用俱展勞逸必均其
餘應緣推事須有約勒若一一聞奏慮煩聖聽勅下後
請隨事條流勅㫖依奏
貞元二年閏三月中書門下奏御史臺推事縱有特宣
亦須正勅應朝官犯罪准獄官令先奏後推格式具存
合共遵守臣等請便提舉勅㫖依奏
太和四年八月御史中丞魏謨奏諸道州府百姓詣臺
奏事多差御史推劾臣恐煩勞州縣先請差度支户部
鹽鐵院官帯憲銜者推勘又各得三司使申稱院官人
數不多例專掌院務課績今諸道觀察使幕中判官少
不下五六人請于其中帯憲銜者委令推劾如累推有
勞能雪寃滯若御史臺缺官便令聞奏從之
　　出使
貞觀四年監察御史王凝使至益州刺史髙士亷勲戚
自重從衆僚候之昇僊亭凝不為禮呵却之士亷甚恥
恚至五年入為吏部尚書㑹凝赴選因出為蘓湖令十
七年監察御史汲師廵獄至長安縣令李乾祐不知御
史至廵訖將上馬乾祐始來師顧見不言而去乾祐深
憾之二十年四月乾祐除御史中丞遂出為新樂令
顯慶三年七月監察御史胡元範使越巂至益州駙馬
都尉喬師望為長史出候之先是勅斷迎使臣師望托
言他行元範引却不與相見師望忿憾按轡專道反駐
後塵及元範按劾其枉事師望素與許敬宗善先驛奏
之元範及巡免官
麟徳二年十月徴劉仁軌次于萊舎驛西㕔夜已乆有
御史至驛人白曰西㕔少往有使至矣曰誰曰御史令
移却仁軌遽就東㕔既至拜司憲大夫其御史愧不自
安他日仁軌謂侍御曰諸公出使當須振舉寃滯發明
耳目興行禮義無為煩擾州縣而自重其權指行中曰
只如某侍御夜半到驛東西㕔所校㡬何苦死遣移乃
就東㕔豈忠恕之事耶願諸公勿為也諸御史莫不翕
然自誡
乾封二年二月韋仁約除侍御史與公卿相見未常行
拜禮或勉之約曰鵬鶚鷹鸇豈衆禽之偶奈何設拜以
狎之且耳目之官故當特立乃曰御史銜命出使不能
動搖山岳震懾州縣誠曠職耳
開元五年監察御史杜暹往磧西覆屯㑹郭䖍瓘與史
獻等不協更相執奏詔暹按其事實史獻以金遺暹固
辭左右曰公逺使絶域不可失蕃人情暹不得已受之
埋於幕下既去出境即移牒令収取之
十二年四月六日勅御史出使非充按察覆囚不得輒
差判官其出使日皆于側門進狀取處分
十三年三月十三日勅御史出使舉正不法身茍不正
焉能正人如聞妙縣祇迎相望道路牧宰祇候僮僕不
若作此威福其如禮何自今以後宜申明恪不得更爾
大厯十四年六日勅郎官御史充使絶本司務者改
與校檢及内供奉裏行
元和四年監察御史元稹出使東蜀劾奏故節度使嚴
礪違制擅賦礪雖已死其屬郡七州刺史皆坐責罸
六年九月以前湖南觀察使李衆為恩王傅初衆舉按
屬内刺史罪御史盧則就鞠得實使還而衆以貨遺所
推令史至京有告者令史决流盧則停官故衆亦坐焉
七年閏七月勅前後累降制勅應諸道違法徴科及刑
政寃濫皆委出使郎官御史訪察聞奏雖有此例未嘗
舉職外地生人之勞朝廷莫得盡知今後應出使郎官
御史所歴州縣其長吏政俗閭閻疾苦水旱災傷並一
一條録奏聞郎官宜委左右丞勾當並限朝見後五日
内聞奏并申中書門下如所奏不實必議懲責
　　知班
貞觀六年八月唐臨為殿中侍御史大夫韋待價責臨
以朝列不整臨曰此亦小事不足介意請今日已後為
之明日江夏王道宗共大夫離立私談臨趨進曰王亂
班宗道曰共大夫語何至于是臨曰大夫亦亂班韋失
色而退
顯慶四年侍御史張由古知班凡亂班多是尚書郎由
古毎唱言員外郎小兒難共語喚引駕鼻衡上行朝士
側目鄙之
大足元年王無競為殿中侍御史王班於閣門外宰相
團立于班北無競前曰去上不逺公雖大臣自須肅敬
以笏擊之請齊班(當時朝臣商/量是非參半)
景龍二年左臺御史崔涖彈班不肅上表曰臣聞叔孫
通覩漢朝多闕尊卑失序所以分别上下申明禮儀於
是羣臣知天子之至尊髙祖知皇帝之為貴此皆由班
秩不忒威儀容止不差是故作孚萬邦用刑四海者也
臣竊見在朝百僚多不整肅公門之内詎合論私班列
之中尤須致敬或縱觀勅目或旁閲制詞或交首亂言
或越班問事或私申慶弔或公誦詩篇或笑語誼譁或
行立怠惰承寛既乆積習如常不増祇懼之容實紊矜
莊之典臣謬膺推擇叨掌紏彈見無禮于朝者誠是臣
之深恥况西戎獻欵北漠來賔恐觀中國之失儀招外
蕃之所誚更若知而故犯不革前非望即停其入内量
加貶削
開元元年正月殿中侍御史出使盡監察裏行翟璋知
班及牒中書省勘侍郎王琚及太子左庻子竇希瓘入
晚遂為所擠出授岐陽縣令
七年正月二十一日上御紫宸殿朝入使魏州長史敬
讓辰州長史周利貞俱欲奏事左臺御史翟璋監殿廷
揖利貞先進讓以父暉為利貞所薨不勝憤遂越次而
奏利貞受武三思使枉害臣父璋劾讓不待監引請付
法上曰讓訴寃枉不可不矜朝儀亦不可不肅可奪一
季禄而已貶利貞為邕州長史
貞元十四年五月侍御史殿中鄒儒立以太子詹事蘓
弁入朝班位失序對仗彈之弁於金吾仗待罪數刻特
放舊制太子詹事班次太常宗正卿元年御史中丞竇
參叙定班位移詹事班在河南太原尹之下弁乃引舊
制立班臺官詰之乃經云已白宰相請依舊制故儒立
彈之
　　雜錄
垂拱元年正月十二日勅兩京度人令御史一人檢校
其年二十六日勅御史紏獲罪狀未經聞奏不得輒便
處分州官府司亦不得承受
其年二月制朝堂所置登聞鼓及肺石不須防守其有
搥鼓石者令御史受狀為奏
三年十二月鳯閣侍郎韋方質奏言舊制有御史監軍今
相承差遣恐虧失節度夫古將軍出師君授之鈇鉞閫
外之事皆使裁之如聞被御史監軍乃有控制軍中小大之
事皆須承禀非所以委專征也以卑制尊于禮不可不許
景龍元年九月十九日勅選擇御史令本司長官共中
書門下商量並録由厯進奏者
開元十九年正月二十八日勅左右藏太倉署差御史
監知出納至二十一年三月十九日勅監倉庫各定御
史一人一年一替左右巡御史亦各定一人一季一替
並不得改換及差使
天寳二年八月七日勅所置御史職在彈違雜充判官
誠非允當其諸道節度使先取御史充判官者並停自
今已後更不得奏若切須奏者不得占臺中缺其本臺
長官充使者不在此限
四載十一月十六日勅御史宜依舊制黄卷書缺失毎
嵗委知雜御史長官比類能否送中書門下改轉不日
褒貶
至徳元年七月十三日勅風憲之地百寮凖絶頃者有
司殊非慎擇其御史須曽任州縣理人官者方得薦用
寳應二年二月二十六日御史大夫嚴武奏應在外新
除御史赴臺停止店肆事亦非宜仍令所在給公乗發
遣以為永例勅㫖依
建中三年九月一日勅御史大夫中丞奏授御史便充
臺中職掌者宜占缺以後並此處分
貞元十二年十月御史臺奏伏凖貞元二年班序勅諸
使下三院御史有本官是常參官兼者即入本官班如
内供奉裏行即入御史班緣使下御史稍多近例並不
在内供奉班内臣等參詳㐲請自今已後請使下御史
内供奉者入門日並依宣政殿前班位次員外郎之後
在正臺監察御史之上便為常式庶叶通規勅㫖依奏
元和六年三月御史臺奏凖令用未後决囚者請不過
申時如勅到府及諸司己未後至者伏乞至未時仍請
勒本司准舊例與御史同臨引决勅㫖依奏
長慶三年八月御史臺行從印一靣出使二靣比來御
史出使推按或用廢印或所在取州縣印文狀伏以使
臣銜命推按事須用印無非切要既於所在求印事易
漏洩伏請令有司鑄造從之
太和四年三月御史臺奏三院御史盡入到朝堂前無
止泊處請置祗候院屋知雜御史元借閣下直省屋後
簷權坐知巡御史元借御史直省屋後簷權坐毎日早
入至巳時方出前後並本所由自門下直省院西京兆
尹院東有官地東西九十尺南北六十尺請凖長慶元
年八月於中書南給官地度支給錢置僕射衹候院例
給此地充三年御史祗候院請度支給錢一千貫文臺
司自勾當從便起造伏以御史風憲之職行止有常朝
堂祗事毎日須入從前假借不遑啓居或與吏伍相參
或當食無所今伏請前件地名及起舍價伏乞聖慈允
臣所請勅㫖依奏
㑹昌二年九月御史中丞李回奏文武常叅據品秩令
式合置引馬臣伏以車服之制並示等威著在典章所
宜遵守近者班行之仕官位已髙或以散冗自謙或以
簡便為意卒相倣傚不置引馬街衢之内品秩莫分事
涉因循頗乖典故其文武常參官起今已後並據品秩
准例置引馬其有合置不置許臣司糾舉罰一月俸料
如違犯不已請具奏聞庶存朝制用表官榮勅㫖依奏
　
　
　
　
　唐㑹要卷六十二
欽定四庫全書
　唐㑹要卷六十三
　　　　　　　　　　　　　宋　王溥　撰
　　史館移置
武德初因隋舊制隸秘書省著作局貞觀三年閏十二
月移史館于門下省北宰相監修自是著作局始罷史
職及大明宫初成置史館於門下省之南
開元十五年三月一日官臣李林甫監史以中書地切
樞宻記事者宜其附近史官諫議大夫尹愔遂奏移於
中書省北其地本尚藥局内藥院
　　諸司應送史館事例
祥瑞(禮部毎季/具錄送)天文祥異(太史毎季并所/占候詳騐同報)蕃國朝貢(毎/使)
(正遇臚勘同土地風俗衣服貢獻/道里逺近并其主名字報)蕃戎入㓂及來降(表狀中/書錄狀)
(報露布兵部錄報軍運還日軍將具/錄陷破城堡傷殺吏人掠據畜産數)變改音及新造曲
調(太常寺具所/由及樂詞報)州縣廢置及孝義旌表(户部有/即報)法令變
改斷獄新議(刑部有/即報)有年及饑并水旱蟲霜風雹及地
震流水泛溢(户部及州縣毎有即勘其/年月日及賑貸存恤同報)　諸色封建(司/府)
(勘報襲封者/不在報限)京諸司長官及刺史都督都䕶行軍大總
管副總管除授(並錄制詞文官吏/部送武官兵部送)刺史縣令善政異跡
(有灼然者本州/錄附考使送)碩學異能髙人逸士義夫節婦(州縣有/此色不)
(限官品勘知的實/毎年錄附考使送)京諸司長官薨卒(本司責由/歴狀跡送)刺史都
督都䕶及行軍副大總管已下薨(本州本軍責由/歴狀附便使送)公主
百官定諡(考績錄行狀/諡議同送)諸王來朝(宗正寺/勘報)已上事並依
本條所由有即勘報史館修入國史如史官訪知事有
堪入史者雖不與前件色同亦任直牒索承牒之處即
依狀勘並限一月内報建中元年十一月二十八日史
館奏前件事條雖標格式因循不舉日月已深伏請申
明舊制各下本司從之大厯十四年正月已後至今年
十月已前所有事跡各限勅到一月日報從此已後外
州縣及諸軍諸使毎年一度附考使送納在京即毎季
申便為恒例勅㫖依
　　修前史
武徳四年十一月起居舍人令狐德棻嘗從容言於髙
祖曰宋代已來多無正史梁陳及齊猶有文籍至於周
隋多有遺闕當今耳目猶接尚有所憑如更十數年後
恐事跡埋没無可紀錄至五年十二月二十六日詔司
典序言史官紀事考論得失盡究變通所以裁成義類
懲惡勸善自有魏至乎陳隋莫不自命正朔懸歴嵗祀
各殊徽號刪定禮儀然而簡牘未編紀𫝊咸闕炎凉已
積謡俗遷訛餘烈遺風冺焉將墜頋彼湮落用深軫悼
有懐撰次實資正直中書令蕭瑀給事中書王敬業著
作郎殷聞禮可修魏史侍中陳叔達秘書丞令狐徳棻
太史令庾儉可修周史中書令封徳彛中書舍人顔師
古可修隋史大理崔善為中書舍人孔紹安太子洗馬
蕭德言可修梁史太子詹事裴矩吏部郎中祖孝孫前
秘書丞魏徴可修齊史秘書監竇璡給事中歐陽詢秦
王府文學姚思廉可修陳史綿歴數載竟不就而罷(修/撰)
(之源自/徳棻始)至貞觀三年於中書置秘書内省以修五代史
貞觀十年正月二十日尚書左僕射房𤣥齡侍中魏徴
散騎常侍姚思廉太子右庶子李百藥孔頴達禮部侍
郎令狐徳棻中書侍郎岑文本中書舍人許敬宗等撰
成周隋梁陳齊五代史上之進階頒賜有差
二十年閏三月四日詔令修史所更撰晉書銓次舊聞
裁成義類其所須可依修五代史故事若少學士量事
追取於是司空房𤣥齡中書令褚遂良太子左庶子許
敬宗掌其事又中書舍人來濟著作郎陸元佐著作郎
劉翼太史令李淳風太子舍人李義府薛元超起居郎
上官儀主客員外郎劉行功刑部員外郎辛丘馭著作
郎劉𦙍之光祿寺主簿楊仁卿御史臺主簿李延夀校
書郎張文恭並分功撰錄又令前雅州刺史令狐德棻
太子司議郎敬播主客員外郎李安期屯田員外郎李
懐儼詳其條例量加考正以臧榮緒書為本及十紀十
志七十列𫝊三十載紀其太宗所著宣武二帝及陸機
王羲之贊稱制焉房𤣥齡已下稱史臣凡起例皆播獨
創焉以其書賜皇太子及新羅使者各一部
顯慶元年五月四日史官修梁陳齊周隋五代志三十
卷太尉無忌進之四年二月太子司更大夫吕才著隋
紀二十卷其年符璽郎李延夀撮近代諸史南起自宋
終於陳北始自魏卒於隋合一百八十篇號為南北史
上自製序
景龍三年十二月太常少卿元行冲以本族出於後魏
為未有編年之文乃撰魏典三十卷事詳文簡為學者
所稱(初魏明帝時西栁谷瑞石有牛繼馬後之象魏明/後史以為晉元帝是牛氏之子因姓司馬氏以應)
(石文行冲雜尋事跡以後魏道武帝名之/健繼晉受命又考校䜟符特著論以明)
光化三年直史館栁㻮以劉子𤣥所撰史通議駁經史
過當紀子𤣥之失别纂成十卷號栁氏析㣲
　　國史
貞觀十七年七月十六日司空房𤣥齡給事中許敬宗
著作郎敬播等上所撰髙祖太宗實錄各二十卷太宗
遣諌議大夫褚遂良讀之前始讀太宗初生祥瑞遂感
動流涕曰朕於今日富有四海追思膝下不可復得因
悲不自止命收卷仍遣編之秘閣并賜皇太子及諸王
各一部京官三品已上欲寫者亦聽永徽元年閏五月
二十三日史官太尉無忌等修貞觀實錄畢上之起貞
觀十五年至二十三年五月勒成二十卷
顯慶元年七月三日史官太尉無忌左僕射于志寧中
書令崔敦禮國子祭酒令狐徳棻中書侍郎李義府著
作郎劉𦙍之楊仁卿起居郎李延夀秘書郎張文恭等
修國史成起義寧盡貞觀末凡八十一卷藏其書于内
府至四年二月五日中書令許敬宗中書侍郎許圉師
太師令李淳風著作郎楊仁卿著作郎顧𦙍受詔撰貞
觀二十三年以後至顯慶三年實錄成二十卷添成一
百卷(是日封敬宗子選為新城縣國公圉師封平恩縣/公淳風封昌樂男仁卿及𦙍並加諫議大夫賞修)
(實錄/之功)上以敬宗所紀多非實錄謂仁卿等曰先朝躬擐
甲胄親履兵鋒戎衣霑馬汗兜鍪生蟣蝨削平區宇康
濟生靈數年之間四海寧晏方始歸功上帝臨馭下人
昨觀國史所書多不周悉卿等必須窮微索隠原始要
終盛業鴻勲咸使詳備至如先朝作威鳯賦意属元舅
及士廉敬宗乃移向尉遲敬德𫝊内又嘗幸温湯教習
長圍四合萬隊俱前忽雲霧晝昏部伍錯亂先聖既覩
斯事恐其挂法者多遂潛隠不出待其整理然後臨觀顧
謂朕曰振旅訓兵國之大典此之錯失於法不輕我若
見之必須行法一虧軍政得罪人多我今不出良為於
此今乃移向魏徴𫝊内稱是徴之諫語此皆乖於實錄
何以垂之後昆朕嘗從幸未央宫辟仗已過忽於草中
見一人身帯横刀其人云辟仗至怕不敢出仗家搜索
不覺遂不敢動先聖斂轡即還顧謂朕曰此事若發數
人合死汝可於後堂伺看早放出之史家唯此一事差
似不失其真郝處俊奏曰先聖仁恩觸類皆是臣弟處
傑往年宿衛之日被差腰轝供奉見有三衛誤拂御衣
此人怕懼五情無主先聖謂之曰此間無御史我不謂
汝作罪過不須怕懼上謂處俊曰此亦須入史至三月
詔太子左庶子同中書門下三品劉仁軌吏部侍郎同
三品李敬𤣥中書侍郎郝處俊黄門侍郎髙智周等並
修史仁軌等於是引左史李仁實専掌其事將加刋改
㑹仁實卒官又止長安三年正月一日勅宜令特進梁
王三思納言李嶠正諫大夫朱敬則司農少卿徐彦伯
鳯閣舍人魏知古崔融司封郎中徐堅左史劉知幾直
史館呉兢等修唐史採四方之志成一家之言長縣楷
則以貽勸誡
神龍二年五月九日左散騎常侍武三思中書令魏元
忠禮部尚書祝欽明及史官太常少卿徐彦伯秘書少
監栁冲國子司業崔融中書舍人岑義徐堅等修則天
實錄三十卷文集一百二十卷上之賜物各有差開元
四年十一月十四日修史官劉子𤣥呉兢撰睿宗實錄
二十卷則天實錄三十卷中宗實錄二十卷成以聞又
引古義白於執政姚崇奏曰伏見貞觀十七年監修國
史房𤣥齡與史官給事中許敬宗著作佐郎敬播修髙
祖實錄二十卷太宗實錄二十卷成制封𤣥齡一子為
縣男賜物一千叚封敬宗南陽男賜物七百段敬播授
司議賜物五百段並降璽書褒美又神龍三年五月監
修史中書令魏元忠與史官大常少卿徐彦伯國子司
業崔融等修則天實錄三十卷成封元忠一子為縣男
物一千段彦伯等各賜爵二等物五百段自餘卑官加
兩階物段准處分仍並降璽書褒美今史官劉子𤣥呉
兢等撰睿宗實錄又重修則天中宗實錄並成進訖准
撰太宗實錄例監修官已下加爵及賜今子𤣥援引古
今欲臣聞奏臣謹尋故實例有恩賞事属當時不可為
凖于𤣥等始末修撰誠亦勤勞叙事紀言所錄雖重承
恩賜命固不在多子𤣥等請各賜物五百段許之
至徳二年十二月二十七日修史官太常少卿于休烈
奏曰國史一百六卷開元實錄四十七卷起居注并餘
書三千六百八十二卷在興慶宫史館並被逆賊焚燒
且國史實錄聖朝大典修撰多時今並無本望委御史
臺推勘史館所由並令府縣搜訪有人收得國史實錄
能送官司重加購賞并捨其罪得一部超授官一卷賞
十疋數月准得一兩卷前修史官工部侍郎韋還賦䧟
城入東京其家先藏國史一百一十三卷送官大厯三
年起居舍人兼修史令狐峘修成實錄一百卷峘著述
雖精属喪亂之後起居注亡失纂開元天寳間事唯得
諸家文集編其詔冊名臣𫝊記十無三四後人以漏畧
稱之
建中元年七月左拾遺史館修撰沈既濟以呉兢所撰
國史則天事為本紀奏議駁之曰史氏之作本乎懲勸
以正君臣以維家邦前端千古後法萬代使其生不敢
差死不忘懼緯人倫而經世道為百王凖的不止属辭
比事以日繫月而已故善惡之道在乎勸誡勸誡之柄
在乎褒貶是以春秋之義尊卑輕重升降幾微髣髴一
字二字必有微㫖存焉况鴻名大綂其可以貸乎伏以
則天皇后初以聰明睿哲内輔時政厥功茂矣及𢎞道
之際孝和以長君嗣位而太后以専制臨朝俄又廢帝
或幽或陟既而握圖稱籙移運革名牝司鷰啄之蹤難
乎備述其後五王建䇿皇運復興議名之際得無降損
必將義以親隠禮從國諱茍不損下當如其常安可横
絶彛典超居帝籍昔仲尼有言必也正名夏殷二代為
帝者三十世矣而周人通名之曰王呉楚越之君為王
者百餘年而春秋書之為子葢髙下自乎彼而是非稽
乎我過者抑之不及者援之不以弱減不為僣奪握中
持平不振不傾使其求不可得而葢不可掩斯古君子
所以慎其名也夫則天體自坤順位居乾極以柔乗剛
天紀倒張進以强有退非德譲今史臣追書當稱之為
太后不宜曰上孝和雖迫於母后之命降居藩邸而體
元繼代本吾君也史臣追書宜稱曰皇帝不宜曰廬陵
王睿宗在景龍已前天命未集徒稟后制假臨天室於
倫非次於義無名史臣追書宜曰相王未宜曰帝若以
得失既往遂而不舉則是非褒貶安所辨正載筆執簡
謂之何哉則天廢國家厯數用周正朔廢國家太廟立
周七廟鼎命革矣徽號易矣旂裳服色已殊矣今安得
以周氏年厯而列為唐書帝紀徴諸禮經是謂亂名且
孝和繼天踐祚在太后之前而叙年置紀居太后之下
方之躋僖是謂不智詳今考古並未為可或曰班馬良
史也編述漢事立髙后以續帝載豈有非之者乎答曰
昔髙后稱制因其曠嗣獨有分王諸吕負于漢約無遷
鼎革命之甚况其時孝惠已没孝文在下後宫之子非
劉氏種不紀吕后將誰紀焉雖云其然議者猶為不可
况遷鼎革命者乎或曰若天后不紀帝緒缺矣則二十
二年行事何所繫乎答曰孝和以始年登大位以季年
復舊業雖尊名奪而天命未改足以首事足以表年何
所拘閡裂為二紀昔魯昭之出也春秋嵗書其居曰公
在乾侯且君在雖失位不敢廢也今請併天后紀合孝
和紀毎於嵗首必書孝和所在以統之書曰某年春正
月皇帝在房陵太后行某事改某制云云則紀稱孝和
而事述太后俾名不失正而禮不違常名禮兩得人無
間矣其姓氏名諱入宫之由歴位之資才藝智畧年辰
崩𦵏别纂錄入皇后列𫝊於廢后王庶人之下題其篇
曰則天順聖武皇后事雖不行而史氏稱之
貞元元年九月監修國史宰臣韋執誼奏伏以皇王大
典實存簡冊施于千載𫝊述不輕竊見自頃已來史臣
所有修撰皆於私家紀錄其本不在館中褒貶之間恐
傷獨見編紀之際或慮遺文從前已來有此乖闕自今
已後伏望令修撰官各撰日厯凡至月終即於館中都
㑹詳定是非使置姓名同共封鏁除已成實錄撰進宣
下者其餘見修日厯並不得私家置本仍請永為常式
從之
元和二年七月太僕寺丞令狐丕進亡父故史官峘所
撰代宗實錄四十卷詔付史館
五年十月宰臣裴垍與史官蔣武等撰德宗實錄五十
卷獻之
長慶二年十月勅翰林侍讀學士諫議大夫路隨中書
舍人韋處厚兼充史館修撰憲宗實錄仍分日入史館
修實錄未畢之前且許不入内署仍放朝參
㑹昌元年四月勅憲宗實錄宜令史館再修撰進入其
先撰成本不得注破并與新撰本同進來者至三年十月
宰臣兼監修國史李紳與修史官鄭亞等修畢進上賜
銀器錦綵有差至大中二年十一月又降勅曰憲宗實
錄宜施行舊本其新本委天下諸州府察訪知有冩得
者並送館不得隠藏
大中五年七月宰臣崔龜從等撰續唐厯二十卷八年
三月宰臣監修國史魏謩修成文宗實錄四十卷上之
史官給事中盧躭太常少卿蔣偕司勲員外郎王渢右
補闕盧吉頒賜銀器錦綵有差
大順二年二月勅吏部侍郎栁玭等修宣宗懿宗僖宗
實錄始丞相監修國史杜讓能三朝實錄未修乃奏吏
部侍郎栁玭右補闕裴延裕左拾遺孫泰駕部員郎李
𦙍太常博士鄭光庭等十五人修之踰年竟不能編錄
一字惟延裕採宣宗朝耳目聞覩撰成三卷目曰東觀
奏紀納於史館又龍紀中有處士沙仲穆纂野史十卷
起自太和終於龍紀目曰太和野史
　　在外修史
開元八年十二月二十日詔右羽林將軍檢校并州大
都督府長史燕國公張説多識前志學於舊史文成微
婉詞潤金石可以昭振風雅光揚軌訓可兼修國史仍
賫史本就并州隨軍修撰
十四年七月六日太子左庶子呉兢上奏曰臣往者長
安景龍之嵗以左拾遺起居郎兼修國史時有武三思
張易之張昌宗紀處訥宗楚客韋温等相次監領其職
三思等立性邪佞不循憲章茍飾虚詞殊非直筆臣愚
以為國史之作在乎善惡必書遂潜心積思别撰唐書
九十八卷唐春秋三十卷用藏于私室雖綿歴二十餘
年尚刋削未就但微臣私門凶釁頃嵗以丁憂去官自
此便停知史事竊惟帝載王言所書至重倘有廢絶實
深憂懼於是彌綸舊紀重加刪緝雖文則不工而事皆
從實斷自隋大業十三年迄於開元十四年春三月即
皇家一代之典盡在於斯矣既將撰成此書于私家不
敢不奏又卷軸稍廣繕寫甚難特望給臣楷書手三數
人并紙墨等至絶筆之日當送上史館於是勅兢就集
賢院修成其書俄又令就史館及兢遷荆州司馬其書
未能就兢所修草本兢亦自將上令中使往荆州取得
五十餘卷其紀事踈畧不堪行用
十五年六月二十六日詔左承相張説在家修史中
書侍郎李元紘奏曰國史者記人君善惡國政損益一
字褒貶千載稱之今張説在家修史呉兢又在集賢院
撰錄令國之大典散在數所且太宗别置史館在於禁
中所以重其職而秘其事望勒説等就史館參詳撰錄
則典冊舊章不墜矣從之長慶三年六月中書侍郎平
章監修國史杜元頴奏臣去年奉詔命各據見在史官
分修憲宗實錄今緣沈𫝊師改官若更求人選擇非易
沈𫝊師當分雖搜羅未周條目紀綱已粗有緒竊以班
固居鄉里而成漢書陳夀處私家而専精國志𤣥宗國
史張説在本鎮兼修代宗編年令狐峘自外郡奏上逺
考前代近參本朝皆可明徴實有成例其沈𫝊師一分
伏望勒就湖南修畢先送史館與諸史官參詳然後聞
奏庶使官業責成有始終之効𫝊聞摭實無同異之差
制可
　　修史官
咸亨元年十一月二十一日詔修撰國史義存典實自
今已後宜令所司於史官内簡擇堪修人錄名進内自
餘居史職不得輒聞見所修史及行用國史等事
長安一年鳯閣舍人修國史劉允濟嘗云史官善惡必
書言成軌範使驕主賊臣有所知懼此亦權重理合貪
而樂道也昔班生受金陳夀求米僕視之如浮雲耳但
百寮善惡必書足為千載不朽之美談豈不盛哉三年
七月朱敬則請擇史官上表曰國之要者在乎記事之
官是以五帝𤣥風資其筆削三王盛業藉以垂名此才
之難其難甚矣何以知其然昔平王東遷厯數六百齊
桓之九合天下晉文之一戰諸侯秦穆公逺覇西戎楚
莊王利盡南海禮樂文物闃爾無聞今之所存獨載魯
史向若魯無君子記𫝊則遺雄覇逺圖必墜于地可不
惜哉且如齊周小國之主尚能留意于史冊齊神武嘗
謂著作郎魏收曰卿勿見陳元康楊遵彦等在吾目前
趨走謂吾以為勤勞我後代聲名在于卿手最是要事
勿謂我不知及文宣即位又嘗勅曰收好直筆勿畏懼
我終不作魏太武誅史官又周文帝之為相也納栁虬
之説特命書法不諱隠其志在懲勸如此伏以陛下聖
徳鴻業誠可垂範將來倘不遇良史之才則大典無由
而就也且董狐南史豈祇生于往代而獨無於此時在
乎求與不求好與不好耳今若訪得其善者伏願朂之
以公忠期之以逺大更超加羙職使得行其道則天下
幸甚鄭惟忠嘗問劉子𤣥曰自古文士多而史才少何
也對曰史才須有三長謂才也學也識也夫有學而無
才猶有良田百頃黄金滿籝而使愚者營求終不能置
於貨殖矣如有才而無學猶思兼匠石巧若公輸而家
無楩柟斧斤終不能成其宫室矣猶須好是正直善惡
必書使驕主賊臣所以知懼則為虎傅翼矣時人以為
知言
開元二十五年正月八日以道士尹愔為諫議大夫集
賢院學士兼知史館事特賜朝散階愔上表懇讓優詔
許衣道士服視事愔乃受職
貞元九年十二月以前河南府王屋縣尉蔣武為右拾
遺史館修撰上重難其職制未下前召見於延英殿至
是方命官十二年正月以工部郎中史館修撰如故其
年二月又命為左諫議大夫遷秘書少監修撰如故時
裴延齡貴欲異同宰府乃言於上曰諫議大夫論朝廷
得失之官史臣修撰紀朝廷得失之事其領史職者不
宜為諫官從之
元和四年六月宰臣集賢殿學士裴垍奏史館請登朝
官入館者並為修撰非登朝並為直館修撰中以一人
官髙者判館事其餘名目並請不置仍為常式從之
太和六年七月以諫議大夫王彥威户部郎中楊漢公
祠部員外郎蘇滌右補闕裴休並充史館修撰故事修
撰不過三員或至兩員今四人並命論者非之
天祐二年五月二十九日勅翰林學士職方郎中兼史
館修撰張榮今修撰職名稍卑不稱内廷宻重宜充兼
修國史
　　雜錄上
貞元九年十月諌議大夫朱子奢上表曰今月十六日
陛下出聖㫖發德音以起居記錄書帝王臧否前代但
藏之史官人主不見今欲親自觀覽用知得失愚以為
聖德在躬舉無過事所述義歸盡善陛下獨覽之于事
無失若以此法𫝊示子孫竊有未喻大唐雖七百之祚
天命無改至於曾𤣥之後或非上智但中主庸君飾非
䕶短見時史直辭極陳善惡必不省躬罪已唯當致怨
史官但君上尊崇臣下卑賤有一於此何地逃刑既不
能效朱雲廷折董狐無隠排霜觸電無顧死亡唯應希
風順㫖全身逺害悠悠千載何所聞乎所以前代不觀
葢為此也
十六年四月二十八日太宗謂諫議大夫褚遂良曰卿
知起居記錄何事大抵人君得觀之否對曰今之起居
古之左右史以紀人君言行善惡必書庶幾人主不為
非法不聞帝王躬自觀史太宗曰朕有不善卿必記之
耶遂良曰守道不如守官臣職當筆君舉必書黄門侍
侍郎劉洎曰設令遂良不記天下之人皆記之矣太宗
謂房𤣥齡曰國史何因不令帝王觀見對曰國史善惡
必書恐有忤㫖故不得見也太宗曰朕意不同今欲看
國史若善事固不須論若有惡事亦欲以為鑒誡卿可
撰錄進來房𤣥齡遂刪畧國史表上太宗見六月四日
事語多㣲文乃謂𤣥齡曰昔周公誅管蔡而周室安季
友鴆叔牙而魯國寧朕之所以安社稷利萬人耳史官
執筆何煩有隠宜即改削直書其事至七月八日又謂
遂良曰爾知起居記何事善惡朕今勤行三事望爾史
官不書吾惡一則逺鑒前代敗事以為元龜二則進用
善人共成政道三則斥棄羣小不聽讒言誓能守之終
不轉也鷹犬平生所好今亦罷之雖有順時冬狩不踰
旬而返亦不曾絶域訪奇異逺方求珍羞比日已來饌
無兼味自非膏雨有年師行尅捷未嘗與公等舉杯酒
奏管絃朕雖毎日兢懼終藉公等匡翊各宜勉之
二十二年二月七日太宗以鐵勒諸蕃歸國謂羣臣曰
吾知勞逸不同者有二鐵勒輸忱歸國去危就安邊夷
無事豈不逸樂而窮髪之地盡為齊人古昔已來書史
不載今日起居記朕功業亦為劬勞
顯慶二年二月已後禮部尚書許敬宗常修國史自掌
知國史記事阿曲初虞世南兄與許敬宗父同為宇文
化及所害封德彛時為内史舍人備見其事因謂曰虞
世基被戮世南則匍匐而請死許善心被殺敬宗則舞
蹈以求生敬宗聞而銜之及為徳彛𫝊傳咸加其罪惡
敬宗嫁女與左監門大將軍錢九隴本皇家隸人敬宗
利其資而與之婚乃與九隴曲叙門閥妄加功貴并昇
與劉文静長孫順徳同卷敬宗子娶尉遲寳琳孫女多
得賂遺及作寳琳父敬徳𫝊乃云太宗作威鳯賦以錫
之其威鳯賦本是與長孫無忌又白州人龎孝恭蠻首
凡品率鄉兵從征高麗賊知其懦襲破之敬宗又納其
寳貨稱漢將驍徤者唯蘇定方龎孝恭耳曹繼叔劉伯
英皆出其下其虚謬也如此高祖太宗實錄敬播所修
頗多詳直敬宗又輒以己愛憎曲事刪改論者尤之
長夀二年修時政紀先是永徽已後左右史唯得對仗
承㫖仗下後謀議皆不聞文昌左丞姚璹以為帝王謀
訓不可遂無紀述若不宣自宰相即史官踈逺無得而
書之是日遂表請仗下所言軍國政要即宰相一人撰
錄號為時政紀(自璹/始也)
　
　
　
　
　
　
　
　
　
　
　
　
　
　
　唐㑹要卷六十三
欽定四庫全書
　唐㑹要卷六十四
　　　　　　　　　　　　　宋　王溥　撰
　　史館雜錄下
長安三年張易之昌宗欲作亂將圖皇太子遂譛御史
大夫知政事魏元忠昌宗奏言可用鳳閣舍人張説為
証説初不許遂賂以髙官説被逼迫乃偽許之昌乃奏
元忠與太平公主所寵司禮丞髙戩交通宻謀搆造飛
語曰主上老矣吾属當挾皇太子可謂耐久時則天春
秋髙惡聞其語鳳閣侍郎宋璟恐説阿意乃謂曰大丈
夫當守死善道殿中侍御史張廷珪又謂曰朝聞道夕
死可矣起居郎劉知幾又謂曰無汚青史為子孫累明
日上引皇太子相王及宰相等於殿庭遣昌宗與元忠
髙戩對於上前上謂曰具述其事説對曰臣今日對百
寮請以實錄因厲聲言魏元忠實不反總是昌宗令臣
誣枉耳是日百寮震懼上聞説此對謂宰相曰張説傾
巧翻覆小人且總收禁侍更勘問異日又召依前對問
昌宗乃屢誘掖逼促之説視昌宗言曰乞陛下看取天
子前尚逼臣如此况元忠實無反語柰何欲令臣空虚
加誣其罪今大事去矣伏願記之易之昌宗必亂社稷
天后黙然令所司且収掌諌議大夫知政事朱敬則宻
表奏曰魏元忠素稱忠正張説又所坐無名俱令抵罪
恐失天下之望願加詳察乃貶元忠為髙要尉說流欽
州(時人議曰昌宗等包藏禍心遂與説計議欲擬謀害/大臣宋璟等知説巧詐恐損良善遂與之言令其内)
(省向説元來不許昌宗虚證元忠必無今日之事乃是/自招其咎賴識通變轉禍為福不然皇嗣殆将危矣)
後數年説拜黄門侍郎同中書門下平章事因至史館
讀則天實錄見論証對元忠事乃謂著作佐郎兼修史
呉兢曰劉五修實錄(劉五即/子𤣥也)論魏齊公事乃不相饒假
與説毒手當時説驗知是呉兢書之所以假託劉子𤣥
兢從容對曰是兢書之非劉公修述草本猶在其人已
亡不可誣在於幽魂令相公有怪耳同修史官蘇宋等
見兢此對深驚異之乃嘆曰昔董狐古之良史即今是
焉説自後頻祈請刪削數字兢曰若取人情何名為直
筆
景龍二年四月二十日侍中紀處訥中書令楊再思兵
部侍郎宗楚客中書侍郎蕭至忠並監修國史其後史
官太子中允劉知幾以監修者多甚為國史之弊於是
求罷史職奏記於蕭至忠曰知幾自䇿名仕伍侍罪朝
列三為史臣再入東觀竟不能勒成國典貽彼後來者
何哉静言思之有不可五也何者古之國史皆出自一
家如魯漢之丘明子長晉齊之董狐南史咸能立言不
朽藏諸名山未聞藉以衆功方云絶筆唯後漢東觀大
集羣儒著述無序條章靡立由是伯度譏其不實公理
以為可焚張蔡二子糺之於當代傅范兩家嗤之於後
葉今者史司取士有倍東京人自以為荀袁家自稱於
政駿每欲記一事載一言皆閣筆相視含毫不斷故首白可期
而汗青無日其不可一也前漢郡國計書先上太史副上丞相
後漢公卿所撰始集公府乃上蘭臺由是史官所修載事為
博爰自近古此道不行史臣編錄唯自詢採而左右二
史闕注起居衣冠百家罕通行狀求風俗于州縣視聴不
該討沿革於臺閣簿籍難見其不可二也昔董狐之書
法也以示於朝南史之書弑也執簡以往近代史局皆
通籍禁門幽居九重欲人不見尋其義者葢由杜彼顔
面防諸請謁故也然今館中作者多士如林皆願長喙
無聞䶦舌倘有五始初成一字加貶言未絶口而朝野
具知筆不洒毫而縉紳咸誦夫孫盛實錄取嫉權門王
韶直書見讎貴族人之情也能無畏乎其不可三也今
史官注記多取稟監修楊令公則云必須直詞宋尚書
則曰宜多隠惡十羊九牧其命難行一國三公適從焉
在其不可四也竊以史官監修雖無古式尋其名號可
得而言夫監者葢總領之義耳如創紀編年則年有斷
限草𫝊叙事則事有豐約或可畧而不畧或應書而不
書此刋削之務也属詞比事勞逸宜均揮鉛奮墨勤惰
須等某帙某篇付之此職某紀某𫝊歸之彼官此銓配
之理也斯並宜明立科條審定區域倘人思自勉則書
可立成監之者既不指授修之者又無遵奉坐變炎凉
徒延嵗月其不可五也而時談物議焉得笑僕編次無
聞者哉至忠惜其才不許解史職宗楚客嫉其正直謂
諸史官曰此人作書如是欲置我於何地知幾又著史
通二十卷
開元五年十月十八日詔曰王者欽若天道率由時令
考六官之化循五紀之法故得災害不生休徵洊委夫
正月東郊祈春賞士孟冬北陸迎寒恤孤叅四序之運
行稽五材之動用不協所尚或罹於咎自今已後毎八
月史官條奏應所行事當斟酌典禮用孚於休宣布朝
廷使知朕意
至徳二年六月二十三日上謂史官于休烈曰君舉必
書朕有過卿宜書之休烈對曰臣聞禹湯罪已其興也
勃焉有徳之君不忘書過臣不勝慶
永貞元年九月河陽三城節度使元韶卒史臣曰凡功
名不足以垂後而善惡不足以為誡者雖富貴人苐書
其卒而已陶清劉舍許昌薛澤荘青翟趙周皆為漢相
爵則通侯而良史以為齷齪廉謹備員而已無能發明
功名者皆不立𫝊伯夷莊周墨翟魯連王符徐穉郭泰
皆終身匹夫或譲國立節或飬徳著書或出奇排難或
守道避禍而𫝊與周召管晏同列故富貴者有所屈貧
賤者有所伸孔子曰齊景公有馬千駟死之日人無得
而稱焉伯夷叔齊餓于首陽之下人到于今稱之然則
志士之欲以光輝于後者何待于爵位哉富貴之人排
肩而立卒不能自垂於後者徳不修而輕義重利故也
自古及今可勝數乎
元和四年正月减集賢寫御書二十人付史館收管史
館奏當館舊制例只有楷書無御書各額請改正楷書
從之
六年四月史官左拾遺樊紳右拾遺韋處厚太常博士
林寳並停修撰守本官以考功員外郎獨孤郁充史館
修撰兼判官事又以兵部尚書裴垍為太子賔客垍以
疾罷相拜兵部尚書久未任朝請宰相李吉甫自淮南
至復監修史與垍有隙又以垍投病方退不宜以貞元
實錄上進故史官皆罷垍亦更移散秩
七年六月上讀肅宗實錄見大臣𫝊多浮詞虚美因宣
與史官記事每要從實不得虚飾
八年十月宰臣以下候對于延英殿上以時政記問於
宰臣監修國史李吉甫對曰是宰相記天子事以授史
官之實錄也古者左史記言今起居郎是也右史記動
今起居舍人是也永徽中宰臣姚璹監修國史慮其造
膝之言或不下聞因請隨奏對而記于仗下以授史官今時
政記是也上曰其間或修或不修者何也吉甫對曰凡
面奉徳音未及施行總謂機宻固不可書以送史其間
謀議有發自臣下者又不可自書以付史官及事已行
者制㫖昭然天下皆得聞知即史官之記不待書以授
也且臣觀時政記者姚璹修於長夀及璹罷而事廢賈
躭齊抗修於貞元及躭罷而事廢然則闗於政化者不
虚美不隠惡謂之良也
十二年九月詔記事史官是職昭其法誡著在舊章舉
而必書朕所深望自今以後毎坐日宰臣及諸司對後
如事可備勸誡合在記述者委承㫖宰相宣示左右起
居綴錄仍准舊例每季送史館時起居舍人庾敬休上
䟽請行故事因有是詔既而宰相以事闗機宻不以告
之事竟不行自左右史失職于今幾一百五十年中間
往往有時政記出焉既錄因宰相事同稱賛推美讓善
之道將如信史直書之義闕然於時尚十得其四五今
則全廢君子惜之
十四年四月史官李翺奏臣等謬得秉筆史館以記錄
為職夫勸善懲惡正言直筆記聖朝功徳述忠賢事業
載姦佞醜行以𫝊無窮者史官之任也凡人之事跡非
大善大惡則衆人無由知之舊例皆訪問於人又取行
狀諡議以為一據今之行狀者非門生即其故吏莫不
虛加仁義禮智妄言忠肅恵和如此不唯處心不實茍
欲虗美於所受恩而已也盖亦為文者既非㳺夏遷雄
之列務於華而忘其實溺於詞而棄其理故為文則失
六經之古風紀事則非史遷之實錄不然則詞句鄙陋
不能自成其文矣由是事失其本文害於理而行狀不足以
取信若使指事書實不飾虚言則必有人知其真偽不
然者縱使門生故吏為之亦不可謬作徳善之事而加
之矣臣今請作行狀者但指事說實直載其詞則善惡功
跡皆據事足以自見矣假令𫝊魏徴但記其諌諍之詞
自足以為正直矣如𫝊段秀實但記其倒用司農寺印
以追逆兵又以象笏擊朱泚自足以為忠烈矣若考功
定諡行狀之不依此者不得言諡依此者乃下太常及
牒史館太常定諡後亦以諡議牒送史館則行狀之言
縱未可以一一皆信與虚加妄言都無事實者猶山澤髙
下之不同也史氏記錄須得本末茍憑往例皆是虚言
則使史官何所為據伏乞下臣所奏使考功守行臣等
要知事實輒敢陳論制可
其年六月史館奏當館楷書准元勅同集賢例五考足
放選今選務集賢年數仍舊當館更加三年同𢎞文館
例八年放選緣當館一例長上𢎞文館分畨上下事理
實屈請依元勅處分勅㫖依奏
長慶元年正月史館奏寫國史楷書元額三十員内十
員館司前後停減五員吏部奏减今只十五員見在伏
請却復吏部先減五員勅㫖宜量與三員其年二月史
館奏楷書典書等授官次叙伏請勅吏部同集賢例比
擬勅二日宜凖集賢例處分
其年四月修聖政紀中書門下奏伏以堯舜之政二典
存焉君臣之間吁俞之㫖㒺不備載厥後雖代有史官
多才出於追書所以其事或絶其言葢畧太宗文皇帝
躬勤庶政朝多良臣論思獻替動可紀錄故能逺繼堯
舜煥乎其文章朝廷舊制每正衙奏事史官載筆於玉
階之下所有議論政事悉得聞之及永徽後仗下便退
宰臣謀議外莫得聞長夀二年宰相姚璹以為聖王謀
訓不可闕於紀述史官疎逺無因得書請自今已後所
論軍國政要委宰相一人撰錄號為時政記此事久廢
史官不復得聞唯寫誥詞記除授而已臣等常竊悱憤
大懼皇猷未有以光揚于天下伏望天恩許臣等毎坐
日所有謀議事闗政事者便日撰錄號為聖政記書紀
緘封至嵗末則付史官永為常式庶得睿謀所載如日
月髙懸聖政惟新與天地廣運臣等不勝大願從之
太和二年中書侍郎監修國史路隨奏曰臣昨面奏聖
㫖以順宗實錄頗非詳實委臣等重加刋正畢日聞奏
伏以史冊之作勸誡所存事有當書理宜歸實匹夫善
惡尚不可誣人君得失無容虗載况貞觀已來累朝實
錄有經重撰不敢固辭緣此書成於韓愈今史官李漢
蔣係皆愈之子壻若遣參校或致私嫌臣既職編修合
命詳正及經奏請事遂施行今庶寮競言表章交奏既迫
羣議輒冒上聞且韓愈所書亦非已出元和之後已是
相循縱其宻親豈害公理使歸本職實謂正名其實録
伏望取舊記最錯誤者宣付史館委之修定詔曰其實
錄中所書徳宗順宗朝禁中事起於謬𫝊殊非信史宜
令史官詳正其他不要更脩初韓愈撰順宗實錄説禁
中事頗切直内官惡之於上前言其不實故令刋正也
開成三年二月中書門下奏延英對宰相湏紀錄伏以
陛下躬勤庶政超邁百王毎對宰臣日旰忘倦正衙決
事二史在前便殿坐日全無紀錄長夀初宰臣姚璹奏
置時政紀寢而不行貞元中宰臣趙憬請復故事無何
又廢恭惟聖政必在發明今請每至延英坐日對宰臣
往復之詞闗教化政刑之事委中書門下直日紀錄月
終送史館所兾政猷不墜國史有倫昨日延英靣奏已
䝉允許勅㫖依奏
㑹昌三年十月中書門下奏時政紀起居注紀修國史
體例等伏以時政紀長夀二年宰臣姚璹以為帝王謨
訓不可闕於紀述史官疎逺無因得書請自今已後所
論軍國政要宰臣一人撰錄號為時政紀厥後因循多
闕紀述臣等商量爾後坐日每聞聖言如有慮及生靈
事闗興替可昭示百代貽謀後昆者宰臣獻替謀猷有
益風教並請依國朝故事其日知印宰相撰錄連名封
印至嵗末送史館起居注紀比者不逐季撰錄至有去
官三五年後猶未送納者伏以毎度延英奏事後向外
𫝊説三事猶兩事虚謬豈有起居注紀皆三數年後摭
拾𫝊聞耳目已隔固非實事向後起居注紀事望毎季
初即送納向前一季文書與史館納訖具狀申中書門
下史館受訖亦申報中書門下其起居改轉望已注紀
遲速為殿最如有軍國大政𫝊聞疑誤仍許政事都堂
見宰相等臨時酌量如事已施行非闗機宻並一一向
説所冀書存信實免有疑誤修史體例臣等伏見近日
實錄多云禁中者伏以君上與宰臣及公卿言皆須衆
所聞見方合書於史策禁中之語向外何由得知或得
於𫝊聞多出邪佞便載史筆實累鴻猷向後日錄中如
有此類並請刋削更不得以此紀述又宰臣及公卿論
事行與不行須有明據或奏議允惬必見褒稱或所論
乖僻固有懲責在藩鎮獻表者有答詔居要官啓事者
亦合著明並當昭然在衆人耳目或取捨在於堂案或
與奪形於詔勅前代史書載名目奏議無不由此近見
實錄多載宻䟽言不彰其明聴事不顯於當時得自其
家實難取信向後所載羣臣章奏其可否得失須朝廷
共知者方可紀述宻疏並請不載如此則書必可法人
皆守公愛憎之志不行褒貶之言必信伏見近日實錄
事多紕繆若詳求摭實須舉舊章勅㫖宜依大中四年
四月史館奏當館寫國史楷書典書等與集賢院寫書
人等承前一例並校成五考便勒赴選自太和八年已
後被吏部條奏疏五考滿後待受散三年今集賢院以
其勞役年深不得補入去年三月十三日具事由申奏
已蒙勅下並免三年受散訖今當館未蒙處分伏請依
例並勒校成五考便許參選勅㫖依奏
八年正月監修國史鄭朗奏當館修撰直館共四員准
故事以未通籍為直館伏以修史重事合置修撰諸臣
秩次或卑筆削不稱其直館伏請停廢更添修撰二員
從之其舊館萬年尉張範涇陽尉李節勒守本官以户
部郎中孟穆駕部員外郎李渙並充修撰通舊為四員
分修四季之事
天祐元年十月十三日前絳州曲沃縣令髙處魯進史
館亡書三百六十卷授兼監察御史賜緋
　　𢎞文館
武徳四年正月于門下省置修文館至九年三月改為
𢎞文館至其年九月太宗初即位大闡教于𢎞文殿聚
四部羣書二十餘萬卷於殿側置𢎞文館精選天下賢
良文學之士虞世南褚亮姚思廉歐陽詢蔡允恭蕭徳
言等以本官兼學士令更宿直聴朝之隙引入内殿講
論文義商量政事或至夜分方罷今褚遂良檢校館務
號為館主因為故事其後得劉禕之范履氷並特勅相
次為館主貞觀三年移於納義門西九年乂移於門省
南其後移仗大明宫其館亦在門下省南儀鳳中以館
中多圖籍置詳正學士校理之神龍元年十月十九日
改為昭文館避孝敬諱故也二年又改為脩文館至景
龍二年四月二十二日脩文館增置大學士四員學士
八員直學士十二員徵攻文之士以充之二十三日勅
中書令李嶠兵部尚書宗楚客並為大學士二十五日
勅秘書監劉憲中書侍郎崔湜吏部侍郎岑義太常卿
鄭愔給事中李適中書舍人盧藏用李文太子中舍劉
子𤣥並為學士五月五日勅吏部郎中薛稷考功員外
郎馬懐素户部員外郎宋之問起居舍人武平一國子
主簿杜審言並為直學士十月四日兵部侍郎趙彦昭
給事中蘇頲起居郎沈佺期並為學士景雲元年館中
學士多以罪被貶黜宰臣遂令給事中一人權知館事
二年三月八日復改為昭文館至開元七年九月四日
依舊改為𢎞文館學生三十八人補𢎞文館如崇文學
生例皇緦麻已上親皇太后大功已上親散官一品中
書門下三品同中書門下平章事六尚書功臣身食實
封者京官職事正品供奉官三品子孫京官職事從三
品中書黄門侍郎子並聴預簡選性識聰敏者充貞觀
元年勅見在京官文武職事五品已上子有性愛學書
及有書性者聴于館内學書其書法内出其年有二十
四人入館勅虞世南歐陽詢教示楷法黄門侍郎王珪
奏學生學書之暇請置愽士兼𨽻業焉勅太學助教侯
孝遵授以經典著作郎許敬宗授以史學至二年王珪
又奏請為學生置講經博士考試經業准式貢舉兼學
書法
開元二年正月𢎞文館學士直學士學生情願夜讀書
及寫供奉書人榻書人願在内宿者亦聴之又𢎞文館
令學士一人専判館事并差給事中一人差知勾當明
為簿厯其學生既在官宿博士及直館毎夜各一人逓
直開元七年十二月三日省𢎞文崇文兩館讐校置𢎞
文館校書四員崇文館校書兩員
二十二年二月二十五日省𢎞文館校書兩員
長慶二年閏十月𢎞文館奏楷書榻書典書元額三十
五員七員先停減今請于先減數内量補五員并見在
員數並勒長寫書及功課年勞官資請依史官例處分
勅㫖宜依
三年二月𢎞文館奏請添修屋宇及造書樓伏以儒學
之科政化根本茍或隳廢則人何觀伏望賜勅所司遂
急補修庶使已成之業免墜𢎞闡之義再揚勅㫖依奏
其年七月𢎞文館奏按六典當館先有學士直學士詳
正學校理直館讐校錯誤講經博士等雖職事則同名
目稍異須有定制使可遵行今請准集賢史館两司元
和中停減雜名目例其登朝五品以上充學士六品已
下充直學士未登朝官一切充直𢎞文館其餘並請停
減兾得典故不煩職業咸在勅㫖依奏
大中四年七月𢎞文館奏當館楷書典書等與集賢史
館楷書等承前流例並勒校成五考赴選自太和八年
以後被吏部條流更加授散三年今集賢史館奏勞役
年深補召不得已䝉勑下免三年授散訖今當館請准
例處分勑㫖依奏
六年六月𢎞文館奏伏以三館制置既同事例宜等比
來無事未敢申論今緣准勅修續㑹要以來官僚入日
稍頻因緣費用其數至多紙筆雜物等不敢别有申請
其厨料從前欠少伏請准兩館流例増添給用之間庶
得濟辦勅㫖宜事畢日停
　　文學館
武徳四年十月秦王既平天下乃鋭意經籍於宫城之
西開文學館以待四方之士于是以僚属大行臺司勲
郎中杜如晦記室考功郎中房𤣥齡及于志寧軍諮祭
酒蘇世長天冊府記室薛收文學褚亮姚思㢘太學博
士陸徳明孔頴達李𤣥道天冊倉曹李守素記室參軍
虞世南蔡允恭顔相時著作佐郎攝天冊記室許敬宗
薛元敬太學助教蓋文達軍諮典籖蘇朂等並以本官
兼文學館學士及薛收卒徴東虞州錄事參軍劉孝孫
入館令庫直閻立本圖其狀具題其爵里命褚亮為文
賛號曰十八學士冩眞圖藏之書府用彰禮賢之重也
諸學士食五品珍膳分為三畨更直宿閣下毎日引見
討論文典得入館者時人謂之登瀛洲
　　崇文館
顯慶元年三月十六日皇太子𢎞請於崇賢館置學士
并置生徒詔許之始置二十員其東宫三師三少賔客
詹事左右庶子左右衛率及崇賢館三品學士子孫亦
宜通取至上元二年八月二十七日改崇賢館為崇文
館(避章懐太/子諱也)
永隆二年二月六日皇太子親行釋奠之禮禮畢上表
請博延耆碩英髦之士為崇文館學士許之於是薛元
超表薦鄭祖𤣥鄧𤣥挺楊炯崔融等並為崇文學士至
貞元八年四月二十八日崇文館宜令左春坊勾當
　　集賢院
西京在光順門大衢之西命婦院北本命婦院之地開
元十一年分置北院全取命婦院舊屋東都在明福門
外大街之西本太平公主宅十年三月始移書院於此
西向開門院内屋並太平公主所造興慶宫院在和風
門外横街之南二十四年駕在東都張九齡遣直官魏
光祿先入京造此院華清宫院在宫北横街之西二十
八年勅造書直及寫御書一百人
開元五年十二月勅于秘書省昭文館兼廣召諸色能
書者充皆親經御簡後又取前資常選三衛散官五品
已上子孫各有年限依資甄叙各有至十九年勅有官
者為直院
開元五年十一月題為麗正修書院以秘書監馬懐素
右散騎常侍褚無量充使初置院經始皆無量處置至
八年正月以散騎常侍元行冲充使檢校院内修撰官
初無量奏前聞喜縣尉盧撰前江陽縣尉陸𤣥泰前左
監門胄曹參軍王擇從武陵縣尉徐楚璧分庫檢校至
六年已後秘書丞殷承業右賛善大夫魏哲通事舍人
陸元愷右内率府兵曹參軍劉懐信胡履恭陸令言陸
紹伯扶風縣丞馬利貞並别勅收入院
八年十月勅學士等入經三年已上為年深若校理精
勤紕繆多正及不詳覆無所發明委修書使錄奏别加
褒貶
九年冬幸東都時集賢院四庫書總八萬九十卷經庫
一萬三千七百五十三卷史庫二萬六千八百二十卷
子庫二萬一千五百四十八卷集庫一萬九千八百六
十九卷至二十四年車駕還西京勅百司行從皆令减
省集書籍三分留一貯在庫者至天寳三年六月四庫
更造見在庫書籍經庫七千七百六卷史庫一萬四千
八百五十九卷子庫一萬六千二百八十七卷集庫一
萬五千七百二十二卷從天寳三年至十四載四庫續
寫書又一萬六千八百三十二卷
十三年四月五日因奏封禪儀注勅中書門下及禮官
學士等賜宴于集僊殿上曰今與卿等賢才同宴于此
宜改集僊殿麗正書院為集賢院乃下詔曰僊者捕影
之流朕所不取賢者濟理之具當務其實院内五品已
上為學士六品已下為直學士中書令張説充學士知
院事散騎常侍徐堅為副禮部侍郎賀知章中書舍人
陸堅並為學士國子博士康子元為侍講學士考功員
外郎趙東曦監察御史咸廙業左補闕韋述李釗陸𤣥
㤗吕向拾遺毋照太學助教余欽四門博士敬㑹黙校
書郎孫季良並直學士太學博士侯行果四門博士敬
㑹直右補闕馮暉並侍講學初以張説為大學士辭曰
曰學士本無大稱中宗欲以崇寵大臣景龍中修文館
有大學士之名如臣豈敢以大為稱上從之
貞元四年正月勅減集賢寫御書一十人付史館收管
其年六月集賢院准六典有學士及直學士准集賢注
記外有校理待制留院入院侍講刋校修撰修書及直
院等色類徒多等目無益今請登朝官五品已上准六
典為學士六品已下為直學士學士中取一人最髙者
判院事闕學士即以直學士中髙者充自餘非登朝官
不問品秩並為校理其餘名一切勒停仍永為常式從
之
其年五月十一日中書侍郎同中書門下平章事李泌
奏伏蒙以臣為集賢殿大學士竊尋故事中書令張説
中朝元老碩徳鴻儒懇辭大字衆稱達禮其後至徳二
年崔圓為相加集賢殿大學士其後因循遂成恒例伏
望削去大字崇文館大學士亦准此勅依
八年六月十三日置集賢殿校書四員正字兩員仍于
秘書省見任校書正字中量減秘書省所減官員便據
數置
十八年上問神䇿軍起置之由相府討求不知所出乃
召集賢學士蔣乂問之又徴引根源事皆詳悉宰臣髙
郢鄭珣瑜曰集賢有人矣翌日制判集賢院事乂集賢
院學士蔣明之子其父常以亂兵之後圖籍溷雜乃白
執政攜乂入院編次於是宰相張鎰置乂為集賢編錄
元和二年七月集賢院奏伏准六典集賢院置學士及
校理修撰官累聖崇儒不失此制至貞元八年判院事
官陳京始奏停校理分秘書郎四員正字兩員為集賢
殿校理正字今請校書郎正字並却歸秘書省當司請
依舊置校理官庶循名實且復開元故事又直官請減
五人寫御書請減十人從之其年閏十二月集賢殿大
學士中書侍郎平章事武元衡奏以厨料欠少更請本
錢一千貫文收利充用置捉錢四人其所置請用直官
及寫御書各兩員毎員捉錢二百五十貫文為定額即
免額外置人勅㫖已配捉錢人宜至年滿准舊例處分
其闕便停不得更補餘依奏
太和五年正月集賢殿奏應投勘宣素書籍等伏請凖
前年三月十九日勅權抽秘書省及春坊𢎞文館崇文
館見任校正作畨次就院同校其厨料請凖元勅處分
事畢日停從之
開成元年四月集賢殿御書院請鑄小卬一面以御書
為印文從之
大中六年正月校理楊收逄侍御史馮緘與三院退朝
入臺收不為之却乃追捕僕人笞之時宰臣大學士馮
植論奏始著令三館學士不避行臺自植始也
　　崇𤣥館
開元二十九年正月三日于𤣥元皇帝廟置崇𤣥博士
一員令學生習道徳經荘子文子列子待習業成後每
年隨貢舉人例送至省准明經例考試
天寳元年五月中書門下奏兩京及諸郡崇𤣥館學生
等准開元二十九年正月十五日制前件舉人合習道
徳南華通𤣥沖虚等四經又准天寳元年二月十日制
改庚桑子為洞靈真經准條補崇𤣥學生亦合習讀伏
准後制合通五經其洞虚真經人間少本近令諸觀尋
訪道士等全無習者本既未廣業實難成并通𤣥沖虚
二經亦恐文字不定𤣥教方闡學者宜精其洞靈真經
等三經望付所司各寫十本校定訖付諸道採訪使頒
行其貢舉司及両京崇𤣥學亦望各付一本今冬崇𤣥
學舉人望准開元二十九年勅條考試其洞靈真經請
待業成然後准式從之
二年正月十五日改崇𤣥學為崇𤣥館博士為學士助
教為學士更置大學士二員天下諸郡崇𤣥學改為通
道學博士為學士二月四日以門下侍郎陳希烈兼崇
𤣥館學士其年二月十二日勅兩京𤣥元宫及道院等
並委崇𤣥館學士都檢校貞元六年十二月給事中盧
微奏太清宫崇𤣥館元置楷書二十人寫道經已足請
不更補置勅㫖依奏
　
　
　
　唐㑹要卷六十四
欽定四庫全書
　唐㑹要卷六十五
　　　　　　　　　　　　　宋　王溥　撰
　　秘書省
龍朔二年二月四日改為蘭臺其監為蘭臺太史少監
蘭臺侍郎丞為蘭臺大夫咸亨元年十月二十三日各
復舊額光宅元年九月五日改為麟臺監餘並隨名改
神龍元年二月五日復改為秘書監如舊
少監　武徳初因隋舊制號秘書少令七年省貞觀四
年十一月復置一員以虞世南為之太極元年二月加
一員以崔琳為之
秘書郎　本四員開元二十八年減一員
校書郎　本八員開元二十六年正月二十八日省四
員天寳十三年正月十三日却置
正字　本二員開元二十六年減一員天寳十三年却
置貞元八年六月割校書四員正字兩員屬集賢院
著作局　龍朔二年改為司文局著作郎咸亨元年却
依舊
著作郎　本四員開元二十六年正月二十八日減兩
員掌修史貞觀二十三年閏十二月置史館於門下省
宰臣監史自是著作罷史任
貞觀六年三月上幸九成宫宫人還京憩於湋川縣官
舍俄有右僕射李靖侍中王珪復至官属移宫人别所
而舍靖等唯參謁靖等又不敬宫人上聞之怒曰威福
之柄豈由靖等何為禮靖而輕我宫人即令按問秘書
監魏徴諫曰靖等陛下心膂大臣宫人皇后掃除之隸
論其委付事理不同又靖等出外官吏訪聞朝廷法式
歸來陛下問疾苦靖等自當與官吏相見官吏亦不可
不謁至于宫人供食之外不合參承若以此罪責縣官
恐不益徳音徒駭天下耳目
七年九月二十三日上謂侍臣曰朕因暇日毎與秘書
監虞世南商量今古朕一言之善虞世南未嘗不悦有
一言之失未嘗不悵恨嘗戲作豔詩世南進表諫曰聖
作雖工體制非雅上之所好下必隨之此文一行恐致
風靡輕薄成俗非為國之利賜令繼和輒申狂簡而今
之後更有斯文繼之以死請不奉詔㫖羣臣皆若世南
天下何憂不理因顧謂世南曰朕更有此詩卿能死否
世南曰臣聞詩者動天地感鬼神上以風化下下以風
應上故季札聴詩而知國之興廢盛衰之道實繼于兹
臣雖愚誠願不奉詔
大厯十四年九月二十七日勅秘書省書閣内書自今
後不得輒供諸司及官人等毎月兩衙及兩府委秘書
郎典書等同檢校逓相搜出仍舊封閉貞元二年七月
秘書監劉太真上言請擇儒者詳校九經于秘書省令
所司陳設及使食物宰臣錄其課効從之(議者謂秘書/省有校書正)
(字員十六員職在校理今授非其人乃别求儒者詳定/費於供應煩于官寮太真之請失之甚矣尋阻衆議果)
(寝不/行)
三年八月秘書監劉太真奏准貞元元年八月二日勅
當司權宜停减諸色糧外紙數内停減四萬六千張續
准去年八月十四日勅修寫經書令諸道供寫書功粮
錢已有到日見欲就功伏請於停減四萬六千張内却
供麻紙及書狀藤紙一萬張添寫經籍其紙寫書足日
即請停又當司准格楷書八年誠優今所補召皆不情
願又准今年正月十八日勅諸道供送當省寫經書及
校勘五經學士等糧食錢今緣召補楷書未得解書人
元寫經書其歴代史所有欠闕冩經書畢日餘錢請添
冩史書從之
元和三年三月詔秘書省𢎞文館崇文館左春坊司經
局校書正字宜委吏部自今以後於平留選人中加功
訪擇取志行貞潔藝學精通者注擬綜覈才實惟在得
人不須限以登科及判入等第其校書正字限考入畿
縣尉簿任依常格
長慶三年四月秘書少監李隨奏當省請置秘書閣圖
書印一面伏以當省御書正本開元天寳以來前並有
小印印縫自兵難以來書印失墜今所寫經史都無記
騐伏請鑄造勅㫖依奏
開成元年七月分察使奏秘書省四庫見在雜舊書籍
共五萬六千四百七十六卷並無文案及新冩書文厯
自今以後所填補舊書及别寫新書并隨日校勘並勒
創立案别置納厯隨月申臺并申分察使每嵗末課
數並具狀聞奏勅㫖宜依
九月勅秘書省集賢院應欠書四萬五千二百六十一
卷配諸道繕冩
　　殿中省
武徳初因隋舊制為殿内省三年改殿中省龍朔二年
改為中御府監為中御大監咸亨元年復舊
少監　本二員上元元年八月加一員以唐修睦為之
殿中丞　龍朔二年改為中御大夫咸亨元年復舊
尚醫局　奉御二員龍朔二年改為奉醫局奉御為大
夫諸局准此咸亨元年並復舊天寳元年惟留一員
尚膳局　准上改為奉膳局
尚衣局　准上改為奉冕局
尚舍局　准上改為奉扆局
尚輦局　准上改為奉轝局
尚乗局　准上改為奉駕局至開元二年始以尚乗局
隸閑廏使設奉御二員髙宗命加至四員分掌六閑一
曰飛黄閑二曰吉良閑三曰龍媒閑四曰騊駼閑五曰
駃騠閑六曰大宛閑
神龍元年八月二十三日勅内宴王公日尚食局進供
客食於閣門付品官將入其局官等非别勅喚不得輒
自下飲食
開元五年十月二日勅尚藥局醫官王公已下不得輒
奏請將外醫療
十年五月九日勅尚藥局御藥庫毎月支監門二人守
當
二十八年四月十三日殿中監奏尚食局無品直司六
人並是巧兒曹司要籍一任直司主食十年考滿同流
外授官仍補額内直驅使比來有闕多被諸色人請射
此輩遂無進路今復有闕望請先授妄來請射不在補
限勅㫖從之
貞元十五年四月勅殿中省尚藥局司醫宜更置一員
醫佐加置兩員仍並留授翰林醫官所司不得注擬
十二月殿中省初置郎御尚醫四員毎月各給料錢二
十五貫文資品同詹事府丞
元和三年五月殿中省奏勅當司尚膳尚衣尚舍尚藥
尚輦等共五局伎術直官聴在外州府官來直本司伏
以五局所置官不請課料若不授伎術官即多逃散伏
請宣付吏部准舊例處分勅㫖依奏
長慶三年三月詔每日供御及供宫内食料等一物已
上各委本司商量節減仍具所費用數速分析聞奏當
付度支管計添充經費
開成三年八月殿中省奏尚藥局舊額主膳八百四十
人充三畨毎月役使二百八十人今請條流量閒劇分
為四畨毎月勅二百一十人當上即每日有主膳七十
人糧請迴給正額未請糧色巧兒添主膳驅使不得别
申請度支糧伏乞聖慈許臣當司自圓融兾得均濟又
免占破府縣人户色役勅㫖依奏
進馬　天寳八載七月二十五日勅自今以後南衙立
仗馬宜停其進馬官亦省十二年楊國忠又奏置立仗
馬及進馬官貞元七年兵部奏進馬所用䕃同千牛仍
兼取侍御史中丞給事中中書舍人遷除條例及簡試
並用千牛例
太和八年三月殿中省奏千牛元額四十八員左右仗
各二十四員准毎仗各減一十四員訖又進馬元額一
十八員當司六員今准勅減一員僕寺准減一員勅㫖
宜依
　　閑廐使
萬嵗通天元年五月置仗内閑廐令殿中丞袁懐哲檢
校未置使至聖厯三年二月改殿中少監充閑廐使懐
哲改名忠臣後遂設閑廏使袁忠臣再任田歸道翟無
言又宗晉卿武崇訓賀蘭爽張涉虢王邕孫佺平王隆
基宋王成器新興王晉崔日知王毛仲皇甫忠姜皎王
暐楊崇慶來曜牛仙客李元祐韋章仇兼瓊安祿山吕
崇賁李輔國彭盈藥子昻常謙光常休明崔宣張獻恭
李齊運大厯十四年七月十日閑廐奏馬當使准例毎
日于月華門立馬兩疋仗下歸廐去廣徳元年蕃宼後
使司典使頻申論飛龍不支自後未置臣忝職司不敢
不奏勅㫖宜付飛龍使依舊支置
元和十二年十月勅閑廐使所理岐陽馬舊地方三百
四十七頃據監察御史范𫝊式奏岐陽馬坊地既不妨
百姓租佃又不闕官中賦税宜據數交付閑廐使收管
開元中以國馬尚多自長安至隴右置七馬坊為計㑹
所都領岐下岐隴間善水草及膏腴田皆属七馬坊至
徳已後監牧使與七馬坊名額盡廢其地利因歸於閑
廐使寳應中鳯翔節度請監牧廢田給貧人及軍吏已
上者相承數十年矣又别有勅賜諸寺觀凡千餘頃至
是閑廐使張茂宗恃藩邸之舊舉故事盡收之
太和九年十一月閑廐宮苑等使奏京兆府合供當使
諸門中當三衛八十人准舊例京兆府取諸縣百姓供
前件三衛充門仗諸雜役毎月交替者伏以百姓往來
費損至多非惟煩與追呼實亦難虞㓂盜伏請從今年
十二月起首停供臣於當司召至子弟一百人毎人毎
月使於當司方圓與糧六斗亦不要府縣資陪取其情
願永絶擾人伏乞允臣管見勅㫖依奏
開成四年正月閑廐宫苑使栁正元奏當使東都留後
知院官鄭鎰毎月院司給料錢三十四貫文兼請本官
房州司馬料錢今請於使計所給料錢數尅減十千添
給所由二十人糧課巡官二人請勒全停郢州舊因御
馬配給苜蓿丁三十人毎月納資錢二貫文都計七百
七百九十二貫文其州司先以百姓凋殘闕本額量選
三百九十六貫文今請全放當管修武為坊田地去太
和二年河陽節度使楊元卿奏請權借耕佃充給閑用
今緣安利一軍伏請永配主管伏以當司應属東都宫
苑閑廐事務管係舊額名數尚多茍存影占之門是啓
非道之路但係務繁地逺訪察尤難况推禁罪人動經
旬月因緣流滯移牒用情事務委留守主管曹司煩職
官吏冗名俾無尸素之員又去申報之滯其東都院毎
年合送宫苑使加給錢一百二十千文亦請停送當司
方員羨餘自備課料伏乞聖慈允臣所奏勅㫖正元條
陳利病實謂推公所請割属留守及停廢職員並收糧
並宜依其新差知院鄭鎰亦是冗員宜勒赴任仍委留
守於見在職事人中差補勾當郢州毎年送苜蓿丁資
錢並請全放實于疲甿有濟其修武馬坊田地河陽節
度近年權借依前勒閑廐宫苑使勘存借名収管
　　内侍省
龍朔二年改為内侍監咸亨元年改為内侍省光宅元
年改為司宫臺神龍元年復為内侍省天寳十三年十
一月二十八日置内侍監二員三品貞元四年二月四
日内侍省内給事加二員謁者監加四員内侍伯加置
四員
内坊　開元二十七年四月二十八日勅義方之訓固
在親承太子既絶外朝中官自通禁省有何殊異别立
主司其内坊宜復内侍省為局
䕶軍中尉　貞元十二年六月六日置以監司當左右
神䇿軍竇文塲霍仙鳴為之
中䕶軍　同前日月置以監右神威軍張常進焦希望
為之
監軍　自垂拱三年十二月停御史監軍事在御史臺
卷神龍元年以後始用中官為之
唐制内侍省其官員内侍四人内常侍六人内謁者監
六人内給事十八人謁者十二人典引十八人内寺伯
二人寺人六人别有五局掖廷局掌宫人簿籍宫闈局
掌内官門禁其屬有掌扇給使等員奚官局掌宫人疾
病死喪内僕局掌宫中輿輦導從内府局掌宫中供帳燈
燭五局有令丞皆内官為之貞觀中太宗定制内侍省不
置三品官内侍是長官階四品其職但在閤門守禦黄
衣廩食而已則天稱制二十年差增員數神龍中宫官
三千人超授七品官以上員外官者千餘人𤣥宗朝中
官稍稍稱㫖者即授三品左右監門将軍得門施㦸及
李輔國從幸靈武程元振翼衛代宗遂至守三公封王
爵干預國政郭子儀北伐遂立觀軍容宣慰使命魚朝
恩為之然自有統帥亦監領而已貞元之後天子爪牙
之士悉命統之於是畜飬假子𫝊襲爵土跋扈之兆萌
于兹矣而中外黨錮恣為不法雖朝廷之令漸不能制
文宗即位以仇士良等威福在已思將除之卒有李訓
之敗公卿輔相赤族受禍暨武宣之際閹人軰嘗切齒
于南衙官属光化中昭宗方授政柄於宰相崔𦙍尤忌
宦官于是左右軍容使劉季述王仲先深不自安幽帝
于東内冊皇太子裕監國崔𦙍乃外協朱氏宻圖匡復
濳搆䕶駕監州雄毅軍使孫徳昭誅季述等昭宗返政
改元天復至三年大懲其弊收中官第五可範已下七
百餘人于内侍省同日誅之諸道監軍使亦令勦戮炎
炎之勢因斯息矣
貞觀十四年司門員外郎韋元方不過所給使見左右
僕射而去給使奏之上大怒出元方為華陰令特進魏
徴言曰帝王之怒動若雷霆何可妄發為前給使一言
夜出勅書事似軍機外人誰不驚駭但宦省之徒古來
難近輕為言語易生患害遽行黜陟深非事宜漸不可
長所宜深慎上納之遂停貶黜
萬嵗登封元年二月十九日勅諸道逆人給使配役送
内侍省者不得于州縣附貫亦不得共中官給使結義
徃來
景龍元年酸棗縣袁楚客奏記于中書令魏元忠曰内
䜿者給宫掖之事供掃除之役上古皆備此職但以僕
隸畜之豈及於官次中古以來大道乖喪不重賢哲惟
親近習或委之以軍或授之以權遂使豎刁亂齊伊戾
敗宋君側之人衆所畏懼葛洪所謂鷹頭之蠅廟垣之
鼠無拳無勇職為亂階者也洎乎後漢用事尤甚時君
既不知其失大臣又畏罪不言是以害及生靈毒流天
下洎于晩節竟亂中朝各相朋黨屠害良善當此時也忠
臣義士覩斯慷慨不得不權行殺戮至以無鬚而横死
者不可勝言豈非結祻之深自危之速易曰小人用壮
斯之謂也自大君受命中興成務獨有閹豎坐升班秩
既無正闕多授員外舉其全數向滿千人茍綰青紫蠶
食府藏既非致理之道誠謂長亂之階此則朝廷之失
君侯不正誰正之哉
景雲二年四月二日勅内侍省令史資勞宜同殿中省
令史其五局令史同殿中省諸局開元三年四月二十
二日勅内侍省内坊單身給使有品無品並免其准戸
例差科五年七月二十二日勅内侍省内坊給使遭憂
者准百日滿勒上七年十一月二十三日勅内侍省將
軍中郎内侍内給事五品已上官宜准宿衛官例給與
酒料十四年八月二十四日勅内侍省品官遭憂宜待
終服還官勒上如有灼然要籍者臨時奏
寳應元年五月十九日勅諸道州府所承上命須憑正
勅然後施行不得懸信中使宣言勅即便遵行又開元
七年二月十三日勅内侍省五品已上許養一子仍以
同姓者初養日不得過十嵗
正元十五年四月詔内侍省内給事加置二員又内侍
省所奏應管髙品品官白身共四千六百一十八人數
内一千六百九十六人髙品諸司使并内飬諸司判官
等餘並單貧無屋室須稍優恤宜各加衣糧半分度支
據數支給(謹按圖史天寳末品官黄衣以上三千/餘人下文已云盛矣今則又踰其數焉)
二十年十二月詔加掖廷局令四員
寳厯二年十一月詔朝官及方鎮之家不得私置白身
太和四年八月内侍省奏當省官員從掖廷局令以下
至監作並居本品之下或注擬難於區别伏乞請重下
有司詳定勅㫖宜付所司詳定聞奏大中三年九月勅
楊施禮縱氏縣荘宜賜東都内侍省新配恭陵守當貧
窮官正居住
貞元十一年正月初鑄河東監軍印監軍有印自兹始
也
天復三年二月勅諸道監軍使副監判官並停其院印
當日差人賫納禮部銷毁
　　太常寺
龍朔二年改為奉常正卿咸亨元年復舊光宅元年改
為司禮寺神龍元年復為太常卿
少卿　自神龍元年七月三十日加一員徐彦伯為之
衣冠署　貞觀元年省
太廟署　登封元年正月改為清廟臺神龍元年復為
太廟署開元二十四年四月四日廢以太常寺奉宗廟
太公廟署　神龍二年始分兩京置
博士　初本四員開元二十七年省一員乾元元年二
月十五日卿韋陟奏請依舊四員一人分京留守
丞　皇朝因隋舊制置丞二人
大祝　初本毎室一人共六人開元十年七月二日加
至九員二十七年減六員留三員
奉禮　初本名治禮貞觀二十三年七月二十七日改
為奉禮本四員減兩員
貞元十二年四月勅毎薦新于太廟令太常卿及少卿
一人行事
景雲二年十一月十二日勅太常寺所須粢盛今總計
料定毎年所司差綱一人典二人一時部送不得更有
零疊亦不得輒差使催
開元八年四月一日勅諸陵主衣主輦主藥毎色各八
員分為四畨季上其考第仍隸太常寺其陵直若更有
執掌亦於此三色内通融驅使
乾元元年七月二十八日太常寺先置禮直五人宜並
停廢
建中元年正月五日大理法官太常博士委吏部擇方
與本司同商量注擬貞元七年正月二十六日復置禮
儀直兩員禮院直兩員並停禮院修撰官一人檢討官
一人孔目官一人院典三人
八年四月太常寺奏本置禮生是資賛相東都既無祠
祭不合虚備闕員且無功勞妄計考課年滿之日一例
授官比來因循實長徼幸其東都太廟及郊社齋郎先
並准勅停訖惟禮生尚在伏請下吏部自今以後不得
更有注擬其先補者並請追赴上都已滿者伏望量留
四年未滿者請折聴或入考如有情渉規避委託事由
兩月内不赴兩都即請牒吏部注申解退收實本色冀
循事實永絶姦源勅㫖依奏
九年四月勅自今以後太常寺宜署禮院修撰檢討官
各一員便為定額
十九年勅太常博士其位雖卑所任頗重至于選擇不
易得人郊祀禮儀朝廷典法舉措取則職事實繁所請
俸料宜准六品已下常參官例處分元和六年閏十二
月以皇太子薨勅國子司業裴􁈙權攝太常博士西内
勾當􁈙通習古今禮儀嘗為太常博士及官至郎中毎
兼其職至改國子司業方罷兼領久居禮官頗詳國典
舊無太子薨禮故又命􁈙領之其廢朝十三日葢用期
服易月之制也
十年正月贈故太常卿崔邠吏部尚書初邠為太常卿
初上大閲四部樂于太樂署觀者咸縱觀焉自私第去
帽親導母轝公卿逢者為廻騎避之衢路以為榮
長慶二年閏十月太常寺奏兩院禮生元額三十五人
請准元和十二年勅置守闕人即免散闕勅㫖依奏
四年七月勅吏部所注太常寺伎術官直殿中既准格
未為乖越宜並待考滿日停太常寺所論員闕從來年
以後並任本寺收管諸司更不得占授
大中四年七月御史臺奏司農寺文案少卿不通判有
乖彛典勅㫖自今已後九寺三監少列宜與大卿通判
文案
九年八月太常卿髙銖決罸禮院禮生博士李慤引故
事見執政以禮院雖係太常寺從來博士自専無闗白
者太常三卿始莅事博士無參集之禮今之決罸有違
故典(時宰相以銖舊徳不/能詰責銖慙而請退)
十二年十月太常卿封敖左授國子祭酒舊式太常卿
上事庭設九部樂時敖拜命後欲便于觀閲移就私第
視事為御史所舉遂有此責
　　光祿寺
龍朔元年改為司宰寺卿為正卿咸亨元年復名光祿
寺光宅元年改為司膳寺
少卿　初本一員景龍二年十一月四日加一員以劉
正為之
珍羞署　初本為肴藏署垂拱元年二月二日改
景雲二年正月勅左右廂南衙廊中食毎日常參官職
事五品以上及員外郎供一百盤羊三口餘賜中書門
下供奉官及監察御史太常博士百官六參日節日加
羊一口冬月量造湯餅及黍臛夏月冷淘粉粥棗栗荔
支桃梨榴柑柿等擇不堪供進者亦供衙前食若御内
坐當參日即於外廊設食并給門下中書有餘賜供奉
官六品以下及在仗三衛立帥漏生漏刻直官等食不
須迴折就東宫衛前食並准此仍毎坐日職事五品已
上賜食供十盤六參日供四十五盤有餘賜左右春坊
供奉官詹事直若非坐日設三盤有餘日應設食者准
料即造不須奏聞其斷屠日各于衙内設兩口羊食其
六品已下於光祿食者毎正冬寒食三節皆給餅内作
節食三月十八日勅毎御承天門樓朝官應合食藩鎮
各辭見並合光祿准舊例於朝堂廊下賜食其朝官食
迴衙内食充
開成四年正月光祿寺奏當用伏准大厯八年四月十
八日勅令主辦百寮廊下賜食仍委御史臺勾當至于
補置所由計料費用即是當司本事自從臺司自置都
一人管計今造膳支辦盡非有司闕敗罪歸當寺比於
臺司論請因循竟未却還今御史中丞丁居晦深知前
弊悉還所職其廊下食料錢勅今見於臺司交割次又
御史臺奏伏准大厯八年元勅仍委御史臺勾當本慮
事有闕違自後因循遂成侵占人吏雖隸光祿寺補置
多出臺司謹詳勅㫖根尋須申歸有司方可求理已牒
光祿寺自部置若有闕失責在本司仍依前差御史一
人充使勾當奏訖可
　　衛尉寺
龍朔元年改為司衛寺卿為正卿咸亨元年復舊光宅
元年改為司衛寺神龍元年復舊為衛尉寺
少卿　初本一員景雲二年十一月四日加一員以𫝊
忠孝為之
武庫署　開元中分兩京置
武器署　貞觀年分中分東都置
開元二十七年十一月武庫置應諸衛行從及冬正等
甲仗袍襖旛旗幕等衛府卿李昇奏上件物毎年行幸
温湯及冬正陳設兩京來徃諸衛將軍事畢後多有汚
損退限不納又比年因温湯行幸所由便奏勒留充冬
至及元日隊仗用以此淹久便長姦源兼恐迴換望自
今以後毎事了限五日内送納武庫如有違限所由長
官及本官望請科違勅罪其量與決杖仍不在奏免之
限勅㫖依奏
天寳八載十一月勅衛尉幔幕氊褥等所由多借人非
理損汚因循日久為弊頗深爰及幕士私將驅使并廣
配充㕔子馬子並放取資近今推問事皆非繆今後其
幔幕氊褥等輒將一事借人並同盜三庫物料罪並使
幕士與人張設及自驅使擅収放資計受贓數以枉法
論其借人及借與人等六品已下非請資官決放餘聽
進止仍委左右巡使常加糺察
十一年十二月勅幕士供膳掌閑取浮逃無籍人充勅
㫖幕士供膳掌閑並雜匠等比來此色緣免征行髙户
多下例皆情願自今已後有闕各令所由先取浮逃及
無籍實堪驅使人充使與編附仍委御史中丞都充勾
當廣徳一年二月二十一日赦文京兆諸司使幕士丁
匠總八萬四千五百人數内宜毎月支二千九百四十
四人仍令河東闕内諸州府擬户口分配不得編出京
兆餘八萬一千一百一十四人一切並停其年衛尉寺
奏當寺管幕士總八百六十九人七百八十九人停八
十人依舊定四十人長上幕士本司招補不差百姓並
請依舊定四十人減外請留其幕士申請停差毎人毎
月官别給錢三千五百文付本司通勘處置共據計一
年當一千六百八十貫文彍騎先支五人本司既有幕
士充勾當彍騎請停勅㫖依奏
　　宗正寺
龍朔元年别為司宗寺卿為宗正卿咸亨中改為宗正
寺光宅年為司属寺天寳七年五月十一日升同太常
寺少卿及丞准此
少卿　初本一員景雲二年十一月四日加一員以姜
晞為之
丞　自開元二十五年二月八日加一員
崇𤣥署　自開元三十五年二月二日宗正卿魯王道
監奏今年正月七日勅道士女冠並𨽻宗正等其崇𤣥
署今既鴻臚不管其署請属宗正寺勅㫖依天寳二年
三月十二日道士女冠宜令司封檢討不須更𨽻宗正
寺其崇𤣥署並停
舊例以太皇太后皇后之親分為五等皆定于司封宗
正受而統焉若皇周親皇后父母為第一等准三品皇
大功親皇小功親尊属太皇太后皇太后皇后周親為
第二等准四品皇小功親皇緦麻尊属太皇太后皇太
后皇后大功親為第三等准五品皇緦麻親為第四等
皇袒免親太皇太后小功卑属皇太后皇后緦麻親及
舅母姨夫為第五等並准六品其籍如州縣之法
武徳元年十月二十四日詔太僕少卿安康公襲譽我
之同姓𣲖别支分惟厥祖考世敦恭睦特聴合譜宗正
恩禮之差同諸服属
其年十二月六日義安郡王李孝常賜属籍宗正寺二
年二月十六日詔宗緒之情義超常品宜其旌異以明
等級天下諸宗姓任宗者宜在同列之上無職任者不
在徭役之限毎州置宗師一人以相統攝
其年十二月十四日幽州總管燕都王羅藝賜姓李氏
属籍宗正寺　其年十月三日曹國公徐世勣賜姓李
氏属籍宗正寺
三年六月一日楚王杜伏威賜姓李氏進封呉王属籍
宗正寺
九月十九日蔚州總管髙開道賜姓李氏属籍宗正寺
四年正月十四日竇建徳行臺尚書令胡大恩以安鎮
來降賜姓李氏属籍宗正寺
永徽二年九月二十一日召宗正卿李博乂問曰比聞
諸親何得有除属者對曰以属踈降盡故除總三百餘
人上曰追逺之感實切于懐諸親服属雖踈理不可降
並宜依舊編入属籍
開元十三年四月詔嗣王有傍繼者並宜總停
一十年七月七日宗正寺官員悉以宗子為之
一十五年七月勅其宗正卿丞及主簿擇宗室中才行
者補授
天寳元年七月二十三日詔殿中侍御史李彦允等奏
稱與朕同源承涼武昭王俊請甄叙者自今以後涼武
王王子寳已下綘郡姑臧燉煌武陽等四公子孫並宜
隸入宗正寺編入属籍
五載一月十三日勅九廟子孫宜並升入五等親永為
常式
天寳五載至建中元年正月五日赦文入廟子孫非五
等親任用如始封王䕃不限年代補齋郎三衛至簡選
日量文武稍優與處分其載十一月宗正寺奏錄事先
有一員請更置一員從之
七載五月二十九日宗正卿褒信王璆奏皇妹及女准
禮出嫁後容降本親一等今後並降為第三等臣以為
執禮破親有虧常典依請一切依服属等第為定不在
降服限仍望永為常式勅㫖依
大厯十三年正月淄青節度使李正己請附入属籍勅
㫖從之
貞元八年太常寺奏乃者宗子名銜皆云皇某親行於
文䟽曹署此非避嫌自卑之道也謹按儀禮曰諸侯之
子稱公子公子不得稱先君公子之子稱公孫公孫不
得稱諸侯此自卑别尊者也又禮記曰君有合族之道
族人不得以其戚戚君位也鄭𤣥注云皆臣也不得以
父兄子弟之親戚于君位謂齒列也所以尊君别嫌今
宗子若以皇字為稱首從數為序親誠非别卑于尊不
戚君位之意又按儀禮從父昆弟則今三從也聖朝方
崇敦叙宜辨等威其三從内伏請仍舊其餘各以祖禰
本封某為某王公子孫則親踈有倫名禮歸正從之
元和四年四月詔故奉天定難功臣太尉兼中書令西
平郡王李晟宜編入属籍又成徳軍節度使張寳臣依
舊賜姓李列于属(寳臣本名忠志初事安祿山後事史/思明寳應初史朝義敗寳臣開城門)
(以納王師因授成徳/軍節度使故有是賜)
七年十二月宗正寺奏當司圖譜官一人准元勅官滿
宜減兩選其孔目官比類請一槩例處勅㫖宜依奏
十一年六月宗正寺奏當司府史元額一十六員内八
員先停減更請二人通前十員從之
長慶元年三月宗正寺奏貞元二十一年勅宗子陪從
放五百七十人出身今年勅放三百人伏緣人數至多
不霑恩澤白身之軰將老村閭乞降特恩更放二百人
出身許之
開成二年六月修玉牒官屯田郎中李衢等奏竊以聖
唐玉牒與史冊並驅立號建名期于不朽伏乞付宰臣
商量於玉牒之上特創嘉名以光帝籍勅㫖宜以皇唐
玉牒為名
太宗三年正月宗正卿李玭奏宗子諸親齋郎室長選
人准格毎年遣諸陵廟丞等充保識官今請選人自于
諸司求覔清資及見任宗子京官充保識以憑給解伏
乞編入吏部選格以為久例勅㫖依奏
六年正月中書門下奏宗子毎進文䟽及舉選文状例
皆稱皇從髙叔祖叔曽祖既是人臣頗乖禮敬臣等延
英已具陳奏伏請令自今已後應宗子文狀並令具姓
氏不得更言皇從但令名方姓名下稱某王房即便可
以辨别勅㫖依奏
咸通九年勅沙陀首朱邪赤心賜姓李氏名國昌籍係
鄭王房以討平徐州叛卒龎勛功也
　
　
　
　唐㑹要卷六十五
欽定四庫全書
　唐㑹要卷六十六
　　　　　　　　　　　　　宋　王溥　撰
　　太僕寺
龍朔元年改為司馭寺卿為正卿咸亨中復為太僕寺
光宅中改為司僕寺神龍元年復為太僕寺
少卿　自景雲元年八月加一員韓思復為之
丞　自大足元年三月六日加一員
開成三年卿趙蕃奏請差少卿一人用隨年鐡印印見
在牛羊堪祠祭及鳴牛並不印勅㫖從之
　　羣牧使
貞觀十五年尚乗奉御張萬嵗除太僕少卿勾當羣牧
不入官銜至麟徳元年十二月免官三年正月太僕少
卿鮮于匡裕檢校隴右牧監雖入衛未置使上元五年
四月右衛中郎將丘義除檢校隴右羣牧監儀鳳三年
十月太僕少卿李思文檢校隴右諸牧監使自兹始有
使號其後蘇幹夏侯亮陽道昕張仁徳張思廉宗𤣥爽
周履氷魏文忠李道廣賀蘭爽姚元之宗楚客平王隆
基宋王成器王皎王毛仲牛仙客席楚珍薄承姚韋衢
章仇兼瓊王鉷安禄山王鳳翊董唐欽吕崇賁李輔國
彭禮盈藥子昻相次為之暨至徳後西戎陷隴右國馬
盡沒監牧使與七馬坊名額皆廢今又有樓煩監牧使
龍陂監牧使等
開元三年四月八日勅諸道牧監官有闕交要者委本
使簡擇明開牧養者奏付選司勘責補擬如非其材所
由科貶經負犯者不在奏補之限牧尉有闕亦委使司
差補申牒所由有如不足並申省司速訪補擬
天寶十二載十一月二十五日勅兩京去城五百里内
不得置私牧地如有一切官收
貞元十二年福建觀察使栁冕奏置萬安監牧於泉州
界悉索部囚馬五千七百匹并驢牛三千口以為監牧
之資人情大擾經年無所聲息詔罷之元和十一年正
月樓煩監牧使中官黨文楚以供征馬羸瘠為諸軍所
奏奪緋没其家財配𨽻南衙
十四年五月於襄州穀城縣置臨漢監牧兼之
至太和二年十一月廢其年八月於襄州穀城縣置臨
漢監牧以牧馬仍令山南東道節度使兼充監牧使至
太和七年正月山南東道節度使裴度奏先置牧養馬
三千三百匹廢百姓田四百餘頃詔許定停之
太和七年十一月度支鹽鐡等使奏以銀州是牧放之
地水草甚豐國家自艱虞以來制置都闕每西戎東牧
于此置頓致外蕃寖驕邊備不立臣得銀州刺史劉
源狀計料於河西道側近市孳生堪牧養馬毎匹上不
過絹二十疋下至十五疋臣已於鹽鐡司方圓收拾羡
餘絹除正進外排比得五萬疋約得三千餘疋今於銀
州置銀州監使委劉源充使勾當冀得三數年外蕃息
必多勑㫖劉源宜兼充銀州監牧餘委度支使條流訖
聞奏
開成二年七月夏綏銀宥等州節度使劉源奏伏准大
和七年十一月勅委臣於銀州監置監城一所收管羣
牧自立務以後今計蕃息孶生草父馬約七千餘匹若
雨澤及時水草豐茂即並於當監四逺牧放或遇天時
亢陽水草枯竭即湏散將監馬直至綏州界内以來就
逺水草伏以所管官馬其數益多出於逺界須有憑倚
今訪擇得綏州南界有空地周迴二百餘里堪置馬務
四面懸險賊路不通縱有突過剽掠臨時度其要害只
著三五十人防捍即可固守其地是臣當管界内空地
並非百姓見佃田疇今請割𨽻永屬監司伏乞聖慈允
臣所奏勅㫖宜委本道人差人與本州刺史勘騐如實
無主便任監司收管
　　大理寺
龍朔中改為詳刑寺卿為正卿咸亨中復為大理寺光
宅元年改為司刑寺至神龍元年復為大理寺
少卿　自本一員永徽六年八月十二日加一員以侯
善業為之
正　自龍朔年改為詳刑大夫咸亨年復舊
丞　初本八員天冊三年十月二十八日省兩員
司直　自武徳初因隋舊制置六員
評事　自貞觀二十二年十二月九日置十員掌出使
推事
貞觀元年二月二十八日上謂封徳彛曰大理之職人
命所懸此官極須妙選公宜陳其堪者徳彛未對上曰
戴胄忠正清直每事用心即其人也於是除大理少卿
咸亨三年十月張文瓘兼大理卿旬日决疑事四百餘
莫不允當皆無怨言文瓘嘗有疾繫囚相與設齋願其
視事上元二年改侍中大理諸囚一時慟哭
開元八年勅内外官犯贓賄及私罪枉法為人所控及
赴闕陳訴合雪及减罪者並令大理審詳犯狀申刑部
詳覆如實寃濫仍録名送中書門下其有逺年斷雪近
請除名亦准此其餘具刑部格
二十一年七月大理卿袁仁敬暴卒繫囚聞之皆慟哭
悲歌曰天不恤寃人兮何奪我慈親兮有理無由申兮
痛哉要訴陳兮
天寳九年三月十三日勅大理評事今後子弟及至親
中有未厯畿縣者不得注授
建中元年正月勅大理評事司直授訖三日内於四方
館上表讓一人以自代貞元四年十月大理卿于頎奏
諸處推事不盡須重勘覆或有誣告等每失程期稽滯
既多寃濫難息諸司及諸館驛多以大理為閒司文牒
逓報頗至稽失望今後各令别置文厯切約所由稍涉
稽遲許本寺差官累路勘覆如所稽違處州縣本判官
請書下考諸司使本推官奪一季俸料勅㫖依奏
元和四年九月勅刑部大理覆斷繫囚過為淹滯是長
奸倖自今以後大理寺檢㫁不得過二十日刑部覆下
不得過十日如刑部覆有異同寺司重申不得過十五
日省司重覆不得過七日如有牒外州府㸔勘節目及
於京城内勘本推即以報牒到後計日數被勘司却報
不得過五日仍令刑部大理寺具初授文牒月日及有
牒勘者具遣牒及報牒到月日牒報都省及牒分察使
各准勑文勾舉糺訪如有違越奏聴進止其有獄情所
疑宜再三詳審非限内可畢者即别狀分析寺司每月
具已斷未㫁囚姓名事日聞奏並申報中書門下五年
二月大理寺奏當寺獄丞四員准六典合分直守獄承
前雖俸料寡薄當寺自有諸色錢物優賞免至虚貧十
年以來曹司貧迫無肯任者遂令獄務至重檢校絶官
今伏請省兩員置兩員取所省員料錢併以優給見置
者庻令吏曹可注職事得人勅㫖依奏
十五年六月大理寺奏當司府史許七考入流㫖依奏
其年六月勅减大理評事兩員以增六丞之俸
太和元年十月大理寺奏准吏部起請當司府史二十
員减下三員又勒轉選請准勅附申及不减員勅㫖依
奏
開成四年二月刑部奏大理司直張堯年在寺宿直以
婢自隨合判官一任當徒一年從之
其年十一月勅節文刑法之官人命所繫頃有詔㫖令
擇才能每當朔望須備顧問宜令中書門下更加選擇
㑹昌元年六月大理寺奏當寺司直評事應准勅差出
使請廢印三面比縁無出使印每經州縣及到推院要
發文牒追攝等皆是自將白牒取州縣印用因兹事狀
多使先知為弊頗深久未釐革臣今將請前件廢印收
牒在寺庫如有出使官便令賫去庻免刑獄漏泄州縣
煩勞勅㫖依奏仍付所司
其年十一月又奏請創置當寺出使印四面臣于六月
二十八日伏縁當寺未有出使印每准勅差官推事皆
用州縣印恐刑部漏泄遂陳奏權請廢印三面伏以廢
印經用年多字皆刓缺臣再與當司官吏等商量既為
久制猶未得宜伏請准御史臺例置前件出使印其廢
印却送禮部勅㫖宜量置出使印三面
二年十月中書門下奏大理寺法官伏見衛覬稱刑法
者國家之所貴重而私議之所輕賤獄吏者百姓之所
懸命而選任之所卑下王政之弊未必不由此也臣等
商量望委中書門下精擇法官選任不得在文學官之
後如有缺員兼委大理卿自舉所知舉不得人顯加殿
罰向後御史臺取御史數至三人以上即須取法官一
人所冀刑法之官皆知勸勵勅㫖從之
大中三年三月大理寺奏當寺司直評事從前不循公
理到官便求分司迴避出使致令官職失守勞逸不均
伏請從今以後待次充使後即往分司如未出使不在
分司限勅㫖依奏
四年七月大理寺卿劉濛奏准文明元年四月勅律令
格式為政之先有類凖繩不可乖越如聞内外官寮多
不習律退食之暇各宜尋覽仍以當司格式書於㕔之
壁俯仰觀瞻免使遺忘今以年代遐曠屋壁改移文字
不脩瞻仰無所就中大理寺評斷之司尤為要切臣已
於本寺㕔粉壁重寫今式格後勅㫖尚書省郎官亦委
都省檢勘依舊抄撮要即寫於㕔壁其年十月大理少
卿崔把奏當寺官人今後在寺詳斷或出使推案有犯
贓私者請於常式加罪一等餘犯即准舊式從之
　　鴻臚寺
龍朔中改為司賔寺卿為正卿咸亨元年復為鴻臚寺
光宅中改為司賔寺神龍元年復為鴻臚寺
少卿　初本一員景雲二年十一月四日加一員以劉
興為之
開元十九年十二月十三日勅鴻臚當司官吏以下各
施門籍出入其譯語掌客出入客館者於長官下狀牒
館門然後與監門相兼出入
天寳八載三月二十七日勅九姓堅昆諸蕃客等因使
入朝身死者自今後使給一百貫充𦵏副使及妻數内
减三十貫其墓地州縣與買官給價直其墳墓所由營
造
十三年二月二十七日禮賔院自今後宜令鴻臚勾當
檢校應縁供擬一物已上並令鴻臚
大厯四年七月詔罷給客省之廩每嵗一萬三千斛永
泰已後益多事四方奏討或連嵗不遣仍於右銀臺門
置客省以居之上書言事者常百餘人蕃戎將吏又數
十百人其費甚矣至是皆罷
建中元年七月以鴻臚寺左右威逺營𨽻金吾
元和九年六月置禮賔院於長興里之北
　　司農寺
龍朔二年改為司稼寺咸亨元年改為司農寺
少卿　武徳之初四員貞觀二年减兩員
　　木炭使
天寳五年九月侍御史楊釗充木炭使永泰元年閏十
月京兆尹黎幹充木炭使自後京兆尹常帶使至大厯
五年停貞元十一年八月戸部侍郎裴延齡充京西木
炭使採造使十二年九月停
景雲二年六月十三日勅中書門下御史臺尚書省造
食戸衣糧令司農每季給付
天寳元年六月司農少卿王翼奏應諸司諸禄望准開
元二十八年十月十五日勑並令孟月三旬内給了仍
望預分請日每司一時分付訖其厯便封送當寺若逢
隂雨倉司灼然事故未得給者當日牒上所由待給諸
司畢後准前勘㑹分付勅㫖依奏
天寳五載三月勅司農錢穀是司其官人等並不在差
使限
乾元元年十月司農寺奏舊規名額仍為中署特望升
入上署勅㫖依奏
七年十月司農卿李模有罪免官初司農當供三宫各
菜二千車以度支給車直稍賤又隂雨不時菜多傷敗
模以度支為辭上責不先聞奏故免之於是模奏司農
菜不足請京兆市之京兆尹薛珏萬年令韋彤禁有菜
者私賣上令奪珏俸一月彤俸三箇月
元和三年八月司農少卿崔酆奏停倉一員監事二員
從之
太和七年八月九日勅司農寺每年供宫内及諸廚各
藏菜並委本寺自供其菜價委京兆府約每年時價支
更不得配京兆府和市大倉出給納
貞元五年司農少卿李堅立太倉石柱記云貞元五年
四海文明天子唯穀是恤思富國使人之事莫若端本
以尊農事故廪庾囷倉尤切聖慮俾少卿一人專領其
署葢欲難其任而重其事也
　　太府寺
龍朔二年改為外府寺卿為正卿咸亨元年復為太府
寺光宅中改為司府寺神龍元年復為太府寺
少卿　自武徳初置二人貞觀元年省兩員龍朔二年
正月十五日加一員以韋思齊為之太極元年十二月
十八日又加一員分為兩京檢校以崔諤為之
丞　自武徳初五員貞觀元年省一員
常平署　自顯慶三年十月三日置
武徳八年九月勅諸州斗稱經太府較之
開元九年勅格權衡度量并函脚雜令諸度以北方秬
黍中者一黍之廣為分十分為寸十寸為尺二寸為大
尺諸量以秬黍中者容一千二百粒為籥十籥為合十
合為升十升為斗三斗為大斗十升為斛諸權衡以秬
黍中者百黍之重為銖二十四銖為兩三兩為大兩十
六兩為斤諸積秬黍為度量權衡者調鐘律測晷景合
湯藥及冕服制用之外官私悉用大者京諸司及諸州
各給秤尺及五尺度斗升合等様皆銅為之關市令諸
官私斗尺稱度每年八月諸金部本府寺平較不在京
者詣所在州縣平較並即署然後聽用
十二年九月二十五日勅左右藏官典職在出納不得
判攝外事及帖諸司
天寳九載二月十四日勅自今以後麵皆以三斤四兩
為斗鹽並勒斗量其車軸長七尺二寸除陌錢每貫二
十文餘麪等同
大厯十年三月二十二日勅自今以後應付行用斗秤
尺度准式取太府寺較印然後行用至十一年十月十
八日太府少卿韋光輔奏稱今以上黨羊頭山黍依漢
書律厯志較兩市時用斗毎斗小較八合三勺有餘今
所用稱每斤小較一兩八銖每銖六黍今請改造銅斗
斛尺秤等行用制曰可至十二年二月二十九日勅公
私所用舊斗秤行用已久宜依舊其新較斗秤宜停
太和五年八月太府奏斗稱舊印本是真書近日已來
假偽轉甚今諸省寺各撰新印改篆文勅㫖依奏
六年四月勅金部所奏條流諸州府斗秤等諸州皆有
太府寺先頒下銅升斗及秤見在每年較勘合守成規
今若忽重條流又須别有徵歛無益於事徒為擾人宜
並仍舊但令所在長吏切加㸃檢不得致有差殊
　　少府監
武徳初以兵革未定置軍器監廢少府監貞觀元年正
月分太府中尚方左尚方右尚方織染方掌治方五署
置少府監通將作國子為三監龍朔二年改為内府監
咸亨二年復為少府監光宅年改為尚方監神龍元年
復為少府監其官名隨監名改復也
少監　本一員太極元年二月十八日加一員以孔仲
思為之至開元十一年罷軍器監𨽻入少府監為中弩
坊更置少監一員統之以馮紹正為之十四年八月二
十八日省一員
中尚省　初本中尚方天后時去方字避監號開元已
來别置中上使以檢校進奉雜作多以少府監及諸司
髙品為之
永徽六年十一月詔曰少府監非軍國所須宗廟之用
並不須飾以珠玉
顯慶六年二月十六日勅南中省諸國舶宜令所司每
年四月以前預支應須市物委本道長史舶到十日内
依數交付價值市了任百姓交易其官市物送少府監
簡擇進内
景龍二年四月十四日勅少府每季先出錢二千貫别
庫貯每别勅索物庫内無者即令市進皆須對主付值
不得且令供物於後還錢其錢兼以絹布絲綿充數其
祠祭明衣及布亦用此物充
　　將作監
龍朔二年改為膳工監咸亨年復為將作監光宅年為
營膳監神龍元年復為將作監
大監　初本為大匠龍朔年為大監咸亨年為大匠天
寶十二年為大監依舊
少監　初本一員大足元年二月六日加一員以楊務
廉為之
中校署　自開元二年置
天寳四載四月勅將作監所置且合取當司本色人充
直者宜即簡擇發遣内作使典亦不得輒取外司人充
其諸司非本色直及額外直者亦一切並停自今後更
不得補置如嵗月深久尚或因人所由長官量事貶降
其所應直决一頓配糴邊軍
建中元年九月將作監上言宣政内廊有摧壊者今當
脩之准隂陽書謂是嵗孟冬為魁剛不利脩作請卜他
時上曰春秋之義啟塞從時若脩毁完敗何時之擇詭
妄之書勿徵乃脩
　　國子監
武徳初為國子學𨽻太常寺貞觀元年五月改為監龍
朔二年改為司成館咸亨元年復為國子監光宅元年
改為成均監神龍元年復為國子監
　　東都國子監
龍朔二年正月十八日置學官學生分於兩教授
祭酒　自龍朔年改為大司成咸亨年復為祭酒光宅
年改為成均祭酒神龍年復為祭酒貞觀中孔頴達為
祭酒准故事上日開講五經題至天后朝諸武駙馬為
祭酒乃判祥瑞案王道非舊典也
司業　自武徳初省貞觀六年二月二日置一員龍朔
二年改為司成咸亨元年復為司業本一員太極元年
二月十八日加一員以蕭憲為之
國子博士　自龍朔中改為司成宣業咸亨中復舊
丞　自武徳初因隋之舊置一員
長安四年四月四日勅國子監宜置侍講四人四考聽
選
大厯五年八月皇太子於國學行齒胄之禮國子司業
歸崇敬以國學及官名不稱請改之上疏曰禮記王制
曰天子學曰辟雍又五經通義云辟雍養老教學之所
也以形制言之雍壅也辟璧也壅水環之圜如璧形以
義理言之辟明也雍和也言以禮樂明和天下禮記亦
謂之澤宫射義云天子將祭必先習射於澤宫故前代
文士亦呼為璧池亦曰璧沼亦謂之學省後漢光武立
明堂辟雍靈臺謂之三雍至明帝躬行養老于其中晉
武帝亦作明堂辟雍行鄉飲酒之禮又别立國子學以
殊士庻永嘉南遷唯有國子學不立辟雍北齊立國子
寺隋初亦然至煬帝大業十三年改為國子監今國家
富有四海聲名文物之盛唯辟雍獨闕伏請改國子監
為辟雍省又以祭酒之職非學官所宜按周禮師氏掌
以媺詔王教國子請改祭酒為大師氏位正三品又司業者
義在禮記云樂正司業正長也言樂官之長司主此業
爾雅云大板謂之業按詩周頌設業設簴崇牙樹羽則
業是懸鐘磬之簴也今大學既不教樂於義則無所取
請改司業一為左師一為右師正四品上又以五經六
籍古先哲王致理之式也國家創業取士之法立明經
發微言于衆學釋回増美選賢與能自艱難以來取人
額易考試不求於文藝及第先取於帖經遂使顓門業
廢請益無從師資禮虧傳授義絶今請以禮記左傳為大
經周禮儀禮毛詩為中經尚書周易為小經各置博士
一員其公羊穀梁文疏既少請共准一中經通置博士
一員所擇博士兼通孝經論語依憑章疏講解分明注
引旁通問十得九兼徳行純㓗文辭雅正儀刑規範可
為師表者令四品已上各舉所知在外者給驛年七十
已上者備禮徵聘其國子四門太學三館各立五經博
士品秩上下生徒之數各有差其舊博士助教直講直
經及律館筭館書館助教請皆罷省其教授之法學生
至監謁同業師其所贄脩一束清酒一壺衫布一段其
色隨師所服師出中門延入與坐割脩酌酒三爵而止
乃發篋出經摳衣前請師為依經辨理舉一隅然後就
室每朝晡二時居講堂說釋道義發明大體兼教以文
行忠信之道示以孝悌睦友之義旬省月試時考嵗貢
以生徒及第多者為博士考課上下疏奏不從
元和元年正月勅自今以後國子祭酒司業及學官並
須取有徳望學識人充四月國子祭酒馮伉奏應解學
生等國家崇儒本於勤學既居庠序宜在交脩其有藝
業不勤逰處非類樗蒲六博酗酒喧争凌慢有司不脩
法度有一於此並請解退又有文章帖義不及格限頻
經五年不堪申送者亦請解退其禮部所補生到日亦
請准格帖試然後給廚後每日一度試經一年等第不
進者停廚庻以上功示其激勸又准格九年不及第者
即出監聞比來多改名却入起今以後如有此類請類
送法司准式科處勅㫖依奏
二年八月國子監奏准勅今月二十四日諸州府鄉貢
明經進士見訖宜令就國子學官講論質定疑義仍令
百寮觀禮者伏恐學官職位稍卑未足飾揚盛事伏請
選擇常叅官有儒學者三兩人與學官同為講說庻得
聖朝大典輝映古今於是命兵部郎中蔣武考功員外
郎劉伯芻著作郎李藩太常博士朱頴郯王府諮議張
廷珪同赴國子監論講
其年十二月國子監奏兩京諸館學生縂六百五十員
請每館定額如後兩監學生總五百五十員國子館八
十員太學七十員四門館三百員廣文館六十員律館
二十員書館十員筭館十員又奏伏見天寳以前國館
學生其數至多並有員額至永泰後西監置五百五十
員東監近置一百員未定每館員額今謹具定額如後
伏請下禮部准額補置勅㫖依奏
其年十二月勅東都國子監量置學生一百員國子館
十五員太學館十五員四門館五十員廣文館八員律
館五員書館三員筭館二員
十三年十一月祭酒鄭餘慶以太學荒墜日乆生徒不
振遂請率文官俸禄脩廣兩京國子監時論美之
十四年十二月鄭餘慶又奏京見任文官一品以下九
品以上并外使兼京正員官每月所請料錢請毎貫抽
一十文以充國子監脩造文宣王廟及諸屋宇并脩理
經營監中公廨雜用有餘添充本錢及諸色遂便宜處
置勅㫖依奏
長慶二年閏十月祭酒韋乾度奏當監四館學生每年
有及第闕員其四方有請補學生人並不曽先於監司
陳狀便自投名禮部計㑹補署監司因循日久官吏都
不稱舉但准禮部關牒收管有乖太學引進之路臣忝
守官請起今已後應四館有闕其每年請補學生者須
先經監司陳狀請替某人闕監司則先考試通畢然後
具姓名申禮部仍稱堪充學生如無監司解申請不在
收管之限舊例每給付厨房動多喧競請起今已後當
監進士明經等待禮部置闕畢牒到監司則重考試其
進士等若重試及格當日便給㕑及房其明經等考試
及格後待經監司牒送則給廚房庻使息喧爭當監四
館學生有及第出監者便將本住房轉與親故其合得
房學生則無房可給請起今已後學生有及第出監者
仰館子先通狀納房待有新補學生公試畢後便給令
居住當監承前並無專知館博士請起今已後毎館衆
定一人知館事如生徒無故喧競者仰館子與業長通
狀領過知館博士則准監司條流處分其中事有過誤
衆可容恕監司自議科决如有悖慢師長强暴鬬打請
牒府縣錮身逓送鄉貫勅㫖冝依
大和五年十二月國子祭酒裴通奏當司所授丞簿及
諸館博士助教直講等謹按六典云丞掌判監事凡六
學生毎嵗月業成上於監者以其業與司業祭酒試之
明經帖經口試䇿經義進士帖中經試雜文䇿時務徵
故事注云其試法皆依考功口試明經帖限通八以上
明法算皆通九以上主簿掌印勾檢凡學生有不率師
教者則舉而免之其頻三年下第九年在學無成者亦
如之注云假如違程限及作樂雜戲者亦同惟彈琴習
射不禁諸博士助教皆分經教授學者每授一經講未
終不得改業諸博士助教皆計當年講授多少以為考
課等級應補當司諸學生等按學令云諸生先讀經文
通熟然後按文講義毎旬放一日休假前一日博士考
試其試讀每千言内試一帖二三言講義者每二千言
内問大義一條總試三條通二為及第通一及不全通
者斟量决罰謹具當司官吏及學生令典條件如前伏
望勑下有司允臣所奏勅㫖宜依
七年八月國子監起請准今月九日徳音節文令監司
於諸道搜訪名儒置五經博士一人者伏以勸學專門
復古之制博採儒術以備國庠作事之初須有奬進伏
請五經博士秩比國子博士今左氏春秋禮記周易尚
書毛詩為五經若論語爾雅孝經等編簡既少不可特
立學官便請依舊附入中經勅㫖依奏其年十二月勅
於國子監講堂兩廊創立石壁九經并孝經論語爾雅
共一百五十九卷字様四十九卷
開成元年宰相兼國子祭酒鄭覃奏請置五經博士各
一人縁無禄俸請依王府官例給禄粟從之
二年八月國子監奏得覆定石經字體官翰林待詔唐
𤣥度狀伏准太和七年二月五日勅覆九經字體者今
所詳覆多依司業張叅五經字為准其舊字様嵗月將
久畫㸃參差傳寫相依漸致乖誤今並依字書與較勘
同商較是非取其適中纂録為新加九經字様一卷請
附於九經様之末用證紕誤勅㫖依奏
四年二月中書門下奏伏以朝廷興復古制置五經博
士以奬顓門之學為訓胄之資必在得人不限官次今
定為五品俸入四方有經術相當而秩卑身賤者不可
以超授有官重而通詩達禮者不可以退資從今已後
並請勑本色人中選擇據資除授令兼博士其見任博
士且仍舊勅㫖宜依
大中三年十一月國子祭酒馮審奏孔子廟堂碑是太
宗皇帝建立睿宗皇帝書額備稱唐徳具賛鴻猷文翰
顯然貞石斯在洎武后權政國號僣竊於篆額中間謬
加大周兩字今豈可尚存偽號以紊清朝疑誤將來流
傳僣謬其大周兩字伏望天恩許令琢去謹録奏聞勅
㫖馮審所請刋正訛文頗協事體宜依
　　廣文館
天寳九年七月十三日置領國子監進士業者博士助
教各一人品秩同太學以鄭䖍為博士至今呼鄭䖍為
鄭廣文
書算學博士貞觀十三年十二月二十一日置𨽻國子
學
律學博士顯慶元年十二月十九日尚書左僕射於志
寧奏置令習李淳風等注釋五曹孫子等各部武經分
為二十卷行用
顯慶三年九月四日詔以書算學業明經事唯小道各
擅專門有乖故實並令省廢至龍朔二年五月十七日
復置律學書算學官一員至三年二月十日以書學𨽻
蘭臺算學𨽻秘書局律學𨽻詳刑寺
　　軍器監
武徳元年置貞觀六年三月十日廢併入少府監開元
三年十二月二十四日以軍器使為監領弩甲二坊十
年十一月二十五日罷𨽻入少府監為甲弩坊如少監
一員以統之天寳六年五月二十八日復置乾元元年
六月十三日又廢却置使其監已下並停
　　北京軍器庫
開元十一年五月五日置二十六年五月十八日廢依
舊為甲坊
乾元元年六月勅軍器監改為軍器使大使一員副使
二員判官二員其使以内官為之
貞元四年二月自武徳束門築垣約在藏庫之北屬於
官城東垣於是武庫遂廢其軍式器械𨽻於軍器使
　　都水監
武徳年置𨽻將作監貞觀六年八月六日置監罷將作
監龍朔二年改為司津監咸亨元年復置垂拱元年二
月改為水衡監神龍元年復為都水監
使者　自武徳初為都水令貞觀八年改為使者龍朔
年改為監咸亨年改為使者垂拱年改為都水府神龍
年改為使者
諸津　其在京兆河南府界者𨽻都水監外州者𨽻當
界州縣
大厯六年十一月三日勅應祠祭乾魚宜令都水監依
様每年起十月造掌隨祭供用其醢魚肉據用數依限
送光禄寺令供造
　　宫苑監
武徳九年七月十九日置洛陽宫監顯慶二年十二月
十日廢洛陽總監改青城宫監為東都苑北面監明徳
宫監為東都苑南面監洛陽宫農圃監為東都苑東面
監食貨監為東都苑西面監
天寳十年八月二十七日勅白獸日華叡武南辟伏等
門宜令宫苑通管捉
　　西京苑總監
永淳元年五月十日置東都監管諸囿苑未置已前𨽻
司農寺
先天元年十月十日勅總監每年支雜物到其抄數於
本門進若宫内所須别索供訖每月終宜令監司具破
用數進
開元七年七月十一日勅總監破用錢物一事已上須
南衙勾當宜令總監自勾每月進一本厯來内自勾勘
寶厯二年十二月勅總監職掌官員並宜停廢一百二
十四人先屬諸軍各歸本司餘七百三人勒納牒身放
歸本管
開成五年四月勅總監宜令内官司管仍别置使其管
監及丞簿共四員宜並停
　
　
　
　
　
　
　
　
　
　唐㑹要卷六十六
欽定四庫全書
　唐㑹要卷六十七
　　　　　　　　　　　　　宋　王溥　撰
　　東宫官
太子太師太傅太保　　隋朝秩二品皇朝因之
少師少傅少保　　顯慶元年正月十九日置初無員
品選髙名重徳者為之遂以韓瓊來濟許敬宗兼之開
元中始編入令置四員建中四年九月二十五日又加
兩員興元元年正月二十九日又加四員貞元四年正
月一日勑宜留元額四員餘並勒停
　　詹事府
龍朔二年改端尹府咸亨元年復為詹事府光宅元年
改為宫尹府神龍元年又改為詹事府
詹事一人　　貞觀元年置龍朔二年改為端尹咸亨
元年復舊天授中改為宫尹神龍元年復為詹事
少詹事一人　　貞觀初置龍朔二年改少尹咸亨中
復舊天授中又為少尹神龍中復故
丞二人　　龍朔二年改為端尹丞咸亨中復故天授
中又改為宫尹丞神龍元年復故
司直二人　　顯慶元年置龍朔二年二月九日改𨽻
桂坊後罷桂坊却𨽻詹事府
貞觀十五年魏王泰移居武徳殿院太子太師魏徵諫
曰此殿在内處所寛閒㕘候往來極為近便但魏王既
是愛子陛下常欲其安全每事抑其驕奢不處嫌疑之
地今移此殿便在東宫之西海陵昔居時人以為不可
雖時移事異猶恐人之多言又王之本心亦不安息既
能以寵為懼伏願成其美十七年十一月二十八日誕
皇太子太孫宴宫寮於𢎞教殿太宗幸東宫自殿北門
入謂宫臣曰頃來生業稍可非乏酒食而唐突公等宴
㑹朕有甲館之慶故就公為樂耳謂太子曰爾國之儲
貳府藏是同金玉綺羅不足為賜但先王典籍可鑑誡
耳因賜尚書毛詩孝經各部太子太傅蕭瑀曰今所賜
書請陳其要上許之瑀乃先説孝經次述尚書末敘毛
詩咸舉其要㫖申明義趣可為深誡者皆委曲言之上
大恱以為師傅得人
開成二年宰臣鄭覃兼太子太師欲于尚書省上事太
子詹事馮定奏曰據太子太師𨽻詹事府不合于都省
上乃詔於本府上事
　　左春坊
本門下坊龍朔中改為左春坊咸亨中復為門下坊景
雲二年八月二十五日改為左春坊
左右庶子　　龍朔二年改為左右中䕶咸亨元年復
為庶子
長安二年正月太子左庶子王方慶上言謹按典籍所載人
臣與人主言及上表未可稱皇太子名者為太子皇儲其名
尊重不可指斥所以不言晉尚書僕射山濤啟事稱皇太子
而不言名濤中朝名士必稽典故其不稱名應有憑准朝臣
尚猶如此宫臣諱則不疑今東宫殿及門名皆有觸犯臨時
諭啓迴避甚難孝敬皇帝為太子改𢎞教門為崇教門沛王
為太子改為崇賢館為崇文館皆避名諱以尊典禮此則成
例並為範模伏望天恩因循舊式付所司改從之
貞元元年七月勑左右庶子准天寳三年勑合在左右
侍丞郎之下諸司四品官之上今在少卿之下非也宜
改正
太和四年十一月左庶子孫革奏當司典膳等五局郎
伏以青宫列局䕶翼元良必用卿相子弟先擇文學端
士國朝不忘慎選用得其人或敭厯清資或致位丞相
今以年月既久漸至訛替縁其俸禄稍厚近年時有流
外出身者僥求授任稽諸故事未嘗聞流外得厠此官
若不約絶實玷流品當司有司經局校書正字品秩至
卑而文學之人趨競者葢以必取其人無有塵雜故也
今五局郎資序本是清品若使流外不已則此司官屬
漸成蕪蔓伏請自今以後吏部不得更注擬流外人其
見任官中有流外者許臣具名牒吏部至注官日注替
勑㫖宜依其見任官是流外出身授者待終考秩自今
後吏部更不得注擬
中允　　武徳初為内允三年三月十日改中允又𨽻
門下坊永徽三年八月二十日又避皇太子諱改為内
允中舍人改為内舍人顯慶元年太子廢復為中允龍
朔二年改為左賛善大夫咸亨中復改為中允
司議郎　　貞觀十八年十月四日皇太子上表曰臣
聞漢書曰太子既冠成人乃有紀過之史今所以冒敢
陳聞請遵故實願付史職用為箴誡於是門下坊置司
議郎四員正六品上掌侍奉規諫駁正啟奏并錄東宫
記注分别坊事以敬播來濟為之馬周歎曰所恨資品
妄髙不得厯居此職不無恨焉
儀鳳四年五月皇太子賢頗邇聲色司議郎韋承慶上
書諫曰臣聞太子者君之貳國之本也所以承宗廟之
重繫億兆之心萬國以正四海屬望況殿下有少陽之
位有天挺之姿片善而天下必聞小能而天下咸服豈
有不為盡善盡美之事以取可乆可大之名哉伏願博
覽羣書以廣其徳屏退聲色以抑其情為上嗣之稱首
奉聖人之洪業
左右諭徳　　龍朔二年置左右春坊各一人
左右賛善大夫　　龍朔二年改中允為賛善大夫至
咸亨元年復為中允儀鳳四年二月十一日别置左右
賛善大夫各十員以授諸王之子景雲二年二月五日
始兼用庻姓開元七年各省五員
貞元十六年五月以山崔芉為右賛善大夫充太子侍
直新名也
司經局　　龍朔二年二月九日改為桂芳罷𨽻左春
坊崇賢館仍置太子文學兩員司直三員咸亨中改為
司經局仍依舊𨽻左春坊其崇賢館及司直並依舊
洗馬　　龍朔元年改為司經大夫三年三月九日　改
為桂坊大夫咸亨元年復舊
典設局　武徳令為濟司局典設郎為太子齋郎
乾封元年皇太子久在内不出稀與宫臣接見典膳丞
邢文偉减膳上啟曰竊見禮大戴記曰太子既冠成人
免於保傅之嚴則有司過之史虧膳之宰史之義不得
不書過不書則死之宰之義不得不徹膳不徹則死之
近者已來未甚延約談議不接謁見尚稀三朝之後但
與内人獨居何由發揮聖智使濬哲文明者乎今史雖
闕官宰當奉職忝備所司不敢逃死謹守禮經遽申减
膳其年右史員闕宰臣進擬數人上曰邢文偉嫌我兒
不讀書不肯與肉喫此人甚正宜可為右史遂拜之
　　右春坊
武徳初因隋舊號典書坊龍朔元年改為右春坊咸亨
元年又改為典書坊景龍元年改為右春坊
舍人　　龍朔中改為右司議咸亨元年復舊
　　家令寺
龍朔二年改為宫府寺家令為大夫咸亨元年復為家
令寺
　　率更令
龍朔二年改為司更寺令為司更大夫咸亨元年改為
率更令
　　僕寺
龍朔二年改為馭僕寺僕為馭僕大夫咸亨元年復舊
　　太子千牛
龍朔二年改為左右奉裕咸亨中復舊
　　王府官
武徳令師一人景雲二年十一月十九日改為傅開元
二年九月六日省已後復置(檢年月/未獲)武徳年令又有王
國常侍郎舍人等官開元初定令並除之寶厯三年六
月瓊王府長史裴簡永狀請與諸王共置王府一所伏
見諸王府本在宣平坊東西角摧毁多年因循不修至
元和十三年七月十三日莊宅使收管其年八月二十
五日賣與邠寧節度使髙霞寓伏以在城百官皆有曹
局惟王府寮吏獨無公署每聖恩除授無處禮上胥徒
散居難於管轄遂使下吏因兹弛慢王官為衆所輕雖
䝉列在官班皆為偷安散秩伏以府因王制官列府中
府既不存官司虚設伏乞賜官宅一區俾諸府合而共
局庻寮㑹而同處如此則人吏可令衙集案牘可見存
亡都城無廢闕之曹道路息是非之論勑㫖宜賜延康
坊閻令琬宅一所仍令所司檢計與量修改及逐要量
約什物
二年十月勅諸衛及率府王府等司應與厨飯朝官等
自今已後毎放寺觀行香及有期集宜令依廊下料各
與飯一餐仍令所由與京兆府計㑹行香即就寺觀别
有期集即於側近店舍並委京兆府㨿人數使取當處
幕次床榻鐺釡供借如行香分在兩處以上准隨中書
門下一處即勒廊下所由勾當他處即京兆府使與本
料與勾當造食
太和六年上以魯王永年漸長擇名儒為其府屬用戸
部侍郎庾敬休兼王傅戸部郎中李踐方兼司馬太常
少卿鄭肅兼長史明年魯王為太子以鄭肅嘗侍魯王
言論典正復令為吏部侍郎兼太子賔客東宫授經既
而太子母妃失寵上有廢斥意肅兼長史因召見深陳
邦國大本君臣父子之意上改容嘉之然太子竟以得
罪
　　致仕官
舊制年七十已上應致仕若齒力未衰亦聴釐務(凡請/致仕)
(五品已上奏聞六品/已下由尚書省録奏)
貞觀二年九月一日詔内外文武羣官年老致仕抗表
去職者㕘朝之班宜在本品見任之上
顯慶元年正月制文武官五品以上者及病不因罪解
并五品已上散官以禮停任者聴同致仕
開元五年十月十四日勑致仕官應飭令所由送至宅
三品已上並聴朝朔望其年十一月勑致仕官子弟無
京官者其在外者聴一人停官侍養　六年五月二十
四日勑曽任髙品官不緣貶責為卑品官者致仕身亡
並聴同髙品例　二十年正月七日制曽任五品已上
清資官以理去職者所司具錄名奏老病不堪釐務者
與致仕官　天寳九載三月二十三日勑如聞六品已
下致仕官四載之後准各並停念其衰老必藉安存豈
限其髙卑而恩有差降應五品下致仕官並終其餘年
仍永為常式
建中三年九月十二日勑致仕官所請半祿料及賜物
等並宜從勑出日於本貫及寄住處州府支給至貞元
四年四月二十三日致仕官給半禄料其朝㑹及朔望
朝㕘並依式自今已後宜准此
貞元四年四月以前左散騎常侍致仕丘為復舊官初
為致仕還鄉特給禄俸之半既丁母喪蘇州疑所給請
於觀察使韓滉以為授官致仕今不理務特給禄俸惠
養老臣也不可以在喪為異命仍舊給之唯春秋二時
羊酒之直則不給雖程式無文見稱斬衰及是為服除
乃復之五年三月以太子少傅兼吏部尚書蕭昕為太
子少師右武衛上將軍鮑防為工部尚書前太子詹事
韋建為秘書監並致仕仍給半禄及賜帛其俸料悉絶
上念舊老特命賜其半焉致仕官給半禄料自昕等始
也
九年八月以太子右庶子史館脩撰孔述睿為太子賔
客賜紫金魚袋致仕述睿年未七十以疾免累表方許
賜帛百疋衣一襲故事致仕還鄉不給公乘上寵儒者
命給公乗遣之
長慶三年四月勑尚書左丞孔戣可守禮部尚書致仕
仍委所在長吏嵗時親自存問兼致羊酒如至都其芻
米什器之類委河南尹量事供送務從優禮筋力未衰
堅請休退故示優禮
太和元年四月檢校右僕射兼太子少傅楊於陵以左
僕射致仕特恩令全給俸料上疏云臣以年力衰退陳
乞休間伏䝉聖恩特賜矜免授尚書左僕射致仕全給
俸料者臣伏以朝廷致禄本為職勞衰病乞閒自宜家
食而半給之俸近古所行義誠屬於優賢事亦兼於養
老以臣慵耄猥當料程伏惟恩施以為過幸今若入踰
常制重啟殊恩錫端寮之厚俸為朽質之私費循躬撫
事情所不安招損害盈臣所深懼伏乞俯迴聖睠再勑
有司得從半祿之文斯乃殘年之幸勑批云卿早更委
任每著聲猷累聞告老之辭勉遂懸車之請故優廩禄
示以寵勞謙光有終雖君子之貞吉當仁不讓亦先哲
之格言宜體至懐即斷來表明日又固讓從之其年
九月勑請致仕官近日不限品秩髙卑一例致仕酌法
循舊頗越典章自今以後常㕘官五品外官四品者然
後許致仕餘停
三年四月右庻子致仕滕珦奏伏䝉天恩致仕今欲歸
家鄉在浙東道途遥逺官㕘四品伏乞特給婺州已來
牒庶使衰羸獲安光榮鄉里勑㫖滕珦致仕還鄉家貧
路逺宜假公乗允其請自今後更有此比便為定例
　　員外官
員外官及試官等夫設官分職董事置吏得人則天下
自理尚書猶云官不必備惟其人則員外官之設可知
也員外及檢校試官斜封官皆神龍已後有之開元大
革前事多已除去唯皇親戰功之外不復除授今則貶
責者然後以員外官處之
永徽五年八月蔣孝章除尚藥局奉御員外特置仍同
正員員外官(自此始也又顯慶五年五月授廖紹文檢/校書郎員外置同員外又云員外官自此)
(始朱知/孰是也)
神龍元年五月三日勅内外員外官及檢校試官宜令
本司長官奏聞飭取資厯請止舊人分判曹事自外並
不在判事之限其長官副貳官不在此限景龍二年長
慶宜城定安新都咸安等公主及皇后陸氏妹郕國夫
人馮氏妺崇國夫人并昭容上官氏與其沛國夫人鄭
氏尚官柴氏賀婁氏女夫弟五英兒隴西夫人趙氏樹
朋黨咸能降墨勑斜封以授官其年十月侍中蘇瓌上
封事曰臣聞蕭何載其清浄歌以寜一漢文垂拱無為
幾致刑措光武吏員幷合務在省官此即省事清心實
禆政要關輔菽粟非賤又戍役煩數州縣先有定科官
寮禄俸不加公廨利賤更令分給員外若妻子不贍理
即侵漁望請省員以救時弊委巡察使及州正員有犯
咸殿勘問伏以所在員外資次相當簡公方清幹者使
即替授訖申聞正員懼替不敢僣違員外希遷自能勵
勗將停員外漸得省官酸棗縣尉袁楚客奏記於中書
令魏元忠曰官者將以理人非以亂人將以利人非以
害人今天下困窮海内衰耗伏以縣牧宰選授多不得
人自餘寮佐鮮有稱職不務公謹專於割剥比之馬也
必除其害牧况之羊也必去其亂羣此道尚有所關而
更員外置員所謂助桀為虐適足以速禍也斯輩自知
員外恐人之不畏必峻法以懼之恐財之不積必枉道
以奪之以有限之物供無厭之用欲其不用豈可得哉
古人有言曰十羊九牧羊既不得食人亦不得息書曰
官不必備惟其人孔子譏管仲曰官事不攝焉得稱儉
據此正員之官猶不欲其備况正員之外更置員外此
則朝廷之失君侯不正誰正之哉中書侍郎蕭至忠上
疏曰臣聞官爵者公器也恩倖者私惠也只可金帛富
之梁肉食之以存私也若以公器為私用則公義不行
而勞人解體以私惠而妨至公則私謁門開而正言路塞
昔漢館陶公主為子求郎明帝謂曰郎官上應列宿茍
非其人則人受其殃賜錢十萬而已此則至公之道不
虧恩私之情無替當今列位已廣冗員倍之祈求無厭
日月増數陛下降不貲之澤近戚有無涯之請賣官利己鬻
法循私臺寺之内朱紫盈滿官秩益輕恩賞不貴才者
莫用用者不才二事相形十中有五故人不効力而官
匪為人欲求其理實亦難遂伏願審量材識官無虗授
私不害公情無撓法天下幸甚兵部尚書韋嗣立上疏
曰設官分職量事置吏官得其人天下自理古者取人
必先採鄉曲之譽然後辟于州郡州郡有聲然後辟於五
府才著五府然後升之天朝此則用一人所擇者甚悉
推一士所厯者甚深用得其才則理用非其才則亂理
亂所繫焉可不深擇之哉今之取人有異此道多未甚
試效則頓至遷擢夫趨競者人之常情僥倖者人之常
態而今務進不辟僥倖者接踵比肩布於文武之列補
授無限員闕不供遂至員外置官數倍正闕官署典史
困於祗承府庫倉儲竭於資俸國家大事豈甚於此
古者懸爵待士唯有才者得之若任以無才則有才之
路塞賢人君子所以遁跡消名常懷歎恨也御史中丞盧
懐慎上疏曰臣聞唐虞稽古建官惟百夏商官倍亦克
用又此省官之義也又云官不必備惟其人又云無曠庻
官天工人其代之此為官擇人之義也臣竊見今諸司
員外官委積多者數十倍近古以來未之有也官不必
備此則有餘人代天工多不釐務廣有除拜無所禆益
俸禄之費嵗巨億萬空竭府藏而已豈致理之具哉方
今倉庫空虚百姓凋弊儻炎旱成災租賦减入水衡無
貫朽之蓄京庾闕流衍之儲陛下將何以濟之乎員外
官中或簮裾雅望或臺閣舊人或明習憲章或諳嫻政
要皆一時之良幹多不司案牘空尸禄俸滯其才而不
展其用尊其位而不盡其力周稱多士漢曰得人豈其
然與臣望請員外官中有才能器識衆共聞知堪為州
牧縣宰以上者並請選擢使宣力四方中其智効若有
老病及不堪釐務者咸從省廢使賢不肖較然殊貫此
當今之切務也安可謂之難哉左臺殿中侍御史崔蒞
太子中允薛紹諷上疏曰先朝所授斜封官恩命已布
而姚元之宋璟等沮先帝之明歸怨陛下道路謗讟天
下稱寃奈何與萬人為仇敵恐致非意之變上以為然
乃下詔曰諸縁斜封别勑授官先令停任宜並量材敘
用姚元之宋璟並先奏各賜物一百段監察御史栁澤
諫曰竊見神龍以來羣邪作孽法網不提綱維大紊實
由内寵專命外嬖擅權因貴憑寵賣官鬻爵朱紫之榮
出於僕妾之口賞罰之用乖於章程之典妃主之門有
同商賈選舉之署實均闤闠資販之子悉由邪而謬官
黜斥之人咸因姦而冒進天下愈亂而社稷幾危賴陛
下聪明神武拯之將墜此陛下耳目之所親擊故可永
為鑒誡豈不為寵愛謬誤親習請謁之所致也又如斜
封授官皆是僕妾汲引迷謬先帝昧自前朝豈是孝和
情之所憐心之所愛陛下初即位之時納姚元之宋璟
之計所以咸令黜退頃日以來又令收之將為斜封之
人不忍棄也以為先帝之意不可違也若斜封之人不
忍棄也是韋月將燕欽融之流亦不可褒贈也李多祚
鄭克義之徒亦不可清雪也陛下何獨不能忍於彼使
善惡不定反覆相攻是陛下政令不一也又斜封之官
不求殊澤得免罪戾已沐恩私旬月之中頻繁降㫖前
教令至冬處分後又令替人却停奈何導人以為非勸
人以為僻將何以懲風俗將何以正姦邪今海内咸稱
太平公主令西僧惠範曲引此輩將有誤於陛下故語
曰姚宋為相邪不如正太平用事正不如邪陛下豈不
懲覆車之誡而欲遵覆車之軌惟陛下熟思之
開元元年五月三日勅諸色員外試檢校官除皇親及
諸親五品以上并戰陣要籍内侍省已外一切總停至
冬放選量狀跡書判正員官今以後戰功以外非别勑
不得輒注擬員外官
十九年正月十九日京兆尹裴伷先奏曰神州務劇官
僚尤多更置員外試官於事頗為繁冗京縣近有此色
天恩已令即停猶恐選曹更有注擬望請當府及京畿
等縣自今以後一切不置員外試官
二十二年二月十六日勅應員外官所司注擬上州不
得過四人中州三人下州及上縣各二人中縣下縣各
一人
天寳六年六月二十四日御史中丞蕭諒奏近縁有勞
人等兼授員外官多分判曹務頗多煩擾前件官伏望
一切不許知事如正員官搃闕其長官簡清幹者權判
並本官到日停勅㫖依奏
五載正月二十二日勅内外六品已下員外官至考滿
日一切並停各依選例自今已後更不得注擬其皇親
幼小及諸色承恩授官軍功伎術内侍者左右龍武軍
並諸蕃官等不在此例
乾元二年九月二十三日詔州縣員外並任其所適計
考滿後各與成資仍於本色内减一兩選與留如員外
官中有材識幹濟曾經任使州縣所資者亦量留每上
州不得過五人中州不得過四人上縣不得過三人中
縣已下不得過一人
貞元四年正月一日勅自今已後額内官如有闕中書
門下及吏部更不須注擬見任者三考後勒
　　試及斜濫官
天授二年二月十五日十道使舉人石艾縣令王山輝
等六十一人並授拾遺補闕懐州錄事㕘軍霍獻可等
二十四人並授侍御史并州録事㕘軍徐昕等二十四
人授著作郎内黄縣尉崔宣道等二十三人授衛佐校
書葢天后收人望也故當時諺曰補闕連車載拾遺平
斗量杷推侍御史腕脫校書郎試官自此始也
其年十二月懐州獲嘉縣主簿劉知幾上疏曰昔有唐
御厯列職命官國多刓印之譏人有積薪之歎自陛下
臨朝頓革此風然矯枉過正亦為己甚矣至如六品已
下職事清官遂乃方之土芥比之沙礫其有行無聞於
十室即厠朝流識不反于三隅俄登仕伍斯固比肩咸
是舉目皆然罕聞翹楚之歌唯見伐檀之刺尸禄謬官
其流非一若遂不加沙汰臣恐有穢皇風
神龍元年四月一日太白山人鄭普思以方術除秘書
監左拾遺李邕上疏諌曰蓋聞人有感一餐之惠殞七
尺之軀况臣為陛下官受陛下禄豈得目有所見口不
言之陛下親政日近復在九重所以未聞在外羣下竊
議道路籍籍皆云普思多行詭惑妄說妖祥唯陛下不
知尚見驅使此道若行必撓亂朝政孔子云詩三百一
言以蔽之曰思無邪陛下若以普思有竒術可致長生
乆視之道則爽鳩氏久應得之永有天下非陛下今日
可得而求若以普思可致佛法則漢明梁武久應得之永
有天下亦非陛下今日可得而求若以普思即致鬼道
墨翟干寳各獻於至尊而二王得之永有天下亦非陛
下今日可得而求此皆是涉虚妄厯代無効臣愚不願
陛下復行之明時唯堯舜二帝自古稱聖臣觀所行固
在人事敦睦九族平章百姓不聞以鬼神之道聴理天
下伏願陛下察之則天下幸甚
其年六月又除方術人蔡静能為國子祭酒侍中桓彦
範上疏曰陛下自龍飛寳位遽下制云軍國政化皆依
貞觀故事昔貞觀中嘗以魏徵虞世南顔師古為秘書
監孔穎達為國子祭酒至於普思等是方伎庸流豈足
比蹤前列臣恐物議陛下官不擇人濫以天秩加於私
愛惟陛下少加慎擇左衛騎曹㕘軍宋務光上疏曰夫
爵賞者君之重柄傳曰惟名與器不可以假人自頃官
賞頗示乖謬大勲未滿於人聴髙秩已越於朝倫貪天
之功以為己力秘書監鄭普思國子祭酒蔡静能或挾
小道以登朱紫或因淺術以取銀黄既虧國經寔悖天
道書曰制理於未亂保邦於未危此誠理亂安危之秋
也伏願欽祖宗之丕烈暢王業之艱難逺佞人親有徳
乳保之母妃主之家以時接見無令媟凟酸棗縣尉袁
楚客奏記於中書令魏元忠曰以正道事君者將以安
天下也以非道事君者所以危天下也君有危天下之
臣不可不逐之今國子祭酒蔡静能及秘書監鄭普思
等不脩忠正以事君妄引鬼神而惑主然鬼神之事㝠
冥難知故左道之人因此自致其詐上惑清聼必據非
才之位必食非徳之禄此國蠧也傳曰國之將興聴於
人將亡聴於神非細故也此朝廷之失君侯不正誰正
之哉
太和七年七月勅入蕃使不得與私覿正員官告量别
支給以充私覿(舊例使絶域者許賣正員官告取貲自/給以備私覿雖優假逺使殊非法典故)
(革/之)
十二年六月詔以淮西河北用兵募人入粟受官及减
選超資
十五年二月勅其入回鶻使宜仍舊與私覿正員官十
三員入吐蕃使與八員
　　伎術官
故事伎術官皆本司定送吏部附申謂秘書殿中太常
左春坊太僕等伎術之官唯得本司選轉不得外敘若
本司無缺聴授散官有缺先授若再經考滿者聴外敘
神功元年十月三日謂自今已後本色出身解天文者
進官不得過太史令音樂者不得過太樂鼓吹署令醫
術者不得過尚藥奉御隂陽卜筮者不得過太卜令解
造食者不得過司膳署令有從勲官品子流外國官㕘
佐親品等出身者自今已後不得任京清要著望等官
若累階應至三品者不須階進每一階酬勲兩轉
垂拱三年十二月二十五日勅三輔及四大都督并衝
要當路及四萬户已上州市令并長安等六縣録事並
宜省補充
開元七年八月十五日勅出身非伎術而以能任伎術
官者聽量與員外官其選敘考勞不須拘伎術例天寳
十三年五月吏部奏准格伎術官各於當色本局署員
外置不得同正員之數從之
太和五年七月勅諸色藝能授官今後如有罪犯停職
者委本日牒報吏部不在敘用限
　　留守
貞觀十七年太宗親征遼東令太子太傅房𤣥齡充京
城留守詔曰公當蕭何之任朕無西顧之憂矣軍戎器
械戰士糧廩並委卿處分發遣東都留守以蕭瑀為之
咸亨二年正月七日髙宗幸洛陽以雍州長史李晦為
西京留守猶謂曰關中之事一以付卿但委用武人不
可以成官政令式之外有利於人者隨即行不須聞奏
儀鳳元年十一月四日司農卿韋𢎞機為東都留守時
有道士朱欽遂為中官所使至都所為横恣𢎞機執而
囚之奏曰道士假稱中官驅使依倚形勢臣恐虧損皇
明為禍患之漸髙宗特發中官賜書慰諭仍曰不須漏
洩
垂拱三年文昌右丞相蘓良嗣為京留守時尚方監裴
匪躬檢校京苑當春時將鬻苑中果菜以收其利良嗣
駁之曰昔公儀相魯猶能㧞葵去織未聞萬乗之主鬻
其果菜以與下人争利也
神龍二年三月侍中蘇瓌充西京留守時秘書監鄭普
思謀為妖逆雍岐二州妖黨大發瓌收普思繫獄考訊
之普思妻第五氏以鬼道為韋庻人所寵居止禁中由
是中宗將慰諭令瓌釋普思之罪瓌上言普思幻惑罪
當不赦尚書左僕射魏元忠奏曰瓌長者其忠懇如此
願陛下察之遂配流普思於嶺外
開元十一年正月二十八日勅太原尹為留守少尹為
留守七月五日勅三都留守兩京每月一日起居北都
每季一起居並遣使行幸未有處其三都留守三日一
起居暫出行幸發處留守亦准此逓表
元和三年五月勅承前東都留守無防禦使名往因權
宜遂有制置俾從省使以復舊章其東都畿汝州都防
禦使及副使宜停所管將士六千七百三十八人數内
見所管將士都防鎮及營苑中營田河隂陽翟偃師等
縣鎮遏使共四千六百三十人委留守收管襄城葉縣
鎮遏使共二千一百人委汝州防禦使收管其年七月
復置東都留守防禦兵士七百人九年十月勑東都留
守創立新軍所召將士切資精進要得府縣共詳簿書
况分正副留守都惟舊典宜令河南尹裴次元以本官
充東都副留守其月以尚書左丞吕元膺為檢校工部
尚書充東都留守舊例留守必賜旗甲與方鎮畧同及
元膺受任竟無所賜朝論以東有冦虞特用元膺尤不
當削其儀以沮威望諫官上疏援華汝壽三州例賜戎
械居守之重固宜寵借上曰此數處並不當與其後遂
皆停十年十二月東都防禦使吕元膺請募山河子弟
以衛宫城東都西南聨鄧虢山谷曠逺多麋鹿猛獸人
習射獵不務耕稼春夏以其族黨遷徙無常俗呼為山
棚前留守權徳輿知其可縻而用將請之㑹詔徵故元
膺繼請焉
長慶二年七月以前義成軍節度使陳楚為東都留守
判尚書省事東畿汝州防禦使故事東都留守牛僧孺
徵拜左僕射上令左軍副使王元直賫告身宣賜舊例
留守入朝無中使賜詔例上特寵異之
　　京兆尹
義慶元年五月十五日改隋京兆郡為雍州以别駕領
州事以韋讓為之
貞觀二十三年七月三日改别駕為長史領州事以髙
履行為之
開元元年十二月三日改為京兆府稱西京長史以張
暐為之
少尹　　武徳元年改隋京兆郡丞為治中以襄邑玉
神符為之
貞觀二十三年改為司馬以劉翁孺為之開元元年改
為少尹以韋維為之本一員大足元年七月二十日加
一員分左右司馬舊為左新為右以楊𢎞胄為之元年
建寅月勅京尹府縣官多避諸司奏請避難就易殊非
奉公自今後諸使諸司諸州改官充判官支使使身軀
使等准舊勅不得放去
廣徳三年三月十一日勅中書門下及兩省五品已上
諸王駙馬朞周已上親及女婿不得任京兆府判司畿
令赤縣丞簿尉(長慶三年閏十月中書門下奏伏以所/立隄防止縁權要今一概防閑事誠太)
(過今後諸應宰臣左右僕射御史大夫中丞給事舍人/左右丞諸司尚書侍郎度支與鹽鐡使在城者并諸王)
(駙馬朞周已上親并女壻外甥請准前後勑不得在京/兆府判司畿縣令赤縣簿尉其餘官不在此限之例)
大厯二年李勉為京兆尹宦官魚朝恩為觀軍容使仍
知國子監事前尹黎幹求媚於朝恩毎候其將至監則
盛設供具酒饌豐潔為百人之餼傾府之吏以辦之及
勉蒞職旬月朝恩入監府吏莫至先置者請於勉勉曰
軍容使判國子監事勉候於太學軍容固宜具主禮勉
官忝京兆尹軍容儻恩顧至府豈敢不飭蔬饌乎朝恩
深銜之自是不復至太學
貞元十四年夏旱穀貴人多流亡京兆尹韓臯以政事
不理黜之上召右金吾衛大將軍吳湊面授京兆尹即
日令視事經宿方下制逾月湊論奏掌内廏彍騎飛龍
内園芙蓉園及禁軍諸司等使雜供手力資課太多量
宜减省從之
元和四年九月許孟容為京兆尹有左神䇿軍吏李昱
假長安富人錢八千貫三嵗不償孟容遣吏收捕械繫
剋日命還之且曰不及期當死自興元以後因禁軍有
功軍士益横府縣不能制孟容剛正不懼以法繩之一
軍盡驚寃訴於上立命中使宣㫖令送本軍孟容繫之
不遣中使再至乃執奏云臣誠知不奉詔當誅然臣職
司輦轂合為陛下彈抑豪强錢未盡輸昱不可得上嘉
其意乃許之自此權右歛跡
十三年正月京兆少尹知府事崔元略奏諸司諸軍諸
使追府縣人吏所由及百姓等比來府縣除賊盗外所
有推勘公事相關者皆行公牒近日多不行文牒不有
擒捉禁繫之後府縣方知其中人吏所由亦有姦猾為
無憑據妄生推住又難辨明其百姓等所被追捕縁無
公牒多加恐動致有逃匿今後望降勅㫖應請諸軍諸
使要追府縣人吏百姓等非盗賊外並令行移文牒所
冀官曹免相侵擾從之
長慶元年七月勅節文京兆府百姓屬諸軍諸使者宜
令其按名一戸之内除已屬諸軍諸使其餘父兄子弟
據令式年幾合入色役者明立簿籍同百姓例差遣
三年四月勅京兆尹兼御史大夫韓愈特放臺㕘以後
不得為例時議以為憲司之臨府縣著自甲令茍害於
理自當革之暫使一人不得為例深非立制垂久之道
也
開成二年崔珙為京兆尹京畿旱奏滻水入内者十分
請减九分賜貧民溉田從之
三年正月盗發親仁里欲殺宰相李石其賊出於禁中
珙捕之不獲坐奪俸
㑹昌三年五月京兆府奏兩坊市閒行不事家業黥刺
身上屠宰猪狗酗酒鬬打及僦賣關節下脫錢物摴蒱
賭錢人等伏乞今後如有犯者許臣追捉若是百姓當
時處置如屬諸軍諸使禁司奏聞從之
大中三年九月中書門下奏京兆府判司及兩縣簿尉
帶諸司職事伏以列官分職各有司存茍或侵踰則乖
彛憲近日判府司及兩縣簿尉多繫諸司職掌遂使額
外假稱一人兼判數曹易為因循難以責辦臣等商量
自今已後諸司職掌改集賢館𢎞文館並不得帶府判
司及兩縣簿尉集賢館𢎞文館仍毎司不得過一員見在
諸司充職者請勒歸本司勅㫖依奏
　
　
　唐㑹要卷六十七
欽定四庫全書
　唐㑹要卷六十八
　　　　　　　　　　　　　宋　王溥　撰
　　河南尹
武徳四年平王世充廢東都置總管府以淮陽王道𤣥
為之其年十一月十一日置洛州大行臺改為東都六
年九月二十六日改東都為洛州九年六月十三日廢
行臺置都督府以屈突通為之貞觀十一年三月十日
改為洛陽宫十七年五月十三日廢都督府復為洛陽
以裴懐節為長史
顯慶三年六月五日勅洛陽州及河南洛陽二縣官同
京官以段寳𤣥為長史其年十二月十三日勅宜改洛
陽州宫為東都州縣官員階品並准雍州光宅元年九
月五日改為神都至神龍元年二月五日復為東都開
元元年十二月一日改為河南府以李傑為尹天寳元
年二月二十日改為東京上元元年九月二十日停東
京之號元年建夘月改為中都
少尹　自顯慶二年置司馬以許力士為之大足元年
加一員分為左右司馬申光為左以孟詵為右開元元
年改為少尹以劉岑為之
開成五年四月東都奏河南尹髙銖與知臺御史盧罕
街衢相逢髙銖乗肩輿無所避二人各引所見臺府喧
競上乃詔曰尹正官重臺憲地髙道路相逢儀制不定
各執詞理每有紛爭勝負取决於一時㕘詳未申於久
制委有司斟酌典故聞奏都省議臺府相避比無明文
令按前後例知雜御史與京兆尹相逢京尹迴避今東
都知臺御史即一員兼得行中丞公事若不少加嚴重
即恐人不稟承今㨿東臺所由狀從前河南尹皆迴避
請依上都知雜御史例為制其上都御史人數稍衆若
令京兆尹悉皆迴避事恐難行請自今已後京兆尹若
逢御史即下路駐馬其隨從人亦皆留止待御史過任
前進其東都知臺御史亦請准此為例其京兆尹若趨
朝及遇宣朝不可留滯即任分路前進制可
　　太原尹
武徳元年五月二十六日并陜西道置總管府以竇静
為長史七年二月十七日改為大都督府以李𢎞節為
之龍朔二年二月又加大字長壽元年九月置北都改
為太原府都督為長史以崔神慶為之神龍元年二月
罷為大都督府以宋璟為之開元十一年正月置北都
以韋凑為尹天寳元年正月改為北京上元二年九月
停北京之號尋却復為北京
少尹　自開元已前為司馬與諸府同開元十一年正
月改為少尹以游子騫為之
　　成都尹
武徳三年四月九日置益州行臺以魏王泰為之九年
六月十三日廢置大都督府以竇軌為之貞觀二年二
月二十日去大字龍朔二年十二月六日又為大都督
以丘行恭為之麟徳二年十二月改為成都府稱南京
以裴冕為尹上元元年九月去南京之號
　　鳯翔府尹
武徳元年六月十九日改隋扶風郡為岐州天寳元年
正月改為扶風郡刺史為太守至徳元年七月改為鳳
翔郡二年十二月改為鳳翔府稱西京李曄為尹元年
建夘月改為西都上元二年九月停西都之號
　　興徳府尹
垂拱元年十月七日改為太州華隂縣為仙掌縣神龍
元年二月郤為華州四月又改為太州唐隆元年七月
郤復為華州元年建子月肅宗不豫術士復請改為太
州華隂縣為太隂縣寳應二年皆復舊名光化元年六
月升為興徳府刺史為尹以韓建為之左右為少尹
　　河中府尹
武徳二年置總管府以襄陵王深為之七年改為都督
府以楊福為之九年七月廢都督府景雲二年六月又
置都督府以崔元琮為之十一月廢開元九年正月改
為河中府號中都以姜師度為尹六月三日停中都却
為州乾元三年二月二十三日改為河中府以蕭華為
尹元年建夘月一日號為中都元和三年三月復為河
中府
開元元年五月揚州功曹㕘軍麗正殿學士韓覃上疏
曰臣聞禮記月令曰孟夏之月無起土功無聚大衆昔
魯夏城中丘春秋書之垂為後誡今建國都乃長久之
大業也祀天地之大義襲春秋之所書奪人盛農之時
愚臣竊以為甚不可也至若兩都舊制分官衆多費耗
用度尚以為損豈可更建中都乎夫河東者國之股肱
郡也勁鋭强兵盡出於是其地隘狹今又置都使十萬
之戸將安投乎一旦陋東都而幸西都又造中都樂一
君之欲遺萬人之患務在郡國之多不恤危亡之變悦
在逰幸之麗不顧兆庶之困非所以建根蔕不㧞之長
䇿矣昔漢帝感鍾離之言息事徳陽之殿趙主採續咸
之諌止造鄴都之宫臣愚誠願下明詔罷中都則福履
無疆矣天下幸甚六月三日詔其中都冝停依舊為府
　　江陵尹
武徳四年平蕭銑始置大總管以趙郡王孝恭為之七
年二月十八日改為大都督府以濮陽王瓌為之貞觀
年三月二十日去大字龍朔二年十二月十八日又改
為大都督府以獨孤雲卿為之上元元年九月七日改
為江陵府稱南都以吕謹為尹
　　興元府尹
武徳元年六月十九日置總管府以李安逺為之七年
二月改為都督府以韓文通為之貞觀十七年六月廢
永徽七年正月置都督府以梁王忠為之興元元年六
月改為興元府以嚴震為尹
　　都督府
武徳七年二月十二日改大總管府為大都督府管十
州已上為上都督府不滿十州只為都督府至開元元
年著令戸滿二萬已上為中都督府不滿二萬為下都
督府
景雲二年六月二十八日制於天下分置都府二十四
令都督紀察所管州刺史已下官人善惡
汴州　管宋蔡曹滑許陳潁等七州
齊州　管青淄濟濮登萊等六州
兖州　管徐亳沂密海泗鄆等七州
魏州　管衛相洛徳貝博豫等七州
冀州　管恒邢趙定滄瀛鄚易等八州
并州　管澤潞汾儀嵐忻代朔蔚等九州
蒲州　管晉絳慈隰沁等五州
鄜州　管坊延綏丹銀等五州
涇州　管隴寧慶鹽原㑹等六州
秦州　管成武河渭岷蘭洮扶文宕疊等十一州
益州　管彭蜀漢簡眉卭嘉雅陵等九州
綿州　管梓隆始果龍等五州
遂州　管資榮普渝合等五州
荆州　管硤郢澧朗岳鄂等六州
䕫州　管忠萬歸涪黔施等六州
通州　管開渠巴蓬壁等五州
梁州　管利興鳳洋集等五州
襄州　管鄧金商均唐房等六州
揚州　管舒和滁廬楚壽等六州
安州　管沔復隨黄申蘄光䓁七州
潤州　管蘇常宣歙湖等五州
越州　管杭婺衢温處台等六州
洪州　管袁吉䖍撫饒江等六州
潭州管栁衡道永邵連等六州
其揚益并荆為大都督府長史正三品其雍洛州長史
亦加至從三品汴兖魏冀蒲綿秦洪潤越為中都督府
正三品齊鄜涇襄安潭遂通梁夔為下都督府從三品
改錄事㕘軍為司舉從事合糾察管内官人每府置兩
員並同京官資望比侍御史若糾不以實姦不能禁者
令左右御史臺彈奏畿内州並不𨽻入都督府其年七
月詔置都督議者以謂權重難制所授多非精選請罷
之詔令九品已上議其事侍御史宋務光議曰漢氏懲
周之弊矯秦之失初置刺史十三州任用得賢海内稱
理國家下明詔發徳音憫黎元脩古法而拘文牽俗之
黨喧然以為非期破其議或云權歸於下或以授非其
人遂令方牧拜而未行朝典疑而將寢不其惜歟且授
非其才或可詳擇權歸於下未之前聞且率計天下三
百餘州矣今補二十四都督物議以為未允則良二千
石安得三百餘人矣茍不賢則百姓怨而和氣傷比者
雨旱不調未必不由此可建之理一也巡察使人數年
一出馳軒按俗徃復如飛夫隠慝潜過朋戚不能知矣
况使者車不停軌而能郡縣攘訟遏獄乎議者舉接多
不周悉使車朝返姦吏夕生而訟者亦不全其軀命矣
都督則不然久於其職無得茍且嵗時巡按物無竄情
行者無逺詣之勞貪者有終身之懼方伯以委之御史
以按之至愚之人猶知自勉况朝廷妙選乎可建之理
二也秦人以役夫流賊豈監郡之過耶漢室以外氏專
寵豈刺舉之罪耶古有明徵事無深惑可建之理三也
今長史貪冒百姓流亡職所以安之者衆矣而多未安
近時要一興古制此又持疑欲乂蒼生何可望也所願
率而行之以俟成績太子右庻子李景伯中書舍人盧
補等議曰牧伯之命非古也洎秦罷侯置寄方制萬里
以綏兆人令出王廷威行郡國至漢初置刺史秩六百
石掌察墨綬已下其黄綬已上則不察焉所以全長史
之威行不擾之政至漢武帝時改置州牧秩二千石遂
以秩髙自守而功業不著於是罷州牧又置刺史及東
漢時復置州牧王綱不振寖以凌夷則事之汙隆詳於
典䇿今天下諸州分𨽻都督撡糾舉之柄典刑賞之科
若委非其人授受有失權柄既重疵釁或生豈所以强
幹弱枝經邦軌物者也其所置都督事恐不便今巡察
御史秩卑任重則漢代刺史之流也委以時巡姦宄自
禁伏願慎考古道率由舊章法乾元之簡易守前王之
令典俾夫化洽昇平務依貞觀制度矣吏部員外郎崔
莅議曰為政之道尚簡也理人之道尚寛也寛則得衆
簡即易行扇之以淳風施之以惠化務崇清浄之教不
貴滋章之法且賢良者在君用與不用邦國者在君理
與不理豈宜察察而勞司舉孜孜而用督責者哉老子
曰理大國者若烹小鮮誠哉是言其可不信往者周武
之有天下封建子弟以為藩翰當其初也親以同憂有
磐石之固及其末也疎而相討成逆命之國强侵弱衆
暴寡或諸侯犯境或天子䝉塵王室凌夷終於傾覆者
實由枝繁必折尾大不掉之所致也前漢時吳楚大族
山東諸豪並令遷徙長安充奉陵邑葢以虚外實内强
幹弱枝之計也則天分割雍州為四益州為三所以减
削其權不使專統葢以防微慮逺杜邪塞姦之䇿也何
則惟名與器不可以假人寧容倒持太阿而授其柄始
雖委任得人政頗有方後恐未必皆賢弊從此起矣貞
觀故事足可依行棄而不遵臣所未取
　　刺史上
武徳元年六月十九日改郡為州置刺史别駕治中各
一人天寳元年正月二十日改州為郡改刺史為太守
至徳二年十二月十五日又改郡為州太守為刺史
貞觀三年上謂侍臣曰朕每夜恒思百姓閱事或至夜
半不寐唯思都督刺史堪養百姓所以前代帝王稱共
理者唯良二千石耳雖文武百僚各有所司然理人之
本莫如刺史最重也朕故屏風上録其姓名坐卧恒㸔
在官如有善惡事跡具列於名下擬憑黜陟縣令甚是
親人要職昔孔宣父以大聖之徳尚為中都宰至於升
堂弟子七十二人惟有言偃子路宓子賤始得相繼為
此官乃詔内外五品已上各舉堪為縣令十一年八月
侍御史馬周上疏曰理天下者以人為本欲令百姓安
樂惟在刺史縣令今縣令既不能皆賢若毎州得良刺
史則境内蘓息天下刺史悉稱聖意則陛下可端拱巖
廊之上百姓不慮不安自古郡守縣令皆妙選賢徳欲
有擢升宰相必先試以臨人或有從二千石入為丞相
及司徒太尉者今朝廷獨重内官刺史縣令遂輕其選
刺史多是武夫勲人或京官不稱職方始外出邊逺之
處用人更輕所以百姓未安殆由於此太宗因謂侍臣
曰刺史朕當自簡縣令詔京官五品已上各舉一人
垂拱元年秘書省正字陳子昻上疏曰臣竊惟刺史縣
令之職實陛下政教之首也得其人則百姓家見而户
聞不得其人但委棄有司而挂壁耳陛下欲使家傳禮
讓吏朂清勤不重遷刺史縣令將何道以致之也臣比
草茅為百姓久矣刺史縣令之化臣謂國家興衰莫不
在此職也何者一州得賢明刺史以至公循良為政者
則十萬家賴其福若得貪暴刺史以循私苛虐為政者
則十萬家受其禍一州禍福猶且如是况天下之衆豈
得勝道哉故臣以為陛下政化之首國家興衰在此職
也伏願深思妙選以救此弊
天授二年獲嘉縣主簿劉知幾上疏曰臣聞漢宣帝云
與我共理天下其良二千石乎二千石者今之刺史也
移風易俗其寄不輕求瘼字人僉屬斯在然則厯觀兩
漢已降迄乎魏晉之年方伯岳牧臨州按郡或十年不
易或一紀仍留莫不盡其化下之方責以理人之術既
而日就月將風加草靡故能化行千里恩漸百城今之
牧伯有異於是倐來忽往蓬轉萍流近則累月仍遷逺
則踰年必徙將聽事為逆旅以下車為傳舍或云來嵗
入朝必應改職或道今兹㑹計必是移藩既懐茍且之
謀何假循良之績用使百城千邑無聞廉杜之歌萬國
九州罕見趙張之政臣望自今已後刺史非三嵗已上
不可遷官仍以明察功過精甄賞罰冀𢎞共理之風以
贊垂衣之化
長安四年三月則天與宰相議及州縣官納言李嶠等
奏曰安人之方須擇刺史竊見朝廷物議莫不重内官
輕外職每除牧伯皆再三披訴比來所遣外任多是貶
累之人風俗不澄實由於此今望於臺閣寺監妙簡賢
良分典大州共康庶績臣等請輟近侍率先具寮則天
曰誰為此行鳳閣侍郎韋嗣立先對曰㕘知機務非臣
所堪承乏外臺庻當盡節儻得垂採録臣願此行於是
以本官兼汴州刺史
神龍元年正月舉人趙冬曦上疏曰臣聞古之擇牧宰
者皆出於臺郎御史以為榮遷何者以為親人之職人
命所繫故貴其位而重其人也今則不然京職之不稱
者乃左為外任大邑之負累者乃降為小邑近官之不
能者乃遷為逺官夫常人之心未可卒革此之不稱彼
焉能理率土之濵莫非王臣何必貴大邑而賤小邑重
近人而棄逺人耶夫食君之禄而冒君之榮陛下賜之
死可矣流之邊可矣於左遷貶降之例惡足為王者之
政與夫如是則上下相同而官得其實而天下理矣
景龍二年兵部尚書韋嗣立上疏曰刺史縣令理人之
首近年已來不存簡擇京官有犯罪聲望下者方遣牧
州吏部選人暮年無手筆者方擬縣令此風久扇上下
同知將此理人何以致化今嵗非豐稔戸日流亡國用
空虚租調减削陛下不以此留念將以理國乎臣望下
明制且論前事使有司改換簡擇天下刺史縣令皆取
才能有稱望者充自今已後應有遷除諸曹侍郎兩省
臺及五品已上清資望官遷於刺史内取刺史無人然
後餘官中求其御史員外郎等諸清要六品已上官先
於縣令中取制中明言如是則人爭就刺史縣令矣得
刺史縣令天下大理萬姓欣然豈非太平樂事哉
其年御史中丞盧懐慎上疏曰臣竊見比來州牧上佐
等在任多者一二年少者三五月遂即遷改不論課最
爭求冒進不顧廉恥亦何暇為陛下宣風布化求瘼恤
人哉戸口所以流散倉庫所以空虚百姓凋弊日更滋
甚職為此也昔漢宣帝時黄霸増秩賜金而不遷於潁
川可謂美政也臣請望諸州都督刺史上佐等在任未
經四考已上不許遷除察其課効尤異者或錫以車裘
或就加禄秩或降使臨問并璽書慰勉若公卿有缺則
擢以勸能其政績無聞及犯貪者放歸田里則萬方之
人一變於道致此之美革彼之弊易於反掌陛下何惜
而不行之哉其年十月十六日勅内外之職出入須均
更遞往來始成政理京官中有才幹堪理人者量與外
官外官中有清慎著稱者量與京職至開元六年勅刺
史兼於京官中簡擇厯任有善政者補置其司農太尉
府少府等司既掌財物已知次第不在此限
景雲元年十一月諫議大夫寗原悌上疏曰今天下諸
州良牧葢寡何者古難其選今侮其職也然而代所重
於京都時見輕於州縣者何也古者牧守政成擢登三
事郎官特秀先宰一同誠願尚書曠職則於方伯求才
即卿列闕官必須循材擢用兹令若行仁風扇矣
開元八年六月二十八日勅自今已後諸司清望官闕
先於牧守内精擇都督刺史等要人兼向京官簡授其
臺郎下除改亦於上佐縣令中通取即宜銓擇以副朕
懐
十二年六月二十四日勅自今已後三省侍郎有缺先
求曽任刺史者郎官缺先求曽任縣令者
十九年七月十四日勅嶺南及逺府管内諸州并蕃州
檢校及攝刺史皆録奏待勅到然後准式其嶺南逺府
蕃州等刺史在任不得輒請宿衛
二十二年八月勅刺史到任不得當年入考縣令闕不
得差使
二十五年五月夷州刺史楊濬犯贓詔令决六十配流
左丞相裴耀卿曰臣以為刺史縣令與諸吏稍别人之
父母風化所瞻一為本州長官即令終身致敬况本州
刺史百姓所崇一朝對其吏人皆即加杖恐非敬官長
勸風俗之意伏望凡刺史縣令本郡决杖特乞停减
二十九年正月十五日令百官於親屬之中舉牧宰乃
下制曰昔祁奚之舉祁午謝安之舉謝𤣥寧限嫌疑致
有拘忌其内外官有親伯叔及兄弟子姪中有材術異
能通嫺政理據資厯可任刺史縣令者各以名聞
天寳十一載十二月勅牧宰字人所寄尤重至於禄料
頗亦優豐自合飭躬勵節以肅官吏如聞或犯贓私深
紊綱紀今後刺史犯贓宜加常式一等十二載九月勅
簡擇刺史冀令撫字諸使等或奏兼别職掌政理有妨
既闕親人仍乖本意自今已後更不得别奏請
乾元二年九月勅比來刺史之任皆先奏州縣官屬今
後除帶使次判官外一切不得奏改官吏到任之後察
有罪累及不稱職者任具狀奏請然今所由與替其刺
史非兼節度但有防禦使者副使判官委於本州官中
權擇亦不得别奏人並委中書門下著為常式
永泰二年四月勅郎中得任中州刺史員外郎得任下
州刺史用崇岳牧之任兼擇臺郎之能
貞元二十年贈故隋州刺史李惠登洪州都督惠登少
為平廬軍禆將安禄山反遂從兵馬使董泰涉海戰收
滄棣等州史思明反復陷於賊脱身投山南節度來瑱
瑱奏試金吾將軍李希烈反授惠登兵令鎮隋州貞元
初舉州歸順隨授隋州刺史時遭李希烈殱殘後野曠
無人惠登朴質不知書率心為政皆與理順二十年聞
田疇加辟人歌謡之時于頔為山南東道節度以其績
上聞加御史大夫升其州為上及卒故有是贈
元和二年正月制度支如刺史於留州數内妄有减削
及非理破使委觀察使風聞按舉必當料加量貶以誡
列城如刺史不奉制勅不得稱有公事請赴本使其録
事㕘軍亦不得擅離本州三年正月許新除官及刺史
等假内於軍政門外謝訖進辭便赴任其日授官於朝
堂禮謝並不須候假開國朝舊制凡命都督刺史皆臨
軒冊命特示恩禮近嵗雖無冊拜而牧守受命之後便
殿召對仍賜衣服葢以親人之官恩禮不可廢也時新
除河南尹裴復求速之任適遇寒食休假李吉甫復求
之甥也特為奏請遂兼刺史有是命非舊典也
四年閏三月勅如刺史不承使牒擅於部内科率者先
加懲責仍委御史臺出使郎官御史察訪聞奏
其年十二月嶺南觀察使楊於陵奏貞元中觀察使李
復奏南方事宜素異地逺職卑上佐多是雜流太平刺
史見闕請於判官中揀擇材吏令知州事臣伏見近日
諸道差判官監領州務朝廷以為非宜臣謂南方州縣
凋殘刺史闕員動經數嵗至僚佐悉是庸人若遣知州
必致撓敗伏縁李復所奏降勑年月稍逺懼違朝㫖伏
乞天恩許臣遵守當道所奏文量才差擇以便荒隅勅
㫖依奏
九年十二月袁州刺史李將順坐掊歛擾人貶道州司
戸㕘軍時大潦有詣執政者以為刺史抵禁不經按試
遽貶官不可乃追詔遣御史馳往推究十二年四月勑
自今已後刺史如有利病可言皆不限時節任自上表
聞奏不須申報節度觀察使見任得替後遂於當處置
百姓莊宅或因替代情弊便破除正額兩稅不出差科
自今已後此色並勒依元額輸稅
寳厯元年正月七日勅節文刺史縣令若無犯非滿三
年不得替如治行尤異但就加賞賚其有才宜他職灼
然要籍者中書門下先具事由及授上年月日奏聽進
止滿嵗遷代無闕者即與進改
其年九月御史臺奏近日新除刺史赴官多違條限請
准舊制在途十日如妄稱事故不發奏進止勅㫖從之
太和三年五月中書門下奏増秩賜金有故事前史所
載得者甚希近日方鎮所奏人數漸多自今已後刺史
在任政績尤異檢勘不虚者觀察使具事狀及所差檢
勘判官名銜同奏若他時察勘不實本判官量加削奪
觀察使奏聴進止所陳善狀並須指實而言如增加戸
口須云本若干戸在任増加若干戸如稱墾闢田疇則
云本墾田若干頃在任已來加若干頃並須申所司附
入簿籍如荒地及復業戸自有年限未合科配者亦聴
申奏明言合至其年並收租賦如稱營田課徴所効須
云本合得若干萬石在任已來加若干萬石以明覈實
其所加配斛斗便請准數合度支所供本道本軍斛斗
數如不是供本軍本道斛斗則申所司准管支遣以憑
考覆不得虚為文飾謬有薦諭勅㫖依奏
四年八月御史臺奏謹按大厯十二年五月一日勅刺
史有故及缺使司不得差攝但令上佐依次知州事其
上佐等多非其才亦望委外道使臣精加銓擇不勝任
者具以狀聞昨者宣州觀察使于敖所差周墀知池州
若據勅㫖便合奏剖今勘其由長史司馬並在上都皆
職有錄事㕘軍顧監司之任若不重有條約所在終難
守文伏請自今已後刺史未致上佐闕人及别有勾當
處許左録事㕘軍知州事如録事㕘軍又闕則任别差
判官仍具闕人事由分析聞奏并申中書門下御史臺
所冀詔㫖必行繩違有據勑㫖依奏其年九月比部奏
准太和三年十一月十日勅文天下州府迴殘羡餘准
前後勅文許充諸色公用刺史每被舉按即以公坐論
贓其應合用羡餘錢物並令明立條件散下州府者謹
具起請條件如後應有城郭及公廨屋宇器械舟車什
物等合建立脩理須創置添換者或有公私使客兼遇
徵拜朝官送故迎新舊例合有供應宴餞贈貺者或僚
屬將校所由等有巡檢非違追捕盗賊須行賞勸合給
程糧者或百姓貧窮納稅不逮湏有矜放要添填元額
者或遇年豐穀熟要收糴貯備以防災敝者右以上並
任用當州所有諸色正額數内迴殘羡餘錢物等如不
依此色即同贓犯其所費用者錢並須立文案以憑勘
驗勅㫖宜依仍委御史臺准此勾當五年五月御史臺
奏應諸州刺史謝官後限發赴任日准勅例刺史謝官
後不計近逺皆限十日内發伏以刺史理人之官分陛
下憂寄受命之後固宜速行或以道途稍遥私室貧乏
限内不能辦集事須假故淹留虚懸促期多不遵守今
請量其逺近次第限日應去京一千里内者限十日二
千里内十五日三千里内限二十日三千里以外限二
十五日如限内遇延英不開亦請准常例進狀候進止
便發更有妄託事故逗留伏請當時奏聞量加懲責其
貶授刺史即請准舊例發遣不依此限所冀事得中道
久而不隳勅㫖宜依
七年七月中書門下奏刺史序遷領憑顯効若非責賞
無以勸人近者受代歸朝皆望超擢在郡理績無由盡
知或自陳制置事條固難取信或别求本道薦狀多是
狥情將明憲章在覈名實伏請自今已後刺史得替代
待去任之後且復委知州上佐及録事㕘軍各下諸縣
取耆老百姓等狀如有興利除害惠及生人廉㓗奉公
肅清風教者各具事實申本道觀察使檢勘得實具以
事條録奏不得少為文飾其薦狀仍與觀察使判官連
署如事不可稱者不在薦限仍望委度支鹽鐡分巡院
内官同訪察各申報本使録奏如除授後訪知所舉不
實觀察判官分巡院官及知州上佐等並停見任一二
年不得敘用其觀察使奏取止勅㫖依奏
開成元年二月中書門下奏應諸州刺史諸府少尹次
赤縣令州府五品已上官并常㕘官等在任之例約是
三載命代之後遽即到京人數既多員缺常少稍經時
月則訴饑寒伏准漢法免罷郡守自非詔徵不得到京
師建中初勑常參官及外五品已上替後不得擅至京
師者起今已後請據舊章刺史及五品已上常參官在
外應受替去任非有徵詔不得到京宜委所在州府取
其由厯每四月一度附驛申中書門下初狀仍具前任
政績受代月日申中書門下准前置具員量人才據缺
人才除授其有家在上都因自歸止者正衙見後仍令
京兆府依外州府例與申勅㫖依奏
其年閏五月中書門下奏伏准舊例刺史授官後皆於
限内待延英開日候對奏發日詳度朝㫖葢重理人之
官欲階下觀其去就察其言語亦所以杜塞宰相陳情
故除刺史並往往進狀便辭葢恐對奏之時錯失乖誤
自今已後除刺史並望延英對了奏發日地近限促不
遇坐日亦望許於臺司通狀待延英開日辭了進發勅
㫖依奏
八月中書門下奏致治親人屬在守宰朝廷近日命官
頗加推擇從今已後望令諸觀察使毎嵗終具所部刺
史縣令司牧方䇿政事工拙上奏其有教化具脩人知
敬讓賊盗逃去賄賂不行刑獄無偏賦稅平允撫綏孤
弱不虐幼賤姦吏黠胥侵牟止絶田疇墾闢逃戸歸復
道途平理郵傳脩節府無留事獄去繫囚糺匿繩違嫉
惡樹善以公滅私絶去貨殖夙興夜寐宴戲省少人無
謗議家有藏葢是謂循良之吏愷悌君子其能備此具
美者仰以其尤薦聞朝廷特加褒賞増秩改章徵受顯
重如或數科之中賴有提舉勤恪不怠處事無闕者仰
以次等薦聞量加寵賞偕留未替以候成績其有昧此
政經所向無取循資待錄無補於理散材凡器長在人
上亦仰以實奏聞當請移於散秩如有加以貪殘黷貨
枉法受贓寃訴不伸拷笞無罪有一於此具狀以聞當
加以峻刑投諸荒裔賞善懲惡期於必行掾曹邑佐善
惡特異者亦仰聞狀請頒示四方專委廉察仍令兩都
御史臺併出使郎官御史及巡院法憲官常加採訪具
以事狀奏申中書門下都比較諸道觀察使承制勤怠
之狀每嵗孟春分析聞奏因議懲奬勅㫖依奏
三年三月勅新授刺史如遇入闕中謝者其日各隨本
班引入候班退刺史便接次對官立候次對官對訖通
事舍人引至横階前通事舍人口奏云新授某州刺史
某人等中謝如喚近前即引上龍墀如不喚即各自奏
發日訖通事舍人即宣某人等可去如去贊拜訖便引
出
其年五月中書門下奏舊制刺史已除替人未到依前
輩一應務并諸俸料待替到交割便聴東西據山南道
所奏刺史得便令牒州停務别差官知州事待到交割
方可東西臣以為刺史禄俸固薄留滯可矜又嶺南諸
管及福建㸃府皆是逺僻須有商量並請除到後未交
割以前據俸料雜給之中三分支一以資其停費惟戒
黜不在此例制可四年三月中書門下奏嶺南小州多
是本道奏散試官及州縣官充司馬知州事不三兩考
便請正除僥倖之門莫甚於此須作定制令其得中應
奏授上佐知州事起今已後一周年在本任無破缺即
任奏請充權知刺史官途之内猶甚徑㨗仍須俟一周
年考不得將兩處相續勅㫖依奏
　
　
　
　
　
　
　
　
　
　唐㑹要卷六十八
欽定四庫全書
　唐㑹要卷六十九
　　　　　　　　　　　　　宋　王溥　撰
　　刺史下
㑹昌元年正月制刺史雖非假日或有賔客須申宴餞
者聽之四年八月中書門下奏比縁向外除授刺史多
經半年已上方至本任或稱勅牒不到或假故滯留刺
史未到前知州官屬惟務因循不急於理百姓受弊罔
不由兹臣等商量今日已後勅到南省限兩日内牒本
道便令進奏院遞去到本道復委觀察使勾當去任一
千里内限十日進發二千里已上限十五日三千里已
上限二十日仍並勒取便進發不得託以事故别取他
路經過刺史於先三十箇月為限向後並望以任後計
日如有前刺史諸道居住未赴闕廷者各委觀察使每
季應管内有無申臺或憂制及疾廢者並須一一具言
臺司待諸處報都申中書門下所冀人皆守法朝免遺
才勅㫖依奏
六年五月勅諸州刺史委中書門下省選擇非奉公潔
已素共知者不得妄有除授到官之後理行著稱未三
周年勿使移改如有才堪拔擢與人地政績須替換
者不在此限又凡刺史交割之時非因災荒大郡走失
七百戸以上小郡走失五百戸以上三年不得録用兼
不得更與理人官増加一千戸以上者超與遷改仍令
觀察使審勘諸實聞奏如涉虚妄本判官重加貶責
大中元年正月勑古者郎官出為邑宰公卿外領郡符
以重理人之官急為政之才也自澆風興扇此道稍削
頡頏清途便至顯貴理人之術未嘗經心欲使究百姓
之艱危通天下之利病不可得也朕為政之始思厚時
風軒墀近臣蓋備顧問如不周知病苦何得應朕訪求
自今以後諫議大夫給事中中書門下舍人未當曽任
刺史縣令及在任有敗累者並不在進擬之列
三年二月中書門下奏諸州刺史到郡有條勘須先申
觀察使與本判官商量利害皎然分明即許施行如幸
是前政利物狥公事不得輒詐移改如不存勾當踵前
因循判官重加殿責觀察使聴進止仍委出使郎官御
史常切詢訪舉察勅㫖依奏
五年九月中書門下奏諸刺史交割及初到任下擔得
替後資送下裝事應諸州刺史除替後新人在途者動
經三四箇月不到任從便送處亦或一兩箇月不到舊
人在既不理務又須一切州縣祗供將吏依舊衙㕘祗
候守分者固難自處多端者猶能害人自今已後望令
應刺史得替已除官者即勅到後交割了便赴任如未
除官者勅到後與知州官分明交割倉庫及諸色事並
分明交割以便令舊刺史離本任行牒所勘問結前刺
史如大段差謬即委具事狀奏聞其知州官别議推罷
郡刺史未别除官者准㑹昌九年勅文已令所司在州
縣供給伏恐日月久深不遵舊制望令所在經過州縣
准舊節文處分勿使羈旅州許供三日縣許供二日應
諸州刺史初到任准例皆有一擔什物離任時亦例有
資送成例已久州司各有定額准乾元元年及至徳二
載并㑹昌元年制勅比禁科率所由抑配人戸至於用
州司公解及雜利潤天下州郡皆自有矩制縁未曽有
明勅處分多被無良人吏百姓便致詞告云是贓犯自
今已後應刺史下擔什物及除替送錢物但不率歛官
吏不科配百姓一任各守州郡舊亦不得分外别有添
置若輒率科斂故違勅條當以入已贓犯法餘望准前
後勅處分勅㫖宜依仍編入格令永為常式
六年五月中書門下奏嶺南桂管容管黔中安南等道
刺史自今已後伏請於毎年終薦送各官選擇技量資
序稍議饒本道或知有才能亦許論薦仍須管資相送
厯任分明更不在奏散試官充司馬權知州事限勅㫖
依奏
其年十二月中書門下應諸州刺史並仰到任後一季
以來尋訪凋瘵之由搜求疾苦之本兩季以後可以周
知伏以古之報政備在典章後代因循曽無實效今請
觀察使刺史到任一年即悉釐具革制置諸色公事逐
件分析聞奏并申中書門下視其所司真偽自分能可
辦事有可行者著為令典使久遵守既欲責其潔已須
令俸禄少充以厚薄不同等級無制致使俸薄者無人
願去禄厚者終日爭先應申下州司馬與軍事俸料共
不滿一百千者請添至一百千其上州有不滿一百五
十千者請添至百五十千其雄望州不滿二百千者請
添二百千其先過者仍舊並於軍事雜錢中方員置本
收利充給如别帶使額者並依舊不在添限其無明文
額外徵求或送故迎新廣為率歛或因徵發頓近横有
破除皆是貧戸出錢惟使姦人得計其他侵擾色目至
多不問公私一切禁㫁其刺史為政必除其人瘼在官
勵於公心目限纔終即議遷奬其或不出常流全無政
績須知事分合守田園不可得替來求官稍遲即興怨
謗自今已後應詣刺史得替求官者亦准前任年月為
限滿者即量才除授使免饑寒未滿者任其東西使營
生計其有課績殊異亷使薦論校勘不虚誠可優升者
不在此限若授任之後聲實相乖即是廉使别帶私情
或因權勢論說上罔明主下困齊人所罪並歸舉主勅
旨卿等所條流廉問牧宰等實繋生靈之慘舒化源之
切務並依所奏
大中九年二月除醴泉縣令李君奭為懐州刺史非常
例也初上校獵渭上見近縣父老於香林寺設齋為君
奭祈福恐秩滿受代上異之踰年宰相以懐州缺刺史
上聞御筆除之
　　都督刺史已下雜録
武徳元年六月七日諸州總管加號使持節刺史加號
持節
顯慶元年九月二十六日制督府及上州各置執刀五
十人中州下州各置十人令於衙内祇承都督刺史至
貞元元年廢從福建觀察使王雍奏也咸亨五年九月
勅諸州都督刺史及上佐見執魚契者中間遷改須有
分付其有選改無三官者且留知州事待攝官及三官
内一人至任依常
垂拱九年七月諸州置子録事二年正月諸州都督刺
史宜准京官帶魚袋三年二月上州置市令
先天二年正月勅河北諸州加團兵為本州刺史押當
其年七月二十四日勅自今已後都督刺史毎欲赴任
皆引面辭朕當與疇咨用觀方略至任之後宜待四考
滿隨事褒貶與之改轉
開元元年十二月三十日勅都督刺史都䕶毎欲赴任
皆引面辭訖側門取候進止
八年二月十二日勅都督刺史品卑者借緋魚袋
十七年二月勅諸都督刺史上佐等官員缺非安穏者
所授官在京一考已上宜謹與改轉
乾元元年六月六日勅令冬入考刺史自今已後並宜
停至大厯十四年六月一日勅諸州刺史上佐並許每
年入計至七月四日勅宜起十五年已後已依常式至
建中元年三月二十五日勅各委本州定上佐入考
寳應二年七月十一日勅文自今已後改轉刺史三年
為限縣令四年為限至貞元元年十一月十一日勅文
自今已後刺史縣令未經三考不得改移至六年十一
月八日勅文自今已後刺史縣令以四考為滿
永泰二年九月二十二日諸府刺史都䕶大都督府長
史有犯者自今已後降魚書停務訖然後推勘聞奏如
未降魚書不在推限至大厯十二年五月十日勅諸州
刺史替代及别追皆降魚書然後離任無事不得輒追
赴使及出境刺史有故闕使司不得差攝但令上佐知
州事(宰相常/充奏也)至貞元三年十月勅刺史停務則降魚書
先是此制自廣徳已後多不施行又將節帖權刺史悉
由其令魚書皆廢至是彰州刺史張遜坐事轉鞫之有
司請舉舊制也
貞元四年正月一日勅文自今已後刺史不得輒離本
界如是縁司使任以文牒計㑹應縁州事巨細聴聞奏
如刺史闕上佐當日聞奏并牒報中書門下省
十四年十一月十二日考功奏所在長吏請立徳政碑
並須去任後申請仍須有灼然事蹟乃許奏成若無故
在任申請者刺史縣令委本道觀察使勘問
太和二年二月宰臣李絳進則天太后刪定兆人本業
記三卷宜令諸州刺史寫本散配鄉村
　　别駕
武徳元年六月置别駕貞觀二十三年七月五日改别
駕為長史上元二年十月十日又置别駕其長史如故
上州從四品中州五品下州從五品止以諸王子為之
至永隆元年又廢至永淳元年七月八日復置别駕官
至景雲元年始用庶姓為之至開元六年二月十二日
勅舊例别駕皆是諸親比年已來頗多諸色先授者未
能煩輟已後者自循舊章去冬有因入計不可更令却
往宜並量材受用至天寳八載八月二十六日勅諸郡
各置三官别駕不煩更置政存省要豈在多員其别駕
隨缺便停下州置長史一員上元二年九月二十一日
勅文其别駕依却置六年四月勅别駕録事㕘軍有犯
贓者禁身推問疾患者准式不稱所職者戸口流散者
並委本處聞奏其贓犯者禁身推問疾患者令解所職
老耄暗弱才不稱職者量資考改與員外官
大厯十四年六月勅文諸州刺史上佐自今已後准入
計
建中元年正月十九日諸州府品已上正員内上佐宜
待四考滿停左降官不在限
太和元年正月宰相常處厚奏請復置六雄十望十𦂳
三十四州别駕先是貞元中宰相齊抗奏减冗員罷諸
州别駕其京百官合入别駕多處之朝列及元和已後
兩河用兵偏禆立功者率以儲寀王官雜補之處厚乃
復請置别駕以處焉
七年八月九日勅諸王等今後相次出閣且授𦂳望已
上州刺史上佐
開成三年十二月勅今後諸道節度團練防禦等使不
得更奏大將元巡内上佐官
大中四年六月勅光州比是中州停廢司馬員額今以
升為上州宜令却置司馬
　　判司
景雲三年八月二日勅諸州置司田㕘軍一員唐隆元
年七月十九日廢上元二年九月二十一日又置并置
田正三人
開元十五年四月十三日朔方五城各置田曹㕘軍一
員階品俸料一事已上同軍家判司專知營田
乾元元年四月十四日勅文録事㕘軍自今已後宜升
判司一人
大厯十四年十二月五日諸州府學博士改為文學品
秩同㕘軍位在㕘軍上
　　縣令
武徳元年六月八日大興長安二縣令改為正五品雍
州諸縣令為從五品至天寳元年六月九日勅長安萬
年縣令授任京判職在養人小有不躬甚妨緝理况道
路遥逺往來淹滯遲日百姓披陳未免停止至於疏决
固在及時自今已後專令在縣理事每五日聴一入朝
開元四年十一月勅撫字之首在於縣令不許出使多
不得考每年選補皆不説此官若不優矜何由奬勸其
縣令在任戸口増益界内豐稔清勤著稱賦役均平者
先與上考不在當州考額之限
二十八年六月淮南道採訪使李知柔奏縣令考滿准
格交付户口食糧臣近巡按諸州多有考秩向終替人
未到請假便去望每至考滿年州司不得給假如有先
請假未還考滿者勒到百日内却赴任准格交户口食
糧違者量殿三數選勑㫖依奏諸道亦宜准此
二十九年七月勅諸天下諸州縣望鄉上縣不得過二
十人中縣不得過十五人下縣不得過十人仍委採訪
使與州縣長官相知選申中書門下
天寳九載三月十二日勅親人之官莫過於縣令比來
選司取人必限書判且文學政事本是異科求備一人
百中無一况古來良宰豈必文人自今已後郎官御史
先於縣令中三考已上有政績者取仍永為恒式
其載十二月勅郡縣官僚共為貨殖近聞有放債侵人
互為徵收割剥黎庶自今已後更有此色并遣人影認
一匹以上其放債官先解見任物仍納官有刺利者准
發處分
上元元年正月勅丞簿等有犯贓私連坐縣令其罪减
所犯官一等使遞相管轄不敢為非
乾元元年三月五日勅縣令録事㕘軍自今已後選司
所擬宜准故事過中書門下更審詳擇仍永為恒式
廣徳二年六月勅諸州府録事㕘軍及縣令其有帶職
兼官判試權知檢校等官者自今已後吏部不在用缺
之限
永泰元年正月勅諸州府縣今後有才不稱職及犯贓
私即任夲使及州府奏人請替餘並不任奏請其所許
奏人仍須灼然公請曽經驅使考課効資厯當者兼具
厯任申授年月并所替官合替事由同奏
建中元年六月門下省奏録事㕘軍縣令三考無上考
兩任共經五考以上無三上考及不帶清白陟狀者並
請不重注令録勅㫖依奏
貞元二年二月京兆尹鮑防奏狀准廣徳二年勅中書
門下及兩省官五品已上尚書省四品已上諸司正員
三品已上官諸王駙馬等周親已上親及女壻外甥等
自今已後不得任京兆府判司及畿縣令兩京縣丞簿
尉等者今咸陽縣令賈全是臣親外甥恐須停罷詔曰
功勞近臣至親子弟既取繁劇或招過犯寛容則撓法
恥責則虧恩不令守官誠為至當賈全等十人昨縁畿
内凋殘親自選擇事非常制不合避嫌
四年正月勅文户口増加刺史加階縣令减選優與處
分諸色中有清白政術堪任刺史縣令者常㕘官各舉
所知朕當親自䇿試其年十月上召京兆府諸縣令對
於延英殿以人之疾苦具慰誨之各賜衣一襲
八年八月勅薦官今年新授縣令宜准前後刺例待人
計日四考後赴上
元和六年正月勅江淮大縣每嵗據闕委三省御史臺
諸司長官節度觀察使各舉堪任縣令不限選數並許
赴集臺司省官及刺史赤縣令有闕先於縣令中採擇
有能否與元舉人賞罰三年三月吏部奏應授三千里
外縣替年終缺人等准元和二年五月十九日收量抽
三千里外縣令至元和三年終計日成四考闕其新授
三千里外縣令等合用待舊人成四考後至十二月二
十五日赴請准元和三年三月二十四日勅其新授三
千里外官人請從申下後不許程限但至十二月内赴
上加出十二月内即連程例處分如授替人續有故事
便請放授官人上止不必待至十二月仍請自今已後
每年若有替年終缺人亦請准此勅㫖依奏
五年四月勅元和三年勅書所舉縣令皆直言其事不
得妄有文飾須吏部舉其事狀隨事檢勘者令主兵略
勘資厯記未究人材自今已後宜委吏部精加考覈必
使詳實不同早選人例酬官仍令四時注授其觀察使
刺史所舉人不得授以本州府縣令到任後有犯罪其
所舉主准前勅貶罪
四年正月中書門下奏狀准元和六年制書舉薦縣令
等前後勅文非一有司難於遵守今請中外所舉縣令
並隨表狀十月三日到省省司精加磨勘依選人例分
入三銓注擬平選人中有資序事跡人才與前舉縣令
相類即先注其四時集望停從之(令長人之吏也比以/資授多不稱官故令)
(庶僚薦舉所知以廣得人之路及舉薦上才或不省就/薦者多不出其類徒以未涉資序超踐優秩論者以為)
(啟倖門故稍/復舊制焉)
六年十月中書門下奏准建中元年勅毎年授官人令
舉自代狀者又臣聞周之羣寮委於冡宰漢之多士辟
於有司故凡稱大僚皆得盡善陛下念黎元之困設令
長之科羣僚舉知天下䝉福惟善薦延相繼敦勸大行
茍或容私則利害攸伏請所舉縣令到任刑罸寃濫及
有贓犯者其舉薦官削階及停見任書下考並准元和
三年勅處分委御史臺諸道觀察使嚴加察訪不得容
貸其諸道所奉官屬及有狀諭薦人如有贓犯過惡亦
請具名聞奏量加殿罰所冀人知所懼不敢妄行為官
擇人得賢報國從之
七年四月勅諸道州府有田戸無桑處每約一畆種桑
兩根勒縣令專勾當每年終委所在長史檢察量其功
課具殿最聞奏
十一年九月中書門下奉每舉薦縣令字人之官從官
所重遂論許薦冀得循良自今已後舉人事跡與節文
同及檢勘無憑據并到任後勅文雖條約比來銓不稱
職及有負犯事並請量輕重坐其舉主如輕則削奪重
則貶責伏以前授勅文雖有條約比來銓覆多務因循
今重申明所貴畫一其所舉人到省後所司檢勘如節
文不同仰具事由并舉人名御申中書門下如有司鹵
莽使與判丞察知事狀有所違越則所司亦與舉主同
坐從之長慶元年五月勅自今已後舉縣令宜停
㑹昌元年三月制節文如聞比者縱情杯酒之間施刑
喜怒之際致使薄書停廢刑獄滯寃其餘縣令每月非
假日不得輒㑹賔客游宴六月五日勅縣令員數至廣
朝廷難悉知諸吏部注擬只繫資考訪聞近日多不得
人委觀察使刺史於前資官及承前攝官曽有課績人
中精加選擇具名聞奏中書門下勘資厯記除本道縣
令如後犯贓違法即連坐所舉人及判官重加懲貶其
月勅自今已後縣令非因災旱交割之時失走二百戸
以上者殿一選三百戸已上者書下考殿兩選如増加
二百戸以上者减一選五百户以上者書上考减兩選
已减者優與進改
大中元年正月勅守宰親人職當撫字三載考職著在
格言上元之中頻詔今縣令五考方得改移近者因循
都不遵守諸州縣令得三考兩府畿亦罕及二年以此
字人望其成化簿書案牘寧免姦欺道路有迎送之勞
鄉里無蘇息之望自今已後刺史縣令除授後一例滿
三十六箇月方得更換其責授遷擢即不在此限其替
後量其課績作等聞奏其在第一等中書門下及吏部
優與處分第二等依資改轉第三等量加降黜其授替
後委刺史録事㕘軍比量等第申觀察使便與本判官
勘覆請資申奏以後因事考覆有不如所奏觀察判官
錄事㕘軍據人數節級懲罰觀察使奏取進止
二年二月刑部起清節文起今後縣令有贓犯錄事㕘
軍不舉者請减縣令二等給罪其録事㕘軍有罪刺史
不舉刺史有罪觀察使不舉者並所司奏聴勅㫖
三年九月中書門下奏兩府畿令及次赤令伏以古者
為吏長子孫葢言其在官之久也然後備諳風俗政術
可施近日入任門多替稍速近以降手勅續又面奏徳
音應選擇者不得其人欲居撫字者久安其任臣等商
量自今已後其兩府判司及縣丞尉不帶勅額事及不
知捕賊不得非時奏請如或政績尤異與朝廷别有奬
㧞及職事不修須議替者不在此限内勅㫖依奏
其月勅諸道所舉縣令宜直言事跡不得妄飾虚詞委
吏部精加覈實當有懲殿兩畿令未成三考不在替限
四年正月勅節文應天下縣令有利於人而可舉行者
有害於物而可革去者並委所在縣令具别於刺史刺
史具列上聞委中書門下據事下刺史下觀察使詳酌
聞奏當與改更或在官因循不舉必當重責罰更不得
授縣令
　　丞簿尉
武徳七年正月勅每州置大中正一人掌知州内人物
以本州人聞望者兼領無品秩至貞觀初廢其年三月
二十九日改縣正為縣尉
開元十六年五月二十五日勅州府及縣倉督府司佐
史縣録事里正等若有理行明嫻案牘任經十年不在
解限
寳應元年五月十九日制州縣官自今已後三考一替
其考滿皆令待替人不到宜校四考校停至六月九日
勅准式凡經四考加年勞一階今既三考即替其階特
許結敘
其年十二月勅吏部侍郎張孚奏今年五月十九日制
州縣官自今已後宜令三考一替者今數州申解疑三
考後為待替到為便勒停今望令校三考官待替到替
人不到請待校四考後停至貞元六年十二月二日勅
刺史縣令以四考為限赤令既是常㕘官不在四考限
次赤令既同京官宜以三考為限至九年七月十九日
諸州縣令既以四考為限如無替者宜至五考後停
貞元二年五月十九日勅州縣劇務不可缺人自今已
後諸司諸使不得差兩府判司畿赤官出界勾當事如
有籍其才能奏請改官任使者不在此限
大中三年九月勅兩判司縣丞簿尉不帶勅額職事者
及不知捕賊不得非時奏請如是故非常須行奬黜者
不在此限
　　州府及縣加减員
天寳五載九月勅减劍南瓊山郡㕘軍兩員縣丞三員
主簿三員
八載昭應縣更加簿尉各一員
寳應元年十月四日鳳翔府㕘軍六員請减兩員縣丞
兩員减一員主簿兩員减一員簿尉六員天興縣准此
大厯二年八月十三日隴鳳兩州除刺史外請各置别
駕一員録事㕘軍一員司功司戸各一員每縣令尉各
一員(本道/奏)
四年三月四日長安萬年縣丞各减一員主簿一員尉
兩員昭應縣丞簿一員尉兩員好畤同官奏原各减丞
尉一員至五年五月十四日省京兆田功兵士曹各一
員㕘軍兩員至十四年三月五日並復置
十一年六月十三日鳳翔府加㑹曹㕘軍一員普閏縣
請加尉一員(本府/奏)
其年七月二十九日商州停司田㕘軍上洛商洛兩縣
令外留主簿及尉一員其丞簿請停
洛南等三縣唯留縣令及主簿餘並停(本州/奏)
建中二年四月幽州管内每縣置尉兩員餘並停(本道/奏)
貞元元年九月御史大夫崔縱奏内外官員臣伏以兵
戎未息仕進頗多在官者既合序遷有功者必須褒賞
比來每至選集不免據闕留人嘗歎遺才仍招怨望况
縁頻有恩詔甄録功勞諸道敘優人數甚廣見須處置
不可稽留若令停减吏員實恐未便於事非但承優者
無官可授抑又序進者無路可容本冀便人翻成歛怨
恐須仍舊以適其宜更待事平復議經制勅㫖依奏
二年九月二十五日許州停减正員官五十四員(本道/奏)
十二月十九日申光管内停正員六十一員(本道/奏)
三年正月十七日勅東都畿内唐汝鄧三州停减官員
准許蔡等州例
其年五月宰相張延賞奏曰為政之本必先命官舊制
官員繁而且費州縣殘破職此之由也臣在荆南所管
州縣闕官員者少不下十數年吏部未嘗補授但令一官假
攝公事亦理以此言之官員可减無可疑也請减官員
收其禄俸以資幕士從之
閏五月八日勅諸上等州刺史上佐一員録事㕘軍司
戸司兵司士各一員中州刺史上佐一員録事㕘軍司
户司兵各一員下州刺史上佐各一員録事㕘軍司戸
各一員諸州㕘軍一半諸縣中等已上令一員尉一員
下縣令一員京兆河南府司録判司及四赤縣丞縣尉
量留一半㕘軍全留餘並停省其諸赤及畿縣每縣留
令一員丞一員簿一員尉一員餘府准上等州縣例以
諸州戸口减耗三分去二其官員合省今員缺偏併尚
未均平宜令所司依前件額即分析州縣等第與奏其
在降官且仍舊其餘一切權停至來年五月三十日續
取分其應停减官俸糧禄職田雜料手力糧課等一切
已上各宜令度支勘審檢收納送上都左藏庫收貯充
賞戰士所用至七月其先减官員宜仍舊
五年六月二十日興元府少尹司録戸法二曹各兩員
功倉田兵士曹文學各一員㕘軍録事各四員南鄭令
丞主簿兩員尉三員固城襄城縣令丞簿各一員尉各
三員金牛三泉縣令丞簿各兩員
八年四月容管經略使奏當管今請除刺史留官一百
七十三員餘並請停减其課料請迴充將士資賜從之
其年十二月汝州奏七縣更量復尉一員依奏
十四年八月魏博節度使却置管内州縣官都八十一
員倉曹㕘軍戸曹㕘軍兵曹㕘軍法曹㕘軍　已上請
依前置雙曹田曹㕘軍文學市令(闕/)　　　　已上請
依前置(闕/)　　　　　　　　　　　　元城縣貴鄉
縣(闕/)　　　　　　已上請依前置更縣尉一員相州
貝州博州澶州衛州司法㕘軍司士㕘軍司田㕘軍文
學市令(闕/)　　已上請依前置　魏州昌樂縣魏縣冠
氏縣館陶縣朝城縣草縣相州安陽縣鄴縣内黄縣臨
河縣湯隂縣堯城縣洹水縣臨漳縣城安縣臨慮縣具
州宗城縣臨清縣清河縣永濟縣厯亭縣徑城縣武縣
夏津縣漳南縣州城縣堂邑縣清平縣博平縣武水縣
髙唐縣漕州頓丘縣黄縣觀城縣清豐縣　　已上四
十一縣請依前置尉丞勅㫖依奏
十七年三月勅天下州府别駕及司田田曹㕘軍除京
兆河南太原三府外其諸州府判司雙曹者各省其一
録事㕘軍准判司例
元和六年六月宰臣李吉甫奏請减職員量定中外俸
糧伏以唐虞建官不過數十夏商官倍方及三百周禮
漢志兼具胥吏其職員稍廣然約後漢命官數亦不過
七八千員自漢至隋十有三代攝其官員皆少於國家
所置事具史籍不敢備陳伏惟睿聖文武皇帝陛下稟
上聖之姿啟中興之運光宅萬方富有天下及兹七年
垂日月之明以搜俊乂崇勲華之俗以厚生靈然而人
未富者葢由流品尚雜職員尚多存無事之官食至重
之稅生人轉困冗食益繁臣等日夜計此非不至熟臣
按晉時荀朂上疏稱省吏不如省官省官不如省事漢
光武幷合吏員州郡縣邑纔十分置一此省官也魏大
和中曽遣王人四出減吏員之半此省吏也晉武從之
於是減州郡一半人吏以赴農務及周太祖於隴坁東
敗齊用蘇綽為相釐改憲度議曰善官人者必先省其
官蓋官省則事省事省則人清官煩則事煩事煩則
人濁清濁之由在於官之煩省由是兼假之員悉皆罷
黜國家自天寳以後中原宿兵見在軍士可計者已八
十餘萬其餘去為商販度為僧道雜入色役不歸農桑
者又十有五六是天下以三分勞筋苦骨之人奉七分
待衣坐食之輩臣每念至此何嘗不中夜輟寢對案忘
食幸遇陛下膺期撫運惟新盛業澄源正本孰急於斯
臣竊計當今内外官見以兩稅錢給俸料者不下一萬
員其間有職出異名事離本局府寺曠廢簮組因循
者甚衆况歛賦日寡而授禄者漸多設官有限而入色
者無數九流安得不雜萬務安得不煩况漢初置郡不
過六十文景醲化百王莫先郡少則必不政紊郡多則
必不事理分明之驗也今天下三百郡一千四百餘縣
故有一邑之地虚設羣司一鄉之甿徒分縣職所費至
廣所制全輕凡此之流並須釐革伏請勅吏部侍郎一
人郎中一人兵部侍郎一人給事中中書舍人各一人
錯綜利病詳定廢置其吏員可併省者併省之州縣可併合
者併合之每年入仕之徒可停减者停减之此則利廣而易
求官省而易理稍减冗食足寛疲甿從之遂命給事中
段平仲中書舍人韋貫之兵部侍郎許孟容戸部侍郎
李絳同詳定减省州縣等事其年九月吏部奏准勅併
省内外職員諸州府共八百八員其中下判文學中下
縣丞市令一例停减餘官並量减諸王府除五品已上
官外録事㕘軍一員功曹㕘軍二員餘並請减至十三
年正月省蔡州汝南尉
十四年三月吏部奏請用鄆曹濮等一十三州縣官員
其十二州諸各置録事及司局法等㕘軍各一員縣置
令簿尉各一員待給復滿日依舊從之五年正月鎮州
觀察使王承宗奏鎮冀深隨等四州請每州置録事㕘
軍一員判司三員每縣置令録一員主簿一員尉一員
又從之
太和二年十月西州觀察使奏加减管内州官員彭州
濛陽縣眉州彭山縣卭州安仁縣尉各兩員今請减一
員漢州雒縣什邡縣尉各一員今請更加一員綿竹縣
元無縣尉今請置尉一員眉州文學㕘軍共三員今請
减㕘軍一員邛州文學㕘軍二員今請减一員漢州並
無文學㕘軍今請各置一員其料課職田禄米等伏望
各依元額支給從之
九年九月淄青觀察使王彦威奏請停管内縣丞二十
九員人從之
㑹昌四年五月中書門下奏應諸州縣佐官近今約戸
稅多少量佐官實欲漸去冗員以懲尸素今諸道所奏
戸滿五千稅滿一萬不合停减者其類已多又假以當
路為詞猶務占惜臣等商量當路頓亦不常有若遇大
軍頓即權勾當餘所存例多如此望令吏部郎中栁仲
郢據元勅額類㑹停减不得許其破除勅㫖依奏
其年六月吏部奏准會昌三年十一月十三日及今年
五月十日勅類㑹停减諸州府縣佐官冗員今以州府
申闕解内戸稅多少及州府官員閒劇類會合减官員
一千二百一十四員勅㫖依奏
大和元年五月邠寧觀察使張寧緒奏當道新平三水
永壽宜禄等四縣請各置主簿一員
㑹昌四年六月十九日准勅以稅額數少悉减佐官今
伏請依前每縣各置主簿一員勅㫖依奏諸處有佐官
處並不得授引此例其年七月滄濟徳等州觀察使奏
當道於諸舊减員縣各置縣尉一員從之十二月吏部
奏諸州縣官准㑹昌四年六月十九日勅停减共一千
二百二十四員伏奏今年十一月二十二日勅宜令吏
部㨂擇縣邑有人戸五千稅錢一萬貫以上與一員官
仍天下州縣所添不得過四百員者准勅條流諸添置
外兼於州官内據税錢額定等第及觀察使節度州量
各添置共三百八十三員
天祐元年五月勅河南府畿縣先减尉一員可依京兆
府例復置縣尉一員
　
　
　
　
　
　
　
　唐㑹要卷六十九
欽定四庫全書
　唐會要卷七十
　　　　　　　　　　　　宋　王溥　撰
　　量戸口定州縣等第例
武德令三萬戸以上為上州永徽令二萬戸以上為上
州至顯慶元年九月十二日勅戸滿三萬以上為上州
二萬以上為中州先已定為中州下州者仍舊至開元
十八年三月十七日勅太平時久户口日殷宜以四萬
戸以上為上州二萬五千户為中州不滿二萬户為下
州其六雄十望州三輔等及别勅同上州都督及畿内
州並同上州縁邊州三萬戸以上為上州二萬戸以上
為中州其親王任中州下州刺史者亦為上州王去任
後仍舊武德令户五千以上為上縣二千戸以上為中
縣一千户以上為中下縣至開元十八年三月七日以
六千户以上為上縣三千户以上為中縣不滿三千户
為中下縣其赤畿望𦂳等縣不限戸數並為上縣去京
五百里内并緣邊州縣户五千以上亦為上縣二千以
上為中縣一千以上為下縣
　　州縣分望道
貞觀元年三月十日併省州縣始因闗河近便分為十
道
一曰闗内(古雍州/之地)　　　　二曰河南道(古兖豫青徐/四州之地)
三曰河東道(古兾州/之地)　　　四曰河北道(古幽兾二/州之地)
五曰山南道(古荆梁二/州之地)　　六曰隴右道(古雍梁二/州之地)
七曰淮南道(古掦州/之地)　　　八曰江南道(古揚州/之地)
九曰劍南道(古梁州/之境)　　　十曰嶺南道(古揚州/之境)
　凡天下三百六十州自後并省迄於天寳凡三百三
　十一州存焉
　凡覉縻之州八百京兆府尹有三(京兆河/南太原)
　大都督有五潞揚益荆幽
　都䕶府有六(單于安西安北為大都護/安南安東北庭為大都䕶)
　又有上中下都督府凡天下軍有四十府有六百三
　十四鎮有四百五十戍五百九十守捉有三十五
景雲二年五月出使者以山南控帶江山疆界濶遠於
是分為山南東西兩道又自黄河以西分為河西道
　　　闗内道
新升都督府　鹽州永泰元年十一月升
新升雄州　　寧州至德元年十月二十九日升
　　　　　　原州乾元三年正月十一日升
新升望州　　寧州原州並㑹昌四年四月十日升
新上州　　　㑹州永泰元年十一月升
　　　　　　丹州大厯六年五月升
　　　　　　宥州元和九年五月復置夏州
新升赤縣　　京兆府雲陽縣元和二年十月升以崇
　　　　　　陵故也
　　　　　　奉先縣開元十七年十一月十日升以
　　　　　　奉陵寢以張愿為縣令
　　　　　　醴泉縣廣德元年五月一日升以崔演
　　　　　　為縣令
　　　　　　富平縣貞元四年正月十六日升以薛
　　　　　　兟為縣令　三原縣同上年月升以王
　　　　　　鄫為縣令
　　　　　　咸陽縣天授二年四月二十一日以管
　　　　　　武氏陵升以宇文意為縣令神龍元年
　　　　　　十月二十九日復為畿
　　　　　　奉天縣興元元年正月一日升以杜元
　　　　　　為縣令
新升次赤縣　華州鄭縣光化元年六月升至天祐四
　　　　　　年閏十一月復為一縣
　　　　　　華州鄭縣華隂下邽三縣開元四年二
　　　　　　月二十六日升　同州馮翊朝邑蒲城
　　　　　　澄城白水等縣開元四年二月二十六
　　　　　　日升
　　　　　　岐州雍縣扶風陳倉三縣同上年月日
　　　　　　升
　　　　　　靈州廻樂縣至德元年七月十二日升
　　　　　　寧州安定縣至德元年十二月九日升
　　　　　　邠州新平縣正元十年十二月升
新升𦂳縣　　靈州懷遠縣至德元年十月三日升
　　　　　　寧州彭原縣至德元年二月九日升
　　　　　　鄜州洛交縣正元六年三月三十日升
新升上縣　　靈州靈武𢎞靜温池鳴沙等縣至德元
　　　　　　年七月十三日升
　　　　　　原州平高縣乾元三年正月十一日升
　　　　　　夏州朔方縣貞元四年十二月二十八
　　　　　　日升
　　　　　　鹽州五原白池縣永泰二年十月升
　　　　　　丹州汾川縣大厯六年五月升
　　　　　　延州膚施門山縣同上年月日升
　　　河南道
新升都督府　登州大厯九年五月升
新升雄州　　汝州㑹昌四年四月升虢州同上年月
　　　　　　日升
新升望州　　青州大厯九年五月升
新升𦂳州　　鄆州徐州並㑹昌四年五月升
　　　　　　蔡州元和十四年四月重定淮西州縣
　　　　　　及官吏禄俸以蔡州為𦂳其刺史俸錢
　　　　　　一百八十千長史以下有差
新升上州縣　海州宻州貞元五年八月六日升
　　　　　　泗州貞元二十年正月内升
　　　　　　宿州元和四年正月以徐泗符離蘄虹
　　　　　　三縣置
　　　　　　亳州元和三年九月升
　　　　　　潁州㑹昌二年十一月升
　　　　　　唐州貞元十五年四月升
新升赤縣　　河南府緱氏縣天祐二年四月四日升
　　　　　　以奉昭宗和陵故也
新升望縣　　虢州閿鄉汴州浚儀尉氏開封等縣並
　　　　　　開元四年二月二十六日定
　　　　　　雍邱縣開元十二年九月八日升
　　　　　　滑州酸棗縣開元四年二月二十五日
　　　　　　定
　　　　　　白馬縣大厯五年三月升
　　　　　　許州扶溝縣開元四年二月二十六日
　　　　　　定
　　　　　　鄭州管城陽武新鄭滎澤等縣並開元
　　　　　　四年二月二十六日升
　　　　　　宋州宋城縣開元四年二月二十六日
　　　　　　升
　　　　　　襄邑縣㑹昌四年十一月升
　　　　　　陜州陜縣桃林河北芮城等縣開元四
　　　　　　年二月二十六日升
　　　　　　兖州金鄉縣開元四年二月二十六日
　　　　　　升
　　　　　　汝州梁縣開元十二年七月八日升
　　　　　　仙州襄城縣同上年月日升
　　　　　　蔡州汝安縣貞元七年正月二十二日
　　　　　　升
　　　　　　徐州彭城縣貞元六年十月升
　　　　　　鄲州須昌鉅野縣等貞元二年二月一
　　　　　　日升
　　　　　　青州益都縣大厯五年正月升
新升𦂳縣　　虢州𢎞農縣乾元三年二月一日升
　　　　　　鄆州鄆城東阿壽張盧縣貞元二年二
　　　　　　月一日升
　　　　　　兖州曲阜縣㑹昌二年二月升
　　　　　　宿州符離縣㑹昌四年十二月升
　　　　　　宋州括城縣同上年月日升
　　　　　　潁州汝隂縣同上年月日升
　　　　　　青州臨淄壽光縣大厯五年正月升
新升上縣　　虢州盧氏朱陽玉城縣乾元三年四月
　　　　　　十四日升
　　　　　　汝州臨汝縣正元八年二月二十六日
　　　　　　升
　　　　　　蔡州遂平縣元和十二年四月内置
　　　　　　潁州潁上縣元和六年九月升
　　　　　　唐州方城縣貞元十五年四月升
　　　　　　陜州垣縣太和三年十一月升
　　　河東道
新升次赤縣　河中府河東河西縣乾元三年三月改
新升望縣　　蒲州河東安邑桑泉汾隂虞鄉縣等並
　　　　　　開元四年二月二十六日升
　　　　　　猗氏解縣開元十二年二月二十六日
　　　　　　升
　　　　　　絳州正平翼平龍門聞夏縣開元同上
　　　　　　年月日升
　　　　　　汾水孝義隰城介休平遥等縣同上年
　　　　　　月日升
　　　　　　洪洞縣等同上年月日升
　　　　　　并州太原晉陽祁縣等縣同上年月日
　　　　　　升
　　　　　　潞州上黨縣同上年月日升
　　　河北道
新升望州　　貝州大厯七年正月升
新升上州　　媯州貞元七年五月七日升
　　　　　　定州元和四年六月改
　　　　　　涿州大厯五年十一月升
新升望縣　　瀛州河間縣開元四年二月二十六日
　　　　　　升
　　　　　　博野縣大厯七年正月升　冀州南宫
　　　　　　信都縣
　　　　　　深州饒陽縣　貝州宗城縣俱同上年
　　　　　　月日升
　　　　　　臨清縣大厯七年正月升
　　　　　　相州滏陽縣開元四年二月二十六日
　　　　　　升
　　　　　　魏州貴鄉昌樂魏縣頓邱縣等同上年
　　　　　　月日升
　　　　　　館陶冠氏縣大厯七年正月升
　　　　　　洺州永年縣開元四年二月二十六日
　　　　　　升
　　　　　　懷州河内武德武陟獲嘉縣同上年月
　　　　　　日升
　　　　　　德州安陵縣天寳八年五月一日升
　　　　　　恒州真定縣興元元年十一月十九日
　　　　　　升
　　　　　　幽州昌平縣貞元十九年九月升
　　　　　　薊縣開元三十三年十二月一日升
新升𦂳縣　　魏州臨黄縣大厯七年正月升
　　　　　　貝州清陽縣同上年月日升
　　　　　　恒州石邑藁城縣興元元年十一月十
　　　　　　九日升
　　　　　　滄州清池縣大厯七年正月升
　　　　　　莫州鄚縣貞觀十九年八月升
新升上縣　　媯州懷戎縣貞元十七年五月七日升
　　　　　　幽州潞縣貞元十五年九月升
　　　山南道
新升都督府　利州大厯十四年十一月七日升
　　　　　　龍州長慶四年十月升
新升雄州　　洋州興元元年十一月七日升
新升望州　　襄州商州㑹昌四年五月升
　　　　　　梁州永泰元年二月升
新升上州　　隨州貞元十五年四月
　　　　　　復州郢州並元和六年九月升
　　　　　　金州㑹昌四年五月升　洋州永泰元
　　　　　　年二月升
新升中州　　硤州建中二年四月三十日升
新升次赤縣　江陵府江陵縣貞元元年九月升為畿
　　　　　　縣
　　　　　　興元府南鄭縣興元元年六月升
新升望縣　　荆州江陵縣襄州襄陽縣並開元四年
　　　　　　二月二十六日升
　　　　　　商州商潞縣梁州南鄭縣並永泰元年
　　　　　　二月升置
　　　　　　鄧州穰縣大厯四年十一月升
新升𦂳縣　　商州上路縣乾元三年四月十四日升
　　　　　　梁州固城縣洋州興道縣閬中縣並永
　　　　　　泰元年二月升
新升上縣　　硤州夷陵縣上元二年六月十五日升
　　　　　　復州竟陵沔陽縣元和六年九月升
　　　　　　隨州光化縣同上年月日升
　　　　　　商州洛南縣貞元四年三月二十日升
　　　　　　郢州富水京山縣元和六年九月升
　　　隴右道
新升都督府　沙州永泰二年五月升
新升中州　　威州大中三年七月収復安縣州改為
　　　　　　威州
　　　淮南道
新升𦂳州　　壽州㑹昌四年五月升
新升上州　　滁州和州舒州濠州蘄州並元和六年
　　　　　　九月升
　　　　　　光州大中四年六月升
新升中州　　申州元和十四年四月升
　　　　　　揚州江都縣開元四年二月二十六日
　　　　　　升
　　　　　　海陵天長縣㑹昌四年十一月升
　　　　　　揚子縣大厯八年五月升
新升𦂳縣　　揚州六合縣㑹昌四年十二月升
　　　　　　楚州盱眙縣廬州合肥廬江慎縣壽州
　　　　　　安豐盛唐霍丘等縣舒州桐城縣濠州
　　　　　　定遠鍾離縣滁州全椒縣以上㑹昌四
　　　　　　年十二月升
新升上縣　　楚州山陽盱眙縣貞元四年十二月二
　　　　　　十八日升
　　　　　　鹽城縣元和六年九月升
　　　　　　壽州霍丘縣蘄州蘄水縣舒州太湖宿
　　　　　　松縣同上年月日升
　　　江南道
新升都督府　辰州大厯五年十一月升為中都督
新升雄州　　蘇州大厯十三年二月十一日升
新升望州　　潤州宣州越州常州並㑹昌五年四月
　　　　　　升
新升𦂳州　　鄂州㑹昌四年五月升
新升上州　　􁌎州袁州撫州饒州並元和六年九月
　　　　　　升
　　　　　　池州㑹昌四年五月升　信州同上年
　　　　　　月升
新升中州　　岳州大厯五年六月升
新升望縣　　潤州曲阿寧江等縣開元四年二月二
　　　　　　十六日升
　　　　　　丹徒縣大厯十二年二月二十六日升
　　　　　　句容縣㑹昌四年十一月升
　　　　　　常州晉陵縣開元四年二月二十六日
　　　　　　升
　　　　　　武進無錫縣大厯十二年二月二日升
　　　　　　江隂縣㑹昌四年十一月升
　　　　　　蘇州呉縣開元四年二月二十六日升
　　　　　　長洲縣大厯十二年二月二十六日升
　　　　　　加陵縣大厯六年二月升
　　　　　　崐山縣㑹昌四年十一月升
　　　　　　宣州宣城縣天寳十載二月二十五日
　　　　　　升
　　　　　　南陵縣大厯五年三月升
　　　　　　杭州餘杭縣開元四年二月二十六日
　　　　　　升
　　　　　　錢唐縣㑹昌四年十一月升
　　　　　　越州㑹稽縣開元四年二月二十六日
　　　　　　升
　　　　　　諸暨剡縣並大厯十二年二月九日升
　　　　　　婺州金華縣開元四年二月二十六日
　　　　　　升
　　　　　　東陽永康縣大厯十二年正月九日升
　　　　　　湖州烏程縣大厯十二年二月二十一
　　　　　　日升
　　　　　　長城縣㑹昌四年十一月升
　　　　　　衢州信安縣大厯十二年正月九日升
　　　　　　台州臨海縣㑹昌四年十一月升
　　　　　　鄂州江夏縣貞元十一年九月升
　　　　　　洪州高安縣㑹昌四年十一月升
　　　　　　潭州長沙縣同上年月日升
新升𦂳縣　　越州蕭山縣大厯十二年正月升
　　　　　　湖州安吉縣㑹昌四年十二月升
　　　　　　信州上饒縣　杭州鹽官縣並同上年
　　　　　　月升
　　　　　　衢州龍丘縣大厯十二年正月十九日
　　　　　　升
　　　　　　婺州蘭溪縣同上年月升
　　　　　　海鹽縣㑹昌四年十二月升
　　　　　　宣州南陵溧陽當塗縣天寳十載二月
　　　　　　二十五日升
　　　　　　寧國縣㑹昌四年十二月升
　　　　　　歙州歙縣　池州秋浦縣俱同上年月
　　　　　　日升
　　　　　　鄂州武昌永泰等縣貞元二年九月升
　　　　　　洪州建昌大厯十二年十二月二十四
　　　　　　日升
　　　　　　潭州長沙縣湘鄉湘潭衡陽縣等大厯
　　　　　　四年四月二十四日升
　　　　　　吉州廬陵縣㑹昌四年十六月升
新升上縣　　鄂州唐平蒲圻等縣元和六年九月升
　　　　　　岳州巴陵縣同上年月日升
　　　　　　華容縣大厯六年五月升
　　　　　　澧州石門縣元和六年九月升
　　　　　　潭州益陽縣貞元十二年二月升
　　　　　　衡州衡陽來山縣大厯四年二月二十
　　　　　　四日升
　　　　　　洪州武寧新呉縣元和六年九月升
　　　　　　辰州沅陵叙浦大鄉等縣大厯五年十
　　　　　　一月升
　　　　　　江州彭澤縣元和六年九月升
　　　　　　郴州平陽縣　䖍州信豐南康縣
　　　　　　袁州萍鄉縣　杭州新城縣
　　　　　　撫州南豐縣已上俱同上年月日升
　　　　　　陵州分水縣大厯六年六月升
　　　　　　歙州婺源黟縣並元和六年九月升
新升中縣　　洪州分寧縣貞元十五年二月分寧武
　　　　　　為寧縣
　　　劍南道
新升都督府　遂州大厯二年二月升
　　　　　　昌州大厯十三年六月升
新升𦂳州　　梓州㑹昌四年五月升
新升望縣　　益州成都蜀縣郫縣新繁等縣並開元
　　　　　　四年二月二十六日升
　　　　　　蜀州晉原青城縣同上年月日升
　　　　　　唐興新津縣貞元十年十一月升
　　　　　　彭州九隴道江縣開元四年二月二十
　　　　　　四日升
　　　　　　唐昌縣貞元十年十二月升
　　　　　　漢州雒縣開元四年二月二十六日升
　　　　　　什邡縣貞元二年十二月升
新升𦂳縣　　彭州濛陽縣漢州德陽綿竹縣眉州通
　　　　　　義彭山縣嘉州龍逰縣邛州臨邛縣以
　　　　　　上並貞元五年十二月升
新升上縣　　嘉州夾江峨嵋縣邛州依政縣陵州籍
　　　　　　縣並貞元十年十二月升
　　　　　　閬州南部奉國縣永泰元年十月升
　　　　　　綿州羅江縣元和六年九月升
　　　嶺南道
新升都督府　峯州驩州並貞元七年四月二十日升
新升上州　　達州泉州元和六年五月升
新升望縣　　福州閩縣貞元元年四月升
　　　　　　廣州南海縣㑹昌四年十月升
新升𦂳縣　　泉州彭山縣貞元七年四月二十日升
　　　　　　黔州彭山縣貞元七年四月二十三日
　　　　　　升
　　　　　　容州晉陵縣同上年月日升
　　　　　　福州福唐長樂縣連山侯官縣貞元二
　　　　　　年四月
　　　　　　泉州晉江莆田縣建州建陽縣並元和
　　　　　　六年六月升
　　　　　　巫山龍標縣大厯六年五月升
新升中縣　　容州北流縣貞元七年四月升
　　　　　　梧州蒼梧縣大厯九年七月升
　　州縣改置上
　　　闗内道
京兆府武德以來稱京城開元元年十二月三日稱西
京至德二年十二月十五日改為中京上元二年九月
二十一日停中京之號元年建邜月一日改為上都
天授二年七月二十八日勅雍州依舊以萬年長安乾
封明堂咸陽鄠縣藍田等七縣𨽻焉又以武功為稷州
割奉天始平盩厔好畤等五縣𨽻焉以雲陽為鼎州割
三原涇陽醴泉等四縣𨽻焉以零口置鴻州以慶山渭
南兩縣十二鄉於郭下置鴻門縣割慶山高陵櫟陽渭
南等五縣𨽻焉以永安置宜州割同官富平美原等四
縣𨽻焉令地官員外郎周允元充樹置使至乆視元年
八月二十四日廢鴻鼎二州至大足元年四月四日廢
宜稷二州並𨽻雍州　長安縣總章元年十一月二十
二日新置乾封縣以王德真為縣令分理京城内至長
安二年六月二日廢　萬年縣武德元年九月始改大
興為萬年縣天寳七年八月十四日改為咸寧縣至德
三年二月五日復為萬年縣初總章元年新置明堂縣
以鄧鄆為縣令長安二年六月二日廢　昭應縣垂拱
二年二月二日新豐縣東南三十里有慶山湧出二十
八日改新豐為慶山縣荆州人俞文俊上疏曰臣聞天
氣不和而寒暑併人氣不和而疣贅生地氣不和而塠
阜出今陛下以女處陽位反易剛柔故地氣陽塞而山
變為災陛下謂之慶山臣以為非慶也臣愚以為宜厲
自修德以答天譴不然禍災至矣疏奏則天怒流文俊
於嶺南神龍元年二月四日復為新豐縣天寳三載十
二月五日析新豐縣於㑹昌山令置㑹昌縣四載十月
二十八日以㑹昌為赤縣以薛融為縣令七載十二月
一日改㑹昌為昭應縣仍廢新豐𨽻入昭應以薛伯連
為縣令　奉先縣開元四年十月二十八日改桐州蒲
城為奉先縣以奉橋陵𨽻京兆府元和十五年四月以
美原縣龍原鄉櫟陽縣萬年鄉𨽻奉先縣以奉景陵長慶四
年五月以富平縣置水鄉華州下封縣翟公鄉同州澄
城縣撫道鄉白水鄉㑹賔鄉並𨽻奉先縣以奉光陵天
祐四年閏十二月二十七日却割𨽻同州富平縣元和
元年六月以先天奉縣神泉鄉櫟陽縣大澤鄉美原縣
義林鄉族義鄉並𨽻富平縣以奉豐陵三原縣㑹昌元
年七月京兆府奉德三原縣申當縣仁化鄉開成五年
六月勅割送冨平縣光奉章陵訖准承前流例合於陵
近縣界接近割還當縣以奉莊陵今請割高陵縣青平
鄉從之　奉天縣文明元年八月十五日以乾陵置奉
天縣𨽻京兆府　盩厔縣天寳元年八月二十四日改
為宜壽縣至德二年二月十五日改為盩厔縣　美原
縣隋置丘門縣貞觀七年廢咸亨元年十二月二十一
日于故丘門地置美原縣割𨽻京兆府　櫟陽縣天祐
四年十月割𨽻華州同官縣貞觀十七年六月十七日
廢置宜州來屬　興平縣景雲四年二月一日改始平
縣為金城縣至德五年十月改為興平縣　雲陽縣自
武德五年分雲陽縣為石門仍置泉州移雲陽於縣南
十五里水衡城貞觀元年廢泉州改石門縣為雲陽八
年併池陽入雲陽縣　雍州天授中置鼎州後廢　華
原縣貞觀十七年六月十四日廢宜州來屬垂拱二年
九月二十日改為永安縣神龍元年二月四日復為華
原縣　好畤縣武德二年二月五日置於隋莊陵貞觀
二十二年七月十四日勅岐陽既非要害好畤又近醴泉
二縣並廢依舊置上宜縣其年十一月三日改上冝縣
為好畤縣　鳯翔府天興縣至德元年七月二十七日
分雍縣置　雍縣至德二年八月二十一日改為鳯翔
縣寳應元年十二月廢併入天興縣　扶風縣武德元
年分岐山縣于圍川城置四年𨽻入稷州貞觀元年廢
稷州來屬八年六月改為扶風縣　岐陽縣貞觀七年
割扶風岐山並京兆上宜縣置焉二十一年廢永徽五
年十二月又置元和三年三月併入扶風岐山縣　陳
倉縣至德二年八月二十一日改為寳雞縣貞觀七年
廢天授二年七月二十八日割岐陽縣置普潤縣貞觀
十一年正月𨽻隴右經畧使　行原縣元和三年十二
月臨涇縣改為行原遂命鎮將朱泚為刺史始泚為刺
史嘗以臨涇地冝蕃息蕃戎每月㓂屯臨涇為休養便
地嘗白其帥願以城控之前帥不從其後叚祐為節度
使泚復白祐祐多其䇿乃表請城　同州河西縣武德
七年分韓城郃陽置屬韓州州廢來屬乾元三年三月
二十三日改為夏陽縣　韓城縣天祐年十二月改為
韓原縣　華州下邽縣垂拱元年十二月二十四日割
同州下邽縣𨽻　太州潼津縣聖厯二年三月二十日
割虢州潼津縣𨽻入太州神龍三年四月十六日廢仙
掌縣邠州開元十三年二月二十二日改豳字為邠
永壽縣神龍元年三月二十五日割屬雍州唐隆元年
七月八日又屬豳州三水縣元和十五年正月移縣於
隴堡下舊城先是大厯中吐蕃嘗焚其縣故移之堡上
人不便之及是從節度使郭釗奏也　坊州武德七年
七月於鄜州南故馬坊置坊州　冝君縣貞觀十七年
六月十七日廢冝州來屬尋廢二十年閏三月十四日
又置永徽二年十二月十四日又省龍朔三年八月二
十五日又置　昇平縣天寳二載十二月一日分宜君
縣置　鄜州直羅縣武德二年割三川洛交縣置　涇
州開元八年四月十七日割寧州豐義縣𨽻焉　鶉觚
縣天寳元年八月二十四日改為靈臺縣　臨涇縣
貞元十一年正月節度使劉昌奏請於臨涇縣界堡定
城置　隂盤縣勅改潘原貞元十一年以彭信堡置寧
州豐義縣武德四年分彭原縣置　勝州河濵縣貞觀
二年置　連谷縣貞觀八年置　豐州貞觀二年十二
月二十三日分靈州置　九原縣永徽四年置　永豐
縣永徽元年正月置　豐安縣麟德元年置　延州開
元二年升為都督府　延水縣隋鎮武德縣初為利州
縣名安人貞觀二年州廢安人屬北基州八年割屬延
州二十三年五月改為延水縣　延川縣貞觀五年置
北基州至八年廢　罷交縣天寳元年八月二十四日
改為延昌縣　金城縣本因城縣武德二年改為金城
縣天寳元年八月二十四日改為敷政縣　綏州上縣
天寳元年八月二十四日改為龍泉縣　夏州朔方縣
本隋岩銀縣貞觀三年改為朔方縣　寧朔縣武德六
年置南夏州貞觀二年廢　鹽州五原縣貞觀八年與
同州置　白池縣景龍三年置　伏陸縣天寳元年八
月二十日改為甘泉縣　慶州懷安縣開元十一年十
月八日置　方渠縣神龍三年三月二十五日分烏陵
縣置　結交縣天寳元年八月二十四日改合水縣
白馬縣同上勅改為延慶縣　麟州開元十二年閏十
二月二十九日置十四年十月九日廢　乾元元年五
月一日於新泰縣置鐵麟縣開元十三年六月十三日
置　隴州定縣元和三年𨽻寧州　宥州延㤙縣元和
九年二月勅天寳末年宥州寄理於經畧軍寳應以後
因循遂廢由是昆夷屢擾党項靡依蕃部之人撫懷莫
及朕方𢎞遠畧思復舊規冝於經畧軍置宥州仍為上
州於郭下置延恩縣為上縣仍屬夏州元和十五年九
月夏州節度使(闕/)太請置宥州於長澤　原州蕭闗縣
神龍三年三月廢地樓縣置　威州大中三年七月靈
武節度使朱叔明奏収復安樂州其州即故靈州鳴沙
縣其年八月遂改為威州
　　　河南道
河南府河南縣垂拱二年改為合宫縣以薛充構為縣
令神龍元年五月却為河南縣二年十一月五日又改
為合宫縣以蘇成為縣令右補闕權若訥上疏曰臣聞
詩人闡教深懐罔極之㤙孔氏立言或崇無改之道今
陛下置聖善報恩之閣義貫於終天存合宫永肩之號
敬深於如在伏見天地日月君臣等字皆先朝創制已
久施行陛下纘承丕緒嗣守洪業母子相傳國家如舊
此則天能事生人積習何所要切登時除之無益於淳
化存之有光於孝理又神龍元年三月三日制書一事
以上並依貞觀故事者但則天遺訓誠曰母儀太宗舊
章事稱祖德昔永徽之始不聞依武德舊事今陛下膺
期乃遵貞觀故事如其遠依貞觀實恐未益先期以臣
愚識請更詳審唐隆元年七月八日復改為河南縣
洛陽縣垂拱四年七月一日析置　永昌縣長安二年
六月二日廢神龍二年十一月二日改洛陽為永昌以
王俊為縣令唐隆元年七月八日又改為洛陽縣　來
庭縣天授三年三月九日置以陸寳績為縣令長安二
年六月二日廢　緱氏縣隋置貞觀十六年省上元二
年七月九日又置以管孝敬陵　嵩陽縣隋置貞觀十
七年省永淳元年七月八日復置文明元年四月十三
日廢光宅元年二月四日又置登封元年臘月十九日
改為登封縣神龍元年二月五日改嵩陽縣二年十一
月五日又改為登封縣　新安縣義寧二年置新安郡
領新安一縣武德元年改為穀州領新安澠池東垣三
縣四年省東垣入新安貞觀元年徙穀州於澠池至顯
慶二年十二月九日廢穀州以福昌新安澠池永寧四
縣並懷州河陽温縣王屋鄭州氾水並𨽻洛州　告成
縣武德四年王世充降陽城縣令王雄以縣歸順乃置
嵩州領陽城嵩陽陽翟康成四縣以雄為刺史貞觀三
年省嵩州以陽城屬洛州登封元年臘月九日改為告
成縣神龍元年二月五日改為陽縣二年十一月五日
又改為告成縣天祐二年十二月改為陽邑　興泰縣
長安四年五月二十九日以興泰宫城置神龍元年二
月四日廢　河隂縣開元二十二年四月侍中裴耀卿
奏氾水滎澤武陟三縣於河口輸塲置焉𨽻河南㑹昌
三年九月勅置𨽻孟州仍改為望縣　潁陽縣貞觀七
年廢咸亨四年閏五月一日分河南洛陽伊闕嵩陽等
縣置武臨縣開元十五年九月二日改為潁陽縣　武
泰縣天授二年七月二十八日分滎陽置焉𨽻洛陽尋
廢後又改滎陽縣為武泰縣神龍元年二月四日改為
滎州屬鄭州　伊陽縣先天元年十二月二十三日洛
州長史李傑奏割陸渾置陽翟縣武德四年𨽻嵩州貞
觀二年省州縣改𨽻許州龍朔二年十二月十六日割
𨽻洛州　福昌縣義寧元年置宜陽郡領冝陽澠池永寧
三縣武德元年改熊州故冝陽縣為福昌取隋福昌宫
為名領福昌壽安永寧三縣貞觀元年省態州以福昌
改𨽻榖州顯慶二年十二月十六日廢州以縣屬洛州
　永寧縣義寧二年置治永固城屬宜陽郡武德元年屬
熊州三年改屬函州八年省州却屬熊州貞觀元年改屬
榖州　長水縣武德元年屬虢州貞觀八年改屬穀州州
廢來屬　濟源縣武德二年三月王世充將丁伯德以縣
歸順遂置西濟州領源湨陽燕川吕原四縣以伯德為
刺史四年省縣𨽻懐州顯慶二年十二月十三日屬温
縣令周仲隠以縣歸乃於縣置平州以仲隠為刺史温
縣為李城縣其年八月省州縣復名温屬孟州　王屋
縣武德元年改為邵州貞觀元年省州縣屬懷州顯
慶一年十二月十三日改𨽻洛州光化三年八月割𨽻
河陽　河陽縣武德二年置名大基屬懐州四年割屬
孟州八年省咸亨五年八月河南洛陽新安王屋濟源
河陽六縣置大基縣屬洛陽先天元年以國諱改為河
陽縣㑹昌三年九月中書門下奏曰臣聞艱難以後割
屬河陽三城使令河南河管五縣中租賦色役盡屬河
陽河陽使歸一統便為定制既是雄鎮足壯三城臣等
商量其河陽縣望改為孟州仍為望州河氾水温縣河
河清濟源等五縣改為望州其縣令以下望且令守本
官至吏部注官日替詔從之　氾水縣武德四年置屬
鄭州貞觀七年州移理官城縣垂拱四年七月一日改
為廣武縣神龍元年復為氾水縣　宻縣武德三年置
密縣四年廢縣屬鄭州　龍朔二年十二月二十日自
鄭州割𨽻　河清鞏縣光宅三年八月割𨽻河陽耿州
隋廢武德元年復置廣德二年二月升為大都督府以
皇甫温為長史　硤石縣隋廢武德元年置　芮城縣
武德二年置芮州貞觀元年廢縣來屬　安邑縣貞觀
十七年六月十七日廢虞州及桐鄉縣以安邑屬蒲州
至德二年八月二十三日為虞邑縣　乾元三年正月
二十一日割𨽻陜州復為安邑縣　夏縣乾元三年正
月二十一日自絳州來屬　桃林縣天寳元年二月二
十一日改　靈寳縣河北縣天寳元年二月二十一日
改為平陸縣先是陜郡太守李濟物䟽鑿三門得古鏵
甚大其上有平陸二字後因改為平陸　鄭州武德三
年改為管州貞觀元年復為鄭州　圃田縣武德元年
改為中牟縣貞觀元年屬汴州　龍朔二年十二月十
六日來屬　豫州寳應元年十二月改為蔡州新息縣
武德四年置息州貞觀元年廢　吳房縣貞觀元年置
八年廢汝南縣貞元七年正月二十三日於郭下置元
和十三年正月汝南縣宜却停省　西平縣貞觀元年
廢天授二年十一月一日又置　遂平縣元和十二年
四月呉房縣改為遂平縣仍移於文城柵南新城内置
便為上縣權為𨽻唐州褒城縣天祐三年十二月改為
苞孚縣　汝州武德初從隋舊制為伊州貞觀十年以
西城置伊州遂改為汝州光化三年八月割去𨽻洛京
梁州隋為承林縣貞觀元年改為梁縣魯山縣王世充
置魯州武德四年正月二日廢入伊州其年復置魯州
貞觀元年三月又廢入伊州　龍興縣證聖元年四月
一日置武興縣神龍元年十月十九日改為龍興縣
襄城縣天寳七載正月二十四日自許州來屬　臨汝
縣先天元年十二月二十三日置　亳州武德四年改
為譙州貞觀元年改為亳州　臨渙縣貞觀十七年六
月十七日廢譙州來屬　太和九年五月亳州臨渙縣
冝割屬宿州永城縣貞觀十七年六月十七日廢譙州
來屬　陽谷縣麟德二年二月二十八日改為貢源縣
酇縣開元二十六年三月二十四日移汴州南垣縣驛
置　山桑縣貞觀十七年六月十七日廢譙州來屬天
寳元年八月二十四日改為䝉城縣　曹州武城縣貞
觀十七年六月十七日廢載州來屬　離狐縣天寳元
年八月二十四日改為南華縣　仙州武德二年置萊
州五年廢貞觀八年置魯州九年廢開元四年析許魯
唐三州復置仙州至十一年十二月勅以仙州頻喪長
史欲廢之令公卿議其可否中書侍郎崔沔議曰仙州
四面去餘州界雖近若據州而言則𤣥遠土地饒沃户
口稀踈逃亡所歸頗成泉藪舊多刼盜兼有宿冦所以
往年患之置州鎮壓今興役幾年主司粗定累年成規
一朝廢省前功盡棄後弊方深今廢州則生患置州則
稱煩所以武德以來迭為廢置足明利害不專一途至
於田疇勞損即與許蔡何殊寧為位卑獨當廢省若以
州管新户驛長難得唐許州路僻户多均出傍州非無
成例州以鎮俗官以利人所在皆然雖憚其廢然自創
置未盈十年州將員寮屢卒於位天道性命聖人罕言
而共理分憂朝寄尤切視死亡而不恤何以得其歡心
計不自安政必茍且下承斯弊為傷必多而通之則可
永久州東新置舞陽縣則漢樊噲之舊國噲豐沛故人
又高祖之婭惟勲惟舊且親且賢亦既受封亦稱吉土
保全良吏庶在兹邦又南接白羊川口村聚幽僻妖訛
宵聚此為根柢自置縣來十减七八今若移州鎮之亦可
杜絶其仙州望且未廢至今年十月移向舞陽置仍為
樊州刺史司馬銓頗聞守法公勤望稍加慰勞使其説
以成務庶其益於公家至二十六年十月三日廢大厯
三年三月二十八日復置仍置仙鳧縣五年二月初六
日又廢仙鳧縣亦停　登州隋為牟州武德二年改為
登州貞觀元年廢天授二年閏五月二十一日又置
黄縣神龍元年四月改為蓬萊縣　牟平縣武德元年
置貞觀元年廢麟德二年又置　潁州武德四年置信
州六年改為潁州長慶二年八月潁州移潁鄭州　沈
丘縣神龍年置　淮川縣武德八年改為下蔡縣　齊
州元和十五年正月二十三日平盧州軍奏當管五州
共二十九縣内四縣録户口凋耗計其本縣税錢自供
官員不足今請權冝併省各具如後齊州都九縣内三
縣請併省豐齊縣與本州長清縣相近今請廢豐齊縣
併入長清縣全節縣與歴城縣相近請廢全節縣併入
歴城縣亭山縣與章丘相近今請廢亭山併入章丘豐
齊等四縣權停廢待以後户口滋繁物力殷贍即請仍
舊從之　行齊州元和十三年冬十月齊州刺史高士
榮奏䝉㤙受任其州猶在賊中須置行州及倚郭歴城
縣行印從之　平陵縣貞觀十七年四月改為全節縣
祝阿縣天寳元年八月二十四日改為禹城縣　山莊
縣武德元年置天寳元年七月二十四日改為豐齊縣
章丘縣武德二年置貞觀元年廢　歸化縣太和四年
十二月本州奏廢八邑縣　泗州開元二十五年九月
十日移就臨淮縣　臨淮縣長安二年二月分徐城縣
置　下邳縣武德年置邳州貞觀元年州廢來屬　虹
縣本名夏丘屬仁州武德六年改名虹縣貞觀八年州
廢來屬兖州　金鄉縣貞觀十七年六月十七日廢戴
州來屬元和十四年正月以兖州金鄉縣權𨽻屬徐州
宿豫縣寳應元年六月十一日改為宿遷縣　博城縣
神龍二年十一月五日改為乾封縣　方興縣寳應元
年六月十一日改為魚縣萊蕪縣貞觀元年廢入博城
縣長安四年正月十日又置貞元四年十一月二十三
日割屬兖州元和十四年六月兖海節度使曹華奏兖
州萊蕪縣在當道邊界去縣山路三百餘里人户絶少
年税絹一千官吏名數亦與大縣不殊竊以此縣最小
虚置無取請准淄齊等州章丘臨濟縣例特從併省案
圖經萊蕪貞觀三年廢入博城縣即今當州乾封縣是
也相去接近伏請依前併入乾封縣從之太和元年九
月兖州奏復置縣從之　平陸縣天寳元年八月二十
四日割鄆縣　魚臺縣元和四年十一月淄青節度使
李師道請移兖州魚臺縣置於黄臺市從之十四年正
月權𨽻徐州　密州莒縣貞觀八年廢莒州來屬　安
丘縣貞元二年九月改為輔唐縣淄州武德四年置
沂州水縣武德二年置莒州貞觀二年廢　承縣武德
四年於檀丘置縣貞觀二年廢之　新泰縣武德二年
屬苢州貞觀八年來屬濟天寳十三年六月一日廢所
領五縣並𨽻鄆州陳州南頓縣武德二年省入項城縣
證聖元年改為光武縣景龍元年復為頓丘縣　項城
縣隋置沈州貞觀元年州廢來屬　西華縣武德八年
改為基城縣貞觀元年又置名武城神龍元年二月四
日改基城縣景龍元年又改為西華　汴州開封縣武
德四年自鄭州來屬貞觀元年廢元和元年五月十五
日分浚儀縣又置　尉氏縣武德四年置　洧州貞觀
元年州廢　雍丘縣武德四年置杞州貞觀元年州廢
唐州方城縣武德初置　北禮州貞觀元年改為魯州
九年廢　鄆州鄆城縣舊是郭下縣貞觀八年州移於
須昌縣　天祐二年十二月改為萬安縣　鉅野縣貞
觀十七年六月十七日廢戴州來屬　宿城縣景雲三
年十二月十八日置貞元四年七月改為東平縣移郭
就下仍是望太和四年五月改為天平縣六年七月併
入須昌縣平隂縣太和六年七月併入阿盧縣開成二
年鄆州節度使王源中奏當道先廢天平平陽兩縣並
在東境東西一百一十三里南北一百八十里無縣邑
以理居人兼制賊盜請復置平隂縣兼下吏部注縣令
主簿各一人詔從之　青州壽光縣武德二年改為乘
州至八年廢　徐州沛縣武德五年置　符離縣武德
四年置　蘄縣貞觀十七年六月十七日廢譙州來屬
濮州武德四年置　宋州祐城縣貞觀七年廢永淳元
年十月二十四日又置　穀熟縣貞觀七年置南穀州
四年廢　單父楚丘縣貞觀七年六月十七日廢戴州
來屬　碭山縣光化三年正月建為輝州移理所單父
縣　考城縣元和十四年正月權𨽻宋州　許州節城
縣元和十二年二月淮西賊中百姓窮困相率歸順其
數甚多冝於許汝營側近置行郾城縣委韓𢎞詳議揀
擇穏便處置其年十一月以郾城縣蔡州上蔡西平遂
平三縣𨽻焉是年十二月溵州冝屬許州長慶元年廢
溵州復為郾城縣依前𨽻屬許州其先割屬溵州上蔡
西平遂平等三縣依𨽻屬蔡州　舞陽縣開元四年置
元和十三年正月陳許觀察使李光顔奏許州舞陽縣
為逆賊呉元濟所毁令請移縣權請置於呉城鎮從之
豪州元和三年六月改豪州字為濠失印故也　宿州
元和四年正月以徐州符離蘄泗州虹三縣置遂為上
州理符離仍𨽻徐豪泗等州觀察使長慶元年三月徐
州觀察使崔羣奏頃以蔡孽未平遂割前件三縣及徐
州將士一千四百人權置宿州以阨其奔軼爭闗偹禦
非務便人今寰宇無虞封圻罷警權創支羣理合併除
其宿州伏請却廢三縣各還本州至太和七年二月勅
冝准元和四年正月割徐州符離蘄泗州虹縣依前置
宿州𨽻屬徐泗濠等州觀察使其州於埇橋置六品以
下官便委吏部注擬
　　　河東道
太原府文水縣天授元年十月十四日改為武興縣品
秩同赤縣以史兼恕為縣令神龍元年二月十五日復
舊　石艾縣天寳元年八月二十四日改為廣陽縣
孟武縣陽德三年置授州貞觀八年省州來屬　陽曲
縣武德三年改為邠陽七年又改為陽曲縣　太谷縣
武德四年置太州六年又省之　河中府元和三年三
月改蒲州為河中府兩縣為赤縣餘為畿縣官吏所置
並准京兆府河南府河西縣乾元三年三月二十日割
同州朝邑河西縣置焉仍改同州河西縣為夏陽縣
桑泉縣天寳十二年十二月一日勅改桑泉縣為臨晉
縣　汾陽縣開元十一年二月十六日改為寳鼎縣
潞州開元十年七月二十五日置大都督府　襄垣陟
縣銅鞮貞觀十七年六月十七日廢韓州來屬　潞城
縣天祐二年十一月改為潞子縣　黎城縣同上年月
改為黎亭縣　虢州𢎞農縣顯慶二年改為垣縣開元
十六年二月二十八日復州𢎞農縣　湖城縣武德二
年置乾元三年二月一日改為太平縣大厯四年七月
四日改為湖城縣　閿鄉縣貞觀元年移鼎邑於屯縣
八年州移來屬　絳州翼城縣義寧元年改為澮州武
德六年廢州來屬天祐二年十二月改為澮州縣　萬
全縣武德三年置為太州貞觀十七年六月十七日州
廢來屬　垣縣貞元三年七月以絳州垣縣𨽻陜州元
和三年二月復𨽻絳州夏縣貞觀十七年六月太州廢
來屬乾元二年正月二十一日割屬陜州　龍門縣武
德元年置太州貞觀十七年州廢來屬　汾州武德元
年改為浩州三年改為汾州　介休縣武德元年置介
州貞觀元年却廢　河西縣西河縣晉州太和元年十
一月二十四日勅晉州置割𨽻河觀察使収管　汾西
縣貞觀十七年六月十七日廢莒州與霍邑趙城來屬
神山縣武德二年九月置浮山三年九月十九日以告
善行於羊角老君改焉　澤州㑹昌四年九月中書門
下奏河陽近雖置制土寺宇猶偏澤州全有太行之險
實為固東洛之藩垣將務遠圖所冝從便望割屬河陽
晉城縣武德三年置建州並置晉城縣六年州廢來屬
天祐二年十一月改為高都縣　獲澤縣天寳元年八
月二十四日改為陽城縣　武鄉縣武德初置韓州貞
觀元年廢之　壺闗縣武德四年置隰州太寧縣武德
二年置中州貞觀元年州廢來屬　蒲城縣武德二年
置貞觀元年廢　慈州武德元年為汾州貞觀八年改
為慈州太和元年十一月二十日勅慈州冝割𨽻屬河
中府觀察使収管　文城縣天祐二年十二月改為屈
邑縣　代州唐林縣證聖元年於忻代二州界乃置
朔州安邊縣開元十二年七月置在横野軍　石州林
泉本名太和縣武德二年置北和州貞觀二年廢改為
臨全縣是也　嵐州冝芳縣隋嵐城縣武德四年改焉
合和縣隋臨泉縣武德七年改臨津縣貞觀元年改焉
嵐谷縣長安三年置景雲二年廢開元十二年又復置
之　儀州本遼州隋末廢武德三年又置遼州貞觀八
年改為其州先天元年十二月二十三日又改為儀州
　
　
　
　
　
　
　
　
　
　
　
　
　
　
　唐㑹要卷七十
欽定四庫全書
　唐㑹要卷七十一
　　　　　　　　　　　　　宋　王溥　撰
　　州縣改置下
　　　河北道
幽州開元十三年正月初一日改為大都督府　無終
縣萬歲通天元年移就玉田驛改為玉田縣　漁陽縣武
德元年置𤣥州貞觀元年廢來屬　良鄉縣聖厯元年
閏臘月二十九日改為固節縣神龍元年二月復為良
鄉縣　雍奴縣天寳元年八月二十四日改為武清縣
　三河縣武德初改為潞縣開元四年三月改為三河
縣　㑹昌縣如意元年置武崇縣景雲三年改為㑹昌
縣　瀛州高陽縣武德四年置蒲州貞觀元年州廢來
屬　博野縣武德二年置蠡州貞觀元年廢來屬　莫
州景雲三年六月十四日分瀛州置鄚州開元十三年
十二月初二日始單用莫字　唐興縣如意元年置武
昌縣神龍元年二月四日改唐興縣　長豐縣開元十
年置　鄚州開元十一年閏六月一日割漁陽玉田三
門置媯州武德三年置北燕州貞觀三年改媯州長安
三年移就清夷軍涿州新城縣太和六年十一月置古
督亢之地　恒州興元六年六月一日升為大都督府
元和十五年二月改恒州為鎮州恒陽縣為曲陽縣恒
岳為鎮岳避穆宗諱也　井陘縣貞觀十七年六月十
七日廢并州興鹿泉房山屬　行唐縣長壽二年改為
章武縣神龍元年二月四日改為行唐縣　槀城縣天
祐二年九月改為槀平縣　信都縣同上年月改為堯
都縣　欒城縣同上年月改欒氏縣　阜城縣同上年
月日改漢阜縣　臨城縣同上年月改為房子縣冀州
龍朔二年十二月十六日改為魏州咸亨三年九月二
十五日復為冀州癭陶縣天寳元年八月二十四日改
為寧晉縣　房子縣同上年月改臨城縣　大陸縣武
德四年改為象城縣　深州貞觀十七年六月十
七日廢先天元年四月十日又復置深州大厯三年八
月割恒州行唐縣置以恒州靈壽定州恒陽二縣屬焉
尋廢　博州青平縣武德四年置　博平縣貞觀十七
年廢聊城天授三年更置天祐三年四月割𨽻鄆州
聊城武陽武水高唐縣天祐三年四月並割𨽻鄆州
昭義縣開成四年八月移於固鎮驛　貝州宗城縣武
德四年廢宗州來屬宗州置在徑城縣天祐三年八月
割𨽻魏州　鄃縣天寳元年八月二十四日改為夏津
縣　永濟縣大厯七年正月以張店為縣天祐三年八
月割𨽻魏州　易州五廻縣開元二十三年三月十六
日置　遒縣天寳元年八月二十四日改為容城縣
永樂縣同年月改為蒲城縣　滄州胡蘓縣天寳元年八
月二十四日改為臨津縣　清池縣太和五月十日本
道移奏於南羅縣内　南皮縣武德初屬景州貞觀十
七年廢景州來屬　魏州龍朔二年十二月二十六日
改為冀州仍置大都督府咸亨三年九月二十五日仍
舊元城縣貞觀十二年六月十七日廢證聖二年三月
二十一日又置開元十三年十二月二日移於郭下也
　昌樂縣武德五年八月置　朝城縣貞觀十七年廢
永昌縣元年又置改名聖武開元七年又改為朝城縣
　華縣貞觀元年廢華州來屬　頓丘縣貞觀元年廢
澶州來屬大厯七年廢置澶州　澶州大厯七年正月
析魏州頓丘縣之觀城店置觀城縣清豐店置清豐縣
並割魏州臨黄縣並𨽻相州湯隂縣武德四年置　林
慮縣武德元年置五年廢貞觀十七年六月又置臨河
内黄洹水縣並天祐三年八月割𨽻鄆州　棣州武德
四年七月十六日置貞觀六年十二月九日廢十七年
六月十七日復置　陽信縣㑹昌元年十一月淄青觀
察使韋平奏棣州申請移陽信縣并鎮於縣南七十里
八角寺南二里置城從之　邢州栢仁縣天寳元年八
月十四日改為堯山縣　青山縣開成四年八月廢洺
州曲周縣武德四年析洺州置　清漳縣㑹昌元年三月
並省分入肥鄉平思州等三縣　衛州黎陽縣貞觀十
七年六月十七日廢黎州來屬同日廢清淇縣至長安
四年十二月二十三日於淇門復置縣　景州長慶二
年正月勅滄州弓高縣宜依舊為景州仍𨽻滄州觀察
使至太和四年十二月滄州觀察使殷侑奏廢為景平
縣乃從之　德州歸化縣開元十三年横海軍節度使
鄭權奏當道管德州安德縣渡黃河南與齊州臨邑縣
隣接有灌家口草市一所頃者成德軍於市北十里築
城名福城割管内安德平原平昌三縣五都置都知管
勾當臣今請於此置前件城緣隔黃河與齊州臨邑縣
對岸又居安德平原平昌三縣界疆境濶遠易動難安
伏請於此置縣為上縣請以歸仁為名從之修縣安陵
縣貞元十七年廢觀州來屬　安州安平縣貞觀十七
年六月十七日廢深州來屬　北平縣改為徇中縣
義豐縣改為立節縣並神功元年十月改至神龍元年
二月五日各復本名　唐昌縣至天寳元年八月二十
四日改為陘邑縣毋極縣通天元年改為無極縣　安
喜望都二縣並武德四年置
　　　山南道
荆州本大都督府上元元年九月改為江陵府荆門縣
貞元二十一年六月置　長元縣上元元年七月二十
三日析枝江縣置為赤縣二年六月十四日廢枝江縣
𨽻入長寧縣大厯六年十月七日廢為枝江　襄州率
道縣天寳七載三月二十七日改為宜城縣　臨沮縣
武德三年置重州貞觀元年廢州來屬開元十年五月
二十八日改為南漳縣　樂鄉縣本鄀州貞觀元年州
廢來屬　鄧城縣貞元二十一年五月以襄州為襄府
改臨漢縣於古城為鄧城縣　隨州開元二十五年六
月十五日以客户編成十二鄉置城縣屬焉　房州武
德元年改為仙州又於竹山置房州貞觀八年廢州入
仙州後郤置貞元元年五月𨽻山南東道天祐元年九
月以金州為昭戎軍管房州至三年四月却𨽻山南道
金州泉石縣聖厯三年改為武安縣神龍元年改為泉
石後廢貞元元年十二月刺史姜公輔請復置從之
黃丘縣天寳二年八月二十四日改為清陽縣大厯六
年八月併入洵陽縣　洵陽縣武德元年置洵州七年
州廢來屬　平利縣廢入西城縣　唐州本顯州貞觀
九年改唐州天祐三年四月刺史孫審符奏移理所於
泌陽縣焉　平民縣武德三年置荆州五年州廢縣割
入湖州貞元元年廢州來屬　湖陽縣武德三年置湖
州貞觀元年州又廢　上焉縣武德元年置貞觀元年
廢開元十二年七月十七日又置天寳元年八月二十
四日又改為泌陽縣　鄧州南陽縣聖厯元年五月十
一日改為武䑓縣神龍元年復為南陽縣　向城縣武
德三年𨽻荆州八年廢屬北灃縣貞觀六年州廢來屬
聖厯元年五月一日改為武清縣神龍元年二月初五
日復為向城縣　新城縣天寳元年八月二十四日復
改臨淄縣　菊潭縣開元二十四年九月一日置　浙
陽縣通天元年七月一日置　内鄉縣隋浙江貞觀八
年春廢來屬鄧州歸州武德二年廢歸鎮置縣　夔州
隋信州武德二年二月改為夔州　均州貞觀八年浙
江置貞元年五月以均州𨽻山南東道觀察使天祐二
年九月以金州為昭武軍割𨽻焉至三年四月又却割
𨽻山南東道　豐成縣武德元年廢上津郡貞觀八年
州廢來屬　商州上津縣武德元年置上州八年又州
廢為上津縣來屬安業縣通天元年置　渝州萬壽縣
武德三年置萬春縣五年又改為萬壽縣　南平縣貞
觀四年置八年置平州十二年州廢來屬　集州通平
縣武德二年移靜州於此貞觀十年六月七日州廢來
屬　郢縣貞觀元年廢十七年置　富水縣武德四年
置淐州貞觀十七年州廢來屬　璧州武德二年置諾
水𨽻巴州八年改置璧州　太平縣開元二十三年六
月三日置天寳元年八月二十四日改為巴東縣　渠
州始安縣准上天寳元年改為渠江縣　忠州武德元
年改為臨州貞觀八年改為忠州　清水縣武德二年
置天寳元年八月二十四日改為桂溪縣　洋州貞符
縣開元十八年八月二十五日置華陽縣天寳八年閏
六月四日改為貞符縣仍𨽻京兆府十一載五月十日
却𨽻洋州　萬州武德二年置浦州貞觀八年改為萬
州　涪州武德元年廢涪陵鎮置州元和三年七月復
以涪州𨽻黔中道涪州案疆理以黔管接近頃年割附
荆州至是復舊　賔化縣貞觀十一年置　硤州宜都
縣武德四年置江州貞觀八年州廢來屬　利州義清
縣天寳元年八月二十四日改𦙍山縣　蓬州固縣天
寳元年八月二十四日改為良山縣　宕渠縣天寳元
年八月以宕渠縣合入蓬山縣　合州巴水縣開元二
十三年八月二十六日置　銅渠縣開元四年置　興
州鳴水縣長慶元年八月廢　通州巴渠新寧等縣太
和三年正月興元府奏通州原管九縣寳厯二年停廢
伏緣本府租税最重開州獨稱殷羨請割巴渠州見管
三縣内推配從之　興元府興元元年六月勅梁州改
為興元府置官一切同京兆河南府也興元府廢金牛
縣為鄉三洋州廢洋源縣為鄉五閬州廢岐平縣為鄉
四黎州廢景谷縣為鄉五通州廢三㒺縣為鄉四又廢
石鼓縣為鄉五巴州廢竒章縣為鄉四又廢盤道縣為
鄉五蓬州廢郎池縣為鄉六又廢良山縣為鄉六集州
廢通平縣為鄉十璧州廢納縣為鄉六渠州廢大竹縣
為鄉三又廢隣水縣為鄉三鳯州廢黃花縣為鄉二開
州廢萬歳縣為鄉六寳厯元年九月山南西道節度使
裴度奏准今年二月勅廢金牛等十六縣為鄉令並隨
便近割𨽻屬諸縣訖
　　　隴右道
涼州神烏縣證聖元年改為武威縣神龍元年二月後
為神烏縣　畨和縣天寳三年三月初六日改為天寳
縣　嘉麟縣神龍三年三月二十五日置景龍三年廢
先天二年復置　疊州武德二年置至今未改　芳州
武德元年移於常樂城内貞觀三年移於芳州神龍元
年廢芳州為常芳縣𨽻疊州　伊州納職縣開元十五年
二月九日置　沙州武德五年改隋氏為西沙貞觀七
年去西字為沙州天寳末陷西戎大中五年七月刺史
張義潮遣兄義潭將寳道圖經户籍來獻舉州歸順至
十一月除義潮檢校吏部尚書兼金吾大將軍充歸義
節度河沙甘肅伊西等十一州管内觀察使仍許於京
中置邸舍　鄯州鄯城縣儀鳯二年置　河南安鄉縣
天寳元年八月二十日改為鳯林縣　廓州化崇縣先
天元年改為廣威縣蘭州金城縣天寳元年八月二十四
日改為五泉縣　洮州開元二十七年四月十六日以蘭
州廢臨州為洮州　秦州舊縣陷吐蕃大中三年八月
收復四年二月割𨽻鳯翔　武州大厯二年五月十一日
置尋陷吐蕃至大中三年七月邠州節度使張君諳奏
収復蕭闗復置武州清水縣大中三年八月鳯翔節度
使李玭収復乃𨽻武州
　　　淮南道
揚州武德七年改為䢴州九年改揚州大都督府　海
陵縣武德三年置呉州七年州廢來屬先天二年三月
復置　江陽縣貞觀十八年五月十八日分江都縣置
六合縣武德七年置芳州貞觀元年州廢來屬　揚子
縣開耀元年正月十二日廢鎮來屬　楚州武德初海
州人臧君相據此號東楚州八年乃改為楚州　淮陽
縣武德七年置乾封三年又置　盱眙縣文明元年十
月改為建中縣尋復本名焉　光州元和十三年五月
割𨽻淮南殷城縣隋義州貞觀元年州廢來屬　樂安
縣天寳元年八月二十四日改為先居縣　壽州霍丘
縣武德四年廢鎮為霍州貞觀元年州廢來屬神功元
年九月二十日改武昌縣景雲元年七月二十日改霍
丘縣　沔州建中元年四月析入黃州四年三月復置
寳歴三年武昌節度使牛僧孺奏沔州虢州隔江相去
纔餘一里其州請併省其漢陽儀州兩縣並割𨽻鄂州
從之　安州應城孝昌二縣元和三年五月并入雲夢
縣後又置　吉陽縣同上年並入應山縣後又置　黄
州麻城縣元和三年三月並入黄岡縣又置　申州太
和十三年五月割𨽻鄂州後却𨽻淮南道　滁州永陽縣
景雲三年置　和州含山縣武德八年廢長安四年又置
為武壽縣神龍元年二月復為含山縣　舒州宿松縣
武德四年置嚴州七年州廢來屬　廬州襄安縣武德
二年改為禀縣　鄿州蘭溪縣武德四年置天寳元年
八月二十四日改為蘄水縣　永寧縣天寳元年八月
二十四日改為廣隂縣
　　　江南道
潤州金壇縣垂拱四年七月十八日置　上元縣武德
七年置蔣州金陵縣八月又廢蔣州九年移於白下縣
屬潤州貞觀七年改為江寧縣至德二年正月十六日
置江寧郡貞元元年改為昇州寳應元年四月十五日
州廢上元三年二月六日改為上元縣也　曲阿縣武德
二年六月置雲州五年四月改為簡州以崔順為刺史
八年四月州廢屬潤州天寳元年八月二十四日改為丹
陽縣　常州武進縣武德四年置貞觀元年廢垂拱二
年三月三日又置　蘇州長洲縣通天元年七月四日分
呉縣置　嘉興縣武德元年置貞觀元年廢景雲二年
又置先天二年又廢開元五年七月又置　華亭縣天
寳十載置　海鹽縣貞觀元年廢景雲二年置先天二
年廢開元五年七月又置之　湖州開元七年置又及
烏程縣　臨溪縣天授二年析置武源縣景雲元年改
臨溪縣天寳元年改為德清縣　安吉縣武德七年廢
麟德元年八月五日又置　杭州武德六年六月置
於潛縣武德六年六月置潛州至其年八月以來路不
通州廢來屬　新城縣永亨元年五月二日分富陽縣
置　臨安縣垂拱二年置　紫溪縣聖厯元年正月三
十日改為崇德縣神龍元年三月改為唐山縣大歴三
三年八月二十三日廢　宣州太平縣天寳十載三月
九日析涇縣置之　涇縣武德元年置南徐州其年改
猷州八年州廢來屬　溧陽縣乾元元年六月十六日
割屬昇州二年六月十三日割屬宣州其年十一月十
六日又屬昇州上元元年七月十三日𨽻宣州十二月
七日又屬昇州寳應元年四月五日昇州廢屬焉　旌
德縣寳應二年二月析太平縣置　寧國縣隋置武德
六年廢天授三年置　婺州烏傷武德七年改為義烏
縣　武義縣天授二年置　東陽縣垂拱二年二月三
日分義康縣置　蘭溪縣咸亨五年八月十五日割金
華縣　永康縣武德八年置　衢州武德四年割婺州
置八年廢垂拱三年三月十三日復置　湏江縣武徳四
年八月分信安縣置八年廢永昌元年又置　玉山縣
證聖二年置龍丘縣貞觀八年置婺州垂拱二年廢
盈川縣如意元年分龍丘縣置元和七年正月廢入龍
丘信安縣　常山縣咸亨五年置　台州象山縣神龍
三年六月六日置至德二年十二月九日割屬明州
始豐縣貞觀八年置上元二年二月六日改唐興縣
寧海縣永昌二年二月置　永寧縣貞元二年四月一
日析臨海縣置天寳元年八月二十四日改為黃岩縣
　明州開元二十六年七月十三日析越州鄮縣置以
秦昌順為刺史仍置奉化慈谿翁山等縣慈谿以房琯
為縣令翁山以王叔通為縣令大厯六年三月因袁晁
賊廢長慶元年三月浙東觀察使薛戎上言明州北臨
鄞江山阻隘今請移明州於鄮縣置其舊城近南高處
置鄮縣從之　越州山隂縣武德四年置貞觀元年廢
垂拱二年三月十三日分㑹稽置大厯二年十二月七
日權廢七年十二月二十五日刺史陳少逰又奏置元
和七年五月𨽻入㑹稽蕭山兩縣十年二月復置之
剡縣武德四年置嵊州八年廢依舊為縣　永興縣儀
鳯二年割㑹稽置天寳元年八月二十四日又改為蕭
山縣　餘姚縣武德年置姚州七年五月州廢來屬
饒州新昌縣武德五年析鄱陽置後廢開元四年又
置天寳元年八月十四日改為浮梁縣　福州隋泉縣
武德八年改為豐州都督府貞觀元年廢為泉州久視
元年置武榮州景雲二年改為閩州開元十三年復改
為福州　侯官縣長安三年析閩縣置元和三年三月
并侯官長樂入閩縣福唐兩縣并長樂縣入建安邵武
兩縣初觀察使陸淮例省之於舊縣各置場官一刻木
為印徴其租税居人不便至五年四月又復置　萬安
縣聖厯二年置天寳八載八月二十四日改為福唐縣
温麻縣長安四年置天寳元年八月二十四日改為長
溪縣　泉州景雲二年分武榮州置　南安縣武德三
年置豐州貞觀元年州廢並來屬　莆田縣武德六年
三月置　清源縣天寳元年八月二十四日改為仙遊
縣汀州大厯十四年正月二十六日移於長縣白石鄉
黄連縣改寧化縣　漳州垂拱二年九月置漳浦縣
新羅縣改為龍岩縣並天寳元年八月二十四勅置
懷㤙縣垂拱二年置　潮州潮陽縣永徽四年廢先天
二年置　建州武德四年置　浦城縣武德四年為興
呉縣天授二年改寧縣神龍元年改為唐興縣天寳元
年八月改浦城縣　邵州武德六年置梁州貞觀十年
改為邵州　邵陽縣武德四年置建州貞觀元年改為
縣　武岡縣隋為武攸武德四年改為武岡　郴州義
章縣武德四年廢八年又依舊　南平縣武德七年改
為武縣咸亨二年又析置南平縣天寳元年八月二十
四日改藍山縣　高平縣長壽二年置　安陵縣開元
十三年置　廬陽縣天寳元年八月二十四日改為義
昌縣　潭州劉陽縣景龍元年置　湖潭縣天寳八年
八月三十日移於路口置　岳州昌江縣神龍三年置
華容縣垂拱三年改為容城縣神龍元年二月復為華
容縣　衡州衡陽縣武德初蕭鋭改為臨烝縣因兹不
改至貞觀元年復改為衡陽縣　茶陵縣武德七年置
貞觀七年省聖厯元年復置吉州安福縣武德五年置
潁州後改為安福縣十年州廢　永新縣顯慶四年置
䖍州南安縣永淳元年析南安置天寳元年八月二十
四日改為信豐縣　大庾縣神龍元年置　安遠縣貞
元四年八月四日置　道州貞觀元年初置南榮州至
七年改為道州十七年六月十七日並入永州上元二
年十月八日又置　唐興縣蕭鋭置梁興貞觀八年改
為唐興縣天寳元年八月二十四日復為延唐　江華
縣文明元年改為雲谿縣神龍元年二月復舊焉　𢎞
道縣天寳二年十月二十五日置　大厯縣大厯二年
七月二十六日置　括州括蒼縣大厯十四年夏五月
改括州為處州括蒼縣為麗水縣　洪州分寧縣貞元
十六年二月置鄷城縣天祐二年十二月改為呉高縣
撫州南豐縣開元八年三月置之　信州貴溪縣永泰
九年十月分七陽縣置　永豐縣元和七年正月廢入
上饒縣　歙州歸德縣大厯二年二月廢入休寧縣
北野縣大歴四年二月廢入歙縣　婺源縣開元二十
八年正月十日置　睦州清溪縣舊名上字與憲宗
廟諱同永貞元年十二月改清溪縣　池州永泰元年
十月分宣州饒州歙州户口於清秋浦縣置以秋浦青
陽至德並析置石埭等四縣𨽻於温州上元二年四月
析括州永嘉安固二縣置　樂安縣永寧縣上元二年
四月析臨海縣置
　　　劍南道
成都府蜀縣貞觀七年六月十七日分成都縣置　犀
浦縣垂拱二年三月二日分成都縣置　廣都縣龍朔
三年八月十六日分雙流縣置　東陽縣久視元年十
二月三日置天寳元年八月二十四日改為靈池縣
温江縣隋萬春縣貞觀元年改為温江縣　漢州垂拱
二年三月三日分益州雒縣置　金唐縣咸亨二年三
月置　彭州垂拱三年三月分隘州九隴縣置　九隴
縣武德三年三月置　濛州貞觀元年廢　導江縣隋
汝山縣武德元年改為龍盤縣𨽻濛州尋改為灌
寧縣二年改為導江縣　唐昌縣儀鳯元年置蜀州
垂拱二年三月分益州晉原縣置　唐安縣義寧二年
置唐榮縣天后改為武崇縣神龍元年二月復為唐崇
縣先天二年改為唐安縣　綿州西州縣開耀二年正
月十八日割巴西縣置　昌明縣先天元年置　涪城
縣大厯十三年五月𨽻梓州　姚州長安二年置尋廢
入嶲州垂拱九年又置并長縣天寳元年八月二十四
日改為南瀘縣　黎州長安二年置神龍三年廢開元
四年七月二十二日置　果州武德四年置　邛州大
邑縣咸享四年析晉原縣置　雅州百丈縣貞觀八年
置　飛越縣儀鳯四年置　眉州崇山縣先天元年改
為彭山縣　巂州先廢大厯四年正月割邛州蒲江縣
臨溪縣復置之太和六年五月西州奏移於登臺城
可縣天寳元年八月二十四日改為西瀘縣　㑹川縣
上元二年改邛都置　梓州元和元年十月以平劉闢
乃割西川所管資簡陵榮昌瀘等六州𨽻東川至四年
正月以東川所部號制太遠武元衡論奏復𨽻西川榮
州義縣瀘州合江縣元和十三年五月東川節度使李
逢吉請各移於舊縣界制以便水陸貿遷從之　維州
恭州武德七年正月開白狗等𦍑置之天寳亂没入吐
蕃大中三年九月西川節度使杜悰奏収復蓬州蓬池
縣開成三十年四月置　牢州貞觀二十一年二月置
𨽻巂州都督府　榮州武德二年割資州於公井置貞
觀六年移於太牢縣永徽二年移於地川縣　威遠軍
貞觀六年六月置　太牢縣天寳元年八月二十四日
改為應靈縣　靜州永徽四年十月九日置　茂州武
德四年五月立為南㑹州貞觀八年改為茂州　劍州
永徽五年正月十五日置為始州先天二年四月十日
復舊焉　聖門縣聖厯二年置　遂州唐興縣開耀元
年正月十七日置天寳元年八月二十四日改為蓬溪
縣　蓬寧縣景龍元年置　閬州先天縣二年改隆州
為閬州　簡州武德二年置元和四年正月以東川所
部復𨽻劍南西川至永徽六年分松州左封縣地　龍
州開元十五年六月十五日分戎州置後停　殷州開
元十五年六月十五日分戎州置後停　昌州朝元二
年五月二十一日分資普二州置
　　　嶺南道
廣州大寧縣垂拱三年置　四㑹縣武德四年置南緩
州貞觀八年改為貞州十三年州廢來屬　懷集縣武
德五年置威州貞觀七年廢浛洭縣武德五年置洭州
貞觀元年州廢來屬　桞州武德五年置南昆州貞觀
七年改桞州　洛曹縣元和十三年正月桂州奏洛村
縣元置在洛曹山側請改洛曹縣從之　韶州湞陽縣
光宅元年割始興縣置　康州武德五年置名南康州
貞觀十三年除南字　桂州長慶二年十二月桂管觀
察使殷侑奏當管縣名與陵號同及與諸州縣名同總
四縣一縣與肅宗陵號同桂州建陵縣今按圖經牒有
修仁鄉伏請改為修仁縣永豐縣與信州永豐同按圖
經縣下有豐水請改為豐水縣富州開江縣唐州平原
縣與德州平原縣同名按圖經縣下有思和水請改為
思和縣從之　荔浦縣貞觀三年置十三年復廢　臨
源縣大厯三年五月改為全義縣也　邕州滕州元𨽻
容州咸亨三年五月割𨽻邕　瀼州籠州環州古州貞
觀十七年置　業州大厯五年十一月改為漿州昭州
貞觀八年置富州元和十年正月桂州奏觀察使請移
歸城乃從之　岩州元𨽻容府咸亨三年五月割𨽻邕
州　安樂縣元和十三年十月容管經畧使奏岩州為
黄洞賊所陷請置行岩州於安樂縣從之　林州貞觀
十一年改為繡州　竇州武德五年置南扶州貞觀八
年改焉　靜州貞觀八年改為富州潘州武德四年置
南岩州八年改為潘州　貴州武德四年置南伊州貞
觀七年改為貴州　方州武德四年置貞觀五年又改
為方州　横州同上年置為南簡州貞觀八年又改焉
濛州貞觀八年置南㳟州後改焉　黔州道費夷二州
貞觀四年九月開蠻置　溱州貞觀八年置垂拱二年
改焉開元十年復舊大厯五年十一月改為叙州　珍
州本沆州長安四年置舞州開元十三年又改為鶴州
　思州貞觀八年改勢州為思州　黨州建中二年六
月並入平琴州改為黨州　瓊州貞觀五年十月嶺南
道節度使李復奏収復瓊州表曰瓊州本𨽻廣州府管
内乾封中山洞草賊反叛都督李逸撫馭失所遂致渰䧟
已經一百餘年臣差判官監察御史姜孟京及崖州刺
史張少遷等悉力致討累經苦戰方克舊城便令降人
開剪荆榛建立城柵屯集官軍臣竊觀瓊州控壓賊洞
若移鎮軍在此必兾永絶姦謀伏望引為下都督府仍
加瓊崖振擔萬安等五州招討逰奕使其崖州使額請
停之　崖州臨高縣貞元七年十月割屬瓊州　瓊山
縣貞元七年十一月合瓊山容瓊為一縣　南安南定
縣貞元八年六月復置　竒富州尚思州安德州貞元
十二年七月析南安置　慕化縣貞義縣以上兩縣上
字與憲宗廟諱同永貞元年十月改為慕化貞義縣
巒州舊名與憲宗廟諱同永貞元年改為巒州　横州
從化縣名與憲宗廟諱同永貞元年十二月改為從化
縣焉　南寧州咸通六年三月四日黔中經畧使盧潘
奏於清溪鎮置從之
　　　十二衛
武德元年諸衛因隋舊並為府至龍朔二年二月四日
並去府字為衛貞觀衞武德元年二月因隋舊制為左
右翊衞五年十月去翊字但為左右衛貞觀十六年十
月上謂左衞大將軍李大亮曰公敦懿其心誠善事主
每行夜自當丙夜遣郎将中郎將行甲乙丁戊等夜身
先於人真將軍也　開元六年六月四日勅左右武衛
郎將及諸四色官等不在外配雜差之限　左右驍衛
左右武衞光宅元年改為左右鷹揚衞神龍元年二月
四日復改為左右武衞　左右威衛光宅元年改為左
右豹韜衞神龍九年復左右威衛其年七月又改為左
右屯衞景雲二年八月二十八日又改為左右威衞
左右領軍衞龍朔二年改為左右戎衞咸亨元年十二
月二十四日復為左右領軍衞光宅元年改為左右玉
鈐衞神龍元年復左右領軍衞　左右金吾衞武德四
年因隋舊制為左右武候府龍朔年改為左右金吾衞
貞觀十年十二月馬周奏諸衞鋪並令左右金吾中郎
將自延仍各加果毅兩人助延隊　景雲二年五月七
日勅左右衞將軍縱非當上日每日一人押仗其左右
金吾衞將軍亦一人押仗一人奏平安　乾元元年二
月二十二日勅左右金吾内外廊所緣墻壁廊宇器械
等破碎並宜於當色月番人中簡擇巧兒隨事修理如
更為創造緣墻宇所須一切以上俱録狀奏仍永為恒
式　寳應元年十月二十八日左金吾將軍臧希晏奏
諸街鋪鼓比來依漏刻發從朝堂發遠處每至夜纔到
伏望今日以後減常式一刻發聲度絶違犯勅㫖依奏
大厯三年十月三日左右金吾引駕仗自今以後每仗
置判官兩人左右街使置判官一人並取金吾将軍衞
佐二軍周年放選優與處分至十三年六月八日勅考
滿後任依常式不在成優放遣至十四年七月勅左右
金吾引駕仗三衞等承前以來抽充三畨將軍手力及
都知判官等處并承㫖省承符區使仍取資課供用禁
衞之人不合擅離職掌自今以後宜一切停建中元年
七月詔以鴻臚寺所統左右威邊營𨽻金吾　貞元二
年九月勅諸衞上將軍自今以後每朝下馬致朝堂以
來宜令左右金吾作等級差人引接其朝退一送至上
馬處至二年閏二月人日勅四月一日以後五更二㸃
放鼓契九月一日以後五更三㸃放鼓契日出後二刻
傳㸃三刻進坐碑　元和十三年十二月左右金吾引
駕仗奏以舊例驅儺侲子等金吾將軍以下並具襴笏
引入閣門謹案大儺者所以驅除羣厲合資威武其光
儀襴笏之制常參朝服舊制未稱今後伏請各衣錦繡
其中袜帶儀刀部引出入則與事合宜從之　太和二
年三月左右金吾引駕仗奏臣伏以宿衛官建素有名
額因循相習漸慢常經自始授仕以來每隐懐憂懼縱
寛尸禄猶患敗官况臣丙夜自當竊希往䠱酉占親至
徧閱前規據人數纔二百以來凖元額不及大半去二
月十三日已具陳奏令臣捜求諸頭冗剰量減所由資
課詢謀舊例勘酌事情遂遺抽牧四百四十七人數既
足他處驅使亦無欠闕輙具條流伏乞勅臣當司永為
叅守勅㫖依奏　㑹昌三年十一月中書門下奏金吾
左右衞副使近者未一年即以替換皆因請託莫展勤
劬後望令三考滿即與換非時不得替換勅㫖依奏籍
左右監門衞皇朝左右監門府置大將軍中郎將等龍
朔二年改為監門衞舊置制凡京司應以籍入宫殿門
者皆大司具其官爵姓名以移牒其門流外官雜色人
等具記年紀顔狀門人送於監門者皆勘同然後聽入
其財物噐用應入官者所由以籍傍取右監門將軍判
門司檢以出之其籍月一換　左右千牛衞武德初為
左右府顯慶元年改為左右千牛衛龍朔年改為左右
奉宸衞咸亨年復為左右千牛衞延和元年五月二十八
日勅千牛將軍中郎將等若自假故每日通融一人揮
杖　大將軍　神龍元年二月十九日置以安國相王
為之　千牛　龍朔年改為鳯　咸亨年復為千牛龍
朔年又改為奉裕神龍元年二月復為千牛至今不改
永徽元年尚書左僕射禇遂良請千牛不簡嫡庶上表
曰臣聞主祭祀之𦙍必貴於嫡長擢文武之才無限於
正庶故知求賢之務有異承家前王制禮緣情務極永
嘉以來王塗不競風俗頓乖嫡待庶而若奴妻遇妾而如婢廢
情虧禮轉相因習搆怨於室取笑於朝莫能自悛死而
無悔降及隋代斯流遂逺獨孤后罕雎鳩之德司牝雞
之晨普禁庶子不得近侍自始及末怨聲未弭聖朝御
厯深革前弊人以才進不論嫡庶於兹二紀多士如林
今者簡千牛舍人為此制臣竊思審於理未安何者以
父貴子不緣母也今以母非正室令子無貴仕則趙衰
孕於越婢遥集産于胡嫗田文枚臯皆妾子也文則播
美於強齊臯則有聲於大漢未聞前載有所間然儻側
室之子負材而不用君棄之於上家輕之於下忠孝莫
展友愛無施如此等人豈不懐怨憤雖隔千牛之選仍
許二衞之官色類乃復稍殊捍禦至竟無别至如昨來
檢責族人公孫父達及崔仁師等兒多是嫡子故知善
惡由乎積習邪正寕限嫡庶必然之理不言可明
開元十一年三月二十八日准令千牛二中上考始進
一階既是衛官又須簡試全依職事頗亦傷煩今若五
考滿考折為四考四考折為三二考不在折减其進六
考既稱第宜倍折　貞元七年十二月五日兵部奏事
條取門地清華容儀整肅年十一以上十四以下試讀
一小經兼薄解弓馬其䕃取嗣王任常品四品以上清
資官宰輔及文武職事正二品以上官御史大夫諸司
卿監國子祭酒京兆河南尹子孫主男見任左右丞諸
司侍郎及左右庶子應前任并身役䕃者三品以上官
仍須兼三品以上階其見任官䕃兼不須階庶孽酗酒
掖疾等並不應限一䕃之下不得其人應補並周親有
見任千牛亦不在應限所用䕃若是攝試檢其外兼管
等非正闕釐務者並不在應補限應用贈䕃者須承前
廢歴任清資事兼門地與格文相當者其贈䕃降品請
凖格式處分勅㫖依奏　諸衛中郎將永徽三年八月
二十日避太子諱改中郎為旅賁郎將改為翊軍郎司
階二員中候三員司戈執㦸各五員並天授二年四月
五日置　胄營舊為鎧曹垂拱元年二月改為胄統軍
興元元年正月二十九日勅六軍宜各置統軍一人秩
從三品上將軍貞元二年九月一日勅六軍先已有勅
各置統軍一人十六衞冝各置上將軍一人秩從二品
其左右衛及左右金吾衞上將軍俸料隨軍人馬等同
六軍統軍其諸衞上將軍次于統軍支給自今已後内
文武官闕於文武班中才望相當者相參叙用仍待以
後各故事於本衞量置衞兵所司續商量條件奏聼進
止仍舉故事置武班朝參其廊下食亦宜加給稍令優
厚　大厯四年七月勅入閣升殿中郎將等帶刀升殿
職掌不輕冝委中書門下精加選擇仍叙品第於廊下
别與置厨其千牛郎將宜准此貞元年九月十二日左
右衛左右武衞左右驍衞左右威衛左右領軍衞左右
監門衞左右千牛衞等上將軍大將軍宜于入宿至四
年二月勅選人南北衞宿衞前任京官等前御帶衞者
依資並與京官　十一年正月勅置四品以下武官以
授四夷歸附者仍定懷化大將軍以下俸錢有差初顯
慶三年以四夷君長來朝者多乃置懐德歸化將軍以
授之仍𨽻諸衞至是上以降附者名位有差故增置中
郎將以下員(按國史本紀及實録並為懐德歸化將軍/而職官全及六典為歸化懐德將軍二説)
(不同當必/有誤者)太和四年五月兵部奏伏以三衞皆出入禁
署本署子弟期於恭恪近日頑弊皆非正身諸衞公然
納者訪問亦不雇召士庶假䕃混雜搢紳隟院一開姦
邪濫入實宜杜絶以序彞倫其資䕃三衞並請停廢兾
清流品式茂皇猷勅㫖依奏　開成元年五月中書門
下奏入閣升殿接狀中郎准故事合是左右千牛衞中
郎比緣用人未精去年一時除縣主壻四人臣昨日令
勘尋乃仗一人身亡准舊例便是金吾仗司於諸位中
郎差替並不申中書門下臣等商量從今以後左右千
牛中郎將闕人及在假故遇入閣日望令金吾司申中
書門下於南省郎官中擢定擇差訖先具名預申中書
門下如臨日揀擇差遣不及則闕而不補兾免乖雜其
郎官兼中郎有假故都督便於郎官中權定充替仍先
具狀申中書門下勅㫖依奏　天復三年二月以宰相
崔轍守司徒兼侍中判六軍十二衞四月崔轍奏六軍
十二衞名額空存實無兵士京師侍衞亦籍親請每軍
召募一千一百共置六千六百人從之乃令六軍副使
京兆尹鄭元規立格召募
　　　東宫諸衛
左右衛率府　龍朔二年二月四日改為典式衞咸亨
元年十二月十四日復舊　左右司御率府龍朔二年為
左右司御衞咸亨元年改宗衛景雲二年八月二十八
日改復為司御率府　左右清道率府龍朔年為左右
清道衛咸亨年改為虞武神龍元年復為左右清道率
府　左右監門率府龍朔年改為崇掖衞垂龍元年二
月二日改為左右鶴禁府神龍元年復舊興元元年十
月詔軍衞及率府五品以上正員武官得替及以理去
任者冝令兵部准五品以上文官例每年作限條件聞
奏
　
　
　
　
　
　
　
　唐㑹要卷七十一
欽定四庫全書
　唐㑹要卷七十二
　　　　　　　　　　　　　宋　王溥　撰
　　京城諸軍
武德三年七月十一日高祖以天下未定將舉闗中之
衆以臨四方乃下詔曰周置六軍每習蒐狩漢增八校
畢選驍勇故能統臨九有威震百蠻况今伊洛猶蕪江
湖尚梗各因部校序其統屬改復鉦鐸創造徽章取象
天官作其名號於是置二十衛將軍分闗内諸府𨽻焉
毎將軍一人副一人取威名素重者為之督以耕戰之
事(軍名傳/奕所造)萬年道為参旗軍長安道為鼓旗軍富平道
為𤣥戈軍醴泉道為井鉞軍同州道為羽林軍華州道
為官騎軍寧州道為折威軍岐州道為平道軍邠州道
為招揺軍西麟道為逰奕軍經州道為天紀軍宜州道
為天節軍至六年二月二十四日廢八年五月以突厥
為患復置十二軍
羽林軍　貞觀十二年十一月三日於𤣥武門置左右
屯營以諸衞將軍領之其兵名曰飛騎中簡才力驍健
善騎射者號為百騎上逰幸則依五色袍乗六閑馬賜
猛獸衣韉以從之至永昌元年十月二十八日改百騎
為千騎至景雲元年九月二十七日改千騎為萬騎
垂拱元年五月十七日置左右羽林軍領羽林郎六千
人至天授二年三月三十日改為左右羽林衞以武攸
寧為大將軍神龍元年二月一日又改為左右羽林軍
張柬之等將誅張易之兄弟引右羽林大將軍李多祚
籌其事謂曰將軍在此間幾年曰三十年柬之曰將軍
擊鍾鼎食腰懸金紫誠貴寵當代位極武臣豈非大帝
之恩將軍既感大帝殊澤能有報乎大帝之子見在東
宫逆豎張易之兄弟擅權朝夕危逼宗社之重將軍誠能報
君正在此日多祚曰茍緣王室惟相君所使終不顧妻
子性命因即引天地神祗為約誓辭氣感激義形於色
及平内難封遼東郡王
景雲元年八月二十五日又改為左右羽林軍乾元元
年十月四日勅左右羽林軍左右龍武左右神武軍文
武官並昇同金吾四衛
神龍元年田歸道為殿中監押千騎宿衛於武門敬暉
之討張易之昌宗也遣使就索千騎歸道以先不預其
謀拒而不與及事定暉等欲誅之歸道有辭免令歸中
宗嘉其忠詔拜太僕少卿　二年七月二日勅左右羽
林飛騎射食准國子監例委軍司自定官典押當
景龍元年十月停户奴為萬騎先天二年正月詔侍者
計户充軍使二十一人募六丁出軍既憚劬勞咸欲避
匿不有釐革將何致理應天下衞士取年二十五以上
者充十五年即放出頻經征鎮者十年放出自今後羽
林飛騎並於衞士中簡補
開元十年九月二十七日勅駕在京右右屯營冝於順
義景風門内安置北街亦著兩營大明北門安置一營
大内北門安置駕在東都左右屯營於賔曜右渡門内
安置兼於𤣥武左右廂各據地界繞營城分配宿衞十
八年十一月五日勅應補萬騎冝待本使挾名録奏勅
下然後給食糧者二十六年十一月五日析左右羽林
軍置龍武軍以左右萬騎營𨽻焉
天寳五載三月十八日勅應闕飛騎請委郡縣長官先
取長六尺不足即選取五尺九寸以上灼然濶壯膂力
申送
七載七月二十日勅左右羽林軍飛騎請准後加數通
舊一萬五千人為定額六畨上下至徳二載十月十四
日左右神武兩軍先取元扈從官子弟充如不足任於
諸邑中簡取二千人為定額其帯品人並同四軍例自
身准萬騎例仍賜名神武天騎永為恒式
寳應二年六月以前淮西節度使安州刺史王仲昇為
右羽林大將軍知軍事仍兼御史大夫六軍將軍兼憲
官自此始也
廣徳二年正月勅左右神武等軍各一千五百人為定
額左右羽林軍各以二千人為定額
貞元三年五月左右神武等軍各加將軍一員上以諸
道大將軍有功勞者將擢掌禁兵故増其官員以待之
仍以浙西大將王栖曜李長榮河東大將軍郭定元符
璘充之
四年八月勅左右羽林軍飛騎等兵部照補格勅甚明
軍師不合擅有違越自今以後不得輙自召補
元和二年正月勅左右羽林軍應管月畨飛騎總五千
六百一十三人冝停其四月勅左右威逺營置來已久
著在國章近置英武軍及加軍額冝從併省以正舊名
其英武軍額宜停將士及當軍一切以上並合入左右
威逺營依前置使二人勾當
十三年十二月勅左右龍武等六軍營威逺營應納課
户共一千八百人所請衣糧冝並勒停仍委本軍具名
牒送府縣收管(自貞元以來長安富戸皆𨽻要司求影/庇禁軍挂籍十五六焉至有恃其多藏)
(安處闤闐身不宿衞以錢代/行謂之納課户至是禁絶)
天祐二年正月二十二日勅威逺軍冝停廢其所管兵
士便𨽻六軍其軍使張勤宜却守本管歸班
神䇿軍　天寳初哥舒翰破吐蕃軍於臨洮城西二百
餘里遂請以其地為神䇿軍朝廷以成如璆為洮陽太
守兼神䇿軍使及安禄山反如璆使其將衞伯玉領神
䇿軍千餘人赴難於相州城下官軍相州之敗伯玉收
其兵與觀軍容使魚朝恩同保陜州時西邊土地已沒
逐詔伯玉所領軍號神䇿軍以伯玉為軍使與陜州節
度郭英乂同鎮於陜觀軍容使魚朝㤙亦在㑹衛伯玉
以其兵東討有力遂加號神䇿軍節度使伯玉歸朝郭
英乂兼領神䇿軍節度使尋追郭英乂為僕射其軍遂
統於觀軍容使屬廣徳初代宗幸陜朝恩率神䇿軍以
迎兼䕶車駕幸其營焉京師克平朝恩以所統軍歸於
禁中至大厯五年朝恩得罪死以其將劉希暹代之是
嵗希暹復得罪以朝恩舊將王駕鶴代之徳宗即位以
白琇珪為軍使賜名曰志貞及朱泚之亂上幸奉天志
貞流貶李晟自山東詔駕神䇿行營興元克復晟出鎮
鳯翔始分神䇿為左右廂令内官竇文場王希遷分知
兩廂兵焉
貞元二年九月二日神䇿左右廂冝改為左右神䇿軍
每軍置大將軍二人秩正二品將軍各二人從三品殿
前射生左右廂宜改為殿前左右射生軍各置大將軍
二人秩正二品將軍二人秩從三品將軍二人從五品
其職田俸錢手刀糧料等同六軍十二衛至三年四月
十七日勅左右射生冝改為左右神威軍五月勅左右
軍各加置將軍二員　六年八月鑄藍田渭橋等鎮遏
使印凡三十三顆七年詔武威神䇿六將軍自相訟委
軍司推勘與百姓相訟委府縣推勘小事移牒大事奏
取處分軍司府縣不得相侵　十年京兆尹楊於陵奏
諸軍影占編户無以别白請據挾名每五丁者得兩人
入軍四丁三丁者差以條限從之　十四年八月詔左
右軍特為親近冝署統軍以崇禁衛其品秩俸禄料一
事以上同六軍統軍例　二十一年三月以檢校尚書
右僕射右金吾大將軍范希朝為兼右軍京西諸城鎮
行營節度使駐于奉天時王叔文欲專兵權藉希朝年
老舊將使主其名又以其黨韓泰兼御史中丞充左右
神䇿京西諸城鎮行營兵馬節度使行軍司馬且欲因
而代之㑹邊上諸將各以狀辭中尉且言方屬希朝中
尉始悟兵柄為叔文等所奪仍令其使歸告諸將曰無
以兵屬及希朝至奉天諸將無至者韓泰馳歸白之叔
文計無所出
元和二年正月京兆尹李鄘奏三原髙陵涇陽興平等
四縣兵管烽二十八所毎年差烽子計九百七十五人
逺近無虞畿内烽燧請停從之　三年正月詔普潤鎮
兵馬使𨽻左神䇿軍良原鎮兵馬使𨽻右神䇿軍其月
罷左右神威軍額合為一軍號曰天威軍至八年廢天
威軍以其騎士分屬左右神䇿衞穆宗嘗欲簡選武士
復立此軍以為心腹謀於宰相裴度以為不便遂止
十三年四月内出印二紐賜左右三軍辟仗使舊制内
官為六軍辟仗使盤視刑賞奏察違謬猶外方征鎮之
監軍使初不置印於時監軍使張奉國李文悦嘗見工
徒出入官衙慮外患初息禁中營繕或多因白宰相兾以
論諌宰相裴度遂諌之上怒奉國等不自陳而外議禁
中事絶其朝請軍數日納度之諌乃釋之遂授奉國鴻臚
卿文悦左威衛大將軍充威逺營使龍武軍既闕帥由
是命辟仗使主軍印代其事其軍之佐吏或抗言以論
或移疾請告於是特賜辟仗使專事焉其年六月京兆尹
李逰奏諸司使諸軍所由官徒等共九十四人狀名伏
檢元和二年二月勅委京兆府此後十年更無逃亡補替
等處遂使影占文牒散在村坊凡欲差役皆無憑據臣
所請諸司案舊名額自元和二年其逃亡補替挾名鄉縣
牒臣府後復移知左右神䇿金吾軍伏乞聖恩一例處分
度明區畫永乆有常勅左右軍以後别勅處分餘並依
長慶二年三月詔曰如聞近日武班之中淹滯頗久又
有諸道薦送大將或隨節度使歸朝自今以後冝令神
䇿六軍使及南衛常參武官各具由歴并前後功績牒
送中書門下若勲伐素高人才特異者量加奬擢其常
参武官准其依月限改轉勿令淹滯四年三月制勅應
屬諸軍諸司諸使人等於城市及畿内村鄉店舖經紀
自今以後冝與百姓一例差科不得妄有影占
開成三年九月勅左右神䇿軍所奏將吏改轉比多行
牒中書門下使覆奏處置今後令軍司先具奏聞狀到
中書然後檢勘進覆
㑹昌元年二月勅左右神䇿軍先有奏正員官大將諸
授管事起今後已冝依資改轉如無正員官者軍司欲
為奏論須有功績者冝具事跡奏聞當為甄奨不在注
擬之限五年七月勅左右神䇿軍定額軍各十員判官
主員勾覆官支計官表奏計官一員孔目官二員馳改
轉止於中下州司馬並不擬登朝官其驅使官從使挾
名勅下各從補後計四年優放選其十員官如官滿及
用闕本軍與奏中書門下依資擬官判以一十員如老
弱不任選事須停解者終身不許更有叅選如有殿犯
即據官判以下或謫官或覆資或罪輕停解者亦須終
身不許更有叅選仍永為常式其元和二年十員定額
官勅不在行用之限六年十一月勅左右神䇿軍自今
以後如有奏判官以下官額十員請轉官者冝委中書
門下依元和二年流例與覆奏進擬其㑹昌五年七月
四日釐革定額轉官勅自今以後不要行大中五年十
月京兆尹常惊奏京畿户於諸軍影占茍免府縣差役
或有追計軍府紛然請准㑹昌五年十二月勅諸軍使
不得强奪百姓入軍從之
光啓六年四月以右金吾衛將軍齊國公田令孜為左
右神䇿軍使時自蜀中䕶駕令孜詔募將軍五十四都
每都千人左右神䇿各二十七都分為五軍令孜總領
之
　　府兵
武德元年五月改隋鷹揚郎將為軍頭六月十九日改
軍頭為驃騎將軍副為車騎將軍六年五月十六日車
騎將軍府𨽻驃騎府七年三月六日改驃騎將軍為統
軍車騎為副統軍至貞觀十年改統軍為折衝都尉副
為毅果都尉凡府以衞士一千二百人為上府一千人
為中府八百人為下府在赤縣為赤府在畿為畿府衞
士以三百人為團有五千人為隊有三千人為大有長
修六䭾為驢(初置八䭾/後改為六)米糧介胄戎器鍋幕貯之府庫
以偹武事闗内置府三百六十一積兵士十六萬舉闗
中之衆以臨四道亦置府嵗十一月以衞士帳上於兵
部以俟徴發天下衛士尚六十萬初置以成丁而入六
十而出役其家不免正徭通計舊府六百三十三河東
道府額亞於闗中河北之地人遂漸逃散年月漸久逃
死者不補關輔漸寡弱宿衞之數不給
永徽三年十一月勅折衝果毅老弱簡退者冝同致仕
開元六年五月二十七日勅請折衝府兵每年一簡黜
宜至時所司具奏
十一年十一月二十日兵部尚書張説置長從宿衞兵
十萬人於南衙簡京兆蒲同岐等州府兵及白丁准尺
八例一年兩畨州縣更不得雜使役仍令尚書左丞蕭
嵩與本州長官同揀擇以聞至十三年二月二十一日
始名彍騎分𨽻十二衞十六年二月二十五日彍騎弓
手冝改為左右羽林騎二十六年八月十日勅三衞當
畨逢閏併比諸色稍亦艱辛諸軍每至閏月以取次畨
人循環當上庶免偏併二十九年閏四月勅應簡三衞
彍騎冝令京畿採訪使御史中丞張倚兼知不須更别
差使從今以後使有移改亦當令一中丞相知勾當
天寳八年五月九日停折衝府上下兼書以無兵可交
至末年折衝府但有兵額其軍士戎器六䭾鍋幕糗糧
並發
寳應元年四月十七日畿縣折衝府闕官本縣令攝判
其手力每府不過一人
　軍雜録
永徽元年四月勅衞士掌閑幕士遭喪合期年上者冝
聽終制三年
景龍二年正月勅諸王駙馬不得叅掌禁兵見任官者
並令改職
元和元年六月十三日勅單身百姓父年七十以上及
無支其每年六十以上並不得差征鎮
開元十三年四月二十一日勅四軍槍弰左飛騎用綠
紛右飛騎緋紛左萬騎紅紛右萬騎碧紛十五年二月
三日勅諸軍不得奏置叅謀軍事
天寳八年五月十八日於闗遠門外作振旅亭以待兵回
九載七月五日諸衞應隊仗所用緋色旗旛等並改為
赤黄以符土運其諸節度使亦准此
十一載八月十一日改諸衞士為武士
十四載十一月二十七日於京師召募十萬衆號曰天
武健兒
天寳末天子以中原太平修文教廢武偹銷鋒鏑以弱
天下豪傑於是挾軍器者有辟蓄圖䜟者有誅習弓矢
者有罪不肖子弟為武官者父兄擯之不齒惟邊州置
重兵中原乃包其甲戈示不復用人至老不聞戰聲六
軍諸衞之士皆市人白徒富者販繒綵梁肉壯者角觝
抜河翹關扛鐵日以寢鬭有事乃股慄不能甲其後盜
乗而反非不幸也
廣德二年三月禁王公百吏家及百姓著皂衫及壓耳
帽子異諸軍官健也
大厯二年二月二日勅皇王等以上親不許與軍將婚
姻駙馬郡主壻不許與軍將交㳺
十年正月詔諸道軍甲每年秋末各首一申春夏不須
申其官健逃亡非承正制勅不得輒召募
十二年十月禁京畿持兵器捕獵
建中四年四月有詔令京師募兵以神䇿使白志貞為
之使令故節度觀察使武將家出僮馬具戎装從軍自
是京師人心震揺不保家室
貞元元年六月詔槍甲之屬不蓄私家四年三月自武
德東門䇿垣約左藏庫之比屬於宫城東城垣於是武
庫入而廢焉其器械𨽻於軍器使
元和元年三月勅京城内無故有人於街衢中帶戎仗
及聚射委吏執送府縣科决其諸軍諸使禁身奏取進
止
六年三月京兆尹王播奏諸縣軍鎮放牧人等不得帶
弓箭刀劍器仗從
太和元年十一月勅如聞京城百戸多於坊曲習射宜
令禁斷其諸軍諸使各仰有司自差人覺察
開成元年正月勅坊市百姓其多著緋皂開後褑子假
託軍司自今以後冝令禁斷其年三月皇城留守奏城
内諸司衞所管羽儀法物數内有陌刀利器等伏以臣
所管地俯近宫闕兼有倉庫法駕羽儀分投務繁守捉
人少前件司衞皆有刀槍防禦所管將健並無寸刃其
諸司衞所有陌刀利器等伏請納在軍器使如本司要
立仗行事請給儀刀庶無他患勅㫖冝令送納軍器使
令别造儀刀等充替
大中六年九月勅京兆府奏條流坊市諸車坊客院不
許置弓箭長刀如先有者並勒納官百姓所納到弓箭
長刀等府縣不合収貯冝令旋納弓箭庫仍委司府切
加覺察所守等不得輙有蔵隠
大順二年四月二十五日勅諸道軍人及在京諸司文
吏並不得私置器械仍明出文榜曉示
　　馬
貞觀二十一年八月十七日骨利幹遣使朝貢獻良馬
百匹其中十匹尤駿太宗竒之各為製名曰十驥其一
曰騰雲白二曰皎雪驄三曰凝霜白四曰懸光驄五曰
决波騟六曰飛霞驃七曰發電赤八曰流金􁧜九曰翔
麟紫十曰奔虹赤上乃敘其事曰骨利幹獻馬十匹特
異常倫觀其骨大叢粗鬛高意濶眼如懸鏡頭若側
塼腿像鹿而差圓頸比鳯而增細後橋之下促骨起而
成峯側韉之間長筋密而如瓣耳根纎鋭身材雄方尾
本高起龍文非擬腹平膁小自勁驅馳之方鼻大喘疏
不乏往來之氣殊毛共櫪狀花蕋之交林異色同羣似
雲霞之間彩仰輪烏而競逐順緒氣而爭追噴沬則千
里飛紅流汗則三條振血鹿上不及起塵影不假生顧
見彎弓逾勁羽而先振遥瞻仗獸感人目而前知骨法
異而應圖工藝竒而絶象方馳大宛固其駑蹇者歟
永隆三年七月十六日夏州羣牧使安元璹奏言從調
露九年九月以後至二月五日前失死馬一十八萬四
千九十匹牛一萬一千六百頭
開元二年九月太常少卿姜晦上疏請以空名告身於
六湖州市馬率三十匹馬酬一㳺擊將軍(時廐中馬/闕乃從之)
十三年張説為隴右羣牧使頌云大唐承周隋離亂之
後貞觀初僅得牝牡三千從赤岸澤徙之隴右仍命太
僕卿張萬嵗輯其政焉至麟德中四年至七十萬六千
匹置八使以董之設四十八監以掌之跨隴右金城平
凉天水四郡之地幅員千里猶為狹隘更析八監布於
河曲豐曠之野乃能容之於斯之時天下以一縑易一
馬及張氏中廢二十年間所殘盖寡(張氏三代由羣牧/㤙信行於隴右人)
(以馬歲為齒/避張氏諱也)
天寳六載十二月九姓堅昆及室韋獻馬六十匹令於
西受降城使納之
十三年六月一日隴右羣牧都使奏臣差判官殿中侍
御史張通儒羣牧副使平原太守鄭遵意等就羣牧六
人㸃總六十萬五千六百三十匹又三十二萬五千七
百九十二匹又馬二十萬八千一匹羊七萬三千一百
一十五頭牛一百四十五頭犛牛五百六十三頭駞二
十萬四千一百三十四口
十五載六月上幸蜀發扶風郡閑廐使任沙門盜廐馬
十餘匹以叛太子至平原郡遂蒐諸監及私羣牧馬數
萬匹軍威始振
大厯七年八月廻紇使還蕃以國信物一千餘乗遣之
回紇特功自乾元後仍嵗來市以馬一匹易絹四十匹
動至數萬馬其使候遣繼留於鴻臚寺者非一蕃人欲
帛無厭我得馬無用朝廷甚苦之時特盈數遣之以廣
㤙惠使其知愧
建中元年五月詔市闗輔牝馬三萬匹以實内廐
貞元元年八月吐蕃率羌渾之衆犯塞分遣中官於潼
闗蒲闗武闗禁大馬出
十四年四月勅鑄左右軍征馬使印各一紐
三十年四月罷閩中萬安監先是福建觀察使栁冕久
不遷因事以求㤙俸奏云閩中南朝放牧之地可致牛
馬蕃息請置監牧許之大収境内畜産牧放其中羊之
大者不過十斤馬之良者直數十不經時輒死又却牧
以充之百姓怨苦之由是監觀察使閻濟美奏罷之
元和四年三月詔内廐之馬其數尚多委飛龍使具條
流減者聞奏
十一年正月以討呉元濟命中使以絹萬疋市馬於河
曲其月廻紇使索槖駞及馬以内庫繒絹六萬疋償廻
紇馬直
十三年十一月閑廐使理岐陽舊馬坊地三百四十七
頃盡歸之國家自貞觀至麟德中國馬四十萬匹皆出
河隴開元中尚有二十七萬雜以牛羊等不啻百萬置
八使四十八監占隴西金城凉平天水四郡幅員千里
自長安至隴西置七萬坊為㑹計所諸部領岐隴間善
水草及膏腴田皆屬七萬坊名額盡廢其地利歸於節
度使
長慶元年正月靈武節度使李聽奏請於淮南忠武寧
等道防秋兵中取三千人衣糧月賜當道自召募一千
五百八馬驍勇者以偹兵仍令五十人為社每一馬死
社人共補之馬無闕從之其年三月范陽節度使劉總
請進馬一萬五千匹
大中六年六月河東節度使兼太原尹李業奏當管諸
軍州羊馬准貞元三年十二月十三日勅文不許出
界又准去年五月十五日司門轉牒諸道應有羊馬
准勅並不命出界今縁近日諸道差人於當管市馬
不依勅文並無羊馬伏乞天㤙詔本道准元勅約勒
㫖冝令本道准元勅處分如有違者即與區處聞
奏
　　諸監馬印
凡馬駒以小官字印印左膊以年辰印印右髀以監名
依右左廂印印尾側(若形容端正擬送尚/來者則須不印監名)自一嵗至二
嵗起酌量強弱俱以飛字印印右膞細馬次馬俱以龍
形印印項左送尚乘者於尾側依左右閑印以三花其
餘雜馬幽上乘者以風字印左膊以飛字印左髀經印
之後簡習别所者各以新人處監名印印左頬官馬賜
人者以賜字印諸軍及充傳送者驛以出字印並印右
頬
景雲三年正月十四日勅諸王公主家馬印文冝各取
本號
　　諸蕃馬印
骨利幹馬本俗無印惟割耳鼻為記結骨馬與骨利幹
相似少不如印出悉宻馬與結骨相似稍不如印葛邏
禄馬與悉宻相類在金山西印　以上部落燕然及拔
曵馬因與骨利幹馬相類由多黑㸃驄如豹文去瀚海
南函陵山東拔曳固川同羅馬與拔曳固川相類亦出
驄馬種在洪諾河東南曲越山北函陵山東印
延陀馬與同羅相似駱馬驄馬種令部落頗散西出者
多今在幽州北印　僕固馬小於拔曳固與同羅相似
住在幽陵山南印
阿特馬與僕骨馬相類在莫賀庫寒山東安南置今雞
田州印
契馬與阿跌馬相從在閻洪達并以北獨樂永以南榆
溪州印
康固馬康居國也是大宛馬種形容極大武德中庸國
契丹馬其馬極曲形小於突厥馬能馳走林木間今松
漠都督印
奚馬好筋節勝契丹馬餘並與契丹同今饒樂都督北
印
　
　
　
　
　
　
　
　
　
　
　
　唐會要卷七十二
欽定四庫全書(一/)
　唐會要卷七十三
　　　　　　　　　　　　宋　王溥　撰
　　單于都䕶府
永徽元年九月八日右衞中郎髙偘執卓鼻可汗獻於
武德殿以其餘衆於鬱都軍山分其地置單于瀚海二
都䕶府單于領郎山雲中桑乾三都督府蘇農等十四
州瀚海領金㣲新黎七都督府仙蕚賀蘭等八都督各
以首領為都督刺史
麟德元年正月十六日勅改單于大都䕶府官秩同五
大都督初阿德上奏望册親王為可汗德曰單于者天
上之天上曰朕兒與卿為天上之天可乎德曰死生足
矣遂立單于大都䕶府以殷王為都䕶令與王造宅乾
封二年殷王改封相王令發向單于王奏曰兒朝去暮
歸得乎上曰去此二千里卒未得來王曰不能去阿母
矜其小竟不遣之
垂拱二年改為鎮守使
聖厯元年五月九日改為安北都䕶
開元二年閏正月五日却置單于都䕶府移兵北都䕶
於中受降城
天寳四載十月單于都䕶府置金河縣
元和元年十一月以范希朝為振武莭度使就加禮部
尚書振武有党項室韋交居川阜凌犯為盜日入慝作
謂之刮城門人情懼駭鮮有寧日希朝周視居要害營
置堡柵斥堠嚴宻人乃獲其安矣蕃雖䑕竊狗盜必殺
無赦蕃人甚憚之蕃落之俗有長帥至必効竒駝名馬
雖㢘者猶曰當從俗以致其歡希朝一無所受積十
四年皆保塞而不為冦單于城中舊少樹希朝於他處
市桞子命軍人種之至今成林居人頼之
　　三受降城
景雲二年三月一日朔方道大摠管張仁亶築三受降
城於河上先是朔方軍北與突厥以河為界河北岸有
拂雲祠突厥將上冦必先詣祠祭酹求福因牧馬料兵
而後渡河時出啜盡聚衆西擊娑葛仁亶請乘虚奪
取漢南之地於河北築三受降城首尾相應以絶其南
冦之路唐休璟以為兩漢以來皆以黄河為界今於㓂
境築城恐費人力終為賊冦所有建議以為不能成功
睿宗竟從仁亶留兵以助其功時咸陽兵二百餘人逃
歸仁亶盡擒之一時斬於城下軍中股慄役者盡力六
旬而三城俱就以拂雲祠為中城以東西相去各四百
里皆據通津遥相應接北拓三萬餘里於牛頭朝那山
北置烽□一百八十所自是突厥不得度山放牧朔方
更無㓂掠減鎮兵數萬人初建三城不置擁門及曲敵
或問之仁亶曰兵法貴在攻取不冝退守㓂若至此即
當戮力出戰回顧望城猶須斬之何用守備生其退衂
之心其後常元楷為朔方總管始作擁門
元和十二年九月西受降城為河徙浸毁宰相李吉甫
請移兵於天德故地盧坦與李綘恊議以為西城張仁
亶所築得制匈奴上䇿城當磧口居虜要衝美水豐草
邊防所利今流水之决不過退就二里奈何棄萬代永
安之䇿狥一時省費之謀况天德故城僻處确瘠其北
枕山與河絶遠烽候警備不相統攝接虜之奔突勢無
由知無故蹙國二百里非利也及城使周懐義奏列利
病與坦議同事竟不行
寳歴元年五月振武節度使張維請奏以東受降城濵
於河嵗久雉堞摧壊請移於綏遠烽南上賜錢一百萬城
之至十月功畢
　　安北都䕶府
貞觀四年三月三日分頡利之地為大州左置定襄都
督右置雲中都督以統降人五年阿使那阿咄苾敗走
後其渠豪首領至皆拜将軍布列朝廷五品以上有百
餘人始與朝士相半惟拓拔不至遣使招慰之使者相
望於道涼州都督李大亮以為於事無用徒費人力因
上疏曰臣聞欲綏遠者必先安近中國百姓天下本根
四裔之人猶於枝葉擾其根本以厚枝葉而求久安未之
有也故自古帝王化中國以信御四裔以權自陛下君臨
區宇深根固本人逸兵强九州殷盛四裔賔服今者招受突
厥雖入提封臣愚稍覺勞費未悟其有益也以臣愚見
請停招慰且謂之荒服者故臣而不内近日突厥傾國
入朝既不俘之江淮以變其俗乃置之内地去京不遠
雖則寛仁之義亦非久安之計也以中國之租賦供積
惡之窮冦恐無利也其後諸蕃渠長請上尊號為天可
汗上曰我為大唐天子又行天可汗事乎是後降璽書
賜西域北荒君長皆稱皇帝天可汗諸蕃豪長有死亡
者必下詔冊立其後嗣焉(帥統四夷/自茲始也)其後下詔議者安
邊之術多言突厥恃強擾亂邊陲今日天喪之窮來歸
于我本無慕義之心因其歸命遷其種落俘之江南散
屬州縣各使耕耘變其風俗百萬强冦可得化而為氓
則中國有加戸之利塞北可空虛矣中書侍郎顔師古
上奏曰突厥部落並已歸降東北諸蕃咸受正朔突利
入侍庭闕頡利身為俘獲沙漠之外瀚海之北莫不屈
膝稽顙乞骸請命斯乃上古所不臣者陛下得而臣之
矣惟陛下斷以神機馭以長筭綱領一定垂拱無為臣
聞古先哲王内修徳而後柔逺是以要服之外謂之荒
服言其恍惚喜怒來去無常也飽則飛去飢則附人今
欲改其常性同此齊氓於事為難理必不可當因其習
俗而撫馭之臣愚以為凡是突厥鐵勒絡須河北居住
分置頭目統領部落節及髙下地界多少伏聽量裁為
立條制綏遠安邇永永無極夏州都督竇靜上表曰臣
聞遐荒重譯之人聖王所以不爭者以其不可以刑法
繩不可以仁義敎衣食仰給不務耕桑徒損有為之人
以資無知之利得之則無益於理失之則無益於化然
彼首丘之情盖未忘也誠恐一朝變生犯我王界愚臣
之所深慮如臣計者莫若因其破亡之後加其無妄之
福假以賢王之號配以宗室之女分其土地析其部落
使權弱勢分易為覊制自可永保邊塞世為藩臣此實
長轡遠御之道也給事中杜楚客上議曰匈奴之人秉
心無常難以德懐易以威服陛下納其降附處之河南
招㩦服逺聞之前典以臣愚見必為後患存亡繼絶列
聖通規事不師古難以長久禮部侍郎李百藥上議曰
臣聞突厥内附盡為臣妾開闢以來所未曽有然種類
區分各有統攝竊聞聖算亦欲因其離散隨其本部署
其君長不相臣屬阿使那種縱能樹立惟臣其一族而
已國小則分其權勢勢敵則難相吞滅各自保全必無
抗衡于我之理此誠安邊之上䇿長勢之宏謨仍請於
定襄城中置都䕶府為其節度此之一䇿必不可不行
中書令温彦博議曰惟漢武時置降匈奴城於五原塞
下全其部落得為扞蔽又不離其本俗因而撫之一則
實空虛之地二則永無猜忌之心若遣向江南則乖物
性故非含育之道也秘書監魏徴議曰匈奴自古至今
未有如斯之破敗盖上天勦絶其命宗廟神武之所致
也且世㓂中國百姓寃讐陛下以其歸我不能滅之即
遣徙河北居其故地夫匃奴之人強必盜冦弱則卑服
豈顧恩義天性然也秦漢患其若是故發猛将以擊之
収河北以為郡縣陛下奈何以内地居之且降僅十萬
數年之間滋息百倍居我肘腋逼邇王畿心腹之疾将
為後患尤不可河南處也彦博又奏曰不然天子之於
物也天覆地載歸我者我必撫之今因破滅餘落歸降
不加憐愍棄而不納非天地之道阻逺人之意臣愚以
為不可遣居河南初無所患謂死而生之亡而存之懐
我德惠終無叛逆魏徴又曰不然晉亡有魏時部落分
居近邑平呉之後郭欽江統勸武帝逐出塞外不用欽
等言數年之後遂傾瀍洛前代覆車殷鑒不遠陛下必
用彦博之言所謂養畜自貽患也彦博又曰不然聖人
之道無所不通古先哲王有敎無類突厥餘醜以命歸
我我愛䕶之収居内地從我指揮敎以禮法數嵗之後
選其豪首遣居宿衛畏威懐恵何患之有且光武居南
單于於内郡為漢藩翰終乎一世不為叛逆朝士多同
彦博議上遂用之封阿史那蘇尼失為懐徳郡王阿史
那思摩為懐化郡王處其部落於河南朔方之地入居
長安者近萬家至十三年四月上幸九成宫頡利地中
郎将阿史那社爾隂結部落三十人夜犯鉤陳踰四重
幕引弓亂發衛士王善主力戰死之折衝孫武開率府
兵奮擊良久乃退馳入御馬廐盜馬二十匹欲奔部落
尋皆斬之言事者多言留突厥不便於是悔處之於河
南恨不用魏徴之言更議還其部落於河北遂遣之李
思摩率所部建牙於河北居磧南令薛延陁居磧北二
十一年正月九日以鐵勒及回紇等十三部内附置大
都督府(囘紇部置瀚海都督府多濫葛部置燕然都督/府僕骨部置金㣲都督府㧞野古部置幽陵都)
(督府同羅部置雞林都督/府思結部置廬山都督府)七州(渾部置臯蘭州斛□部/置高闕州奚結部置雞)
(鹿州阿鐵部置雞田州契苾羽部置榆溪州/思結别部置歸林州白露口部置賔顔州)並各以其
渠帥為都督刺史給𤣥金魚黄金為字以為符信於是
回紇等請於囘紇以南突厥以北置郵驛總六十人所
以通北荒號為参天可汗道每通貢豐貂皮以充賦税
至四月十日置燕然都䕶府以揚州司馬李素立為都
䕶瀚海等六都督臯蘭等七州並𨽻焉
二十三年二月四日西蕃汝鉢羅業䕶卒歸附七日以
結骨部置堅昆都督𨽻燕然都䕶府至三月九日分瀚
海都督府所統俱羅敦部置燭龍州
二十年十月三日諸突厥歸化以舎利吐利部置舎利州
阿史那部置阿史那州綽部置綽州賀部州置邏禄悒
恒二部置葛邏州並𨽻雲中都督府以蘇邏部落置蘇
州阿史徳部落置阿史德州執失部落置執失州卑失
部落置卑失州郁失州部落置郁射州多地藝失州並
𨽻定襄都督永徽元年三月三日以臯蘭州為都督䕶
府署稽落州𨽻焉廢髙闕州至十年三月二十日以新
移哥邏禄在烏都㨗山者左廂都落置狼山都督右廂
部落置渾河州並𨽻燕然都䕶府至三年十一月四日
以河時部落置稽落州𨽻燕然都督府
顯慶二年正月十四日分哥邏禄部落置隂山大漠二
都督府
龍朔三年二月十五日移燕然都䕶府於囘紇部落仍
改名瀚海都䕶府其舊瀚海都督府移置雲中古城改
名雲中都䕶府仍以磧為界磧北諸蕃州悉𨽻瀚海磧
南並𨽻雲中
總章二年八月二十八日改瀚海都䕶府為安北都䕶
府
開元八年六月二十日勅單于安北等大都䕶親王遥
領者加副大都䕶一人准從三品總知府事其副都䕶
准正四品上長史正五品上司馬五品下(天寳九載三/月二十五日)
(靈州都督張齊邱上言請於新築/安北大都䕶府建記聖德碑許之)
天寳四載十月安北都䕶府置隂山縣八載於木剌山
置横塞軍城及移安北大都䕶府於永清柵北築城改
横山軍為天德軍郭子儀仍為之使兼九原太守朔方
節度隴右兵馬使
會昌五年七月中書門下奏塞北諸蕃皆去振武是單
于故地不可存其名號以啓戎心臣詳謹國史武德四
年平突厥後於振武置雲中都督麟德元年改為單于
都䕶聖厯元年改為安北都䕶開元八年復為單于都
䕶其北都䕶本在天德自貞觀二十一年在其州遷徙
不定今請改單于都䕶為安北都䕶勅㫖從之
　　靈州都䕶府
貞觀二十年二月四日西蕃沙鉢羅葉率衆歸附以阿
史德時建俟斤部落置臯蘭祁連二州𨽻靈州都督府
至永徽元年廢調露元年又置魯麗塞含依契六州(時/人)
(謂之六/州蕃)長安四年合為匡長二州神龍三年置蘭池都督
府分為六縣開元十年復分為魯麗契塞四州其年九
月朔方廵邊使兵部尚書張説擒康願子於木盤山詔
令移河曲六州殘卒五萬餘口於許汝唐鄧仙禄等州
始空河南州方千里之地十八年又置匡長二州二十
六年以淮南人户却囘復置宥州延㤙懐德歸仁三縣
咸亨三年三月八日移吐谷渾部落自涼州徙於鄯州
既而不安其居又徙於靈州之境置安州以處之
開元元年復以九姓部落置臯蘭燕然燕山雞田奚鹿
燭龍等六州並屬靈州至德元年七月靈武郡改為靈
武大都督府
貞元九年七月以杜希金為檢校右僕射靈鹽等州莭
度使将赴鎮獻體要八章多所規諌上深納之乃作君
臣箴以賜之其詞曰惟天惠人惟辟奉天從諌則聖共
理惟賢皇建有極駿命不易總萬幾以成務齊六合之
殊致一心不能獨鑒一目不能周視敷求哲人式序在位
於戯君之任臣必求一德臣之事君咸思正直何啟沃
之所宜自古合而未得良以讜言者逆耳䜛諛者伺側
故下情未通而上聽已惑俾夫忠言敗於凶慝譬彼濟
舟蒸徒檝之亦有和羮宰夫執之孰云理國不自得師
覆車之軌予其懲而髙以下升采由白受惟君不
君亦臣之咎聞諸辛毗牽𥚑魏后則有禽息竭忠碎首
勉思獻替其平可否勿謂無傷自㣲而彰勿謂何害積
小成大事有隠而必見令既出而焉悔鼔鍾在宫聲聞
於外浩然涉水憂未有艾将負扆以虛心期盡忠而納
誨在昔稷契實佐舜禹逮兹魏徴佐我文祖君臣協德
混一區宇肆予寡昧獲纘丕緒臣哉隣哉爾輔爾翼高
秋始肅我武維揚輟此禁衛奠於大邦戀闕方甚嘉言
乃昌是規是諫金玉其相詞高理要入德知方總彼千
里備於八章宣父有言起予者商殷有盤銘周有欹噐
或戒以詞或警以事披圖演義發於爾志與金鏡而髙
懸将座右而同置人皆有初鮮慎厥終汝其夙夜明保
朕躬無曰爾身在外爾誠不通善言之應千里攸同導
彼遐裕逹於四聰八紘仰德時乃之風既徃既來懐賢
冲冲唱予和汝式示深衷
十二年九月以河東節度行軍司馬兼御史中丞李景
略兼御史大夫充天德軍豐州四受降城都防禦等使
豐州本𨽻蘆州至是始析之
咸通四年五月勅靈武一道别有六城屯兵不下數千
其州城各分主将今並仰割𨽻朔方軍其軍将委本軍
署置
　　安東都䕶府
總章元年九月十三日遼東道行軍總管司空李勣平
遼東其髙麗舊有五部一百七十六城六十九萬七千
户至十二月七日分髙麗地為九都督府四十二州一
百縣置安東都䕶府於平襄城以統之擢其渠豪為都
督及刺史縣令與齊人參理以右武衛将軍薛仁貴檢
校安東都䕶總兵二萬以鎮之至咸亨元年四月高麗
餘衆有豪長劒牟岑者卒衆叛立高蔵外孫舞為主詔
左衛大將軍高侃討平之至三年十一月二十八日移
安東都䕶府於遼東故城先有華人任官者悉罷之至
儀鳯二年二月二日移安東都䕶府於新城安置仍令
特進左衛大將軍髙侃充使鎮府至聖厯元年六月三十
日改安東都䕶府為安東都督府以右武衞大将軍高
仇須為都督自是高麗舊衆分散多投突厥及韎鞨高
氏君長遂絶其地並沒於諸蕃二年鸞臺侍郎狄仁傑
上表請収安東復其君長曰臣聞先王疆理天下以為
人極皆是封域之内樹之風聲於是制井田出兵賦其
逆命者因而誅焉罪其君弔其人存其社稷不奪其財
非欲土地之廣也非貪玉帛之貨也至漢孝武皇帝追
高祖之宿憤籍四帝之資儲於是定朝鮮討西域平南
越擊匈奴府庫皆空盗賊蜂起百姓嫁妻賣子流離於
道路者萬計於是𣙜沽市利筭及舟車籠天下財貨而
財用益屈末年覺悟息兵罷役封丞相為富民侯然而
漢室中貧釁由此起不可與覆車同軌豈不戒哉人有
四支者所以扞頭目也君有四方者所以衛中國也然以
腹蛇在手既以㫁節全身狼戾一隅亦宜棄之存國漢
元帝罷珠崖之郡宣帝棄車師之田非惡多而好少也
知難則止是為愛人今以海中分為兩界風波飄蕩漫
溺至多准兵計糧猶且不足將以分野言之天文自隔
遼東所守已是石田靺鞨遐方更為雞肋弱枝強榦有
國通規今欲肥四裔而瘠中國恐非通典且得其地不
足以耕織得其人不足以賦税此乃前王之所棄陛下
勞師而取之恐非天意臣請罷薛仁貴廢安東鎮陛下
允臣所請即天啓其謀非人力也三韓君長高氏為其
主誠願陛下以存亡繼絶之義復其故地此之美名高
於堯舜遠矣
神龍元年二月四日改安東都督為安東都䕶府
開元二年十月二十四日改平州為安東都䕶府以許
欽寂為之
　　營州都督府
貞觀二十二年十一月二十三日契丹師窟哥奚師可
度者並率其部内屬以契丹部為松漠都督府拜窟哥
為持節六州諸軍事松漠都督府又以其别帥師稽部
置削落州折訖便部置彈汗州鼻活部置無遲州芬閭
部置羽陵州突便部置白蓮州苪異奚部置徒川州墜
斤部置萬丹州出伏部置延黎州赤山州各以豪長辱
紇主為刺史俱𨽻松漠焉以奚部置饒樂都督府拜可
度者為持節六州諸軍事饒樂都督府又以别帥阿㑹
部置弱水州處和部置祁黎州奥失部置落還州慶稽
部置大魯州無侯折部置渴野州亦各以其豪長辱紇
主為刺史俱𨽻於饒樂焉二十四日於營州兼置東奚
都䕶以統松漠饒樂之地置罷䕶東奚校尉官
萬嵗通天元年五月窟哥孫松漠都督李盡忠來歸其
年城州刺史孫萬榮殺營州都督趙翽舉兵反攻陷害
營州其後營州都督寄置於幽州漁陽城至開元五年
三月奚契州等欵附上欲復營州於舊城宋璟固爭以
為不可除朱度禮營州都督開屯田八十餘所
開元十一年三月六日營州玉田漁陽兩縣𨽻幽州安
東都䕶府却歸燕郡平州依舊置
　　安南都䕶府
調露元年八月七日改交州都督府為安南都䕶府大
足元年四月二十六日置武安州南城州並𨽻安南都
護府
開元二十四年正月廣州寳安縣新置屯門鎮領兵二
千人以防海口
貞元七年五月置柔遠軍於安南都䕶府
元和四年八月安南都䕶奏破環王偽國號愛州都統
三十萬餘人及獲王子五十九人器械戰船戰象等稱
之　其年九月安南都知兵馬使兼押衙安南副都䕶
杜英䇿等五人人状舉本管經畧招討處置等使兼安
南都䕶張舟到任以來政績事安南羅城先是經畧使
伯夷築當時百姓猶甚陸梁纔髙數尺又甚湫隘自張
舟到任因農隙之後奏請新築今城高二丈二尺都開
三門各有樓其東西門各三間其南門五間更置鼓角
城内造左右隨身十宫前經畧使裴泰時以愛州城被
環王崑崙燒並盡自張舟到任後前年築驩州城去年
築愛州城裴泰時軍城不守軍中器械却失並盡趙昌
到任日近旋除廣州自張舟到任諸道求市每月造成
噐械八千十四年以來都計造成四十餘萬事於大㕔
左右起甲仗樓四十間收貯安南戎冦難利鬭戰先有
戰棹不過十數隻又甚遲鈍與賊船不過接張舟自創
新意造艨艟舟四百餘隻每船戰手二十五人棹手三
十二人車弩一支兩弓弩一支棹出船内廻船向背皆
疾如飛勅㫖宜付所司
寳厯元年五月安南都䕶李元善奏移都䕶府於江北
岸
開成三年安南都䕶馬植奏當管覊縻州首領或居巢
穴自固為南蠻所誘不可招諭事有可虞自來曉以逆
順今諸首領願納賦税其六縣請昇為州以首領為刺
史從之(乂所管六州界廢珠池復生珠以能/政就加中散大夫檢校左散騎常侍)四年十一
月安南都䕶馬植奏當管經畧押衙兼都知兵馬使杜
存誠管善良四鄉請給發印一面前件四鄉是獠户杜
存誠祖父以來相承管轄其丁口税賦與一郡有殊伏
以蠻貊不識書字難憑印文從前徴科刻木權用伏乞
發印一面令存誠行用勅㫖宜依
咸通六年十二月安南都䕶高駢自海門進軍破蠻軍
収復安南府自李逐失政交趾陷沒十年蠻軍北冦邑
人至不聊生至是始定
　　安西都䕶府
貞觀十四年九月二十四日侯君集平高昌國於西州
置安西都䕶府治交河城二十二年四月二十五日突
厥泥伏沙渉鉢羅葉䕶阿史都賀魯率衆内附置於庭
州
二十三年二月十一日置瑶池都督府安西都䕶府以
賀魯為都督至永徽二年正月二十五日賀魯以府叛
自稱鉢羅可汗據有西域之地至四年三月十三日廢
瑶池都督府
顯慶二年十一月伊西道行軍總管蘇定方大破賀魯
於金牙山盡収其所據之地西域悉平定方悉命諸部
歸其所居開通道路别置館驛埋瘞骸骨所在問疾苦
分其疆界復其産業賀魯所虜掠者悉檢還之西域諸
國安堵如故擒賀魯以歸十一月分其地置濛池崑陵
二都䕶府以阿史彌財為崑陵都䕶阿史那步真為濛
池都䕶其年十一月十七日分其種落列置州縣以處
木昆部為匐延都督府以和屋禄索葛莫賀部為鹽汩
都督以突騎施阿利施部為潔山都督府以和禄屋闕
啜部為鹽汨都督府攝舍瞰啜部為雙河都督府以䑕
尼施處半部為鷹沙都督府其所役屬諸蕃國皆置州
府西盡於波斯並𨽻安西都䕶府又以賀魯平移安西
都䕶府於高昌故地至三年五月二日移安西都䕶府
於龜兹國舊安西復為西州都督以麴智湛為之以統
高昌故地(西域既平遣使分往康國及吐火羅國訪其/風俗物産及古今廢置盡圖以進因令史官)
(撰西域圖/志六十卷)
四年正月西蕃部落所置州府各給印契以為徴發符
信
龍朔元年六月十七日吐火羅道置州縣使王名遠進
西域圖志並請于闐以西波斯以東十六國分置都督
府及州八十縣一百一十軍府一百二十六仍以吐火
羅立碑以記聖德詔從之以吐火羅國葉居遏換城置
月氐都督府(鉢勃城置藍氏州縛北城置大夏州俱禄/提城置漢樓州烏羅氈城置拂敵州咄城)
(置渉律州羯城置偽水州勿波城置盤越州烏羅渾城/置忉宻州摩安城置伽棓州阿㮏臈城置栗特州蘭州)
(置依羅州悉記帝城置雙泉州昏磨城置祀惟州悉宻/言城置遲散州乞施□州城置富樓州泥射城置丁令)
(州折面城置薄知州河碣城置桃槐州煩厥伊城置闕/州達部范置大檀州摧癃城置伏蘆城州乞鹿取城置)
(身毒州突施垣䭾城置戎州騎失常城置蔑領/州發落部州置疊仗州抜特山城置苑湯州)嚈噠部
落活路城置大汗都督府(弩那城置附黒州摩路城置/奄蔡州婆多楞薩達健城置)
(依耐州少俱部落置薩州烏漠城城置榆令州遮瑟多/城置安屋州烏㮏新城置烏丹州速利城置諸色州頇)
(問城置迷宻州乍城置盼頬州頌施各/部落置宿利州汗濯部置賀那部落州)阿落羅支國王
居伏寳瑟城置條支都督府(䕶閩城置細柳州贊侯瑟/鎮城置虞泉州據瑟部落)
(置黎蘄州遏怱部落置崦嵫州烏羅難城置巨省州遣/蕳部落置遣州□薩大城置兩海州浯恨部落置鎮西)
(州縛狼部落/置乾弛州)解蘇王居數滿城置天馬都督府(忽論城/置落那)
(州達利薄紇/城置東離州)骨咄施國王居沃沙城置高附都督府(葛/羅)
(犍城置五羽州烏/斯城置休密州)罽賔國王居遏紇城置修鮮都督府
(羅曼城置毗舍州賤那城置隂米州和藍城置波路州/遺限置龍池州塞奔彌羅城置弋州濫犍城置羅羅州)
(半犁城置壇持州勃逸城置烏利州/體換城置漠州市路犍城置懸度州)失范延國王居伏
戻城置麟鳯都督府(肩僚城置解谷州俟麟城置洽倫/州縳時㐲城置息萬州末揭蕯且)
(城置鉗/敦州)石汗那國王居□城置悦船州(俱蘭城置/雙靡州)䕶時
犍國王居遏宻城置竒沙州(曼山城置沛𨽻州/獻宻城置大秦州)但没國
王居恒没城置和黙州(弩羯城置/粟弋州)烏拉喝國王居摩竭
城置旅敖州　多勒建國王居低保那城置崑㠊州那
俱宻國王居禇瑟城置抜州　䕶密多國王居模達城
置烏飛州(娑勒色訶城/置鉢和州)久越得建國王居步師城置玉
庭州
波斯國疾滅城置波斯都督府各置縣及折衝府並𨽻
安西都督府咸亨元年四月二十二日吐蕃陷我安西
罷四鎮龜兹(理於自山之南則漢西域舊地勝兵數千/其王姓白氏去𤓰州三千里貞觀二十年)
(間十月一日阿史那社/爾波斯國虜其王以歸)于闐(在葱嶺北二百里勝兵數/千俗多機巧好説怪在西)
(南有北摩伽藍城相傳云是老子化神之所建也初老/子至是白日昇天與時人辭訣曰我暫送天上尋當下)
(生其後出天竺國化為王之太子自稱白物因造此寺/焉二十二年閏二月内附其王伏閣信入朝上元二年)
(正月二十一日其地為/毗沙都督府八為十州)焉耆(去𤓰州二千里則漢地也/其王姓龍多突厥騎友常)
(役於西突厥其俗頗有魚塩之利貞觀/十八年十一月左䘙大将軍郭格滅之)踈勒(在日小之/南則漢地)
(也其王之族類皆六指非六指則不育勝兵二千去𤓰/州四千六百里貞觀九年遣使獻名馬内附以上四鎮)
　　蘇氏記曰咸亨元年四月罷四鎮是龜兹于闐焉
　　耆踈勒至長壽二年十一月復四鎮勅是龜兹于
　　闐踈勒碎葉兩四鎮不同未知何故
調露元年九月安西都䕶王方翼築碎葉城四面十二
門作屈曲隠㐲出沒之狀五旬而畢
長壽二年十一月十日武威軍總管王孝傑克復四鎮
依前於龜兹置安西都䕶府鸞臺侍郎狄仁傑請捐四
鎮上表曰臣聞古之要荒皆在先王封域之外故東拒
滄海西隔流沙北横大漠南阻五嶺此天所以限強蕃
而隔中外也自典籍所及三代不能致者國家兼之矣
此今日之四境已逾於夏殷在昔詩人矜薄伐於太原
美化行於江漢是則前代之遠裔而國家之域中至前
漢時匈奴無歳不犯邊殺掠吏人後漢西羌侵佚漢中
東寇三輔入河東上黨遂至洛陽由此言之則陛下今
日之土宇過於周漢前朝遠矣若越荒外以為限竭資
財以騁欲非但不愛人力亦所以失天心也國家頻嵗
出師所費滋廣西戎四鎮東城安東調戍日加百姓虛
弊開守西域事等石田費用不支有損無益行役既久
怨曠亦多昔詩云王事靡盬不能藝稷黍豈不懐歸畏
此罪罟念彼離人涕零如雨此則前代怨畏之詞皆為
遠戍方外以竭中國爭蠻貊不毛之地乖子育蒼生之
道昔漢元帝納賈捐之謀而罷珠崖之市宣帝用魏相
之䇿而棄車師之田豈欲慕尚虛名盖憚勞人力也近
貞觀年中克平九姓冊李思摩為可汗使統諸部者盖
以諸蕃叛則伐之降則撫之得推亡固存之義無遠戍
勞人之力此則近日令典綏邊之故事竊見阿史那瑟
羅隂山貴種世雄沙漠若委之四鎮使統諸蕃封為可
汗遣其禦冦則國家有繼絶之美荒外無轉輸之役如
臣所見請捐四鎮以肥中國罷東安以實遼西况綏撫
况綏撫夷狄盖防其越逸茍無侵侮之患則可矣何必
窺其窟穴與螻蟻計校長短哉伏願陛下棄之度外無
以絶域未平為念但當勅邊兵謹守以待其自敗然後
擊之此李牧所以制匈奴也鹽鐵論云夫蠻貊之人不
食之地何以煩思慮而爭之哉莫若聚軍實畜威武以
逸待勞則戰士力倍以主禦客則我得其便堅壁清野
則冦無所得自然賊深入必有顚躓之慮淺入必無虜
獲之益如此數年可使二冦不擊而服左史崔融請不
改四鎮議曰北地之為中國患者久矣唐虞以上為獯
鬻殷周之際曰獫狁西京東國有匈奴冒頓焉當塗典
午有烏丸鮮卑焉拓拔世有蠕蠕狂猖宇文朝有突厥
睢盱斯皆名號因時而改種落與運而遷五帝不能臣
三王不能制兵連禍結無代不有長䇿遠筭曠古莫聞
夫北狄者部落甚大其地南接燕趙北窮沙漠東連九
部西控六戎天性驕傲覘伺便隙鳥飛獸走草轉水移
自言天地所生日月所置漢高皇以百萬衆窘於平城
之下逮至武帝赫然發憤肆志遠邊使張騫始通西域
既而立四郡據西闗以斷匈奴右臂乃復度河湟築令
居塞以絶南北之道於是障塞亭隧出長城四千里矣
於斯時也承文景𤣥黙之後國用富強練兵選將深入
窮追傾府庫之財殫士馬之力行人使者嵗月亭障貳
師驃騎首尾闗河餓虎未摧其國已耗橐駞既犍其人
亦殄乃至造皮幣筭緡錢税舟車𣙜酒酤夫豈不懷深
為長久之計然也匈奴於是乎孤特遠竄羽檄不行焉
始孝武開西域之後為置使者校尉領䕶之宣元哀平
此道不替王莽簒位貶易王侯由是西域怨叛與中國
隔絶並復投屬匃奴光武中與匈奴税重皆遣使求内
屬至於延光三通三絶至國家太宗方事外討復修孝
武舊跡並南山至於葱嶺畫為府鎮烟火相望至高宗
務在安人命有司拔四鎮其後吐蕃果驕大入西域焉
耆以西所在城堡無不降下遂長驅東而踰高昌壁歴
車師庭侵常樂界當莫賀延磧以臨我燉煌主上召命
右相韋待價為安息道行軍大總管安西都䕶閻安古
為副問罪焉賊逢有備不一戰而走我師追攝至於焉
耆糧道不繼竟亦無功朝廷以為畏懦有刑流待價於瓊
州棄安古於義州至王孝傑而四鎮復焉今若拔之是
棄已成之功忘久長之䇿小慈者大慈之賊前事者後
事之師奈何不圖也四鎮無守則狂益甚必兵加西域
西域諸蕃氣羸恐不能當長蛇之口西域動自然威臨
南羌南羌樂禍必以封豕助虐蛇豕交連則河西危河
西危則不得救矣方須命將出師興役動衆向之所得
今之所勞向之所勞今之所逸可不謂然乎而議者憂
其勞費念其險遠曾不知蹙國滅土春秋所譏杜漸防
萌安危之計頃者若兵稍遲留賊先要害則河西郡已
非國家之有今安得而拔之乎何謂非國家之有莫賀
賢磧者延袤二千里中間水草不生焉北有強冦則難
以度磧我兵難渡則磧北伊西北庭安西及諸蕃無救
而疲兵不能自振必為賊吞之又焉得懸軍深入乎有
以知通西域艱難也漢時單于上書願保塞請罷邊備
郎中侯應習邊事以為不可東漢時西羌作亂徴天下
兵賦役無已司徒崔烈以為宜棄凉州議郎傳燮厲言
曰斬司徒天下乃安涼州天下要衝國家藩衞世宗拓境列
置四郡議者以為斷匈奴右臂烈為宰相不念為國思
所以弭兵之具乃欲割棄一方萬里之土若使强梁之
人得居此地土勁甲堅因以為亂此天下之大慮社禝
之深憂竟從燮議今宜日慎一日雖休勿休採侯應不
可之言納傳燮深憂之議然後風為號令雷為折衝繕
甲兵思將帥上與天合德下與地合明中與人合心善
戰者不陣如斯而已矣夫拔舊安之四鎮委難制之兩
凶求絶將來之端盍考已然之驗臣念此每日至於再
三愚下固陋知其不可伏惟察焉
建中二年七月加伊西北庭節度使李元忠北庭大都
䕶以四鎮節度留後郭昕為安西大都䕶四鎮節度觀
察使詔曰二庭四鎮統任西夏五十七蕃十姓部落國
朝以來相奉率職自闗隴失守東西阻絶忠義之徒泣
血相守慎固封畧奉遵禮教皆侯伯守將交修共理之
所致也其將士敘官可超七資初貞元兵興以來安西
北庭為諸蕃所隔間者節度李嗣業荔非元禮孫至直
馬璘軰皆遥領之郭昕者子儀猶子李元忠始曾名令
忠後賜改焉自其至任嘗發使奉表章於朝數軰皆不
達信問不至朝者十餘年及是遣使自囘紇歴諸蕃至
故有是命
貞元六年十二月是嵗吐蕃陷北庭都䕶府初北庭安
西既假道回鶻以朝奏因附庸焉其性不常徴求無度
人不聊生又有沙陀部落六十餘帳與北庭相依屬於
廻鶻肆其抄奪尤所厭苦其三葛禄部落又白眼突厥
素與廻鶻通和亦憾其侵掠因吐蕃厚賂見誘遂附之
於吐蕃率葛白眼之衆去嵗冬來冦北庭廻鶻大相頡
于迦斯率衆援之頻戰敗績吐蕃攻鬭頗急北庭之人
既苦廻鶻是嵗乃舉城降於吐蕃沙陁亦降焉北庭節
度楊襲古與麾下二千餘人奔西川七年秋頡于迦斯
又悉其國丁壯六萬人將復北庭仍召襲古偕行尋為
吐蕃葛禄所敗死者大半頡于迦斯紿之曰與我同至
牙帳當逆君歸本國襲古從之及牙帳竟殺之
　　姚州都䕶府
麟德元年五月八日於昆明之弄棟川置姚州都督府
每年差兵募五百人鎮守
神功二年五月八日蜀州刺史張柬之上表曰姚州者
古哀牢之舊國自生人以來不與中國交通前漢唐䝉
開夜郎滇笮哀牢不附至光武季年始請内屬漢置永
昌郡以統理之乃收其鹽布氈罽之税以利中土其國
西通大秦南通交趾竒珍進貢嵗時不闕及諸葛亮五
月渡瀘収其金寳鹽布以益軍儲使張伯岐選其勁卒
以增武偹前代置郡其利頗深今鹽布之税不供珍竒
之貢不入而空竭府庫驅率平人受役邊陲肝腦塗地
臣竊為國家惜之漢以得利既多歴博南山涉蘭倉水更
置博南哀牢二縣蜀人愁怨行者歌曰歴博南越蘭津
渡蘭倉為他人盖漢得其利人且怨歌今與國家無絲
毫之利在百姓受終身之酷臣竊為國家痛之往者諸
葛亮破南中使其渠帥自相統領不置漢官亦不留鎮
守人問其故亮云置官留兵有三不易大意以置官蠻
漢雜居猜嫌易起留兵運糧為患更重忽若反叛勞費
更多粗設紀綱自然久定臣竊以亮之斯䇿妙得覊縻
蠻人之術今姚府所置之官既無安邊靖冦之心又無
諸葛亮且縱且擒之術惟知詭謀校算恣情割剝貪功
刼掠既積以為常扇動豪渠遣成朋黨提挈子弟嘯引
凶愚逋逃亡命散在彼州專以掠奪為業姚州本龍朔中武陵
縣主簿石子仁奏立之後長史李孝讓辛文協並為羣蠻
所殺又使將軍李義總往征郎將劉惠基在陣戰死其
州遂廢即諸葛亮稱置官留兵有三不易之言遂騐垂
拱四年南蠻郎將王善寳昆州刺史爨乾福又請置州
奏言所有課税出自姚府管内更不勞擾蜀州及置州
後録事参軍李陵為蠻所殺延載年中馬成琛請於瀘
南置鎮七所遣蜀兵防守自此蜀中騷擾至今不絶伏
乞罷姚州使𨽻巂州歳時朝覲同之蕃國瀘南諸國悉
廢於瀘北置闗百姓非奉使入蕃不許交通來往疏奏
不納
開元九年二月二十五日勅姚州官員准中州置禄料
階資依
天寳八載六月劍南索磨川許新置都䕶府宜以保寧
為名
開元四年三月四日勅都䕶府史並令於管内依式簡
補申所司勘責然後給告身
　
　
　
　
　唐㑹要卷七十三
欽定四庫全書
　唐會要卷七十四
　　　　　　　　　　　　　宋　王溥　撰
　　選部上
　　　論選事
舊制内外官皆吏部啓奏授之大則署置三公小則綜
覈流品自隋已降職事五品已上官中書門下訪擇奏
然後下制授之唐承隋制初則尚書銓掌六品七品選
侍郎銓掌八品選三年一大集每年一小集其後尚書
侍郎通掌六品以下選其員外郎監察御史亦吏部謁
訖尚書侍郎為之典自貞觀以後員外郎乃制授之又
至則天朝以吏部權輕監察亦制授之其銓綜也南曺
綜覈之廢置與奪之銓曺注擬之尚書僕射兼書之門
下詳覆之覆成而後與官至肅宗即位靈武強冦在郊
始命中書以功状除官非舊制也
武德五年太僕卿張道源上表以吏曺文簿繁宻易生
姦欺請議減之髙祖下其議百竂僉同者惟太史傅奕
言至當迫於衆議事竟不行
貞觀元年正月侍中攝吏部尚書杜如晦上言曰比者
吏部擇人惟取言辭刀筆不悉景行數年之後惡跡始
彰雖加刑戮而百姓已受其弊上曰如何以得人如晦
對曰両漢取人皆行著州閭然後入用今每年選集尚
數千人厚貌飾詞不可悉知選司但配其階品而已所
以不能得才魏徴亦曰知人之事自古為難故考績黜
陟察其善惡今欲求人必須審訪才行兼美始可任用
上将依古法令本州辟召會功臣将行世封其事遂止
二十年黄門侍郎禇遂良上表曰貞觀初杜淹為御史
大夫檢校選事此人至誠在公實稱所使凡所採訪七
十餘人比並聞其嘉聲積久研覆一人之身或經百問
知其器能以此進舉身既染疾伏枕經年将臨屬纊猶
進名不已陛下悉擢用之並有清亷幹用衆所服願大
唐得人於斯為羙陛下任一杜淹得七十餘人天下稱
之此則偏委忠良不必衆舉之明效也
顯慶二年黄門侍郎知吏部選事劉祥道上疏曰今選司
取士傷多且濫每年入流數過一千四百人是傷多也
雜色入流不加銓簡是傷濫也古之選者不聞為官擇
人取人多而官員少也今官員有數而入流無限以有
數供無限遂令九流繁總人隨嵗積謹約准所須人量
支年别入流者令内外文武官一品以下九品以上一
萬三千六百四十五員舉大數當一萬四千人壯室而
仕耳順而退取其中數不過支三十年此則一萬四千
人支三十年而畧盡若年别入流者五百人三十年便
得一萬五千人定數頃者一萬四千四百六十五人足
充所須之數况三十年之外在官者猶多此便有餘不
慮其少今年當入流者遂餘一千四百計應須數外恒
餘両倍又常選者仍停六七千人更復年别新加實非
處置之法望請釐革稍清其選中書令杜正倫亦言入
流者多為政之弊公卿以下憚於改作事竟不行
　　蘇氏議曰冕每讀國史未嘗不廢書歎息况今河
　　西隴右已非我境河北河南闗中上計官員大數
　　比天寳中三分減一入流之人比天寳中三分加
　　一自然須作法造格增選加考設險阻進選司詆
　　才能嗟乎士子二年守官十年待選欲使天下稱
　　野無遺賢不可得也若比祥道所述且十倍不更
　　弊乎
開耀元年四月十一日勅吏部兵部選人漸多及其銓
量十放六七既疲於來往又虛費資糧宜付尚書省集
京官九品以上議崇文館直學士崔融議曰令皇家両
曹妙選三官備設拔其杞梓搴其蕭稂其有疾状犯贓私
罪當懲貶者此等既未合得伏望許同選例録以選勞
又選人每年長名常至正月半後伏望速改銓簡促以
程期因其物情亦何疲於來往順其人欲亦何費於資
糧又所銓簡以德行為上功夫次之折衷之方庻幾此
道尚書右僕射劉仁軌奏曰謹詳衆議條目雖廣其大
畧不越數途多欲使常選之流及負譴之類遞立年限
如不令赴集便是壅自新之路塞取進之門或請增置
其案廣授官之數加習藝業峻入仕之途亦恐非勸奨
之通規乖省員之茂躅徒云變更實恐紛擾但昇平日
久人物滋殖觧巾從事抑有多人頃嵗以來據員多闕
臨時雖有權攝終是不能總理望請尚書侍郎依員備
足髙班卑品准式分銓分銓則留放速了限速則公私
無滯應選者暫集遠近無聚糧之勞合退者畢歸京師
無索米之弊既循舊規且順人情如事有不便隨時釐
革其殿負及初選及選淺自知未合得官者等色情願
不集即同選部曺司商量望得久長安穩垂拱元年七
月鸞䑓侍郎兼天官侍郎魏𤣥同以吏部侍郎選舉不
得人上表曰漢諸侯得自置吏四百石以下其傳相大
官則漢為之置州郡掾吏督郵從事悉任之牧守爰自
魏晉始歸吏部遞相祖襲以迄於今用刀筆以量才按
簿書而察行法令之弊由來久矣盖君子重因循而憚
改作有不得已者亦當運獨見之明定卓然之議如今
選司所行者非上理之令典乃近代之權道所宜遷革
實為至要且天下之大士人之衆而可委之數人之手
乎假如平如權衡明如水鏡力有所極照有所窮銓綜
既多紊失斯廣又以比居此任時有非人情故既行何
所不至悠悠風塵此焉奔競擾擾遊宦同乎市井加以
厚貌深衷險如溪壑擇言觀行猶懼不勝今使考行究
能折衷於一面百竂庶職専㫁於一司不亦難乎况今諸
色入流嵗有千計羣司列位無復新加官有常員人無
定限選集之始霧積雲屯擢叙於終十不收一淄澠既
混玉石難分用舎去就得失相半周穆王以伯冏為太
僕正命之曰慎簡乃僚無以巧言亂色便僻側媚其惟
吉士此則命其自擇下吏之文也太僕正中大夫耳尚
以竂屬委之則三公九卿亦必然矣夫委任責成君之
體也所委者衆所用者精故能得濟濟之多士盛芃芃
之棫樸裴子野有言曰官人之難先王言之尚矣居家
觀其孝友鄉黨取其誠信出入觀其志義憂難觀其知
謀煩之以事以觀其能臨之以義以察其度始於學校
掄於州里告諸六事而後貢之於王庭其在漢家尚猶
然矣州郡積其功能乃為五府所辟五府舉其掾屬而
升於朝三公參得除置内尚書奏之天子一人之身所
闗者衆一賢之進其課也詳故能官得其人鮮有敗事
晉魏反是所失宏多子野所論盖區區之宋耳猶謂不
勝其弊而况於當今乎今不待州縣之舉直取於書判
恐非先德行而後言語之意也臣乂聞漢書張耳陳餘
之賔客厮役皆天下俊傑彼之蕞爾猶能若斯况以今
國家而不建長久之䇿為無窮之根盡得賢取士之術
而但顧望魏晉之遺風留意周隋之末事臣竊惑之伏
願依周漢之規以分吏部之選即望所用精詳鮮於差
失秘書省正字陳子昻上疏曰臣伏見陛下憂勤庻政
而未以刺史縣令為念臣何以知陛下未以刺史縣令
為念竊見吏部選人補縣令如補一縣尉耳但以資求
考取從官㳺歴即補之不論賢良德行何以化人而拔
擢見補者縱使吏部侍郎時有知此弊而欲超越用人
則天下小人已囂然相謗矣所以然者習於常也所以
天下庸流皆任縣令庸流一雜賢不肖莫分但以資次
為選不復以才能得職所以天下凌遲百姓無由知陛
下聖德勤勞夙夜之念但以愁怨以為天子之令使如
是也自有國以來此弊最深而未能除也
神龍元年李嶠韋嗣立同居選部多引用權勢求取聲
望因請置員外官一十餘員由是僥倖者趨進其員外
官悉行形勢與正官爭事百司論競至有相毆擊者及
嶠復入相乃深悟之見朝野喧議乃上疏曰自寳命中
興鴻恩溥被惟以爵為惠不擇才能任官授職加階朝
遷夕改正闕不足加以員外非復求實助理多是為人
擇官接武隨肩填曹溢府無益政化虛請俸祿在京則
府庫為之殫竭在外則黎庶被其侵漁伏願㣲惜班榮
稍減除授使匪服之議不興於聖朝能官之謠復光於
曩載
開元三年左拾遺張九齡上疏曰古之選用取其聲稱
或遥聞辟召或一見用之是以士修素行不圖僥倖臣
以為吏部始造簿書以備人之遺忘今反求精於案牘
不急於人才亦何以異遺劒中流而刻舟以紀去之彌
遠可為傷心凡有稱吏部之能者則曰從尉與主簿從
主簿與縣丞斯選曹執文而善知官次者也惟論合與
不合不論賢與不賢大畧如此豈不謬哉臣以為選部
之法弊於不變變法之易在陛下渙然行之夫以一詩
一判定其是非適使賢人君子從此遺逸而有識者之
所嘆息也
十三年十二月封嶽廻以選限漸迫宇文融上表請置
十餘銓(禮部尚書蘇瓌刑部尚書韋杭工部尚書盧從/愿右散騎常侍徐聖户部侍郎宇文融朝集使)
(蒲州刺史崔林魏州刺史崔沔荆州長史韋/虛心鄭州刺史賈曾懐州刺史王丘等十人)當時榜詩
云員外却題銓裏牓尚書不得數中分(尚書裴漼員/外郎張均)其
年太子右庶子呉兢上表諌曰臣聞易稱君子思不出
其位言各止其所不侵官也此實百王凖的伏見勅㫖
令刑部尚書韋杭等十人分掌吏部銓選及試判將畢
遽召入禁中决定雖有吏部尚書侍郎皆不得參議其
事議者皆以陛下曲受䜛言不信於有司也然則居上
臨人之道經邦緯俗之規必在推誠方能感物抑又聞
欲用天下之智力者莫若使天下信之也故漢光武置赤
心於人腹良有㫖哉昔魏明帝嘗卒至尚書省尚書陳
嶠跪問曰陛下欲何之帝曰欲案行省司文簿嶠曰此
自臣之職分非陛下所宜臨若臣不稱職則宜黜退陛
下宜還宫帝慙廻車而返又陳平丙吉者漢家之宰相
尚不問錢穀之數不問鬬死之人故知自天子至於卿
士守其職分而不可侵越也况我大唐萬乗之君卓絶
千古之上豈得下行選人之事頓取怪於朝野乎凡是
選人書判並請委之有司仍停此十選銓分選依舊以
三銓為定上元元年劉曉上疏曰臣聞論語有曰為政
以德譬如北辰詩曰愷悌君子民之父母豈有使父養
子而憂不得所者哉今國家以吏部為銓衡以侍郎為
藻鑑鏡所鑑者貌也妍媸可知衡所平者法也年勞可
騐至於心之善惡何以取之取之不精必貽後患今選
曺以檢勘為公道以書判為得人夫書判者以觀其智
也智及之仁不能守之可使從政者歟不可使之而或
任之是貽患於天下也使有德行侔於甲科書判不能
中的其可舎之乎况於書判借人者衆矣求士舉於鄉
閭者可謂至矣且人不孝於其親者豈有忠於君乎不
友於兄弟者豈肯順於長乎不恤於孤遺者豈肯恤百
姓乎不義而取財者豈肯不犯贓乎不直而好偽者豈
肯守恒乎強悖而任氣者其肯惠和乎博奕而畋逰者
其肯正㢘乎不以辱為辱者其肯敬慎乎夫士無此病
則可任之以官也天寳十載吏部選才多濫選人劉廼
獻議於知銓舎人宋昱曰虞書稱知人則哲能官人則
恵巍巍唐虞舉以為難今吏部既始之以掄材終之以授
位是則知人官人斯為重任昔在禹稷臯陶之衆聖猶
曰載采有九德考績以九載近代主司獨委一二小冢
宰察言於一幅之判觀行於一揖之内古今遲速何不
侔之甚矣夫判者以狭辭短韻語有定規為體猶以一
小冶而鼓衆金雖為鼎為鏞不可得也故曰判之在文
至局促者夫銓者必以崇衣冠自媒耀為賢斯又士之
醜行君子所病者引周公尼父於銓庭則雖圖書易象
之訓以判體挫之曾不及徐庾雖有淵黙罕言之至德
以喋喋取之曾不若嗇夫嗚乎彼干霄蔽日誠巨樹也
當求尺寸之材必後於椽杙龍吟虎嘯誠希聲也若尚
頰舌之感必下於鼃黽觀察之際能不悲夫執事慮過
龜䇿文含雅誥豈拘拘以瑣悉細故曲折因循哉誠能
先咨以政事次徵以文學退觀其理家進察其臨節則龎大
閎深之士亦可以窺其門戸矣
貞元四年八月吏部奏伏以艱難以來年月積久兩都
士類散在遠方三庫勅甲又經失墜因此人多冒濫吏
或詐欺分見官者謂之擘名承已死者謂之接脚乃至
制勅㫖甲皆被改張毁裂如此之色其類頗多比來因
循遂使滋長所以選集加衆真偽混然實資檢責用甄
涇渭謹具由歴狀様如前伏望委諸州府縣於界内應有
出身以上便令依様通状限勅牒到一月内畢令盡出
不得遺漏其勅令度支急遞送府州司州司待約状畢
以州印印状尾表縫相連星夜送觀察使司定判官一
人専使専勾當都封印差官給驛遞驛送省至上都三
百里内十二月上旬到千里外中旬到每遠校一千里
外即加一旬雖五千里外一切正月下旬到盡黔中嶺
南應不合比選人不納文状限其状直送吏曹不用都
司發到入日所司造姓攢勘合即奸偽必露寃抑可明
如須盤問即下所在州府責状其隠漏未盡及在遠不
及期限者亦任續通依前觀察使與送所勘責必有灼
然踰濫事跡著明據輕重作條件商量聞奏庶稍澄流
品永息踰濫勅㫖依奏至六年十二月詔吏部續流選
人新授官者至來年二月之任初吏部侍郎劉滋李紓
以去冬選人無缺員乃奏請自貞元五年授官計考成
者三百五十員令至今年八月之任議者非之於是諫
議大夫韓章抗疏曰竊見去年選授官者多以六月方
至任所扶老擕幼不遠數千里以就一官到纔經年遂
見停替又見在留中人多有注貞元四年闕者准格
至來年正月赴任其續流人注五年缺者遽以今年八
月便任一等用闕一等授官五年闕者授替在前四年
闕者仍在後事交非允者理實可矜今制命己行難於
改易其所授官人請令至來年二月赴任從之
元和元年十二月吏部奏比遠州縣官請量減選五選
六選請減一選七選八選請減両選十選十一選十二
選各請減三選伏以比遠處都七十五州選人試後懼
不及限者即状請注擬雖有例不過一百餘人其比遠
州縣皆是開元天寳中仁風樂土今者或以俸錢減少
或以地在遠方凡是平流因循不注至若勸課耕種歸
懐逃亡其所擇才急於近地有司若不注授所在惟聞
假攝編甿益困田土益荒請減前件選勅㫖宜依
十一年九月中書門下奏字人之官從古所重遂許聞
薦兾得循良其或不依節文虛指事跡既開繆舉之路
實扇僥求之風望自今以後所舉人事跡與節文不同及
檢勘無據并到官後不稱職及有負犯等事並請量輕
重坐其舉主輕則削奪重則貶謫伏以前後勅文雖有
條約比來銓覈多務因循今重申明所期畫一其舉人
到省後所司勘檢如與節文不同即具事由並舉主名
銜申中書門下如所司鹵莽便與判成察知事状違越
則所司與舉主同坐從之
寳厯二年十二月吏部奏伏以吏部每年集人及定留
放至於注擬皆約闕員近者入仕嵗增員闕日少實由
諸道州府聼奏悉行致令選司士子無闕貧弱者凍餒
滋甚留滯者喧訴益繁至有待選十餘年裹糧千餘里
累駮之後方敢望官注擬之時别遇勅授私恵行於外
府怨謗歸於有司特望明立節文令自今以後使天下
州府内選限不得奏六品以下官勅㫖依奏
太和七年五月勅節文州縣録事參軍如在任績效明
著兼得上下考及清白狀陟状許非時放選仍優與處
分其餘官見任得上下考語減三選如本官両選以下
者同非時人例處分
開成二年四月中書門下奏天下之理在能官人古今
以選委重吏部自循資授仕衡鏡失權立格去留簿書
得計比緣今年三月選事方畢四月以後方修來年格
文五月頒下及遠已屆秋期今請起今月與下長安格
所在府州牓門曉示其前資官取本任解黄衣本貫解
一千里内三月十日解到省二千里三千里遞加十日
並本州齎送選人發解訖任各歸家其年七月十五日
齊於所住州府看吏部長牓定留放其得留人並限其年
十二月十日齊到省試注唱正月内銓門開永為定例
如其年合用闕少選人文書無違犯可較則於本色闕
内先集選深人年長久其餘既無缺可集南曹但為判
成牓示所住州府許次年取本住州府公騐便依限赴
集更不重取本住本貫解舊格己久不便更改事遂不
行
四年勅吏部去冬粟錯及長名駁放選人等如聞經冬
在京窮悴頗甚街衢接訴有可哀矜宜委吏部檢勘條
鈐轄如非踰濫正身不到欠考欠選大叚瑕病之外即
與重収以比遠殘闕注擬不得用平留闕如員不相當
不唱不伏官者便住冬集不在更論訴限如未經中書
門下陳状勅下後不得續収今冬以後不得以為例
㑹昌六年五月赦書節文吏部三銓選士祗憑資考多
非實才許觀察使刺史有竒績異政之士聞薦試用大
中六年五月勅大功以上親連任停解如己得資者依
本官選數集如未得資及未上並同非時人例放選
天祐二年四月勅應天下府州令錄並委吏部三銓注
擬自四月十一日以後中書並不除授或諸薦奏量留
即度可否施行
　　　掌選善惡
貞觀元年温彦博為吏部郎中知選意在沙汰多所擯
抑而退者不伏囂訟盈廷彦博惟騁辭辨與之相詰終
日喧擾頗為識者所嗤四年杜如晦臨終請委選舉於
民部尚書戴胄遂命檢校吏部尚書及在銓衡抑文雅
而奨法吏不適輪轅之用物議咸以為太刻五年楊纂
為吏部侍郎銓敘人倫稱為允當然而抑文雅進黠吏
觀時任數亦為時論所譏
八年十一月唐皎除吏部侍郎嘗引入銓問何方便穩
或云其家在蜀乃注與呉復有云親老先任江南即唱
之隴右論者莫能測其意十七年楊師道為吏部尚書
貴公之子四海人物未能委練所署用多非其才而深
抑勢貴及其親黨将以避嫌時論譏之又其年吏部尚
書髙季輔知選凡所銓綜時稱允愜十八年於東都獨
知選事太宗賜金背鏡一面以表其清鑑焉
龍朔二年司列少常伯楊思𤣥恃外戚之貴待選流多
不以禮而排斥之為選者夏侯彪所訟而御史中丞郎
餘慶彈奏免官中書令許敬宗知楊吏部之敗或問之
敬宗曰一彪一狼共看一羊不敗何待
總章二年司列少常伯李敬𤣥典選累年銓綜有序天
下稱其能參選者嵗有萬人每於街衢見之莫不知其
姓名其被放有訢者即口陳其書判錯失及身曾負殿
畧無差舛時人服其強記莫之敢欺
𢎞道元年十二月吏部侍郎魏克己銓綜人畢放長榜
遂出得留人名於是衢路諠譁大為冬集人援引指擿
貶為太子中允遂以中書舎人鄧𤣥挺替焉𤣥挺無藻
鑑之目又患消渴選人因號為鄧渴
如意元年九月天官侍郎李至遠知典選時有選人姓
刁又有王元忠並被放乃宻與令史相知減其㸃畫刁
改為丁王元忠改為士元中擬授官後即加文字至遠
一覽便覺曰今年銓覈數萬人總記識姓名安有丁士
者此刁某王某也遽窮其姦登時首服省中以為神明
長壽二年九月許子孺除吏部侍郎性無藻鑑所視銓
綜皆委令史縱直謂直曰汝平配也
久視元年七月顧琮除吏部侍郎時多權幸好行囑託
琮性公方不堪其弊嘗因官齋至寺見壁上畫地獄圖
因指示同行曰此亦稱君所為何不畫天官掌選耶
景龍三年鄭愔與崔湜同執銓管數外倍留人及授擬
不徧即探用三考一百日闕夏不行又用両考一百日
闕朝注夕改無復准定選人得官乃有三考不得上者
有一人索遠得校書郎其或未能處置者即給公騐謂
之比冬故選司綱維紊亂以崔鄭為口實
景雲元年以盧從愿為吏部侍郎精心條理大稱平允
其冒名偽選及虛增状功之類皆能擿發其事典選六
年頗有聲稱時人云前有裴馬後有盧李
開元十二年十二月吏部侍郎崔琳以舊例有遠惡官
六七百員恒不用比冬因選深人以此闕銓日對面注
各得穩便不入長名用此遠闕都盡
十八年蘇晉為吏部侍郎而侍中裴光庭每選官應批
退者但對衆披簿以朱筆㸃頭而已晉遂牓選院云門
下㸃頭者更引注擬光庭以為侮己不悦時有門下主
事閻麟之為光庭腹心專知吏部典選每麟之裁定光
庭始下筆時人語曰麟之手光庭口
天寳元年冬選六十四人判入等時御史中丞張倚男
奭判入髙等有下第者嘗為薊令以其事白於安禄山
禄山遂奏之至來年正月二十一日遂於勤政樓下上
親自重試惟二十人比類稍優餘並下第張奭不措一
詞時人謂之曵白吏部侍郎宋遥武當郡太守苗晉卿
貶安康郡太守考官禮部郎中裴昢起居舎人張炟監
察御史宋定昱左拾遺孟國朝並貶官
十一年十一月楊國忠為右相兼吏部尚書奏請両京
選人銓日便定留放無長名於宅中引注虢國垂簾觀
之或有老病醜陋者皆指名以笑雖士夫亦遭詬耻故
事兵部注官訖於門下過侍中給事中省不過者謂之
退量國忠注官呼左相陳希烈於坐隅給事中省於前
曰既對注擬即見過門下了希烈等腹非而已侍郎韋
見素張倚皆見衣紫與本曹郎官藩屏外排比案牘趨
走諮事乃謂簾中楊氏曰両個紫袍主事何如楊乃大
笑選人于是争附㑹其㫖焉二千餘選人率候於勤政
樓設齋兼為國忠立碑於尚書省所注文部三銓選人
務專鞅掌不能躬親皆委與令史及孔目官為之國忠
但押一字猶不可遍
貞元八年正月御史中丞韋正伯劾奏稱吏部貞元七
年冬京兆府踰濫解送之人已授官總六百十六人或
有不到京城銓試懸授官告又按選格銓状自書試日
書跡不同即與選放選殿違格文者皆不覆騐及降資
不盡或與注官伏以承前曹選乖誤未有如此遂使衣
冠以貧乏待缺姦濫以賄賂成名非陛下求才審官之
意由是刑部尚書劉滋以前吏部尚書及吏部侍郎杜
黄裳皆坐削階
太和二年三月都省奏落下吏部三銓注今春二月申
内超資官洪師敏等六七十人勅都省所執是格銓司
所司是例互相陳列頗以紛紜所貴清而能通亦猶議事
以制令選已滿方此爭論選人可哀難更停滯其三銓己
授官都省落下者並依舊注重與團奏仍限五日内畢
其如官超一資半資以令授稍優者至後選日量事降
折尚書侍郎注擬不一致令都省以此有詞鄭絪丁公
著宜罰一季俸東銓所落人數較少楊嗣罰両月俸其
今年選格仍分明標出近例異絶徼求時尚書左丞崔
景以吏部注擬多不守支選人中僥倖者衆糺案其事
落下甲選人革已成之官經宰相喧訴故特降此勅
　　　吏曹條例
總章二年四月一日司列少常伯裴行儉始設長名牓
引銓注期限等法又定州縣升降官資髙下以為故事
仍撰譜十卷　其年十一月吏部侍郎李敬𤣥委事於
員外郎張仁禕仁禕有識畧吏幹始造姓厯改修状様
銓歴等程式敬𤣥用仁禕之法銓綜式序仁禕感國士
見委竟以心勞嘔血而死
開元十八年十一月侍中兼吏部尚書裴光庭奏用循
資格至二十一年光庭薨中書令蕭嵩與光庭不協以
循資格取士不廣因奏事言之六月二十八日詔古者
諸侯舉士必本於鄉曲府庭署吏亦出於行能所以人
自檢修官無敗政及乎魏承漢弊權立九品今之吏部
用是因循入仕寖多為法轉宻然於濟理求才未聞深
識持衡處事徒為具文朕寤寐永懐每以怊悵夫琴瑟
不調者改而更張法令不便者義復何異頃者有司限
數及拘守循資遂令銓衡不得探拔天下賢俊屈滯頗
多凡人三十始可出身四十乃得從事更造格限分品
為差若如所制之文六十尚不離一尉有材能者始得
如此稍敦朴者遂以終身由是言之豈為明恕自今以
後選人每年總令赴集依舊以三月三十日為限其中
有才優業異操行著明者一委吏部臨時擢用貴於取
實何限常科雖遠郡下寮名跡稍著亦湏甄拔令其勸
勉俾人思為善之利俗知進取之途朕所責成實在吏
部可舉其大畧令有所依比者流外奏申乃引過門下
簿書堆盈於璅闥胥吏填委於掖垣豈是合宜過為煩
碎自今以後亦宜依舊
二十八年八月以考功貢院地置吏部南院以懸選人
文選或謂之選院其選院本銓之内至是移出之東都
至二十一年七月以太常園置之
二十二年七月六日吏部尚書李嵩奏曰伏見告身印
與曹印文同行用參雜難以區分望請准司勲兵部印
文加告身両字從之
二十四年十二月二十四日勅王子未出閤者侍講侍
讀侍文侍書並取見任官充經三周年放選與處分習
藝官諸色内教通取前資及常選人充經二年以上選
日各於本色量減両選與處分左右衛三衛及五品以
上子弟經七年雜衛經八年勲官經九年並放選與處分
貞元二年二月吏部奏伏准今年二月十三日勅除䑓
省常參官餘六品以下並准舊例都付本司處分者其
六品以下選人中有人才書判無闕相當仍前准格皆
送中書門下又立功状奏請要有褒揚等令並委本司
注擬即才同常格選人若無闕相當一一令待續闕事
即停滯必招喧訴應緣功状及非時與官合授正員額
並選限内無闕注擬者伏請量事計日用成三考闕如
臨時人數稍多注擬不足灼然處置發遣即請兼用両
考以上得資闕並量人才資序注擬訖准勅送中書門
下詳定可否其六品以下有官資稍髙合入五品縱非
五品亦請依前送各勅㫖両考闕下在用限其三考闕
亦非當年准格合用除别授官人外亦不在用限如闕
員不足選人事處分者臨時奏聼進止餘例依　其年
三月勅旨五品官准式不合選補使注擬冝付吏部檢
勘訖送中書門下其據資敘却合授六品已下官便任
處分　其年五月吏部奏伏准貞元元年七年七月二
十五日勅諸州府及京五品以上官停使下郎官御史
等宜付所司作條件聞奏者緣諸色人功優非時授官
闕員稍多請作節限許集上州刺史両府少尹四赤令
停替後請許一月日於都省陳牒納文狀畢檢勘同具
由歴每至月終送名中書門下仍請不試太原河中鳯
翔江陵成都興元府少尹赤令及京兆次赤令中下州
刺史諸使下停減郎官御史等停官當年並聽集六品
以下常參官以理去任者當聽集具員官京兆府先申
中書門下省檢勘未成失文厯者其中先東西在遠不
及選集並請依後件合集人限所在陳牒隨例赴集選
人有明經進士道舉明法出身人有經制舉宏詞拔萃
及第判入等清白狀並曾有上下考校奏成及孝義名
制及勅褒奬者或曾任郎官御史起居補闕拾遺太常
博士兩府判司兩府畿赤官使下郎官觀察使節度都
團練都防禦度支水陸團運鹽鐵使留守等判官支使
推官書記等制勅分明貞元元年十二月已前離任者
一切聼集並六府少尹雉赤令並在試例應未及一考
以下被替丁憂服滿廢省患觧侍親並隔絶不上州府
縣升降等官並聼當年縁未得資望准六品以下選
人例所試状入下等望臨時據人材定當放其違程不
上人經免殿者聼集仍却還本道本色官應准格未合
集人其中有文詞宏贍學術精通灼然為人所知亦任
於所在府州陳状本州長官精加選擇堪奨拔者且解
申送依例赴集至省審考覈有才實相副别状送名
如有踰濫其本州署申解牒本判官量事科拔四品官
中有衰疾情願任致仕官者但是正員不限考數任於
所在州府陳牒依合集人状様通由歴准前送本道觀
察使上省不用身到禮部附學官先及第人黄蘭吏部
者並所集准例試状定留放應集合試官並望准舊例
状一道仍准建中二年格例及大厯十一年六月勅請
條委左右僕射兵部尚書侍郎同考試具状考入上等
其名所試状依限送中書門下其考入下等者任還十
一年十月罷吏部兵部司封司勲冩急獲告身凡九十
員
二十三年二月齊抗以太常卿代鄭餘慶為中書侍
郎平章事先時每嵗吏部選人試判别奏官考覆第
其上下既考中書門下覆奏擇官覆定以為例抗為相乃
奏言吏部尚書已是朝廷精選不宜别考重覆其年他
官考判訖俾吏部侍郎自覆明年遂不置考判官盖
因抗所論奏也
太和三年八月勅㫖凡權知授官皆本資稍優未合便
得藉不擢用故且權知若通知計五考即便同正授極
為僥倖自今以後應謂州府五品長馬擢知正授通計
六考滿停其勒留官如有未滿去考停給課料者便准
此却與資給
四年五月中書門下奏准太和元年九月勅釐革両畿
及諸州縣官考山劒三川硤内及諸州比遠許奏縣令
録事参軍其餘停勅下以來諸道並有奏請如滄景德
棣已三數員伏以勅令頒行不合違越茍有宜便則須
改張自今以後山劒三川硤内及諸道比遠州縣官出
身及前資正員官人中毎道除令録外望各許三數員
如河北滄景德棣之類經破蕩之後及靈夏邠寧鄜坊
等州全無俸料有出身及正員官悉不肯去吏部從前
多不注擬如假攝有勞望許於諸人中量事奏三數員
其餘約及期限並請依太和九年九月二日勅處分從
之　其年七月吏部應遠道州縣課料錢元額計料支
給不得更欠折當司據料前錢定數牒示選人使知委
勅㫖宜依
五年六月勅南曹檢勘廢置詳斷選人儻有屈事足以
往覆辨明近年以來不問有理無理多經中書門下接
訴致令有司失職莫知所守選人踰分惟望哀矜若無
條約恐更滋甚起今以後其被駁選人若已依期限經
廢置詳斷不成自謂有屈任經中書門下陳状状到吏
部後銓曹及廢置當更為詳斷審事理可収即収如數
至三人以上廢置郎官請牒都省罰置如至十人以上
其事状申中書門下處分如經廢置詳斷公然越許或有
已經詳斷不錯輒更有投論者選人重遲兩選當日具
格文榜示兾無寃濫亦免僥求八年八月勅吏部踈理
諸色入仕人等令勘㑹諸司流外令史府史掌閑禮生
楷書畫工及諸司流外令史等總一千九百七十二員
六百五十七員請權停一千三百七十二員請令請司
守缺除見在外以後不得更置委御史䑓察訪
開成二年六月吏部南曹奏准今年五月勅長安選格
加置南曹郎一人别制印一面勅依旨
㑹昌五年七月勅應在京百司官典優成授官人等既
云趨吏執舉簿書優成命官須居散秩近日僣越殊甚
頗紊舊規累資或直於登朝班序豈容於雜類自今以
後如有改轉官宜於中下州長馬但不令登朝事貴得
體永為常式
天祐三年四月十九日吏部奏今後選人如是格式分
送員闕任其穩便去處請官不得妄指補諸道假滿抛
不到任停留官元闕及違程不上月限等闕從之
　
　
　
　
　
　
　
　
　
　
　
　
　
　唐㑹要卷七十四
欽定四庫全書
　唐會要卷七十五
　　　　　　　　　　　　　宋　王溥　撰
　　選部下
　　　選限
武徳初因隋舊制以十一月起選至春即停至貞觀二
年劉林甫為吏部侍郎以選限既促多不究悉遂奏四
時選隨到注擬當時以為便貞觀十九年十一月馬周
為吏部尚書以吏部四時持衡畧無暇休遂奏請取所
由文解十月一日赴省三月三十日銓畢按工部侍郎
韋述唐書云貞觀八年唐皎為吏部侍郎以選集無限
隨到注擬時漸太平選人稍衆請以冬初一集大集季
春而畢至今行用之諸史又云是馬周未知孰是兩存
焉
開元二十年正月二十二日吏部尚書裴光庭奏文武
選人承前三月三十日始畢比團甲巳至夏末自今以
後並正月三十日内團甲至二月内畢六月二十八日
蕭嵩奏吏部選人請準舊例至三月三十日團甲畢
貞元八年春中書侍郎平章事陸䞇始復令吏部每年
禁選人舊事吏部常毎年集人其後遂三數年一置選
選人併至文書多不可尋勘真偽紛雜吏因得大為奸
巧選人一蹉跌或十年不得官而官之闕者或累歲無
人䞇令吏部分内外官為三分計闕集人歲以為常其
弊十去七八天下稱之
十五年六月勅六部奏選人依前三月三十日已前團
奏畢其流外兵部禮部舉人等専委郎官恐不詳審共
為取舍適表公平毎至留放日皆就尚書侍郎對定既上
下檢察庻在得人
元和四年三月二十五日勅今後宗正寺修撰圖譜官
知匭使判官至考滿日各宜減兩選
　　　藻鑑
武徳七年高祖謂吏部侍郎張鋭曰今年選人之内豈
無才用者卿可簡試將來欲縻之好爵于是遂以張行
成張知運等數人應命時以為知人
咸亨中李敬𤣥為吏部侍郎時有楊炯王勃盧照鄰駱賔王並
以文章見稱敬𤣥咸為延譽引以示裴行儉行儉曰才名有
之爵禄盖寡楊應至令長餘並鮮能令終時蘇味道王
勮未知名因調選行儉一見深禮異之仍謂曰有晩年子息
恨不見其成長二公十數年當居衡石願識此輩其後果如
其言行儉嘗所引偏禆有程務挺張䖍朂崔知辯王方
翼党金毗劉敬同郭待封李多祚黑齒常之盡為名將
證聖元年劉竒為吏部侍郎注張文成司馬鍠為御史二人因
申屠瑒以謝之竒正色曰舉賢本自無私二君何為見謝
聖厯二年吏部侍郎鄭杲注韓思復為太常博士元希
聲為京兆士曺嘗謂人曰今年掌選得韓元二人則吏
部不負朝廷矣
景雲二年盧從愿為吏部侍郎杜暹自婺州叅軍調集
補鄭縣尉後為戸部尚書從愿自益州長史入朝暹立
在盧上謂曰選人定如何盧曰亦由僕之藻鑑遂使明
公展千里足也
開元八年七月王丘為吏部侍郎拔擢山陰尉孫逖桃
林尉張鏡微湖城尉張普明進士王泠然李昂等不數
年登禮闈掌綸誥焉
十年十二月吏部侍郎崔琳掌銓收選人盧怡裴敦復
于孺卿等數人無何皆入臺省衆以為知人
　　　非因銓選藻鑑附
武徳初李勣得黎陽倉就食者數十萬人魏徴高季輔
杜正倫郭孝怡皆客遊其所一見于衆人之中即和禮
敬平武牢獲鄭州長史戴冑釋放推薦之當時以為有
知人之鑒
永徽元年中書舍人薛元超好汲引寒微嘗表薦任希
古高知周郭正一王義方孟利貞十餘人時論稱美
聖厯中狄仁傑為納言頗以藻鑑自任因舉桓彦範敬
暉崔𤣥暐張柬之袁恕己等五人後皆有大勲復舉姚
元崇等數十人悉為公相聖厯中則天令宰相各舉尚
書郎一人仁傑獨薦其子光嗣由是拜地官員外莅事
有聲則天謂之曰祁奚内舉果得人也
長安二年則天令雍州長史薛季昶擇察吏堪為御史
者季昶以問録事叅軍盧齊卿舉長安縣尉盧懐慎季
休光萬年縣主簿崔湜咸陽縣丞倪若水盩厔縣尉田
崇璧新豐縣尉崔日用後皆至大官
景雲二年御史中丞韋抗加京畿按察使舉奏奉天縣
尉梁昇卿新豐縣尉王倕金城縣尉王氷華原縣尉王
燾為判官其後皆著名位
其年朔方搃管張仁愿奏用監察御史張敬忠何鸞長
安縣尉寇泚鄠縣尉王易從始平縣主簿劉體微分判
軍事義烏縣尉趙良正為隨軍後皆至大官先天元年
侍中魏知古嘗表薦洹水縣令吕太一蒲州司功叅軍
齊澣右内率府騎曺栁澤及為吏部尚書又擢密縣尉
宋遙左補闕袁暉封希顔伊闕縣尉陳希烈後咸居清
要
開元元年盧齊卿為幽州刺史時張守珪為果毅特禮
接之謂曰十年内當知節度果如其言
　　　雜處置
乾封三年十月勅司戎諸色考滿又選司諸色考滿入
流人並兼試一經一史然後授官
咸亨三年正月十八日許雍洛二州人任舉郡官
天冊元年十月二十二日勅品藻人物銓綜士流委之選
曺責成斯在且人無求備用匪一途理當才地並升輪
轅兼授或收其履厯或取其學行糊名考判立格注官
既乖委任之方頗異銓衡之術朕厲精思化側席求賢
必使草澤無遺方員曲盡改絃易調革故鼎新載想緝
熙之崇式佇宏通之效其常選人自今已後冝委所司
依常例銓注其糊名入試及令學上考判宜停
神功元年十月勅選司抑塞者不須請不理狀任經御史
臺論告不得輙于選司喧訴有凌突選司非理喧悖者
注簿量殿尢甚者仍於省門集選人決三十仍殿立六選
其年閏十月二十五日勅八寺丞九寺主簿三監丞簿
城門符寳郎通事舍人大理司直評事左右衛千牛衛
金吾衛左右率府羽林衛長史太子通事舍人親王掾
属判司叅軍京兆河南太原判司赤城簿尉御史主簿
校書正字詹事主簿協律郎奉禮太祝等出身入仕既
有殊途望秩常班須從甄異其有從流外及視品官出
身者不得任前官其中書主書門下録事尚書都事七
品官中亦為𦂳要一例不許頗乖勸奬其考詞有清幹
景行吏用文理者選日簡擇取厯十六考己上者聼量
擬左右金吾長史及寺監丞
聖厯元年二月二十二日勅選人無故三唱試三注不
到者不在銓試重注之例其過門下三引不過者亦不
在更注之限
三年正月三十日勅監察御史左右拾遺赤縣簿尉大
理評事兩㡬諸縣丞簿尉三任已上及内外官經三任
下考以上不改舊選品者選敘日各聴量隔品處分餘
官必須依次授任不得超越
大足元年正月十五日勅選人應留不須安論考等若
諸事相似即先書上考如書判寥落又無善狀者雖帶
上考亦宜量放
開元二年二月十八日勅繁劇司闕官有灼然要籍者
聴牒選司于應得官人内據材用資厯相當者先補擬
三年六月八日勅吏部銓選委任尤重比雖守職務在
循常既限之以選勞或失之于求士宜選日拔擢一二
人不須限資次放
四年六月十九日勅六品以下官令所司補授其外郎
御史并餘供奉宜進名勅授
其年七月勅如聞黔州管内州縣官員多闕吏部補人
多不肯去成官已後或假解或從征考滿得資更别叅
選自餘管蠻獠州大率亦皆如此宜令所司于諸色選
人内即召補並馳驛發遣至州令都府勘到日申所司
如遲違牒管内都督決六十追毁告身更不須與官此
其年九月十二日勅諸色選人納紙保後五日内其保
識各于當司具名品并所在人州貫頭銜都為一牒報
選司若有偽濫先用缺然後准式處分
十二年四月十五日勅要官兒子少年未經事者不得
作縣官親民
十二年初定吏部員外郎專判南曺
十四年十一月二十五日勅比來所注擬官多不慎擇
或以資授或未適才宜令吏部毎年先于選人内精加
簡試灼然明嫺法理者留擬其評事已上仍令大理長
官相加簡擇不得授非其人
十五年九月勅令年勅吏部選人宜依例糊名試判臨
時考第奏聞
十七年二月勅邊逺諸州官多有老弱宜令吏部每年
選人内簡擇强幹堪邊任者隨缺補授秩滿量減三兩
選與留仍加優奬
(原缺/)
八載六月十六日勅㫖授官宜立攢符下諸郡府
九載三月十三日勅吏部取人必限書判且文學政事
本自異科求備一人百中無一況古來良宰豈必文人
又限循資尤難奬擢自今以後簡縣令但才堪政理即
甄取不得限以書判及循資格注擬諸圻望𦂳上中毎
等為一申委中書門下察問選擇堪者然後奏授大理
評事緣朝要子弟中有未厯望圻縣使授此官既不守
文又未經事自今以後有此色及朝要至親並不得注
擬
十一載七月勅吏部選人書判濫及雜犯不合得留者
不限選數並放除此之外先後選深人一槩並留其選
深被放人選淺得留人名且留放逗留牓示選人各令
知委仍以單狀奏聞不須更起條目至十二月二日吏
部尚書楊國忠奏請兩京選人銓目便定當放無長名
遂詔文部選人調集者宜審定格限今集銓目各量官
資書判狀跡功優據闕合留對衆集便定其宏詞博學
或書判特優超流輩者不須定以選數聴集武部選人
集試日校第功優亦對衆留放
十三載三月二十八日勅㫖授官取蜀郡大麻紙一張
寫告身
廣徳元年二月勅諸州府及縣今後毎有闕官宜委本
州當日牒報本道觀察節度及租庸使司具闕由附便
使牒中書門下送吏部依闕准式處分其所闕官有職
稍重者委本府長官于見任及比司官中簡擇權令勾
當正官到日停不得更差前資及白身等攝吏部及制
勅所授官委中書門下及吏部出後三日内下本州准
令式計程外一月不到任本州報中書門下吏部用闕
如灼然事故准勅勒留不在此限其限程人六品已下
本色内殿一兩選許同會闕不成人例五品已上停一
二年其選人諸州諸使不得奏用
大厯元年十二月勅許吏部選人自相舉如任官有犯
罪舉主(從吏部侍郎/王廷昌奏)
十二年五月勅見任中書門下兩省五品已上尚書省
三品已上子孫各授官者一切擬京官不得擬州縣官
建中元年正月五日勅大理法官及太常禮官宜委吏
部毎選時簡擇才識相當與本司商量注擬
貞元元年正月二十五日勅宜令清資常叅官毎年于
吏部選人中各舉一人堪任縣令錄事叅軍者所司依
資注擬便于甲厯具所舉官名銜仍牒御史臺如到任
政理尤異及有贓犯事跡明著所司録舉官姓名聞奏當
議褒貶仍長名後二十日舉仍永為常式七月吏部奏
准今年五月勅節文縁選人淹留多時理且權宜發遣
請量取建中四年授官至今計日成三考用闕注
擬其受替人皆于常例稍屈亦冝量事優擢委所
司選限畢後具所用闕人名銜聞奏至選日各減
一選
三年七月復置吏部小選
九年十二月制自今以後應諸使行軍司馬判官書記
參謀支使推官等使罷者如是檢校試五品已上不合
于吏部選集並准罷使郎官御史例冬季聞奏
十三年三月于吏部選人中簡擇通事舍人
十九年七月勅以闗輔飢罷今歲吏部選集
元和三年正月吏部奏准去年六月勅元和元年下文
狀人但有續闕即便註擬元和二年下文狀人切待有
兩季下續闕至冬末合收用者注擬伏以非時選集見
在無多待闕多年艱辛轉甚其元年二月十三日已前
下文狀應未得官人並請依當年平選得選留人例一
時注擬其十月以後及今年下文狀人如元勅即與處
分亦請准前注擬其餘並請待註平選人畢有闕相當
便與註擬如無闕相當即請許待續闕勅㫖依奏三月
勅秘省𢎞文館崇文館左右春坊司經局校書郎正字宜
委吏部自今平流選人擇取志行亷退藝學精通註擬
七年十二月魏博奏管内州縣官二百五十二員内一
百六十三員見差假攝九十員請有司註擬從之
八年八月吏部奏請差定文武官告紙軸之色物五品
已上用大花異紋綾紙紫羅標檀木軸六品下朝官裝
寫大花綾紙及小花綾標檀木軸命婦邑號許用五色
牋小花諸雜色錦標紅牙碧牙軸其他團窠綾標金銀
花牋紅牙發鏤軸鈿等除恩賜外請並禁㫁勅㫖依奏
其年九月刑部奏准今年七月二十一日勅諸色左降
官等經五考滿許量移者其降貶日授正員官或無責
詞亦是責授並請至五考滿然後許本任處申闕並餘
左降官緣任處多在遐逺至考滿日其申牒稽遲致使
留滯者其刺史錄事叅軍等並請與下考如滿後雖己
申牒未量移間其禄料並准天寶貞元兩度勅文依舊
支給其本犯十惡等罪已有正名請從舊從之
其年十一月勅有司奏申光蔡三州州縣官縁給復無
税應支俸料今量定員額及課料其六品以下官仍令
吏部于選人中選優與註擬毎月課錢委所司量與支
給其員外及課料等并額待給復年滿一切仍舊
十二年詔入粟助邊古今通制如聞定州側近秋稼方
登念切効公不同常例有人能于定州納粟五百石者
放同優比出身仍減三選一千石者無官便授解褐官
有官者依資授官納二千石者超兩資如先有出身及
官情願減選者毎三百石與減一選
十五年二月中書門下奏見任正官員充職掌等比限
兩考及授官經二周年已上方許奏請然後與依資改
轉有才在下位者不免留滯請自今後諸道使應奏請
正員官充職掌經一年者即依資與改轉如未周者即
量與類試官如此處分庶將得中勅㫖依奏
寶厯二年十一月勅㫖京官百司應合帶職事奏正員
官者自今已後宜于諸司及府縣見任官中選擇及府
縣見令本官充職如見任無相當者即任于其年選人
中奏用便據資厯與官不要待銓試仍永為常式
三年正月山陵使奏伏以景陵光陵已來諸司諸使所
差補押及雜掌官等皆據舊例合得減選其中有無選
可減者便放非時選吏曺縁是承優放選例多判成有
過格年深名身踰濫赴常選不得者多求減選掌職圖
得非時赴集因縁優勅成此倖門其吏曺為弊頗甚于
今請應差前資官充職掌不得取選數已過格人庶絶
奸冒勅㫖依奏
太和四年七月吏部奏當司兩銓侍郎㕔伏以吏部居
文昌首曺侍郎為尚書二職銓庭所宜順序㕔事固有
等差舊以尚書㕔之次為中銓其次為東銓自乾元中
侍郎崔器以當時休咎為虞奏改中為西銓以久次侍
郎居左以新次侍郎居右因循倒置議者非之伏請自
今以後以久次侍郎居西銓以新除侍郎居東銓勅㫖
依奏
其年七月吏部三銓正令史毎銓元置七人今請依太
和元年流外銓起請置五人減下兩人南曺令史一十
五人今請依太和元年流外銓起請節文減下三人奉
勅依奏
五年二月吏部奏請量抽太和三年終已來至三年三
月四月以來得資及計人成三考闕四十五員伏縁去
冬諸色黄衣參選者倍多于常年其間十七人皆是勲
臣貴戚及常參官子弟不可任逺處州縣官三銓以當
年合用闕方員發遣之外毎銓各有十餘人未得官今
請准元和中及長慶初勅例據見在人數量抽前件闕
註擬畢具所用闕聞奏勅㫖宜依
其年六月勅應選人未試已前南曺駁放後經廢置詳
㫁及准堂判却收比來南曺據給帖人數續到續試銓
司更不考判便同平留選人例註擬稍涉僥倖自今已
後應有此色並待正月十日准格詳㫁限畢都引試判
不及格并雜犯及續檢勘庫并前選文案不同並駁放
不在更陳狀披訴及重詳㫁之限
其年五月吏部奏准貞元十八年四月一日勅諸親註
得外官欲赴任自今已後毎年須先奏聞者今請至時
准勅檢勘聞奏其諸親薨歿子弟註得外官准先後勅
合奏聞起自今已後請更赴集更不在重奏限其給勘
處審勘仍于家狀一一具奏親等第如違駮放勅㫖依
奏其月五日勅應選人及冬集人案門下省檢勘畢後
比來更差南曺令史權領却納門下甲庫在于公事頗
甚勞擾自今已後諸勒吏部過院本令史便自分付甲
庫以備他年檢勘請門下省勒甲庫令史毎過選照勘
收拾明立文案據官吏等遞相分付不得妄有破除南
曺申請之時如有稱失落欠少本令史専知官准勘檢
擅改違除流例處分
七年五月二十五日中書門下奏今後請今京兆河南
尹及天下刺史各于本府本道當選人中擇堪為縣令
司錄錄事叅軍人具課績才能聞薦其諸州先申牒觀
察使都加考覈申送吏部至選集者不要至試塲更試
書判吏部尚書引詣銓曺試時務狀一道訪以理民之
術自陳厯任以來課績數條取其理識優長者以為等
第便以大縣註擬如刺史所舉并兩人得上下考者就
加爵秩在任年考已深者優與進改其縣令錄事得上
下考兼績狀者許非時放選如犯贓一百貫以下者舉
主量削階秩一百貫以上者移守僻逺小郡觀察使委
中書門下聴奏進止所舉人中兩人善政一人犯贓亦
得贖免其犯贓官永不齒錄從之
開成元年十月中書門下奏兩畿及兩京奏六品以下
官除勅授外並吏部註擬准太和五年正月二十六日
勅中書門下奏近勅隔絶諸司奏六品以下官實免占
吏部闕員亦稍絶邪濫其兩府司錄及尉知捕賊皆藉
幹能敏練用差專任吏部註或慮與事稍乖自今已後
京兆尹及河南府司錄及尉知捕賊滿據官資合入者
充其餘並准太和元年九月十九日勅及太和四年五
月七日勅處分
會昌三年四月勅文准太和元年十二月十八日勅進
士初合格並令授諸州府叅軍及𦂳縣尉未經兩考不
許奏職盖制科之人必𢎞理化黎元之弊欲使諳詳近
者諸州長史漸不遵承雖注縣寮多縻使職茍從知已不
念蒸人流例寢成供費不少況去年選格改更新條許
本郡奏官便當府充職一人從事兩請料錢虛占吏曺
正員不親本任公事其進士宜至合年諸道依資奏授
試官充職如奏授州縣官即不在兼職之限
廣明元年勅吏部選人參錯長名人駮放者除有身名
踰濫及欠選欠考外並以逺殘闕註擬
　　　東都選
貞觀元年京師米貴始分于各州置選
開耀元年七月𢎞文館直學士崔融議選事曰闗外諸州
道里迢遞洛河之邑天地之中伏望詔東西二曺兩京
都分簡留放既畢同赴京師
開元元年十二月遣黄門監魏知古黄門侍郎盧懷慎
往東都分知選事便令擬宋璟為東都留守攝門監過
官
元和二年九月詔東都留守趙宗儒權知吏部今年東
都選事銓試畢日停
太和二年九月勅吏部今年東都選事宜令守河南尹
王播權知侍郎銓試畢日停
三年四月勅東都選事冝停
(闕/)
　　　南選
上元三年八月七日勅桂廣交黔等州都督府比來所
奏擬上人首領任官簡擇未甚得所自今已後宜准舊
制四年一度簡擇清强正五品已上官充使選補仍令
御史同往註擬其有應任五品已上官者委使人共所
營督府相知具條景行藝能政術堪稱所職之處奏聞
大足元年七月二十九日勅桂廣泉建賀福韶等州縣
既是好處所有闕官宜依選例省補
開元八年八月勅嶺南及黔中參選大曺名文解毎限
五月三十日到省八月三十日檢勘使了選使及選人
限十月三十日到選所正月三十日内銓註使畢其領
南選補使盛移桂州安置
其年九月勅應南選人嶺南每府同一解嶺北州及黔
府管内州毎州同一解各命所管勘責出身由厯選數
考課優勞等給作簿書先申省省勘應選人曺名考第
一事以己明造厯子選使兼本司對勘定訖便結階定
品署印牒付選使其毎至選時皆須先使擬官受司團
奏後所司覆同即憑進畫應給籖告所司為寫限使奏
勅到六十日寫了差専使送付黔桂等州州司各送本
州府分付
天寶十三載九月勅如聞嶺南州縣近來頗習文儒自
今已後去其嶺南五府管内白身有詞藻可稱者毎至
選補時任令應諸色鄉貢仍委選使准式考試有堪及
第者具狀聞奏如有情願赴京者亦聴其前資官并常
選人等有詞理兼通才堪理務者亦任北選及授北官
大厯十四年十二月二日勅南選已差郎官固宜専達
自今已後不須更差御史監臨
興元元年勅吏部侍郎劉滋知洪州選事(將京師寇盗/之後天下蝗)
(旱穀價翔貴選人不能赴調乃命滋江/南興選以其便江嶺之人時稱舉職)
其年十一月嶺南選補使右司郎中獨孤愐奏狀伏准
建中四年九月勅選補條件所註擬官便給帖放上至
上都赴吏部團奏給告身勅㫖准勅處分
貞元二年十一月十日勅嶺南黔中選舊例補註訖給票
放上其俸除手力紙筆園㕑雜給之外餘並待奏申勅
到後始據㫖給付其福建選補使宜停其桂廣泉建福
賀韶等州宜依選例稱補
三年三月考功員外郎陳歸為嶺南選補使選人留放
註官美惡違背令文唯意出入復供求無厭郵傳患之
監察御史韓泰奏劾得罪配流恩州
元和二年八月命職方員外郎王潔充嶺南選補使監
察御史崔元方監焉
長慶二年正月勅權停嶺南黔中今年選補
寳厯二年二月容管經畧使嚴公素奏當州普寜等七州
乞准廣韶桂賀四州例南選從之
太和三年勅嶺南選補雖是舊例但逺路行李未免勞
人當處若有才能㢘使宜委推擇待兵息事簡續舉舊
章其南選使可更停一二年
七年正月嶺南五管及黔中等道選補使宜更權停一
二年
開成二年正月又權停三年
五年七月潮州刺史林郇苖奏州縣官請同漳河廣韶
桂賀等州吏曺註官勅㫖潮州嶺南大郡與韶畧同宜
下吏部准韶州例收闕註擬餘依
其年十一月嶺南節度使盧鈞奏當道伏以海嶠擇吏
與江淮不同若非諳熟土風即難捜求人瘼且嶺中往
年弊是南選今之弊是北選臣當管一十五州唯韶廣
兩州寮每年吏部選授道途遙逺瘴癘交侵選人若家
事任持身名真實孰不自負無由肯來更以俸入單微
每歲號為比逺若非下司貧弱令史即是逺處無能之
流比及到官皆有積債十中無一肯識㢘恥臣到任四
年備知情狀其潮州官吏伏望持循往例不令吏部註
擬且委本道求官若攝官㢘慎有聞依前許觀察使奏
準事堪經久法可施行勅㫖依奏
　　　附科甲
聖厯元年二月勅文武選人檢甲厯不獲者宜牒中書
門下為檢如又不獲若在曺有官前後相銜可明者亦
聴為敘
開元二年二月勅諸色出身人銓試訖應常選者當年
當色各為一甲團奏給告牒過百人已上分不滿五人
附入甲
十六年五月勅諸蕃應授内外文武官及留宿衛長上
者共一甲其放還蕃者别為一甲仍具形狀年履同為
一奏
十九年四月勅應授官考校敘功累勲有失錯者門下
省詳覆有憑即為改註
其年五月十一日勅附甲授官無闕者却牒中書門
下改擬
天寶二年十一月勅諸州醫學生等宜隨貢舉例申省
補署十年與散官恐年深久檢勘無憑仍同流外例附
甲
大厯六年七月宰臣奏請自今已後勅授文武六品以
下官勅出後附兵部附甲團奏
貞元五年十二月勅除常參官及諸使判官等餘並附
所司甲其兵部選人亦凖此
八年二月户部奏内外官應直京内百司及禁中軍并
國親勒留人等戸部侍郎盧徴奏伏以前件直司諸勒
留官等若勅出便帶職事及勒留京官即合以勅出為
上日外官比勅到為上自如本司未經奏聞即合同赴
任官例准貞元六年二月二十四日勅待甲出後省符
到任日支給俸料者甲出未帶勒留官簽符先下州府
交替理例未免喧爭伏請起今以後並須挾多勒留勅
到任方為上日支給料錢其附甲官有給甲依前勒留
直諸司者待符甲後簽到州為上日支給課冀塞倖求
庶絶論訴勅㫖宜依
　　　冬集
大厯十一年五月勅禮部送進士明經明法𢎞文及崇
文生道舉等准式據書判資蔭量定冬集授散其春秋
公羊穀梁周禮儀禮業人比縁習者較少開元中勅一
例冬集其禮業毎年授散自今已後禮人及道舉明法
等有試書判稍優并蔭高及身是勲官三衛者准往例
註冬集餘並授散
　　貢舉上
　　　明經
上元元年十二月二十七日天后上表曰伏以聖緒出
自𤣥元五千之文實惟聖教望請三公以下内外百官
皆習老子道徳經其明經咸令集讀一准孝經論所司
臨時䇿試請施行之至二年正月十四日明經咸試老
子䇿二條進士試三條
儀鳯三年三月勅自今已後道徳經孝經並為上經貢
舉皆須兼通其餘經及論語任依恒式
長夀二年三月則天自製臣範兩卷令貢舉人習業停
老子
神龍元年二月二日勅文天下貢舉人停習臣範依前
習老子
開元十六年十二月國子祭酒楊瑞奏今之明習左氏
者十無一二恐左氏之學廢又儀禮公羊穀梁亦請量
加優奬遂下制明經習左氏及通周禮等四經者出身
任散官至貞元元年五月二日勅自今已後明經習禮
記及三傳者許冬集
天寶元年四月三日勅自今已後應舉除崇𤣥學生外
自餘所試道徳經宜並停仍令所司更别擇一小經代
之其年加爾雅以代道徳經至貞元元年四月十一日
勅比來所習爾雅多是草木鳥獸之名無益理道自今
已後宜令習老子道徳經以代爾雅其進士亦宜同大
畧例帖試至十二年三月十七日國子司業裴肅奏爾
雅傳通詁訓綱維六經為文字之楷範作詩人之興咏
備詳六親九族之禮多識鳥獸草木之名今古習傳儒
林遵範其老子是聖人𤣥微之言非經典通明之㫖為
舉人所習之書伏恐稍乖本義伏請依前加爾雅奉勅
宜凖天寶元年四月三日勅處分
二年三月禮月令篇宜冠衆篇之首餘依舊次
三年七月詔曰尚書古先所制有異他書今抄寫漸訛
傳疑于後學永言刋革必在從宜尚書應是古字體並
依今文
建中二年十二月中書舍人權知禮部貢舉趙賛奏應
口問大義明經等舉人明經之目義以為先比來相承
唯務習帖至于義理少有能通經術寢衰莫不由此今若
頓取大義恐全少其人欲且因循又慮無以勸學請約
舉司舊例稍示考義之難承前問義不形文字落第之
後喧競者多臣今請以所問錄于紙上各令直書其義
不假文言既與䇿有殊又事堪徴證憑此取舍庶歸至公
如有義䇿全通者五經舉人請准廣徳元年七月勅超
與處分明經請減兩選伏請毎歲甄奬不過數人庶使
經術漸興人知教本勅㫖明經義䇿全通者令所司具
名聞奏續商量處分餘依貞元二年六月詔其明經有
能習律一部以代爾雅者如帖經俱通于本色減兩選
合集日與官
十三年二月尚書左丞權禮部貢舉顧少連奏伏以取
士之科以明經為首教人之本以義理為先至于帖書及以
對䇿皆形文字並易考㝷試義之時獨令口問對答之
失覆視無憑黜退之中流議遂起伏請准建中二年十
二月勅以所問錄于紙上各合直書其義不假文言仍
請依經疏對奉勅宜依
元和二年十二月禮部貢院五經舉人請罷試口義准
舊試墨義十條五經通五明經通六便放入第從之
七年十二月權知禮部侍郎韋貫之奏試明經請停墨
義依舊格問口義從之
開成四年十月勅毎年明經及第宜更與十人
　　　帖經條例
貞觀九年五月勅自今已後明經兼習周禮并儀禮者
于本色者量減一選
永隆二年八月勅如聞明經射䇿不讀正經抄撮義條
纔有數卷進士不㝷史籍唯誦文䇿銓綜藝能遂無優
劣自今已後明經毎經帖十得六已上者進士試雜文
兩首識文律者然後令試䇿其書算舉人亦准此例即
為常式
永淳一年三月詔舉人並詔䇿三道即為永例
開元八年七月國子司業李元瓘上言三禮三傳及毛
詩尚書周易等並聖賢微㫖生人教業必資事經逺則
斯文不墜今明經所習務在出身咸以禮記文少人皆
競讀周禮經邦之軌則儀禮莊敬之楷模公羊穀梁厯
代從之今兩監及州縣以獨學無友四經殆絶事資訓
誘不可因循其學生望請量配作業并貢人叅試之日
習周禮儀禮公羊榖梁並請帖十通五許其入䇿以此
聞者或有敦勸仰望四海均集九經該備從之
十六年十月准國子祭酒楊瑒奏近舉明經者主司不
詳其述作之意毎至帖試必取平頭年月孤經絶句自
今以後考試者盡帖平文以存大典
十七年三月國子祭酒楊瑒上言曰伏聞承前之例毎
年應舉常有千數及第兩監不過一二十人臣恐三千學
徒虛費官廩兩監博士濫縻天祿臣竊見入仕諸色出
身毎歳向二千餘人方於明經進士多十餘倍自然服勤道
業之士不及胥吏以之效官豈識先王之禮義陛下設
學務以勸進之有司為約務以黜退之微誠實所未曉
今監司課十已退其八九考功及第十又不收一二若
長以為限恐儒風漸墜小道將興若以出身人多應諸
色都減豈在獨抑明經進士也
二十一年勅令士庶家藏老子一本毎年貢舉人量減
論語一兩條䇿加老子䇿
二十五年二月勅今之明經進士則古之孝㢘秀才近
日以來殊乖本意進士以聲律為學多昧古今明經以
帖誦為功罕窮㫖趣安得為敦本復古經明行修以此
登科非選士取賢之道其明經自今已後每經宜帖十
取五已上免舊試一帖仍按問大義十條取六已上免
試經䇿十條答時務䇿三道取粗有文理者與及第其
進士宜停小經准明經帖大經十帖取通四已上乃准
例試雜文及䇿考通與及第其明經中有明五經已上
試皆通者進士中兼有精通一史能試䇿十條得六已
上者委所司奏聴進止其應試進士等唱第訖其所試
雜文及䇿送中書門下詳覆其所問明經大義仍須對
同舉考試庶能否共知取舍無愧有功者逹可不勉歟
天寶十一載七月舉人帖及口試並宜對衆考定更唱
通否
其載十二月勅禮部舉人比來試人頗非允當帖經首
尾不出前後復取者也之乎頗相類之帖下為弊已久
須有釐革今請毎帖前後各出一行相類之處並不須
帖
　
　
　
　
　
　
　
　
　
　
　唐會要卷七十五
欽定四庫全書
　唐會要卷七十六
　　　　　　　　　　　　　宋　王溥　撰
　　貢舉中
　　　進士
貞觀八年三月三日詔進士試讀一部經史
二十二年九月考功員外郎王師旦知舉時進士張昌
齡王公瑾並有俊才聲振京邑而師旦考其大䇿全下
舉朝不知所以及奏等第太宗怪無昌齡等名因召師
旦問之對曰此輩誠有文章然其體性輕薄文章浮豔
必不成令器臣若擢之恐後生相效有變陛下風雅帝
以為名言後並如其言
調露二年四月劉思立除考功員外郎先時進士但試
䇿而已思立以其庸淺奏請帖經及試雜文自後因以
為常式
開元二十四年十月禮部侍郎姚奕請進士帖左氏傳
禮通五與及第乾元初中書舍人李揆兼禮部侍郎揆
嘗以主司取士多不考實徒峻其隄防索其書䇿殊不
知藝不至者居文史之囿亦不能摛其詞藻深昧求賢
者也及其試進士文章日于中庭設五經及各史一切
詔本于牀而引貢士謂之曰國家進士務得才經籍在
此務㝷檢由是數日之間美聲上聞
上元中劉曉上疏曰國家以禮部為孝㢘之門考文章
于甲乙故天下響應驅于才藝不務于徳行夫徳行者
可以化人成俗才藝者可以約法立名故有朝登甲科
而夕陷刑制制法守度使之然也陛下焉得不改而張
之至如日誦萬言何闗禮體文成七步未足化人昔子
張學干禄仲尼曰言寡尤行寡悔祿在其中矣又曰行
有餘力則以學文今舍其本而修其末況古之作文必
諧風雅今之末學不近典謨勞心于丹朱之間極筆于
烟霞之際以此成俗斯大謬也昔之採詩以觀風俗咏卷
阿則忠臣喜頌蓼莪而孝子悲温良敦厚詩教也豈有
淫文哉夫人之愛名如水之就下上有所好下必甚焉陛下
若以徳行為先文藝為末必須勵行以佇甲科酆舒俊
才擯而没齒陳寔長者拔而用之則多士雷奔四方風
動從欲于下聖理于上豈有不變者哉
永徽元年始制兩都舉禮部侍郎官號皆以兩都為名
毎歲兩地别放及第自大厯十二年停東都舉是後不
置
建中二年十月中書舍人權禮部貢舉趙贊奏先是進士試
詩賦各一篇時務䇿五道明經䇿三道今請以箴論表
賛代詩賦仍試䇿二道
三年四月勅禮部進士舉人等自今已後如有試官及
不合選并諸色出身人等應舉者先于舉司陳狀准例
考試如才堪及第者送名中書門下重加考覈如實才
堪即令所司進納告身注毁官身准例與及第至選日
仍稍與處分其正員官不在舉限
元和二年十二月勅自今已後州府所送進士如跡涉
疎狂兼虧禮教或曾任州府小吏有一事不合清流者
雖薄有辭藝並不得申送如舉後事發長吏奏停現任
如已停替者二年本試官及司功官見任及已停替並
量事輕重貶降仍委御史臺常加察訪
長慶元年勅今年錢徽下進士鄭朗等一十四人宜令
中書舍人王起主客郎中知制誥白居易重試覆落十
一人三月丁未詔國設文學之科本求實才茍容僥倖
則異至公訪聞近日浮薄之徒扇為朋黨謂之闗節干
擾主司每歲䇿名無不先定永言敗俗深用興懷鄭朗等昨
令重試意在精覈藝能不於異書之中固求深僻題目貴令
所試成就以觀學藝淺深孤竹管是祭天之樂出于周禮正
經閲其程式之文都不知其本事辭律鄙淺蕪累可知其孔
温業等三人粗通可與及第其餘落下今後禮部舉人宜准
開元二十五年勅及第人所試雜䇿先送中書門下詳覆
三年正月禮部侍郎王起奏曰伏以禮部放榜已是成
名中書重覆尚未及第重覆之中萬一不定則放牓之
後逺近誤傳其于事理實為非便臣伏請今年進士堪
及第者本司考試訖其詩賦先送中書門下詳覆候勅
却下本司然後准舊例大字放榜從之
太和七年八月禮部奏進士舉人先試帖經并畧問大
義取經義精通者次試議論各一首文理髙者便與及
第其所試詩賦並停者伏請帖大小經各十帖通五通
六為及格所問大義便與習大經内准格明經例問十
條仍對衆試口義伏使准新制進士畧問大義縁初釐
革今以通三通四為格明年以後並依明經例其所試
議論請限五百字以上成勅旨依奏
八年正月中書門下奏進士放牓舊例禮部侍郎皆將
及第人名先呈宰相然後放牓伏以委在有司固當精
慎宰相先知取舍事匪至公今年以後請便令放牓不
用先呈人名其及第人所試雜支及鄉貢三代名諱並
當日送中書門下使令定例勅旨依奏
其年十月禮部奏進士舉人自國初以來試詩賦帖經
時務五道中問或蹔改更旋即仍舊盖以成格可守所
取得人故也去年八月勅節文先試帖經義議論等以
臣商量取其折𠂻伏請先試帖經數通依新格處分勅
㫖依奏
九年十二月中書門下奏今月九日閣内面奉進止令
條流進士數及減下諸色入仕人等准太和四年格及
第不得過二十五人今請加至四十人明經准太和八
年正月勅令減下人數外及第不得過一百一十人今
請再減下十人
開成元年二年三年並髙鍇知貢舉每年皆恩賜題目
放及第並四十人
㑹昌三年正月勅禮部所放進士及第人數自今後但
據才堪即與不要限人數毎年止於十人五人亦可
四年二月權知貢舉左僕射太常卿王起下及第二十
五人續四人堪放及第楊知至竇緘楊嚴鄭朴源重勅
祗放楊嚴及第餘並落下
其年十月中書門下奏朝廷設文學之科以求髦俊臺
閣清選莫不由兹近縁覈實不在于鄉閭趨名頗雜于
非類致有跋扈之徒請託交通將澄化源在舉明憲臣
等商量今日以後舉人于禮部納家狀後望依前五人
自相保其衣冠則以親姻故舊久同遊處者其江湖之
士則以封壤接近素所諳知者為保如有缺孝弟之行
資朋黨之勢跡由邪徑言涉多端者並不在就試之限
如容情故自相隱蔽有人糾舉其同舉並三年不得赴
舉仍委禮部明為戒勵編入舉格勅依奏
五年二月諌議大夫權知貢舉陳商放及第二十七人
其年三月勅户部侍郎翰林學士向敏中重試覆落七
人
其月中書門下奏貢舉人並不許于兩府取解仰于兩
都國子監就試
大中元年正月禮部侍郎魏扶放及第二十三人續堪
放及第三人封彦卿崔琢鄭延休等皆以文藝為衆所
知其父皆在重任不敢選取其所進詩賦奉進止令翰
林學士户部侍郎知制誥韋琮等考盡合程度其月二
十三日奉進止並付所司放及第有司考試祇合在公
如涉徇私自有典刑從今以後但依常例取舍不得别
有奏聞
其年六月中書門下奏貢舉人取解宜准舊例于京兆
河南府集試從之
二年正月中書門下奏從貞元元年太和九年秋冬前
皆是及第便從諸侯府奏試官充從事兼史館集賢𢎞
文諸司諸使奏官充職以此取人常多得士由是長不
乏材用太和末會昌中通四選諸方得奏州縣官充職
如未合選並不在申奏限臣等昨已奏論面奉進止自
今已後及第後第三年即任奏請勅㫖依奏
天祐三年三月勅今年禮部所放進士依去年人數外更
放兩人
　　　緣舉雜集
長夀二年二月左拾遺劉承慶上疏曰伏見比年以來
天下諸州所貢物至元日皆陳在御前惟貢人獨于朝
堂列拜則金帛羽毛升于玉階之下賢良文學棄彼金
門之外恐所謂貴財而賤義重物而輕人伏請貢人至
元日列在方物之前以備充庭之禮制曰可
開元五年九月勅諸州鄉貢進士見訖宜令引就國子
監謁先師學官為之開講質問疑義仍令所司優厚設
食兩館及監内得解舉人亦准此其日清官五品已上
及朝集使並往觀禮為常式(謁先師自/此始也)
十九年六月勅諸州貢舉皆于本貫籍分明者然後依
例不得于所附貫便求申送如有此色所由州縣即使
催科不得遞相容許
二十四年九月二十日禮部以貢舉請别置印
天寶十二載七月十三日天下舉人不得充鄉試皆須
補國子學士及郡縣學生然後聴舉至至徳元年已後
依前鄉貢永泰元年七月以京師米貴遂分兩京集舉
人至大厯十年五月十九日勅今年諸色舉人悉赴上
都准舊例十月二十五日隨考試
興元元年中書省有栁樹建中末枯至是再榮人謂之
瑞栁禮部侍郎呂渭試進士以瑞栁為題上聞而惡之
貞元七年兵部侍郎陸䞇權知貢舉時崔元翰梁肅文
藝冠時䞇輸心於肅與元翰推薦藝實之士升第之日
雖衆望不愜然一歲選士纔十四五數年之内居臺省
者十餘人
十六年十二月勅禮部别頭舉人宜委禮部考試不須
置别頭
十八年五月勅明經進士自今已後毎年考試所拔人
明經不得過一百人進士不得過二十人如無其人不
必要補此數
十九年勅禮部舉人自春已來久愆時雨念其旅食京
邑資用屢空其禮部舉人今年宜權停
元和十三年十月權知禮部侍郎庾承宣奏臣有親属
應明經進士舉者請准舊例送考功試從之自貞元十
六年高郢掌貢舉請權停考功别試識者是之自今始復
太和元年二月勅自今已後天下勲臣節將子弟有能
修詞尚學應進士明經及通史學者委有司務加奬引
其年七月勅今年宜權于東都置舉其明經進士便在
東都赴集其上都國子監舉人等合在上都試及節目
未盡者條流奏聞
八年正月禮部侍郎李洪奏准太和七年八月勅貢舉
人不要試詩賦䇿且先帖大經小經共二十帖次對正
義十道次試議論各一首訖考覈放及第九月勅吏部
禮部兵部今年選舉並縁伏末蟲旱相因恐致災荒權令
停罷及斂藏之後物力且任念彼求名之人必懷觖望
之念寧違我令以慰其心宜依常例却置應縁所納文狀
及銓試等期限仍准今年格文遞延一月
大中元年正月勅自今放進士牓後杏園任依舊宴集
所司不得禁制先是武宗始遊巡曲江亭禁人宴聚故
也
十年四月禮部侍郎鄭頴達諸家科目記十三卷勅付
翰林自今放榜後即寫及第姓名及所試詩賦題目進
入内仍付所司逐年編次以用軍之際權停貢舉一年
咸通十一年四月勅去年屬以用軍之際權停貢舉一年
今既偃戈却宜仍舊來年宜别許三十人及第進士十
人明經進士二十人已後不得援例
　　　制舉科
顯慶三年二月志烈秋霜科韓思彦及第
乾封元年幽素科蘇瑗解琬苗神容格輔元徐昭劉納
言崔谷神及第
上元三年正月詞殫文律科崔融及第
永隆元年岳牧舉武涉縣尉員半千及第上御武成殿
親問曰兵書云天陣地陣人陣各何謂也半千對曰臣
謂載籍多謂天陣謂星孤虛也地陣謂山川向背也人
陣謂編伍彌縫也以臣愚見謂不然矣夫師出以義有
若時雨得天之時此天陣也兵在足食且耕且戰得地
之利此地陣也士卒輕利將帥和睦此人陣也使三者
去矣其何以戰上深賞之
垂拱四年十二月辭標文苑科房晉皇甫瓊王旦及第
永昌元年正月蓄文藻之思科彭景直及第抱儒素之
業科李文愿及第
長夀三年四月臨難不顧徇節寜邦科薛稷寇泚及第
證聖元年長才廣度沈迹下僚科張漪及第
通天元年文藝優長科韓琬及第
神功元年九月絶倫科蘇頲崔𤣥童袁仁敬何鳳孟温
禮洪子輿盧從愿趙不欺及第
大足元年理選使孟詵試拔萃科崔翹鄭少微及第疾
惡科馮萬石及第
長安二年龔黄科馬克麾及第
神龍二年才膺管樂科張大求魏啟心魏愔盧絢張文
成禇璆成㢞業郭鄰趙不為及第才高位下科馮萬石
晁良正張敬及第
三年才堪經邦科張九齡康元懷及第賢良方正科蘇
晉宋務光寇泚盧怡吕恂及第
景龍二年抱器懷能科夏侯銛及第茂才異等科王敬
從盧重𤣥及第
景雲二年文以經國科袁暉韓朝宗及第藏名負俗科
李俊之及第
先天二年文經邦國科韓休及第藻思清睿科趙冬曦
及第寄以宣化則能興化變俗科郭璘之及第道侔伊
吕科張九齡及第手筆俊拔超越流輩科杜昱張子漸
張秀明常無名趙居正賈登邢巨及第
開元二年直言極諫科梁昇卿袁楚客及第哲人竒士
逸倫屠釣科孫逖及第良才異等科邵閏之崔翹及第
文儒異等科崔偘禇庭晦及第文史兼優科李昇期康
子元達奚珣及第
六年博學通議科鄭少微蕭誠及第
七年文辭雅麗科邢巨苗晉卿禇思光趙良器及第
十二年將帥科裴敦復房自謙及第
十五年武足安邊科鄭昉樊衡及第高才沈淪草澤自
舉科鄧景仙及第
十七年才高未達沈迹下僚科呉鞏及第
十九年博學宏詞科鄭昉陶翰及第
二十一年多才科李史魚及第
二十三年王伯科杜綰及第智謀將帥科張重光崔圓
李廣琛及第
天寶元年文辭秀逸科崔明允顔真卿及第
六年風雅古調科薛據及第
十三年二月辭藻宏麗科楊綰及第
大厯二年樂道安貧科楊膺及第
六年諷諫主文科鄭珣瑜李益及第
建中元年賢良方正能直言極諫科姜公輔元友直樊
澤吕元膺及第文辭清麗科奚陟梁肅劉公亮鄭轅沈
封呉通𤣥及第經學優深科孫泚黎逢白季隨及第高
蹈邱園科張紳魏良儒蘇哲及第軍謀越衆科夏侯審
平知鄭儋凌正周渭丁俛及第孝弟力田聞於鄉閭科郭
黄中崔浩李牧及第
貞元元年九月賢良方正能直言極諫科韋執誼鄭利
用穆質楊鄬裴復桞公綽歸登李方崔邠鄭敬魏𢎞簡
沈迴元祐徐衮及第博通墳典達于教化科熊執易劉
簡甫及第識洞韜畧堪任將帥科許䞇及第
四年四月賢良方正能直言極諫科崔元翰裴次元李
彝崔農史牟陸震栁公綽趙參徐𢎞毅韋彭夀鄒儒立
王乃杜綸元易王真及第清㢘守節政術可稱堪縣令
科李巽及第孝弟力田聞於鄉閭科張皓及第
十年十二月賢良方正能直言極諫科裴垍王播朱諫
裴度熊執易許堯佐徐𢎞毅崔羣皇甫鏄王仲舒許季
同仲子陵鄭仕材邱頴及第博通墳典達于教化科朱
頴及第詳明政術可以理人科張平敬李敬亮及第
元和元年四月才識兼茂明于體用科元稹韋惇獨孤
郁白居易曹景伯韋慶復崔綰羅讓崔䕶薛存慶韋珩
李蟠元修沈傳蕭俛柴宿及第達于吏理可使從政科
陳岵及第
三年四月賢良方正能直言極諫科牛僧孺皇甫湜李
宗閔李正封吉𢎞宗徐晦賈餗王起郭球姚衮庾威及
第博通墳典達于教化科高苞陸旦及第軍謀宏達材
任將帥科樊宗師及第達於吏理可使從政科蕭睦及第
長慶元年十二月賢良方正能直言極諫科龎嚴任畹
吕述姚中立韋曙李回崔龜從韋正貫崔知白陳𤣥錫
及第詳明政術可以理人科崔郢及第軍謀宏達材任
將帥科呉思李商卿及第博通墳典達于教化科李思
𤣥及第
寶厯元年四月賢良方正能直言極諫科唐紳楊儉韋
端符舒元褒蕭敞楊魯士來擇趙祝裴惲韋繇李昌寶
嚴楚封李涯蕭夷中馮球元晦及第詳明吏理達于教
化科韋正貫及第軍謀宏達材任邊將科裴儔侯雲章
及第
太和二年閏三月賢良方正能直言極諫科李邵裴休
裴素南卓李甘杜牧馬植鄭亞崔博崔璵王戎羅邵京
崔渠韓賓崔慎田愔韋昶崔煥崔讜及第詳明吏理達
于教化科宋昆及第軍謀宏逺堪任將帥科鄭冠李式
及第
載初元年二月十四日試貢舉人于洛城殿前數日方
畢殿前試人自兹始也
天授三年右補闕薛謙光上疏曰國以得賢為寶臣以
貢士為忠是以子皮之讓國僑鮑叔之推管仲燕昭委
兵于樂毅苻堅托政于王猛此由識士之深也若宰我
見遇于仲尼逢萌被知于文叔韓信無聞于項氏毛遂
不齒于平原此失士之故也何者比來薦舉多不以才
假譽馳聲互相推奬希潤身之小計忘臣子之大猷非
所以報國求賢副陛下翹翹之望也古之取士有異于
今先觀名行之源考其鄉邑之譽崇禮讓以勵已揚信
義以標聲以敦材為先最以雕蟲為後科故人崇勸讓
之風俗去輕浮之行希古者必修確然不拔之操行難
進易退之規衆議已定其高下郡將難誣于曲直故計
貢賢愚即州將之榮辱穢行彰露亦鄉人之厚顔是以
李陵降而隴西慙段干隠而西河美故名勝于利則小
人之道銷利勝于名則貪暴之風扇是知化俗之本須
擯輕浮昔冀缺以蹈禮升朝則晉人知禮文翁以儒林
奬俗則蜀士從儒未有上之所好而下不從其化者也
自七國之計雖雜縱横而漢世求才猶徴百行是以禮
節之士道徳自修里閭推高然後為府寺所辟魏氏取
人尤愛放達晉宋之後祇重門資奬為人求官之風乖
授職惟賢之義有梁薦士雅愛属辭陳氏簡賢特珍賦
詠故其以詩酒為重不以修身為務逮至隋室餘風尚
存開皇中李諤疏論之曰魏之三祖雅好文辭世俗以
此相高朝廷以兹擢士故文章日煩其政日亂帝納李
諤之䇿由是下制禁㫁文華浮辭其年泗州刺史司馬
幼之以表不典實得罪于是風俗改勵政化大行煬帝
嗣興又變前法置進士等科于是後生之徒復相倣傚
緝綴小文名之䇿學不指實為本而以虚浮為貴有唐
纂厯雖改革于前非陛下君臨治察方于共理樹本崇
化唯在旌賢今之舉人有乖事實議論決小人之筆行
修無長者之風第䇿喧競于州府祈恩不勝于拜伏或
明制纔出試遣捜􁧑馳驅府寺之門出入王公之第察
其行而度其才則人品于兹見矣徇已之心切則至公
之理乖貪仕之性彰則㢘潔之風薄是知府命雖高異
叔度勤勤之讓黄門已貴無秦嘉耿耿之辭縱不能挹
已推賢亦不肖待于三命祇如才應經邦之流准令試
䇿武能制敵之列祇驗彎弧若其文擅清竒便充甲第
藻思㣲減旋即告歸以此牧人恐乖事實且曠代鴻筆
則潘岳靈運辭雄百夫矣平津文劣于長卿子建才麗
于荀彧或以射䇿為最則司馬必居公孫之右若使協
賛機猷則安仁靈運亦無禆益之補由此言之不可一
槩取也至如武藝則趙雲雖勇資諸葛之指撝周勃雖
雄乏陳平之計畧若使樊噲居蕭何之任必無指縱之
機使蕭何典戲下之軍亦無免主之效是知謀將不取
于弓馬良相不資于射䇿伏願降明詔頒峻科斷浮虚之
餘辭取實用之良䇿文則試以効官武則令其守禦初
既察言觀行終則循名責實謹按漢法所舉之主終身
保之揚雄之坐田儀責其冒薦成子之居魏相酬于得
賢賞罰之令行則請謁之心絶退讓之義著則貪競之
路銷不實免王丹之官得人加翟璜之賞自然舉得真
才則君子之道長矣
景雲元年十二月制四方選集羣才輻湊操斧伐柯求
之不逺其有能習三經通大義者綜一史知本末者通
三教宗㫖究精微者善六經文字辨聲象者博雅曲度
和六律五音者韜畧學孫呉識天時人事者暢于辭氣
聪于受領善敷奏吐納者咸令所司博採明試朕親擇
焉
開元八年三月上親䇿試應制舉人于含元殿謂曰古
有三道今減從一道近無甲科朕將存其上䇿務收賢
俊仍令有司設食
二十六年正月勅孝弟力田風化之本比來將同舉人
考試辭䇿今後兩事兼著狀迹殊尤者委所由長官特
以名薦更不須隨考便例申送
天寶十三年十月一日御勤政樓試四科舉人其辭藻
宏麗問䇿外更試詩各一道(制舉試詩/賦從此始)
元和三年三月勅制舉人試訖有逼夜納䇿計不得歸
者並于光宅寺止宿應巡檢勾當官吏并隨從人等待
舉人納䇿畢並赴保夀寺止宿仍各仰金吾街使若人
監引送至宿所如勾當勿令喧雜其年四月以起居舍
人翰林學士王涯為都官員外吏部員外郎韋貫之為
果州刺史先是䇿賢良詔楊于陵鄭敬李益與貫之同
考覈是時牛僧孺皇甫湜李宗閔條對甚直無所畏避
考官第其䇿皆居三等權倖或惡其詆已而不中第者
乃註解其䇿同為唱誹又言涯居翰林其甥皇甫湜中
選考覈之際不先上言故同坐焉居數日貫之再出巴
州司馬涯虢州司馬楊于陵遂出為廣州節度使裴垍
時為翰林學士居中覆視無所同異乃為貫之泣訴情
罪于上上不得已罷垍翰林學士除户部侍郎
十五年二月勅先帝所徴賢良方正能直言極諫等科
目朕不欲親試宜令中書門下尚書省四品已上官就
尚書省同試吏部尚書趙宗儒奏奉勅以先朝所徴制
科舉人令與中書門下四品已上官同于尚書省就試
者伏以制科所試本在親臨南省䇿試亦非舊典況今
山陵日近公務繁迫臣商量且宜停罷從之
太和三年以散騎常侍馮宿太常少卿賈餗庫部郎中
龎嚴為考官䇿第二十二人而前進士劉蕡䇿果切直
不居是選其間指陳時事不避貴近言辭激切士林感
動雖賈董無以過也而考官有所畏忌不敢上聞隨例
擯斥識者議之喧然不平守道正人𫝊其文至有相對
而泣者諫官等或將其䇿白于宰臣宰臣怯憚亦不敢
為之明白登科人李郃者深有所愧抗表請讓官于蕡
事竟不行又天復初劉季述敗起居郎羅衮上疏請追
贈蕡于是下詔贈左諫議大夫仍訪子孫叙用初蕡條
對制䇿言宦官權盛後必為患及是而果然也
四年正月徳音節文天下諸色人中有賢良方正能直
言極諫及經術優深可為師法詳明吏理達于教化等
科委常忝官及方牧郡守各舉所知草澤無人舉者亦
聴自舉限來年正月至上都五年正月十七日詔以兵
戈未息權停
大中元年二月吏部宏辭舉人漏洩題目為御史臺所
劾侍郎裴諗改國子祭酒郎中周敬復罰兩月俸料考
試官刑部郎中唐扶出為䖍州刺史監察御史馮顓罰
一月俸料其登科十人並落下
十二年三月中書舍人李藩知舉下博學宏詞科陳琬
等三人及進詩賦論等召藩謂曰所賦詩中重用字何
如潘曰錢起湘靈鼓瑟詩有重用字乃是庶幾上曰此
詩似不及起乃落下
　　　孝㢘科
貞觀十八年二月六日引汴鄜諸州所舉孝㢘賜坐于
御前上問以皇王政術及皇太子問以曾參孝經並不
能答太宗謂曰自楚莊王以羣臣莫逮退而有憂色曰
諸侯能自得師者王自謀而莫已若者亡今以不穀之
不徳羣臣言莫我逮我國能免于亡乎朕發詔徴天下
俊異纔以淺近問之咸不能答海内賢哲將無其人耶
朕甚憂之
寶應二年六月二十日禮部侍郎楊綰奏請毎歲舉人
依鄉舉里選察秀才孝㢘勅令公卿以下集議中書舍
人賈至議曰楊綰所奏實為正論然衣冠遷徙人多僑
寓士居鄉土百無一二今依古制恐取士之道未盡今
禮部毎歲擢甲乙之科祇足長浮薄之風開僥倖之路
矣其國子博士等望加員數十道大郡量置太學令博
士出外兼領郡官召致生徒依乎故事保桑梓者鄉里
舉焉在流寓者庠序推焉如此則青青不復興刺擾擾
由其歸本焉勅㫖毎州每歲察孝㢘取在鄉閭有孝弟
㢘恥之行薦焉委有司以禮待之試其所通之學五經
之内精通一經兼能對䇿達于理體者並量行業授官
其明經進士並停道舉亦宜准此定所司作條件處分
七月二十六日禮部侍郎楊綰奏貢舉條毎州毎嵗察
孝㢘各令精通一經共取左氏傳公羊穀梁禮記周禮
儀禮毛詩尚書周易任通一經毎經問義二十條皆取
旁通諸義務窮根本試格䇿三道問古今理體及當時
要務取堪行用者仍毎日問一道凡三道畢日經義及
䇿全通為上第其上第者望付吏部便與官其問義毎
十條通七䇿通二為中第與出身下者罷之又論語孝
經皆聖人深㫖孟子亦儒門之達者其學官望兼習此
三者共為一經其試如上秀才舉望令精通五經問義
二十條對䇿五道全通者為上第上第者送名中書門
下請超與處分問義十條通七䇿通四為中第中第者
送吏部與官下者罷之孝弟力田但能熟讀一經言音
典切即令所司舉送試通使與出身至夲年舉人或舊
業既成理難速改或逺州所送身已在途事須收奬不
可中廢其今秋舉人中有情願依舊舉業者亦聴今年
之後一依新格勅㫖進士明經置來日久今頓令改業
恐難其人諸色舉人宜與舊法兼行至建中元年六月
九日勅孝㢘科宜停
　　　開元禮舉
貞元二年六月十一日勅開元禮國家盛典列聖增修
今則不列學科藏在書府使勅官者昧于郊廟之儀理
家者不達冠婚之義移風固本合正其源自今已後其
諸色舉人中有能習開元禮者舉人同一經例選人不
限選數許習問大義一百條試三道全通者超資與官
義通七十條䇿通兩道已上者不在放限其有散官能
通者亦依正官例處分又奉九年五月二十日勅其習
開元禮人問大義一百條試䇿三道全通者為上等大
義八十條已上䇿兩道已上為次等餘一切並准三禮
例處分仍永為常式元和八年四月吏部奏應開元禮
及學究一經登科人等舊例據等第高下量人才授官
近日縁校書正字等名望稍優但霑科第皆求注擬堅
待員闕或至踰年若無科條恐長僥倖起今已後等第
稍高文學兼優者伏請量注校正其餘置開元禮人太
常寺官有闕相當通經人國子監官闕相當者並請先
授以備講討如不情願即通注他官庶幾實有紀律可
守其今年以前待闕人亦請依此條限使為常制勅㫖
依奏
　　　三禮舉
貞元五年五月二日勅王者設教勸學攸先生徒肄業
執禮為本然則禮者務學之本立學之端居安之大猷
致理之要道姑務𢎞奬以廣儒風自今已後諸色人中
有習三禮者前資及出身人科目選吏部考試白身依
貢舉吏禮部考試毎經問大義三十條試䇿三道所試
大義仍委主司于朝官學官中揀選精通經術三五人
聞奏主司于同試問義䇿全通為上等特加超奬大義
毎經通二十五條以上䇿通兩道已上為次等依資與
官如先是員外試官者聴依正員例其諸館學生願習
三禮及開元禮者並聴仍永為常式
　　　三傳舉(三史附/)
長慶二年二月諫議大夫殷侑奏謹按春秋二百四十
二年行事王道之正人倫之紀備矣故先師仲尼稱志
在春秋厯代立學莫不崇尚其教焉伏以左傳卷軸文
字比禮記多較一倍公羊穀梁與尚書周易多較五倍
是以國朝舊制明經授散若大經中能通習一傳即放
冬習然明經為學者猶十不一二今明經一例冬集人
之常情趨少就易三傳無復學者伏恐周公之微㫖仲
尼之新意史官之舊章將墜于地伏請置三傳科以勸
學者左傳問大義五十條公羊穀梁各問大義三十條
䇿三道義通七以上䇿通二以上與及第其白身應者
請同五經例處分其先有出身及前資官應者請准學
究一經例處分又奏厯代史書皆記當時善惡係以褒
貶垂示勸戒司馬遷史記班固范曄兩漢書音義詳明
懲惡勸善亞于六經堪為世教伏惟國朝故事國子學
有文史直者𢎞文館𢎞文生並試史記兩漢書三國志
又有一史科近日以來史學都廢至于有身處班列朝
廷舊章昧而莫知況乎前代之載焉能知之伏請置前
件史科毎史問大義一百條䇿三道義通七䇿通二以
上為及第能通一史者請同五經三傳例處分其有出
身及前資官應者請同學究一經例處分有出身及前
資官稍優與處分其三史皆通者請錄奏聞特加奬擢
仍請頒下兩都國子監任生徒習讀勅㫖宜依仍付所
司
　　　童子科
廣徳二年五月二十四日勅孝弟力田科其毎歲貢宜
停童子毎歲貢者亦停童子仍限十歲以下者至大厯
三年三月二十五日勅童子舉人取十歲以下者習一
經兼論語孝經毎卷誦文十科全通者與出身仍毎年
令本貫申送禮部同明經舉人例考試訖聞奏至十年
十月二十五日勅童子科宜停開成三年十二月勅諸
道應薦萬言及朝廷設科取士門目至多有官者合詣
吏曹未仕者即歸禮部文詞學藝各盡其長此外更或
招延則為冗長起今以後不得更有支薦俾由正路禁
絶倖門雖有是命而以童子為薦者比比有之
　　　明法科
貞元二年六月勅明法舉人有能兼習一小經帖義通
者依明法例處分
　
　
　唐會要卷七十六
欽定四庫全書
　唐會要卷七十七
　　　　　　　　　　　　宋　王溥　撰
　　貢舉下
　　　科目雜錄
太和元年十月中書門下奏凡未有出身未有官如有
文學祗合于禮部應舉有岀身有官方合于吏部赴科
目選近年以來格文差誤多有白身及散官并稱鄉耆
者並赴科目選及注擬之時即妄論資次曾無格例有
司不知所守其有宏辭拔萃開元禮學究一經則有定
制然亦請不用在散試官限其三禮三傳一史三史明
習律令等如白身並令國學及州府同明經一史三禮
三傳同進士三史當年闕送吏部使授第二任官如有
出身及有正官本是吏部常選人則放于吏部不限選
數應科目選仍須檢勘出身及授官無踰濫否緣取學
藝其餘文狀錯謬則不在駮放限如考試登科並依資
注與好官唯三史則超一資授官如制舉人暨諸色人
皆得選試則無出身無官人並可亦請不用散試官伏
以散試偶于諸道甄錄處得便第二第三任官既用虛
銜及授官則勝進士及諸色及第登科人授官實恐僥
倖勅㫖依奏
大中十三年二月中書門下奏據禮部貢院見置科目
内開元禮三禮三傳三史學究道舉明算童子等九科
近年取人頗濫曾無實藝可採徒添入仕之門須議條
流俾精重業臣等已于延英面奏伏奉聖㫖將文字奏
來者其前件九科臣等商量望起大中十年權停三年
滿後至將赴科試者令有司據所司人先進名令中書
舍人重覆問過如有本業稍通堪備朝廷顧問即作等
第進名候勅處分如事業荒蕪不合送名而妄送者考
官先議朝責其童子近日諸道所薦送者多年齒已過
考其所業又是常流起今後望令天下州薦童子並須
實年十一十二已下仍須精擇經㫖全通兼自能書寫
者如違條例本道長史亦宜議懲罰從之
咸通四年二月進士皮日休上疏請以孟子為學科曰
臣聞聖人之道不過乎經經之降者不過乎史史之降
不過乎子子不異乎道者孟子也今國家有業莊列之
書者亦登于科其誘善也則深而懸科也未正伏望命
有司去莊列之書以孟子為主有能精通其義者其科
選視明經同號奏不答
　　　𢎞文崇文生舉
開元二十六年正月八日勅𢎞文崇文學生縁是貴胄
子孫多不專經業便與及第深謂不然自今已後一依
令式考試天寶十四年二月十日𢎞文館學生自今已
後宜依國子監例帖試明經進士帖經並減半雜文及
䇿皆須粗通仍求為恒式
廣徳元年七月二十六日勅𢎞文崇文兩館生皆以資
蔭補充所習經業務須精熟楷書字體皆得正樣通者
與出身不通者罷之
貞元四年正月勅應補𢎞文崇文學生員闕至少請補
者多就中商量須有先後伏請准建中三年十一月勅
先補皇緦麻已上親次及宰輔子孫仍于同類之内所
用蔭先儘門地清華履厯要近者其餘據官蔭高下類
例處分六年九月勅本置兩館學生皆選勲賢胄盖欲
令其議藝紹襲家風固非開此倖門隳紊典教且令式
之内具有條章考試之時理須精覈比聞此色倖冒頗
深或假市門資或變易昭穆殊愧教化之本但長僥競
之風未補者務取闕員已補者自然登第用䕃既已乖實
試藝又皆假人誘進之方豈當如此自今已後所司宜
據式文考試定其升黜如有假貸並准法處分
太和七年八月九日勅𢎞文兩館生今後並依式試經
畢日仍差都省郎官兩人覆試須責保任不得輒許替
代
九年十二月中書門下奏奉進止令減下諸色入仕人
其𢎞文館學生見定十六人今請減下一人勅㫖依
奏
開成三年二月兩軍使狀稱請准太和元年五月十七
日以前勅文官階至三品便許用䕃與子孫補兩館出
身三月勅神䇿大將軍用蔭補兩館生宜准左右金吾
大將軍例處分
　　　崇𤣥生道舉附
開元二十五年正月十五日于𤣥元皇帝廟置崇𤣥學
令習道徳經莊子文子列子待習成後毎年隨舉人例
送名至省准明經考試通者准及第人處分其博士置
一員
天寶元年五月中書門下奏兩京及諸郡崇𤣥學生等
准開元二十九年正月制前件人合習道徳及南華通
𤣥沖虛等四經又唯天寶元年二月制改庚桑子為洞
靈真經准請條補崇𤣥學亦合習讀伏准後制合通五
經其洞靈真經人間少本臣近令諸親㝷訪道士全無
習者本既未廣業實難成并沖虛通𤣥二經亦恐文字
不定𤣥教方闡學者宜精其洞靈等三經望付所司各
寫十本校定訖付諸道採訪使頒行其貢舉司及兩京
崇𤣥學生亦望各付一本今冬崇𤣥學人望其准開元
二十九年正月制考試其洞靈真經請待業成後准式
從之
二年三月十六日制崇𤣥生試及帖䇿各減一條三年業
成始依常式
七載五月十三日詔崇𤣥生出身至選時宜減于常例一
選以為留放
十三載十月十六日道舉停習道徳經加周易命以來
年為始至寶應二年六月二十日道舉勅停七月二十
六日禮部奏道舉就停其崇𤣥生望付中書門下商
量處分
大厯三年七月增置崇𤣥生員一百
建中元年二月中書門下奏准制崇𤣥館學生試日減
䇿一道者其崇𤣥館附學官見任者既同行事例合霑恩
惟䇿一道不可更減大義兩條從之
　　　論經義
貞觀十二年國子祭酒孔頴達撰五經義疏一百七十
卷名曰義賛有詔改為五經正義太學博士馬嘉運毎
稍摭之有詔更令詳定未就而卒
永徽二年三月十四日詔太尉趙衛公長孫無忌及中
書門下及國子三館博士𢎞文學士故國子祭酒孔頴
達所撰五經正義事有遺謬仰即刋正至四年三月一
日太尉無忌左僕射張行成侍中高季輔及國子監官
先受詔修改五經正義至是功畢進之詔頒于天下毎
年明經依此考試
長安三年三月四門博士王元感表上尚書糾謬十卷
春秋振滯二十卷禮記繩愆三十卷并所註孝經史記
漢書並請官給紙筆寫上秘閣制令𢎞文崇𤣥兩館學
士及成均博士詳其可否𢎞文館學士祝欽明崇𤣥館
學士李憲趙元亨成均博士郭山惲皆専守先儒章句
深譏元感元感掎摭舊義不之屈唯鳳閣舍人魏知古
司封郎中徐堅左史劉知幾右史張思敬雅好異聞毎
為元感申理其義由是擢拜太子司議郎
開元七年三月一日勅孝經尚書有古文本孔鄭註其
中㫖趨頗多踳駮精義妙理若無所歸作業用心復何
所適宜令諸儒并訪後進達解者質定奏聞其月六日
詔曰孝經者徳教所先自頃已來獨宗鄭氏孔氏遺㫖
今則無聞又子夏易傳近無習者輔嗣注老子亦甚甄
明諸家所傳互有得失獨據一説能無短長其令儒官
詳定所長令明經者習讀若得理解亦可並行其作易
者並帖子夏易傳共寫一部亦詳其可否奏聞時議以
為不可遂停
四月七日左庶子劉子𤣥上孝經註議曰謹案今俗所
行孝經題曰鄭氏註爰自近古皆云鄭即康成而魏晉
之朝無有此説至晉穆帝永和十一年及孝武帝太和
元年再聚羣臣共論經義有荀昶者撰集孝經諸説始
以鄭氏為宗自宋梁以來多有異論陸澄以為非𤣥所
註請不藏于秘省王儉不依其請遂得見傳于時魏齊
明立于學官著在律令盖由膚俗無識故致斯訛舛然
則孝經非𤣥所註其驗十有二條據鄭自序云遭黨錮
之事逃難註禮黨錮事解註古文尚書毛詩論語為袁
潭所逼來至元城乃註周易都無註孝經之文其驗一
也鄭𤣥卒後其子弟追論師註所述及應對時人謂之
鄭志其言鄭所註者惟有毛詩三禮尚書周易都不言
鄭註孝經其驗二也又鄭志目錄記鄭之所註五經之
外有中候書博士政論乾象厯六藝論毛詩譜荅賔難
三禮駁許慎異義發墨守箴膏肓及答甄然子等書寸
紙片札莫不悉載若有孝經之註無容匿而不言其騐
三也鄭之弟子分授門徒各述師言更不問答編錄其
錄謂之鄭記唯載詩書禮易論語其言不及孝經其驗
四也趙商作鄭先生碑銘具稱其所註箋駮論亦不言
著孝經晉中經簿周易尚書中候尚書大傳毛詩周禮
儀禮禮記論語凡九書皆云鄭氏註名𤣥至于孝經則
稱鄭氏解無名𤣥二字其驗五也春秋緯演孔圖云康
成註三禮詩易尚書論語其春秋孝經别有評論宋均
于詩譜序云我先師北海鄭司農則均是𤣥之傳業子
弟也師所著無容不知而云春秋孝經唯有評論非𤣥
之所註于此特明其驗六也又宋均孝經緯註六藝論
敘孝經云𤣥又為之著司農論如是而均無聞焉有義
無辭令余昏惑舉鄭而語云無聞其騐七也宋均緯註
云𤣥為春秋孝經畧疏非註之謂所言𤣥又為之註者
汎辭耳非事實序春秋亦云𤣥又為之註也寜可復責
以實註春秋乎其驗八也後漢史書存于代者有謝承
薛瑩司馬彪袁崧等具為鄭𤣥傳者載其所註皆無孝
經其驗九也王肅孝經傳首有司馬宣王之奏並奉詔
令諸儒註述孝經以肅説為長若先有鄭註亦應言及
而不言鄭其驗十也王肅著書發揚鄭短凡有小失皆
在聖證若孝經此註亦出鄭氏被肅攻撃最應煩多而
肅無言其驗十一也魏晉朝賢辨論時事鄭氏諸註無
不撮引未有一言引孝經之註其驗十二也凡此證驗
易為考覈而代之學者不覺乘彼謬説競相推舉諸解
不立學官此註獨行于世觀夫言語鄙陋固不可示彼
後來𫝊諸不朽至如古文孝經孔傳本出孔氏壁中語
其詳正無俟商確而曠代亡逸不復流行殊不可解至
開皇十四年秘書學士王孝逸于京市賈人取置得一
本送與著作郎王邵以示河間劉炫仍令按定而此書
更無兼本難可依憑炫輒以所見率意刋改因著古文
孝經稽疑一篇邵以為此書經文盡在正義甚美而厯
代未嘗置于學官良可惜也然則孔鄭二家雲泥致隔
今綸㫖發問校其短長愚謂孔行鄭廢于義為允又今
俗所行老子是河上公註其序云河上公者漢文帝時
人結草菴于河曲乃以為號所註老子授文帝因沖空
上天此乃不經之鄙言流俗之虛語按漢書藝文志註
老子者三家河上所釋無聞焉爾豈非註者欲神其事
故假造其説耶豈如王弼所著義㫖為優必黜河上公
升王輔嗣在于學者實得其宜又按漢書藝文志講易
十三家初無子夏作傳者至梁阮氏七錄始有子夏易
六卷或云韓嬰作或云丁寛作然據漢書藝文志韓易
有二篇丁易有八篇求其符會則事殊隳刺者矣歲越
千齡時經百代其所著述沈翳不行豈非後來假憑先
哲亦猶石崇謬稱阮籍鄭瓊濫名周寶必欲行用深以
為疑竊以鄭氏孝經河上公老子二書訛舛不足流行
孔王兩家實堪師授毎懷此意其願莫從伏見去月十
日勅令所司詳定四書得失具狀聞奏臣等㝷草議請
行王孔二書牒禮部訖如狀為允請即頒行國子祭酒
司馬貞議曰今之孝經是漢河間王所得顔芝本至劉
向以此本叅校古文省除煩惑定為此一十八章其註
相承云是鄭𤣥所著而鄭志及目錄等不載故往賢共
疑焉唯荀昶范曄以為鄭注故昶集解孝經具載此註
而其序云以鄭為主是先達博選以此註為優其註縱
非鄭氏所作而義㫖敷暢將為得所其數處小有未穏
實亦非爽經㫖其古文二十二章先出孔壁先是安國
作傳縁遭巫蠱世未之行荀昶集註之時尚有孔傳中
朝遂亡其本近儒欲從古學妄作此傳假稱孔氏輒穿
鑿改更又偽作閨門一章劉炫詭隨妄稱其善且閨門
之義近俗之語非宣尼之正説案其文云閨門之内具禮
矣乎嚴親嚴兄妻子臣妾繇百姓徒役也是比妻子于徒役
文句疵鄙不合典經又分庶人章從故自天子以下别
為一章仍加子曰二字然故者連上之辭既是章首不
合言故古人既亡後人妄闢此等數以應二十二章之
數非但經文不真抑且傳習淺偽又注因天之時因地
之利其畧曰脱衣就功暴其肌體朝暮從事露髮跣足
少而習其安焉此語雖傍出諸子而引之為注何言之
鄙俚乎與鄭氏所云云分别五土視其高下高田宜黍
稷下田宜稻麥優劣懸殊曾何等級今議者欲取近儒
諸説殘經缺傳而廢鄭注理實未可望請准式孝經鄭
注與孔傳依舊俱行又注老子河上公盖憑虛立號漢
史實無其人然其註以養人為宗以無為為體其辭近
其理𢎞小足以修身絜誠大可以寜人安國且河上公
雖曰註書即文立教皆首闡明體用可謂知言矣王輔
嗣雅善𤣥談頗深道要窮神用于槖籥守静黙于機緘
其㫖深微在于𤣥學頗是所長至若近人立徴修身𢎞道
則河上為得今望請王河二注令學者俱行又按劉向
七畧有子夏易𫝊但此書不行已久今所存者多非真
本又荀勗中經簿云子夏𫝊四卷或云丁寛所作是先
達疑非子夏矣又隋書經籍志云子夏傳殘缺梁時六
卷今三卷是知其書錯謬多矣無益後學不可將帖正
經
五月五日詔曰間者諸儒所𫝊頗乖通議敦孔學者冀
鄭門之息滅尚今文者指左傳為誣偽豈朝廷並列書
府以廣儒術之心乎其河鄭二家可令依舊行用王孔
所注𫝊習者稀亦存繼絶之典子夏傳逸篇令帖易者
停
十四年八月六日太子賓客元行沖等撰禮記義疏五
十卷成奏上之先是右衛長史魏光乘上言今禮記章
句踳駮故太師魏徴更編次改注堪立學𫝊授上遽令
行沖集學者撰義疏將立學官行沖于是引國子博士
范行恭四門助教施敬本檢討刋削及疏成右丞相張
説駮奏曰今之禮記是前漢戴徳戴聖所編厯代傳習
已向千年著為經教不可刋削至魏徴孫炎始改舊本
以類相比有同抄書先儒所以竟不行用貞觀中魏徴因
孫炎所修更加釐改兼為之注雖加賞賜其書竟亦不
行今行沖等奉勅撰疏勒成一部欲與先儒義理章句
隔絶若欲行用竊恐未可上然其奏遂留其書貯于内
府竟不得立學行沖怨諸儒排已退而著論以自釋
其年八月十四日上讀洪範至無頗以聲不協韻因改
頗為陂詔曰朕思文皆協韻惟頗一字實覺不倫又周
易中無平不陂考陂字亦有頗音陂之與頗訓詁無别
為陂則文亦會意為頗則聲不成文應由煨燼之餘編
簡遂缺傳授之際差誤相沿原始要終須有刋革洪範
無頗字宜改為陂庶使先儒之義去彼膏肓後學之徒
正其魚魯仍宣示國學
天寶五載正月二十三日詔曰禮記垂訓篇目攸殊或
未盡于通體是有乖于大義借如堯命四子所授惟時
周分六官曾不繋月先王行令盖取于斯茍分至之可
言何弦望之足舉其禮記月令宜改為時令
其載二月二十四日詔曰朕欽承聖訓覃思𤣥經頃改
道徳經載字為哉仍隷属上句及乎廷議衆以為然遂
錯綜真詮因成註解又孝經書疏雖粗發明幽賾無遺
未能該備今更敷暢以廣闕文仍令集賢院具寫送付
所司頒示中外
貞元七年十二月秘書監包佶奏開元刪定禮記月令
為時令其音及義疏並未刋正其開元禮所與月令相
涉者請選通儒詳定從之
開成二年八月勅新加九經字樣一卷國子監奏定得
覆定石經字體翰林待詔唐𤣥度狀伏准太和七年二
月勅覆定九經字體者令所詳覆多依司業張參五經
字為准其舊字樣歲月將久畫㸃參差傳寫相承漸致
乖誤今並依字樣書參詳改邪就正訖諸經之中分别
疑闕舊字樣未載者古今體異隷篆不同如總據説文
即古體驚俗若近代之文字或傳寫乖謬乞令與校勘官
同商較是非取其適中纂錄為新刋九經字樣一卷或
經典相承與字義不同者引文以註解今刋削成請附
于九經字樣之末勅㫖宜依
　　諸使上
　　　觀風俗使(自貞觀八年/以後不置)
貞觀八年正月二十九日詔曰昔者明王之御天下也
内列公卿允釐庶績外廷侯伯司牧黎元惟懼淳化未
敷名教或替故有巡狩之典黜陟幽明行人之官存省
風俗時雍之化率由兹道宜遣大使分行四方申諭朕
心延問疾苦觀風俗之淳澆察政刑之苛弊務盡使乎
之㫖俾若朕親覿焉于是分遣蕭瑀李靖楊恭仁竇靜
王珪李大亮劉徳威皇甫無逸韋挺李襲譽張亮杜正
倫趙智等巡省天下
　　　巡察按察巡撫等使
貞觀十八年遣十七道巡察諫議大夫禇遂良諫曰臣
以為自去年九月不雨經冬無雪至今年二月下澤麥
苗始似小可使人今出正是農時普天之下不能無事
東州追掩西郡呼集兼復送迎使人供擬飲食道路遑
遑廢于田種使人今猶未發時節如是小遲望更過今
夏至來年正月初發遣書曰萬方有罪在于一人國家
但得四方整肅何必要須罪罰
二十年正月遣大理卿孫伏伽等二十一人以六條巡
察四方多所甄别太宗命禇遂良以其類具狀以聞及
是親臨決牧守以下以能官進擢者二十人罪死者七
人流罪以下免黜數百人
儀鳳二年五月河南河北旱遣御史中丞崔鑑等分道
存問賑給侍御史劉思正上疏曰今麥序方秋蠶功未
畢三時之務萬姓所先勅使廵撫人皆悚忭忘其家業
冀此天恩踴躍奉迎必難抑止集衆既廣妨廢亦多加
以逾程徃還兼之晨夕停滯既縁賑給須立簿書本欲
安存却成煩擾又無驛之處取馬稍難簡擇公私須先
追集雨後農要特切常情暫廢須臾即虧歲計毎為一
馬遂勞數家從此相承恐更滋甚望且委州縣賑給待
秋後閒時出使褒貶
垂拱元年秘書省正字陳子昂上疏曰臣伏見陛下憂
勞百姓恐不得其所將降九道大使巡察天下諸州兼
申黜陟以求人瘼臣竊以為未盡善也何以言之陛下
所以降明使豈非欲天下黎元衆庶知陛下夙興夜寐
憂勤念之陛下必若以此而發使乎則愚臣竊見陛下
之使又未盡善也若愚臣所請使者先常雅合時望為衆
所推慈愛足以勤恤孤惸賢徳足以振㧞幽滯剛直足
以不避强禦明智足以照察奸邪然從使天下奸人畏
其明而不敢為惡也天下强禦憚其直而不為過也天
下英傑慕其徳而樂為之用也天下孤寡賴其仁而欣
戴其徳也夫如是然後可以論出使故輶軒未動于京
師天下翕然皆已知矣今陛下使猶未出朝廷行路市
井之人皆以為非在朝廷之有職者亦不稱之天子之
使未出魏闕朝廷之人皆已輕之何況天下之衆哉而
欲黜陟求賢未可得也陛下所以有此失者在不選人
亦輕此使非天下之任故陛下遂大失于此茍以出使
為名不求任使之實使愈出而天下愈弊使彌多而天
下彌不寜其故何哉是朝廷輕其任也徒使天下百姓
修飾道路送往迎來無益于聖教耳臣久為百姓實委
知之臣願陛下與宰相更妙選朝廷百官素有威重名
節為衆所推者陛下因大朝日親御正殿集百寮公卿
設禮儀以使者之禮見之告以出使之意遂授以旌節
而遣之先從京師徧訪豺狼然後攬轡登車以清天下
若如是臣知陛下聖教不旬月之間天下家見而户聞
也此之一使是陛下為政之大端諺曰欲知其人先觀
其所使不可不慎也若陛下必知不可得其人不如不
出使以煩數無益于化但勞天下之人是猶烹小鮮而
數撓之耳四月六日尚書左丞狄仁傑充江南安撫使
呉楚多淫祠仁傑一切焚之凡除一千七百所
天授二年發十道存撫使以右肅政御史中丞知大夫
事李嗣真等為之舉朝有詩送之名曰存撫集十卷行
于世杜審言崔融蘇味道等詩尤著焉
萬歲通天元年鳳閣舍人李嶠上疏曰陛下創置左右
臺分巡天下察使人善否觀風俗得失斯政途之綱紀
禮法之準繩無以加也然猶有未折衷者臣請試論之
夫禁網尚疎法令宜簡簡則事易行而不煩雜疎則所
罹寡而無苛碎竊見垂拱二年諸道巡察使科目凡四
十四件至于别作格勅令訪察者又有三十餘條而巡
察使率是三月之後出都十一月終奏事時限迫促簿
書委積晝夜奔逐以赴限期而每道所察文武官多至
二千餘人少尚一千已下皆須品量才行褒貶得失欲
令曲盡行能則皆所不暇此非敢惰于職而慢于官也
實才有限而力不及耳臣望量其功程與其節度使器
周于用力濟于時然後進退可以責成得失可以精覈
矣
聖厯元年十月納言狄仁傑為河北河朔安撫使及回
上疏曰臣聞朝廷議者以契丹作梗始明人之順逆或
有迫脅或有願從或授偽官或為招慰或兼外賊或是
土人跡雖不同心實無别誠以山東强猛由來重氣一
顧之勢至死不迴近縁軍機調發傷重家道悉破或至
逃亡剔屋賣田人不為售内顧生計四壁皆空重以官
典侵漁因事而起當州役使十倍軍機官私不矜期之
必取加杖之下痛切肌膚事迫情危不修禮義愁苦之
地不樂其生有利則歸且圖賖死此乃君子之媿辱小
人之常行今以負罪之位必不在家露宿草行潜竄山
澤赦之則出不赦則逃山東羣盜因縁聚結臣以邊塵
雖起不足為憂中國不安以此為事臣聞持大國者不
可以小道理事廣大者不可以苛細分人主恢宏不拘
常法罪之則衆情恐懼恕之則反側自安伏願曲赦河
北諸州一無所問自然人神通暢率土歡心
神龍二年二月勅左右臺内外五品已上官識理道通
明無屈撓者二十人分為十道巡察使二周年一替以
㢘按州部
景龍二年置十道按察使分察天下至開元八年五月
復置十道按察使以陸象先等為之
開元元年二月禮部侍郎張庭珪上疏曰天下至大郡
邑至多賢牧良宰誠難盡得兼下僚貪暴小吏侵漁黎
庶不安窮困衆矣縱其發使㢘問暫往速還假令申寃
却招後患各思矢口無敢率心臣竊見國家比置十道
按察使不限年月懲惡勸善激濁揚清孤窮獲安風俗
一變伏望復下明制重選使臣秋冬之後令出巡察自
然貪吏望風懲革陛下視聴恒遍于海内矣
三年三月勅巡察使出宜察官人善惡其有户口流散
籍帳隠沒賦役不均者不務農桑倉庫減耗者妖訛宿
習姦猾盜賊不事生業為公私蠧害者徳行孝弟茂才
異等藏器晦迹堪應時用者並訪察聞奏
興元元年正月詔令門下平章事肅復充山南東西荆
湖淮南江西鄂州浙江東西福建嶺南等道宣慰安撫
使嗚呼往率乃職敬敷朕命慰勉征戍勞來困窮訪其
所安察其所弊滯淹必達寃濫必申無憚幽逺而不被
無忽細微而不恤
貞元八年八月詔曰朕以薄徳托于人上勵精庶政思
致雍熙而誠不動天政或多闕陰氣作沴暴風荐臻自
江淮而及乎荆湘厯陳宋而施于河朔其間郡邑連有
水災城郭多傷公私為害損壞廬舍浸敗田苗或親戚
漂淪或資産沈溺言念于此當食忘餐宜令中書舍人
奚陟往江陵及襄郡隨復鄂申光蔡等州左庶子姚齊
語往陳宋亳頴徐泗濠等州秘書少監雷咸往鎮冀徳
隷深趙等州京兆少尹常武往揚楚廬潤夀滁蘇常湖
等州宣撫應諸州百姓因水不能自存者委宣撫使賑
給死者各加賜物在官為收理埋瘞其田苗所損委宣
撫使與所在長吏速具聞奏於戲一夫不獲一物失所
刑罰不中賦役不均皆可以失陰陽之和致雨旱之沴
繫囚疑獄訴久不決者委所在長吏即與昭雪務從寛
簡俾絶寃滯貪官暴吏苛法害公特加懲罰用明典憲
災傷之後切在撫綏咨爾方鎮之臣洎乎守宰咸宜悉
乃心力以恤凶災宣布朕懷使各知悉
永貞元年八月詔曰理天下者先修其國國命之重寄
在方鎮方鎮共理實准列城為政繋于属縣然則一夫
之耕匹婦之織積微至著以供國計永為烝庶厥惟難
哉頃年以上准租賦徭役𣙜税委在藩服使其均平在
太上皇君臨之初務從省便遂令今使府歸在中朝或
恐巡按院既多職因交替新制未立舊綱已紊況河汴
而東瀕海之右名都奧壤疆理接連如或徭賦不均徴
輸難濟物輕貨重法弊人勞又開江淮數道比愆時兩
深憂黎庶之不足軍國之缺供政有所不宣事有所未
便牧宰有課績官吏有臧否爰使使臣申我休命宜令
度支及諸道鹽鐵轉運户部侍郎兼御史大夫潘孟陽
専往宣諭慰安疲甿詢訪便益蠲除疾苦安人利國稱
朕意焉
元和四年正月以左司郎中鄭敬使湖南宣歙吏部郎
中崔芁使浙東司封郎中孟簡使山南東道荆南湖南
京兆少尹襄武使江西鄂岳等道宣撫將行並召對上
告之曰朕宫中用度一匹以上皆有簿厯惟拯救百姓
則不計所費焉卿等今者賑恤災旱當勤于奉職勿如
潘孟陽所到務飲酒遊山寺而已仍許敬等以便宜行
事以孟簡獨衣緑遣使追賜緋袍銀魚
十四年二月東都知兵馬使劉悟斬逆賊李師道淄青
兖鄆等十二州平詔户部侍郎楊於陵以本官充淄青
等州宣撫使
　
　
　
　
　
　
　
　
　
　
　
　
　
　
　唐會要卷七十七
欽定四庫全書
　唐會要卷七十八
　　　　　　　　　　　　　宋　王溥　撰
　　諸使中
　　　黜陟使
貞觀八年將發十六道黜陟大使畿内未有其人上問
房𤣥齡此道事最重誰可充使尚書右僕射李靖曰畿
内事宜非魏徴莫可上曰朕今欲向九成宫事亦不小朕
毎行不欲與其相離者迺為其見朕過必無所隠乃令
李靖充使
二十年遣大理卿孫伏伽等以六條巡察四方黜陟官
吏
開元二十二年四月二十一日遣使以崔翹等為之
天寶五載七月遣使以席豫等為之
至徳二載十二月遣使以虢王等為之
建中元年正月制諸道宜分遣黜陟使觀風俗問疾苦
自艱辛以來徴賦名目繁雜委黜陟使與諸道觀察使
刺史計資産作兩税法比來新舊徴科色目一切停罷
兩税外輒别配率以枉法論乾元元年與採訪使並權
罷至是復有之自建中己後至今未嘗置初司封郎中
韋正為山南黜陟使薦興鳳兩相團練使嚴震理行為
山南第一特賜上下考封鄖國公在鳳州十四年能政
不替
　　　採訪取置使(宰相張九/齡奏置)
開元二十二年二月十九日初置十道採訪取置使以
御史中丞盧絢等為之至三月二十三日諸道採訪取
置使華州刺史李尚隠等奏請各使置印許之
二十五年十二月二十四日命諸道採訪使考課官人
善績三年一奏永為常式至二十七年二月七日赦文
三載考績黜陟幽明允叶大猷以勸天下比來諸道所
通善狀但優仕進之輩與為選調之資責實循名或乖
古義自今已後諸道使更不須善狀毎三年朕常自擇
使臣觀察風俗有清白政理著聞者當别擢用
二十六年三月勅諸道採訪使判官等自今已後並須
首末經三年其縁事故停不得滿年限者承優節文準
開元二十四年二月十九日勅處分
二十九年七月勅採訪使等所資按部恤隠求瘼巡撫
處多事須周細不可怱遽徒有往來宜依刺史例入奏
天寶九載三月十二日勅本置採訪使令舉大綱若大
小必由一人豈能兼理自今已後採訪使但察訪善惡
舉其大綱自餘郡務所有奏請並委郡守不須干及
十二載二月河南道採訪取置使河東郡太守李憕河
南道採訪處置使陳留郡大守王濬等奏請依舊通前
置兩員文使望以周載許依元勅酬功處分勅諸道準
此黔中道各一人宜依舊定
乾元元年四月十一日詔曰近縁狂寇亂常毎道分置
節度其管内縁徴遣及文牒兼使命來往州縣官非不
艱辛若更加採訪轉益煩擾其採訪使置來日久并諸
道黜陟使便宜且停待後當有處分(其年改為觀/察處置使)
大厯十二年五月中書門下奏開元末置諸採訪使許
其専停刺史務廢置由己請自今已後刺史有犯贓等
色本道但具狀聞奏不得輒追赴使及専擅停務差人
權攝其刺史亦不得輒詣使出界有違者皆按常刑
　　　五坊宫苑使
五坊謂鵰鶻鷹鷂狗共為五坊宫苑舊以一使掌之自
寳應二年後五坊使入𨽻内宫苑使近又有閑廏使兼
宫苑之職焉
開元十九年金吾將軍楊崇慶除五坊宫苑使其後來
曜牛仙客李元裕韋衢章仇兼瓊王鉷吕崇貴綦輔國
彭體盈藥子昂等為之
大厯十四年五月詔鷹隼豹貀獦犬皆放之自永徽以
來撣國累貢馴象三十有二皆豢于禁中有善舞者以
備元會充庭之飾因是于鷹隼之類同放之
元和二年六月初五坊户諸色影占者多宜令府縣收
管
三年七月五坊品官朱超宴王志忠放縱鷹隼入常安
富人家旋詣其居廣有求取上知之立召二人各笞二
十奪其職自是貢鷙鳥畧大者皆斥之貞元末五坊小
兒張捕鳥雀于閭里者皆為暴横以取人錢物或有張
羅網于門不許人出入者或以張井上使不得汲者近
之輒曰汝驚供奉鳥雀即痛毆之出錢物求謝乃或相
聚于食市酒肆醉飽而去賣者或不知就索其直多被
毆詈或時留虵一囊為質曰此所以致鳥雀而捕之者
今留付汝幸善飼之勿令飢渴賣者媿謝求哀乃攜挈
而去憲宗在春宫時知其弊嘗欲奏禁之及即位遂推
而行人情大悦
十三年十月上怒五坊使楊朝汶追捕平人命殺之(事/具)
(宰相忠/諫門)
　　　皇城使
天祐三年閏十二月皇城使奏伏以皇城之内咫尺禁
圍伏乞準元勅條流鼓聲絶後禁㫁人行近日軍人百
姓更㸃動後尚恣夜行特乞再下六軍止絶從之
　　　元帥
武徳元年六月七日秦王世民加西封元帥
上元三年三月相王旦除涼州道元帥周王亨除洮河
道元帥昇儲後至聖厯元年九月又除河北道行軍大
元帥亦稱大行臺元帥大足元年六月相王旦除安北
道行軍元帥至長安二年九月又除并州道行軍元帥
自後親王為銜者甚多其元帥之號自武徳已來唯王
始拜至天寶十五載正月哥舒翰除諸道兵馬元帥始
臣下為之乾元二年三月郭子儀除山南東道拜河南
道諸道節度防禦兵馬元帥後上元二年七月李光弼
除淮南河南淮西山南東道荆南五節度行營元帥此
並副元帥也
至徳元年以廣平王為天下兵馬元帥統大軍東征以
子儀為副
其載九月吏部尚書平章事房琯特請兵一萬人自為
元帥以收兩京詔許之以兵部尚書王思禮為副分為
三軍使楊希文將南軍自宜夀入劉貴悊將中軍自武
功入李光進將北軍自奉天入而琯以中軍為元帥次
便橋二軍先遇賊戰于陳濤王師敗績時琯以車二千
乘以馬步夾之為乘車之戰賊順風揚塵鼓噪牛皆振
駭因縳草縱火焚之人畜大亂故敗琯自將南軍又戰
不利楊希文劉貴悊降于賊琯幕府偏禆等奔赴行在
肉袒請罪詔並宥之
四載九月以舒王謨為揚州大都督持節充荆南襄江
鄂等道節度諸軍行營兵馬都元帥仍賜名誼改封晉
王大開幕府文武僚属之盛前後出師未見其比
天福三年三月以輝王祚為諸道兵馬元帥
其年十二月十三日勅國史所書元帥之任並以天下
為名乃自近年設為諸道宜却復為天下兵馬元帥
　　　都統
乾元元年十二月户部尚書李峘除都統淮南江東江
西節度宣慰觀察處置等使都統之號始于此
上元二年八月李若幽除户部尚書充朔方鎮西北庭
興平陳鄭等九節度行營兵馬及河中節度都統處置
使
建中元年十二月以汴州節度使李勉充河南汴州宋
滑亳河陽等道都統使
元和四年九月以邠寜夏三州節度高崇文充西京都
統
大中五年五月以特進守司空兼門下侍郎平章事白敏
中充邠寜節度使招討南山平夏党項兵馬都統取置
等使
元和四年九月以宣武軍節度韓𢎞充淮西諸軍行營
兵馬都統
乾符五年黄巢大掠江淮宰相王鐸進奏曰臣忝宰執
之長在朝不足分陛下之憂願自帥諸軍盪滌羣寇朝
議然之乃拜守司空平章事荆南節度使諸道行營兵
馬都統其年以鎮海軍節度使高駢為諸道行營兵馬
都統
中和二年復以宰相王鐸為京城四面諸道行營兵馬
都統以崔安潛副之至大順元年五月以宰臣張濬為
京東北面兵馬都統
　　　節度使(毎使管/内軍附)
武徳元年因隋舊制呼為大總管其年六月七日諸州
總管加號使持節至七年二月十八日改大總管為大
都督
貞觀三年八月李靖除定襄道行軍大總管貞觀三年
已後行軍即稱總管本道即稱都督永徽已後除都督
帶使持節即是節度使不帶節者不是節度使景雲二
年四月賀拔延嗣除涼州都督充河西節度使此始有
節度之號遂至于今不改
朔方節度使開元元年十月六日勅朔方行軍大總管
宜準諸道例改為朔方節度使其定逺豐安軍西中城
單于豐勝靈夏鹽銀匡長安樂等州並受節度至十四
年七月除王浚帶闗内支度營田等使十五年五月除
蕭嵩又加鹽池使二十年四月除牛仙客又加押諸蕃
部落使二十九年除王忠嗣又加水運使天寶五載十
二月除張齊邱又加管内諸軍採訪使已後遂為定額
豐安軍在靈州黄河西去郡一百八十里
定逺軍在靈州北二百里先天二年正月郭元振置
貞觀十三年三月十五日置朔使以䕶突厥(即舊朔方/節度之號)
河東節度使開元十一年以前稱天丘軍節度其年三
月四日改為太原已北諸軍節度至十八年十二月宋
之悌除河東節度已後遂為定額大同軍置在朔方州
本大武軍調露二年裴行儉改為神武軍天授二年改
為平狄軍大定元年五月十八日改為大武軍開元十
二年三月四日改為大同軍横塞軍初置在飛狐復移
于薪州開元六年六月二十三日張嘉貞移于右代都
大安城南以為九姓之援天寶十三載十二月一日改
為大徳軍岢嵐軍武徳中為鎮永淳二年改為柵隷平
狄軍長安三年李迴秀改為軍張仁亶置移軍朔方留
一千人充守捉属大武軍開元十二年崔隠甫又置軍
十五年李嵩又廢為鎮其後又改為軍
天興軍聖厯二年四月置大足元年五月十八日廢長
安元年八月又置景雲元年又廢開元五年六月二十
四日張嘉貞又置十一年三月四日改為太原已北諸
軍節度使
清塞軍貞元十五年四月以清塞城為軍
開元九年十一月四日勅河東河北不須别置支度並
令節度使自支度
隴右節度使開元元年十二月鄯州都督(闕/)矩除隴右節
度自此始有節度之號至十五年十二月除張志亮又
兼經畧度支營田等使已後為定額臨洮軍置在狄道
縣開元七年移洮州縣就此軍焉
河源軍置在遑州東西又云本道充國亭侯也
白水軍開元五年郭知運張懷亮置
安人軍置在星宿州鄯州西北界開元七年三月置
積石軍置在廓州逹化縣西界本吐谷渾居地貞觀三年
吐谷渾叛置靜邊鎮儀鳳二年置軍額焉
英門軍置在洮州儀鳳二年置軍開元十七年洮州移
隷臨潭百姓隷岷州置臨州二十年七月又改為洮州
今為臨洮軍是也
振武軍置在鄯州鄯城縣西界吐蕃鐵仭城亦名石堡
城開元十八年三月二十四日信安王拔之置四月改
為鎮武軍又二十九年十二月六日盖嘉運不能守遂
陷吐蕃天寶八載六月哥舒翰又拔之閏六月三日改
為神武軍
威戎軍置在鄯州界開元中杜希望收吐蕃新城置
鎮西軍置在河州開元二十六年八月置
神䇿軍天寶十三載七月十七日隴右節度哥舒翰以
前年收黄河九曲請分其地置洮陽郡内置軍焉以成
如璆為太守充神䇿軍使去臨洮軍二里
宛秀軍同前年分九曲置澆河郡内置軍焉以臧奉忠
為太守充軍使
保義軍元和元年二月改隴右經略使為軍
河西節度使景雲二年四月賀拔廷嗣為涼州都督充
河西節度使自此始有節度之號至開元二年四月除
楊執一又兼赤水九姓本道度支營田等使十一年四
月除張敬忠又加經畧使十二年十月除王君􁎕又加
長行轉運使自後遂為定額也
赤水軍置在涼州西城本赤烏鎮有泉水赤因以為名
武徳二年七月安修仁以其地來降遂置軍焉軍之大
者莫過于此
新泉軍大定元年郭元振奏置開元五年改為守捉使
天斗軍本是守捉使開元十六年改為天斗軍焉
建庫軍置在甘肅二州界證聖元年王孝傑開西鎮迴
以兩州界曠逺置此軍焉
寜寇軍舊同在城等守捉天寶元年五月五日遂置焉
王門軍本廢王門縣開元六年置軍焉
墨離軍本是月支舊國武徳初置軍焉
豆盧軍置在沙州神龍元年九月置軍
白亭軍天寶十四載正月三日置
開元十四年三月二日勅河西長安行轉運九姓即隷
入節度使宜加度支判官一人
安西四鎮節度使開元六年三月楊嘉恵除四鎮節度
經畧使自此始有節度之號十二年已後或稱磧西節
度或稱四鎮節度至二十一年十二月王斛斯除安西
四鎮節度遂為定額又先天元年十一月史獻除伊西
節度魚瀚海軍使自後不改開元十五年三月又分伊
西北庭為兩節度至二十九年十月二十九日移隷伊
西北庭都属四鎮節度使至天寶十二載三月始以安
西四鎮節度封常清兼伊西北庭節度瀚海軍使
伊吾軍本昆吾國也置在伊州景龍四年五月置
天山軍置在西州漢車師前王故國地形高敞改名髙
昌貞觀十四年置瀚海軍置在北都䕶府本烏孫王境
也貞觀十四年置庭州文明元年廢州置焉長安十二
年二月改為燭龍軍三年郭元振奏置瀚海軍大軍並
在碎葉城
范陽節度使先天二年甄道一除幽州節度經畧鎮守
使開元十五年除李尚隱又帶河北度支營田使二十
七年除李適之加河北海運使天寳元年除裴寛為范
陽節度使經畧河北度支營田河北海運使遂為定額
經畧軍置在范陽城内延載元年置
漁陽軍在幽州北盧龍右塞開元十九年改為静塞軍
清夷軍垂拱二年嬀州刺史鄭崇古奏置
威武軍大定元年置在檀州
北平軍在定州西三里
恒陽軍恒州郭下
高陽軍本瀛州開元二十年移在易州
唐興軍在莫州
横海軍在滄州並開元十四年四月十二日置各以刺
史為使
懷柔軍在蔚州界先天元年八月八日置
鎮安軍貞元二年四月二十二日於燕城守捉置
懷逺軍在故遼城天寶二年二月安祿山奏置焉
平盧軍節度使開元七年閏七月張敬忠除平盧軍節
度使自此始有節度之號八年四月除許欽琰又帶管
内諸軍諸蕃及度支營田等使二十八年二月除王斛
斯又加押兩畨及渤海黒水等四府經畧處置使遂為
定額
平盧軍在桞城本古遼西之地
盧龍軍置有北平郡古孤竹國天寶二年置
開元十三年三月二十日勅平盧軍幽州太原朔方河
西隴右劍南等七道節度使宜各置木契行勘
劒南節度使開元五年二月齊景昌除劒南節度使度
支營田兼姚巂等州處置兵馬使因此使有節度之號
至八年除李濬始下兼兵馬使二十七年除仇兼瓊又
兼山南西道採訪使其後或兼或不兼無定制至上元
二年二月分為西川廣徳二年正月八月合為一道大
厯二年正月二十日又分為兩州至今不改貞元十一
年九月韋臯為節度就加統攝近界諸蠻兼西山八國
雲南安撫等使
天寶軍置在雍州開元二十九年置
洪源軍置在黎州漢黎郡地開元三年置軍
昆明軍置在巂州開元十七年十一月置
嶺南節度使至徳二載正月賀蘭進明除嶺南五府經
畧兼節度使自此始有節度之號已前但稱五府經畧
自此遂為定額又杜佑為嶺南節度使徳宗興元朝執
政往往出為節度故嶺南節度常兼五管經畧使佑獨
不兼盖一時之誤後遂不帶五管經畧名目至咸通三
年五月分為兩節度以廣州為嶺南東道邕州為嶺南
西道
清海軍天寶元年置在思州
柔逺軍貞元七年三月二十三日置
淮南河南江東道乾元元年三月六日置節度使
鎮州節度使大厯十四年四月名其軍曰成徳至天祐
二年九月改為武順汴宋亳節度使建中三年二月二
日名其軍曰宣武
浙江節度使建中二年六月分浙江東西節度使尋改為
鎮海軍以團練為節度徙理潤州元和五年十一月團
練使奏丹陽軍北因置節度改為鎮海今請依前置鎮
海軍從之
滑州節度使貞元元年五月罷滑州永平軍其年四月
名其軍曰義成淮西節度使貞元二年二月改淮西節
度為淮寜軍
申光蔡等道節度使貞元十四年正月名其軍曰彰義
易定節度使貞元十五年三月滿城縣置永清軍建中
三年五月名其軍曰義武
安黄節度使貞元十九年二月名其軍曰奉義
陳許節度使貞元二十年四月名其軍曰忠武
徐州節度使貞元二十一年三月名其軍曰武寜至咸
通四年四月降為支郡隷兖州至十一年十一月改為
感化軍
劒南節度使元和二年二月改天威軍
荆南節度使元和六年八月勅制荆南是賦税之地與
闗右諸鎮及河南河北有重兵處體例不同節度使之
外不合更置軍額因循已久煩弊實深嚴綬所請停永安
軍額宜依其合收錢米委嚴綬于當府諸縣蠲除不支
濟人户均藏訖聞奏
天平軍節度使元和十四年三月平李師道以所管十
二州分三節度使搃為天平軍節度其一為兖海沂密
節度一為平盧軍節度仍加押新羅渤海兩蕃使仍舊
為平盧軍賜兩蕃使印一面
河陽節度使會昌四年十月平賊以河陽三城鎮遏使
為孟州號河陽軍額懌二州隷焉
歸義軍節度大中五年八月沙州刺史張義潮以瓜沙
伊肅等十一州户口來獻自河隴陷蕃百餘年至是悉
獲故地乃以沙州為歸義軍授義潮節度使
戎昭軍節度使天佑二年九月以金州置軍額三年四
月復以為州
義昌軍節度使太和五年正月以滄景徳州號義昌軍
山南東道節度使乾元元年置節度元和十年十月分
為兩節度以户部侍郎李遜為襄復郢等節度使右羽
林大將軍高霞寓為唐鄧隋節度使景雲二年正月二
十九日勅諸道節度使除緣兵馬外不得别理百姓訴
訟事元和六年十月詔曰朕于百執事羣有司方澄源
流以責實効其諸都都團練使足修武備以靜一方而
别置軍額因加吏祿亦既虛設頗為浮費思去煩以循
本期省事以便人潤州鎮海軍宣州采石軍越州義勝
軍洪州南昌軍福州静海軍等使額並宜停所收使以
下俸科等事以上各委本道充代百姓闕額兩税仍具
數聞奏庻幾愛人之心不至于惜費立制之意必在於
正名
十三年二月襄陽節度使李愬奏請判官大將已下一
百五十員上不悦謂裴度曰李愬誠立竒功然奏請過
當遂留中不下其年七月詔曰事闗軍旅並属節務繫
州縣悉歸察㢘二使所領不同管轄諸道度支營田承
前各别置使自艱虞以後事稍因循方鎮除授之時或
有兼帶此職遂領所在各殊今者務修舊章思一法度
去煩就理衆心為正唯别置營處其使且令仍舊其忠
武鳳翔武寜魏博山南東南横海邠寜義成河陽等道
度支營田使及淮南度攴近已定省其餘諸道並準此
處分初景雲開元間節度度支營田等使諸道並置又
一人兼領者甚少艱難以來優寵節將天下擁旄者常
不下三十人例銜節度度支營田觀察使其邊界藩鎮
增置名額者又不一前後十餘年雖嘗增減官員及使
額而度支營田以兩河諸將兼領故朝廷不議停廢至
是羣盜漸息宰臣等奏罷之
乾符三年以宰臣鄭從讜為北京留守河東節度使詔
許自擇賓佐
　　　親王遙領節度使
貞觀二年正月蜀王恪除使持節大都督益綿卭維眉
雅等八州諸軍事益州刺史越王泰除使持節大都督
揚州常和潤楚舒盧濠夀歙蘇杭宣東睦南和等十六
州諸軍事揚州刺史
開元四年正月二十九日郯王嗣直除安西大都䕶充
安撫河東闗内隴右諸蕃部落大使陜王嗣昇為西都
䕶仍充河西道及四領諸蕃部落大使安西大都䕶張
知運為副都䕶親王遙領節度自兹始也其在軍節度
即稱節度副大使知節度事十五年五月以慶王潭為
涼州都督兼河西節度大使忠王浚為單于大都䕶朔
方節度大使棣王洽為太原已北諸軍節度大使鄂王
涓為幽州都督河北節度大使營王滉為京北牧隴節
度大使光王涺廣州都督五府節度大使儀王濰河南
牧穎王澐安東都䕶平盧節度大使永王澤荆州大都
督夀王法益州都督劒南節度大使延王洄安西大都
䕶磧西節度大使盛王沐揚州大都督
建中元年八月以舒王諲為涇原節度大使
貞元四年七月以䖍王諒為光隨蔡節度觀察大使
七年七月以邕王謜為義武軍節度易定等州觀察使
九年十二月以通王諶為宣武節度使
十年七月復以邕王謜為昭義軍節度使
十一年五月復以通王諶為河東節度大使西都留守
十六年九月以開府儀同三司䖍王諒為除州節度大
使觀察度支營田等使
元和二年八月以建王審為鄆州大都督平盧節度觀
察等使陸運海運押新羅兩蕃等使
九年三月以遂王宥開府儀同三司充彰義軍節度管
内營田申光蔡等州觀察處置等使
寶厯元年十二月以晉王普為昭義軍節度副大使知
節度事以劉悟子前將作監主簿從諫為節度留後
太和八年十二月以通王諶為幽州經畧盧龍軍節度副
大使知節度事以勾當幽州兵馬元忠為留後
開成五年十二月以福王綰開府儀同三司行魏州大
都督充魏博等州節度觀察處置等使
會昌二年正月以撫王紘開府儀同三司行幽州大都
督充幽州盧龍軍節度觀察處置押奚契丹兩蕃經畧
盧龍軍等
四年十一月以皇子諤為開府儀同三司朔方軍節度
副大使知節度事時以党項叛命故以親王制之
大中十一年以昭王汭為開府儀同成徳軍節度副大
使知節度事以佐司馬王紹知成徳軍兩使留後
咸通十年十二月以蜀王佶為開府儀同三司劒南西
川節度副大使知節度使以盧躭知西川事
乾符四年正月以夀王傑為開府儀同三司幽州經畧
盧龍軍節度副大使知節度事以李可舉知幽州兵馬
事
　　　宰相遙領節度使
開元十五年十一月兵部尚書河西節度副大使知節
度事蕭嵩除同中書門下平章事節度如故宰相遙領
節度使自兹始也至二十六年正月中書令李林甫遙
領隴右節度天寶十載十一月楊國忠又遙領劒南節
度蕭嵩以牛仙客為留後李林甫以杜希望為留後楊
國忠以崔圓為留後
　　　諸使雜錄(上卷附/)
貞觀元年四月發諸道檢㸃使
咸亨三年十二月領下檢㸃格其年五月十一日勅中
書門下兩省供奉官及尚書省御史臺見任郎官御史
自今已後請便不得奏請保使永為常式
二年三月十一日闗内道覆囚使邵師徳等奉辭上謂
曰州縣諸囚未㫁甚廢田作令遣爾等理之非遣殺之
無濫刑也至開元十年十月宇文融除殿中侍御充覆
囚使
儀鳳二年十二月二十七日詔宜令闗内河東簡練有
膂力雄果者即以猛士為名
三年正月二十五日遣左金吾將軍曹懷舜李知十等
分往河南河北以募猛士
萬歲通天元年九月令山東近境州置武騎團兵至聖
厯元年臘月二十五日河南河北置武騎團以備黙啜
毎一百五十户共出兵十五人馬一匹
先天二年正月十五日詔往者計户充兵使二十二人
募六人出軍既憚劬勞咸欲逃匿不有釐革將何致理
天下衛士取年二十五已上充十五年放出頻經征鎮
者十年放出自今已後羽林飛騎先于衛士中簡擇
長夀三年正月許諸州大都督及上州刺史大都督府
長史諸軍經畧鎮守大使一子為宿衛官
開元十年六月七日勅度支營田若一使專知宜同為
一額共置判官兩人
十一年二月二十九日勅同華兩州精兵所出地資輦
轂不合外支自今已後更不得聚同華兵防容其休息
二十一年正月二十四日勅令百寮尋勝因置檢校尋
勝使以厚其事
天寶七載十一月給事中楊釗充九成宫使(其使及水/炭使並是)
(岐州刺史勾當入釗至是移屬權臣其時劒南監倉使/農出納錢物召募劒南健兒兩京大含嘉倉出納召募)
(河西隴右健兒催/諸道租庸等事)
　　蘇氏駮曰九寺三監東宫三寺十二衛及京兆河
　　南府是王者之有司各勤所守以奉職事尚書舊
　　章立程度以頒之御史臺按格令採姦濫以繩之
　　中書門下立百司之體要察羣吏之能否善績著
　　而必進敗徳聞而且貶政有恒而易為事歸本
　　而難失經逺之理捨此奚據自姦臣廣言利以邀
　　恩多立使以示寵尅小民以厚歛張虛數以獻狀
　　上心蕩而益侈人望怨而成禍使天子有司守其位
　　而無其事受厚祿而虛其用宇文融首倡其端楊
　　慎矜王鉷繼遵其軌楊國忠成其亂仲尼云寜有
　　盜臣而無聚歛之臣誠哉是言前車既覆後轍未
　　改欲求化本不亦難乎
十二載十二月二十二日左相陳希烈充秘書省圖書
使
十四載十一月安祿山叛命諸山當賊衝者始置防禦
使至寶應元年五月十九日停諸州防禦使
乾元二年七月九日勅宜令御史大夫充彍騎使令御
史充判官
廣徳二年九月以太子詹事李峴為江南東西及福建
等道知選事并勸農宣慰使
大厯十二年五月十日中書門下狀奏諸州團練守捉
使請一切並停其勅使日有持節諸軍旅司馬即同副
使之任其判司既帶㕘軍事望令司兵判兵司按司倉
判軍粮按司事判甲仗按具兵士量險隘召募謂之健
兒給春冬衣并家口粮當上百姓名曰團練春秋歸冬
夏追集日給一身粮及醬菜其月十一日諸道先置上
都留後使宜令並改為上都進奉縣官十三日諸道觀
察都團練使判官各置一人支使一人推官一人餘並
停
十四年二月四日勅諸都諸道上都知進奏院官自今
已後並不須與正官
六月一日勅郎官御史充使絶本司務者宜改與檢校
及内供奉裏行其月五日勅御史中丞董晉中書舍人
薛蕃給事中劉迺宜充三司使仍取右金吾㕔一所充
使院并于西朝室置幕屋收詞訟(至建中二年十月停/後不常置有大獄即)
(命中丞刑部侍郎大理卿充謂之大三司使其次以刑/部員外郎御史大理寺官為之以决疑獄謂之三司使)
(待事畢/日罷)
建中二年正月二十五日潭開宜依舊置防禦使
二月十八日却置京畿觀察使以長史袁高充使
三年九月九日御史中丞楊瑱奏見任官或被諸司使
奏使移文牒充判官伏請自今已後應見任州縣正官
非承制勅差補不得輙離任勅㫖依焉其月二十三日
停
建中元年四月一日門下侍郎楊炎充刪定格式使五
月(闕/)日刑部侍郎蔣況充副使二年七月中書侍郎張
鎰與盧杞同充格式使
貞元三年三月二十三日勅杜亞宜兼充管内營田使
其楚州營田使宜停
四年二月勅諸道幕府判官及諸軍將比奏改官例多
超遷應從散慢入清望官並折資處分
十三年六月加劒南西山運糧使檢校户部員外郎韋
肇兼御史大夫(員外兼大/夫新例)
十四年六月罷宣歙池三州鄂岳沔三州都團練觀察
使陜虢西州都防禦觀察使以其地分隷諸道置東畿
觀察以留臺御史中丞為之
十六年十二月勅諸道觀察都團練防禦及度支營田
經畧招討等使應奏副使行軍判官支使㕘謀掌書記
推官巡官請改轉臺省官宜三周年以上與改轉其縁
軍務急功事跡殊常即奏聴進止
元和二年正月鄂岳等州觀察使吕元膺奏親妹壻京
兆府咸陽尉馬縫授試大理評事充京兆觀察度支使
為憲司所劾密親佐幕有虧典法勅諸使府㕘佐檢校
釋元膺之罪時咸非之
七年七月勅諸使府㕘佐檢校應試官員日計如是五
品已上官及臺省官經三十箇月外任奏與改轉餘官
經三十六箇月奏改如經考試别有事故及停替官本
限之外更加十箇月即往申奏從之
十三年二月浙東觀察使孟簡受代詔書到日按故事
署留後而行及常州堂牒勒還舊鎮待割使事而後行
初李修授浙西觀察使中謝日請留所替以待交割使
事至是因舉為例非舊制也
十三年七月以宣歙觀察使事至重因舉王遂為淄清
四面行營供軍使
其年九月詔諸道新授節度觀察經畧等使自勅出後
使未到以前或前使尚在本鎮或已發差知留軍務等
官其軍府職員多停省改易自今以後切令禁止縱先
有此色新使道到並令仍舊
十四年二月詔諸道節度使團練都防禦經畧等使所
管諸郡除本州軍事外别置鎮遏守捉兵馬者並令属
刺史等本州團練都防禦鎮遏等使其兵馬額便隷此
使如無别使即属軍事其有邊徼溪洞接連蕃蠻之處
建城鎮不闗州郡者即不在此限(自軍興以來天下有/軍将帥之權尤重過)
(於所管/州郡)
其月山南東道觀察使孟簡舉均州鄖鄉縣鎮遏兵馬
使趙絜充本縣令有紊條章罰一月俸料
其年四月命中官五人為京西和糴使諫議大夫鄭覃
右補闕高釴等同上疏論上覽之即日罷其使
其年八月以侍省姚文夀充京西京兆行營宣慰計會
使六月制以左金吾衛大將軍胡證充京西京北巡邊
使所經過州鎮與節度防禦使勅詳審商量利害具事
實聞奏因程异之請也七月罷晉州防禦使八月浙東
觀察使薛戎奏準勅諸道所管支郡别置鎮遏守捉兵
馬者宜並属刺其邊徼溪洞接連蠻夷之處時建城鎮
者則不在此限合當道望海鎮明州去七十里餘俯臨
大海東與新羅日本諸蕃接界諸度支不属明州許之
十五年十二月中書門下奏因外六品已下正員官諸
道諸使奏充掌職比限兩考及授官經二年已上方許
奏請然後依資改轉有才在下位者不免留滯請今後
諸道諸使應奏請正員官充職掌經一周年即與依資
改轉未一周年與同𩔖試官從之(舊制使府判官二周/年始許改轉通許二)
(考謂之得資與同𩔖試官/今不依舊典物議非之)
長慶三年三月勅諸道軍府大將帶監察己上官者三
周年與改轉如是加勅合非時與改者不在此限其大
將未曾奏官者即亦仰奏焉
四年二月勅諸道節度使去任日宜準元和十五年七
月十五日勅處分其交割狀限新使到任後一箇月内
分析聞奏并報中書門下據替限委中書門下據報狀
磨勘聞奏以憑殿最
寶厯元年十二月江西觀察使殷侑奏管内州縣官大
半勾當留在京師而當道兩税外又有㫖支米見在官
税兩充細者今請下有司上從之仍勅諸道准此
　
　
　
　
　
　唐會要卷七十八
欽定四庫全書
　唐㑹要卷七十九
　　　　　　　　　　　　　宋　王溥　撰
　　諸使下
　　　諸使雜録
太和二年六月中書門下奏諸道觀察等使奏請供奉
官及見任郎官御史充幕府貞元長慶己有勅文近見
因循多不守舊酌時議禮事在變通如或統帥専征特
恩開幕戎府初建軍幄籍才事關殊私别聼進止此外
一切請准前後勅文處分勅㫖宜依
三年七月勅諸道進奏官等舊例多是本道差文武職
掌官充自後遂有奏帯正官者近日又有請兼檢校官
及憲官者逓相援引轉無章程自今以後更有奏請帯
正官不得兼檢校官及憲官如凖諸道諸使職掌官例
諸檢校官及兼憲官充則不得帯正員官其見在進奏
官己有檢校官兼憲官者且聼仍舊至改轉時商量處分
其年十二月中書門下奏伏准五月八日勅節文諸道
諸使奏判官所奏雖官資相當並請限曽任正官經六
考以上者比擬監察侍御史九考以上者與比擬殿中
侍御史以上節級各加三考如曽諸色登科超資役官
者不得在此限所奏憲官特置考限今防僥倖深合至
公然節文之中或有未盡臣等再商量如京六品以上
清資官并兩府判官及進士出身平判入等諸色登科
任官又不在此限其在使府及監察已上者亦任凖元
和七年八月二十二日勅節文依月限處分餘望准前
勅施行依奏
四年四月中書門下奏自元年以来頻有計代諸道薦
送軍將其數漸多臣等商量應諸道軍將官至常侍大
夫職兼知兵馬使都押衙功績顯著本道官職可奬者
即任薦送其餘官職未髙才能可録所在軍鎮合驅使
自今後軍官未至常侍及職兼都虞候都知兵馬使都
押衙者不在薦送限但仰本道節使㸔其功績顯著與
改轉職已至髙者檢校官兼官宜與奏改如有功績殊
尤合不次超擢者即任别具事跡聞奏亦不在便薦送
限又應諸方鎮或因移易停罷其使随元從軍將只合
本道量才驅使不情願住者一任東西不合更来朝廷
别求僥倖勅㫖依奏
其年五月勅置䟽决囚徒使以清强御史二人為之應
京城諸司見禁囚徒宜令䟽决處分具輕重聞奏
其月勅西都两京兆惟管一郡分置兼屬本因艱難若
四方少事則舊制為便其都防禦觀察使額宜停所管
兵馬使属本州防禦使
五年十月勅樓煩監収及造水等使宜共置判官一員
廵官一員
六年十二月勅隴州防禦使宜凖長慶二年九月十八
日勅例置判官一員其兵馬留後判官勒停
九月五日中書門下奏准太和七年七月十四日勅諸
道進奏官令揀擇清慎人充非因過犯不得停罷如方
鎮自要腹心委寄任於本道差見任官充又准太和元
年九月十九日勅不許授别官今日以後並請凖元和
勅處分如邊上無俸料處只得授近處官亦不得占江
淮好闕其新進奏官仍須守職二年復無敗闕方得奏
官勅㫖依奏
其年十二月左僕射合諸道奏諸節使新授具袙袜帯
器仗省中參辭兵部尚書侍郎者伏以軍國異容古今
定制苟不由舊是謂改常未聞省閤之門許入弓刀之
器伏請停罷如須參謝任具公服到本縣交割兵馬
指實申奏從之
開成元年十一月中書門下奏准太和十一年七月二
十六日勅諸道節度使下都押衙都虞候約五年以上
方得改轉押衙兵馬使約七年以上方得改轉三萬人
以上軍兵毎年許奏四人其序遷合與憲官者以曽厯
兩任奏授賔詹者與監察以次遷序止於侍御史其御
史中丞以上官並須因戰功方得奏請諸道團練下萬
人以上軍所奏不得過殿中侍御史如未有憲官者不
在奏限萬人以下軍因戰功並不得奏論請勅㫖依奏
二年十二月中書門下奏諸道節度使觀察都團練使
請朝官任使凖貞元二年勅中書門下有供奉官及尚
書省御史臺見任郎官御史諸司諸使並不得奏請任
使伏以周之列國咸有命卿漢代諸侯皆建傅相盖以
崇重五爵施之寵榮賈生為傅於長沙管仲譲王之上
禮出其廷彦且命為卿經史垂文古制斯在况貞元之
時戒慎之事比於今日頗謂不同聖朝授任惟公賢才
是急實惟上介悉欲文行命職稍重而有才人渉厯練
達武經出入徃来便堪奨用是朝廷之所利誠方鎮之
得人希古濟今匪宜專執酌於臨事可否在兹臣等商
量諸節度觀察都團練使朝中素有相知者許奏一人
軍副使章服凖太和三年五月八日勅如素無相知不
奏亦聼其方鎮帯相及自廟堂平章事出鎮者任約舊
例奏署庻使藩方益重委任程才其今日以前應奏署
勅己行者雖關前勅人數至少或遵成命難又追移請
自此已後不得違越勅㫖依奏
三年四月中書門下奏宰相帯平章事出鎮應朝官充
使府職事任約舊例署庶使藩方益重委任程才謹詳
勅文意在明許亦不定言人數及所請職名臣等商量
起今以後宰相自朝廷出鎮奏請朝官及刺史佐幕前
後更五人數内有遷轉停罷者或湏填替任奏来如或
辟用他官不奏亦得官至侍御史以上者即許奏章服
便為例庶可通行勅㫖依奏
四年六月中書門下奏諸道節度使𠫭佐自副使至廵
官共七員觀察使從事又在數内雖大藩雄鎮有藉才
能而邉部遐方豈易供給况行軍之號本繫出師𠫭謀
之職尤是冗長其行軍司馬及恭謀望勒停省見任人
如本道有相當職員任奏請改轉其餘官序稍髙者許
随表赴京到日量才奨用侍御史下各合舉薦節度判
官舊額雖有两員近日請諸道亦不盡置起今已後望
以一員為定其課料等本是供軍數内户部不可更支
勅㫖依奏
七月勅諸道闕入仕人數轉多每年吏曹注擬無闕唯
河北諸道河東澤潞劍南三川京兆西員官數多假攝
之中實有勞效毎年許奏三兩人仍須是元額闕不得
替見任人其餘並不得奏入
㑹昌三年四月勅諸道節度使觀察使以後發期悉不
得過七日
其年五月勅比来節将移改隨從将校過多非惟妨奪
舊人職員兼亦費用軍資錢物節度使移鎮軍将至隨
身不過六十人觀察使四十人經畧都䕶等三十人宜
委監察軍使及知留後判官具名奏如違此數知留後
判官量加懲罰監軍使别有處分自今以後節度使等
如罷鎮赴闕應将官吏将健隨赴上都者並隨使停觧
縱有帯憲官充職亦勒停其間或有是功勲重臣舊将
校人數稍多者離鎮後已停觧即須具人數聞奏當與
量事宜處分
四年二月御史臺奏凖㑹昌三年十一月十三日勅諸
道奏官或有一人兼知四五道奏進兼並貨殖頗是倖
門因縁交通為弊日甚向後兼知不得過兩道以上者
各委本道差替聞奏仍委臺司檢勘並已各牒本道凖
勅差替訖竊慮改名補職不離一家原是本身虚立名
姓伏請從今以後如知兩道奏進外一家之内父子兄
弟更不得知諸道奏進如有違犯臺司凖前察防勅㫖
依奏
五年六月勅諸道所奏幕府及州縣官近日多預鄉貢
進士奏請此事已曽釐革不合因循且無出身何名入
仕自今以後不得更許如此仍永為定例
其年九月中書門下奏條流諸道判官員額西川審有
十二員望留八員莭度副使判官掌書記觀察判官支
使推官雲南判官廵官淮南河東舊額各除向前職額
外淮南留營田判官河東留守判官幽州淄青舊各有
九員望各留七貟幽州除向前職額外留盧龍軍莭度
推官淄青除向前職額外留押新羅渤海兩藩廵官山
南東道鄭滑河陽京南汴州昭德鎮州易定鄆州魏博
滄州及陳許徐州兖海鳯翔山南西道東川涇原邠寕
河中嶺南以上舊各有八貟望各留六員節度副使判
官掌書記推官觀察判官支使振武靈益夏州鄜坊舊
各有八貟縁邉土地貧望各留五員節度副使判官掌
書記推官觀察判官浙東浙西宣歙湖南江西鄂岳福
建以上舊各有六貟望各留五員團練副使判官觀察
判官支使推官黔中舊有十員望各留六員經畧副使
判官招討判官觀察判官度支塩鐵判官東都留守陕
府舊有五員並望不减天德舊有三員亦望不减司州
舊有四貟商州兩員並望不减防禦副使莘州泗州各
有兩貟並望不减楚州夀州各有三員夀州望减團練
副使一員楚州望减營田廵官一員汝州塩州隴州舊
各有一員望不减桂管舊有六員望减防禦廵官一員
容管舊有五員望减招討廵官一員延州舊有兩員望
减防禦推官一貟樓煩龍陂舊各有两員望各减廵官
一員右奉聖㫖令商量减諸道判官約以六員為額者
臣等商量湏據舊額多少難於一例停减今據本鎮額
量减數亦非少仍望令正職外不得更置攝職仍令御
史臺及出使郎官御史専加察訪勅㫖依奏
大中二年七月中書門下奏黔中塩鐵使判官開成中
已停减不置臣等商量望黔中置經畧推官一員其塩
鐵判官望令依舊額却置勅㫖依奏
其年十月中書門下奏伏以銀青借兼檢校賓客官及
朝散大夫階並三品資厯白身不合虚竪奏官近年諸
司使多虚竪此色頭脚奏請授官求中上州司馬及上
州判司踰濫僥倖莫甚於此臣等商量自今以後諸司
諸使應合奏授正官者並不得虚竪前件官階奏請如
節使不守章程依前論請奏聼進止其諸道差知進奏
官亦望准此處分勅㫖依奏
三年三月中書門下奏伏准太和六年六月御史臺奏
本置官員藉其任守吏曹注擬皆是職司况調選湏有
出身合年十五以上比及於選入以十年則二十五足
可以為成人矣今則皆稱年小奏請勾當所在皆承積
習成例若實年小即不合早補身名若補實當年又何
慮為官不了合請諸道方鎮子孫應選授及奏授官一
切勒歸本任不得輙有奏留如或恩出殊常賜及一子
者年十三以下即任奏聼進止奉勅冝依者臣䓁謹詳
勑前約勒非不丁寜近日不守勅文例皆請奏臣等商
量自今以後諸道節度觀察防禦經畧等使如或特降
恩賜制及一子官年十五以下者即望許奏請勾當留
除外其餘並望准前勅處分其見在千牛進馬並准今
年三月三日勅處分
其年四月勅如聞朝臣出使外藩皆有遺賂是修敬上
之心或多或少號為人事從前如此率為常例今邊上
受命撫戎類須發使若毎使許循舊例則十方竟至困
窮如使前不與編攔又使臣難為辭拒其出使朝廷邊
上一物以上並不得受領却到京後方鎮亦不得輙寄
附
其年五月勅藩鎮改移見在倉庫錢榖既已得替使属
新人向前曽有勅文更給留别嵗月深久官吏因循茍
徇軍情不守朝典自今以後莭度觀察使除替改更不
得給留别限仍勒知後判官及本曹官典功加檢舉如
有違越當重科懲
五年十月中書門下奏伏見諸道及州府知縣令録事
𠫭軍有闕及見任官公事闕敗切要替換即任各舉所
知聞奏及湏莅官曽有課績處已必能清亷如論薦不
當舉主先議懲殿其判司𠫭軍文學縣尉丞簿不在奏
限其河東潞府邠寜涇原靈武振武鄜坊滄德易定夏
州三川等道或道路懸逺或俸料单㣲毎年選人多不
肯受若一例不許則都俸不在給留别限仍勒知後判
官不許則都無正官今請前件數道除縣令録事恭軍
外其判司縣尉丞簿毎年豐許奏三員須是原額闕不
得替考深入其闕一年吏部不註即註且差攝二年吏
部不註然後許奏請仍資序不得超越如是散職及外
身不得奏第二任官其京百司除職事外不在更奏官
限勅㫖依奏
其月勅㑹昌三年六月八日已有明勅應文武官除授
諸道節度觀察經畧防禦使及就加官爵等起今以後
與送官告旌節使人事物不得過三千匹為定制令諸
道各有舊例有過三千匹者宜准勅减不得違越
六年十二月中書門下奏應諸道節度使觀察團練使
防禦經畧等使所請俸料職田禄粟時服雜給並諸色
人事用度等先奉聖㫖令條䟽奏來者伏以藩鎮之任
寄切分憂一方慘舒繫在長吏近者所在軍府多稱窮
空不給因縁増添費用滋廣不遵徃例惟狥人情物力
既困於公家誅歛終歸於百姓稍能釐革禆益實多處
置之初必有定額歳月深逺或多更改望令諸道帥臣及
長吏各詢訪事例僉尋簿書其間茍踰舊規及有新置
並宜除去務至公於軍府州鎮經營利綱等項相承既
久併絶則難有害於人亦宜禁止奉勅宜依
其月中書門下奏觀察使職當亷問位重維藩受明王
之寵寄同國家之休戚豈可但享榮貴惟務優㳺羅聲
色以自娱顧凋殘而莫問縱逃顯責必受隂誅自今以
後並請責其成效専其事權使得展意盡心恢張皇化
敬事以守法度節用以减征徭有利於國者必行不以
近名為慮有害於人者必去不以狥例為辭絶連夜之
酣歌務盡心於議讞常推此道方免曠官其廵属州縣
湏知善惡嵗考校具以聞隠而不言罪歸亷帥應有所
論薦湏直書事蹟不得虚詞有所舉聞湏盡録奸贓不
得隠漏懦弱不任職者奏免不得狥情清强能立事者
上陳不得蔽善如此即上下相制逺近相臨同推至公
共成致理勅㫖卿等所條䟽亷問牧宰等事實繋生靈
慘舒宜依
咸通九年十二月二十三日勅司農寺丞薛瓊可賛善
大夫兖徐廬夀州招召鄉兵使
十二年七月中書門下奏諸道節度防禦使下将校奏
轉試官及憲御等毎年量許五人都團練防禦使量許
三人為定不得更於其外奏請其兼御史中丞以下即
准勅文條䟽湏有軍功方可授任今後若顯有戰功任
其事蹟申奏檢勘不虚當以處分此外不得更有奏請
其幽鎮魏三道宜且准舊例處分
其年中書門下奏准今年六月十二日勅釐革諸道及
諸司奏官並請章服事其諸道奏州縣官録事𠫭軍縣
令或見任公事敗闕不理切要替換及前任實有勞效
並見有闕員即任各舉所知毎道奏請仍不得两人其
河東潞府邠寧涇原靈武鹽夏振武大德鄜坊滄德易
定三州等道觀察防禦使嶺南五管毎年除令録外許
量奏簿尉及中下州判司縣丞共三人偏州不在奏州
縣官限其黔中所奏州縣官及大将管内官即任准舊
例處分在京諸司及諸道帯職奏官或非時受替考限
未滿並却與移資官
天祐元年四月勅令後除留宣徽两院山馬坊置徳庫
御厨客省閤門飛莊院九使外餘並停廢其内園水井
公事委河南府勾當至二年二月十六日勅只置宣徽
院使以權知樞宻事王殷充副使以趙殷衡充其樞宻
使並宣徽南院使並停所司勒歸中書宣徽院人吏不
得私出本院與人交通諸道勾當事人亦不得到院凡
有公事並於中書論請
　　諡法上
舊制諸職事官三品以上散官二品以上身亡考佐史
録行狀申考功考功責厯任勘校下太常寺擬諡訖復
申考功於都堂集省内官議是然後奏聞贈官司職事
無不稱公若藴徳邱園聲實明著雖無官爵亦奏賜諡
曰先生也
文(按諡法經緯天地曰文勤學好問曰文能定/典禮曰文錫民爵位曰文經邦定譽曰文)贈中書
令楚國公上官儀贈兖州都督沛郡公韋叔夏贈兖州
都督扶風縣公蘇珣贈衛州刺史清河縣子崔融贈太
子少保彭城縣東海縣公徐堅贈太子少保彭城縣公
劉知柔贈幽州都督彭城郡公韋凑贈潤州刺史常山
縣公馬懐素贈禮部尚書舒國公禇無量贈益州大都
督固安縣公盧從愿贈江陵大都督宿預縣公王丘贈
江陵大都督㐮陽縣侯席豫贈禮部尚書賈至贈禮部
尚書韓愈贈右僕射潘炅贈太尉令狐楚贈左僕射權
德輿故㐮州莭度使李翺贈司徒李路故太子少傅白
居易大中三年十二月中書侍郎平章事白敏中上書
請行謚典從之下太常謚曰文
武(尅定禍亂曰武威强睿徳曰武開土拓/境曰武帥衆以順曰武折衝禦侮曰武)贈太尉霍國
公王思禮贈司徒扶風郡王馬璘太尉李愬(慱士王士/威請為李)
(愬改諡以李愬父諡曰武已有武字不合同稱/宜令所司重定博士方從實執中請依前諡武)
獻(聰明睿知曰獻敏惠徳/元曰獻聖哲有謀曰獻)太常卿邠隂男薛收贈禮部
尚書常山郡公元行冲贈祕書監衛密贈太子太傅敬括
懿(温柔聖善曰懿愛人質善曰懿/柔克有光曰懿體和居中曰懿)贈益州都督安德郡
公楊師道贈兵部尚書武陽郡公李大亮贈吏部尚書
永寜郡公王珪贈潤州刺史来恒贈太子少保張文瓘
贈幽州都督鄭國公楊崇毅贈兵部尚書正平縣公裴
漼贈禮部尚書源洧贈秘書監姚子彦贈左散騎常侍
趙復贈揚州都督蕭昕兼御史大夫鄭叔則贈工部尚
書蒋乂故禮部尚書許康佐故東川節度使馮宿贈左
僕射辛秘贈左僕射馬總
宣(聖善周聞曰宣施而不/秘曰宣善問周逹曰宣)贈太傅盛王琦贈太子太師
漢中郡王瑀贈幽州都督廣平郡公劉祥道國子祭酒
趙𢎞智贈太尉魏王武承嗣贈太尉梁王武三思贈吏
部尚書王延昌贈太子少保鮑防贈尚書左僕射歸崇敬
贈兵部尚書陸贄贈工部尚書薛苹贈右僕射鄭澣
昭(聖問周逹曰昭/明德有功曰昭)尚平陽公主贈並州都督固安郡公
崔敦禮特進金城郡公李珍贈幽州都督趙國公李湛
荆州大都督舒國公韋巨源(景雲元年太常寺謚巨源/曰昭户部貟外郎李邕駁)
(曰三思引之為相阿韋証之為親無功而封無徳而禄/同族則配正安石他人則附邪楚客謚之曰昭良恐未)
(當博士李處直固請前謚為定邕又駁曰夫古之謚議/在乎觀徳将使小人之業兾君子之風故為善者雖存)
(不貴仕而歿有餘名此賢達所以守節也為悪者雖生/有所幸而死有所懲此回邪所以易心也嗚呼巨源蒙)
(被豢飬而乃聞義不從與惡相濟任訕上之志叶羣凶/之謀茍容聖朝貪昧享禄故有宰臣之貴不崇朝而賈)
(害者國家得而誅之也彼則匹夫之微未受命而行刑/者匹夫得而誅之也幽明之憤㫁焉可知天地之心自)
(此而見今乃妄加褒述安能分/謗者哉雖有此議竟謚為昭也)贈吏部尚書齊國公崔
日用贈户部尚書韋元甫贈刑部尚書李兼尚書左丞
贈太師崔儆贈司空李復贈司空鄭綱贈司徒趙宗儒
元(始建國都曰元行義悦人曰元恩能辨衆曰元/至善行徳曰元忠肅恭懿曰元宣慈恵和曰元)贈司
空河間郡王孝恭贈并州都督畢國公阿史那社爾文
昌右相扶風郡公韋待價贈司空苖國公豆盧欽望贈
秘書監朱敬則贈鄴郡太守趙良器贈尚書左僕射東
海郡公于休烈黄門侍郎崔渙贈太子太傅李涵贈工
部尚書李建贈太保栁公綽
節(好亷自尅曰節/巧而好度曰節)贈司空鄖國公殷開山贈工部尚書
范陽郡公張道源贈冬官尚書平昌縣男髙瓛贈工部
尚書馮昭㤗贈尚書左僕射裴封
景(耆壽大益曰景布義行/剛曰景繇義而濟曰景)禮部尚書黎國公温大雅贈
幽州都督潞國公薛萬均邠王𫝊固安縣侯盧粲贈荆
州大都督嗣虢王邕贈黄門監魏縣公畢搆贈特進嗣
寧王琳故忠武軍節度使郗士美贈太保劉澭贈工部
尚書馮定
成(安人立政曰成/制義克服曰成)贈司空莱國公杜如晦贈揚州大都
督河間郡公李義府贈越州都督天興縣伯姚璹贈侍
中平鄉縣公李德逺大理卿平安縣伯崔昇贈户部尚
書真源子李璿贈荆州大都督崔翹河南尹博陵縣公
崔希逸國子祭酒韓洄贈尚書右僕射嗣曺王臯贈工
部尚書郭隆贈工部尚書齊抗贈陕州大都督崔琮贈
尚書右僕射吴湊揚州大都督趙昌故京兆尹李充贈
工部尚書裴次元贈太尉李逢吉贈禮部尚書張侍方
故洪州觀察使王仲舒
烈(秉德遵業曰烈/安人有功曰烈)贈左衛大将軍永安郡公王孝恭贈
左衛將軍東平郡公程務挺贈荆州大都督涼國公契
苾何力贈輔國公将軍原國公田歸道贈太子少傅韋
光乘贈禮部尚書張孚贈尚書左僕射孫志直贈尚書
右僕射常謙光贈司空張獻甫贈鴻臚卿司馬逸客故
東臺侍郎同東臺三品荆州大都督府長史李安期
孝(秉德不囬曰孝慈惠愛親曰孝叶時肇享曰孝五宗/安之曰孝從命不忿曰孝幾諫不倦曰孝善事父母)
(曰孝婣睦其黨曰孝慈愛忘勞曰/孝慱于備養曰孝尊仁安義曰孝)贈司徒道王元慶贈
開府儀同三司虢國公楊仁恭贈户部尚書裴守忠贈
兵部尚書逍遥公韋嗣立贈禮部尚書崔沔岐王府長
史裴子餘贈魯郡都督趙郡公李瑱贈太子太𫝊郭曜
贈禮部尚書鄭果贈工部尚書韋温故吏部尚書李景儉
康(温良好樂曰康安樂撫/人曰康令人安樂曰康)贈司徒鄧王元裕太子右庻
子安平縣侯李百藥贈太常卿豐城子姚思亷贈太常
卿陽翟縣侯禇亮贈吏部尚書大安縣男閻立德贈原
州都督嘉興縣子陸敦信禮部尚書新野縣公張俊贈
兵部尚書潘孟陽贈吏部尚書并州都督楊師道
定(大慮慈人曰定安人法故曰定追補前/過曰定安人大慮曰定純行不爽曰定)贈司徒應國
公武士彠贈荆州大都督吴興縣公沈叔安贈并州大
都督芮國公豆盧寛贈幽州都督燕國公于志寜贈㤗
州都督髙都郡公李緯贈幽州都督范陽郡公盧承慶
洛州長史裴懐節贈并州都督北平縣公張行成贈越
州都督髙智周隴州刺史㑹稽郡公于德方并州刺史
李震贈太子少師徐浩贈太傅何進滔贈左散騎常侍
王質
穆(布德執義曰穆/申情見貌曰穆)同州刺史蘭陵縣公蕭德昭幽州刺
史韋知正贈禮部尚書唐昭故閬州刺史顔防贈户部
尚書潞州都督郄昻贈少保裴向貶授開州司馬宋申
錫(㑹昌三年五月起/復官爵追錫謚焉)
貞(大慮尅就曰貞外内用情曰貞清白守節曰貞/圖國忘死曰貞内外無懐曰貞直道不撓曰貞)贈司
徒宻王元曉贈開府儀同三司新昌郡公李綱贈太子
少保潁川郡公韓仲良侍中韓瑗贈幽州都督清丘縣
公崔義𤣥贈洪州都督博陵縣子閻立本贈㤗州都督
武陽縣公韋琨贈右驍衛将軍河間郡公李友贈吏部
尚書石泉縣公王友慶贈幽州都督魏縣男崔神慶贈
益州大都督邢國公王及善贈幽州大都督譙縣子婁
師德贈益州大都督邢國公魏元忠贈天官尚書楊執
柔贈太子少傅武陽縣伯韋抗贈尚書左丞相廣平郡
公程行諶(開元十四年謚曰貞岐王府長史裴子餘謚/曰孝同時列上中書令張説省之曰程裴二)
(謚可謂謚/之無愧者)贈黄門監中山郡公李(闕/)贈吏部尚書金城
縣伯李朝隠贈江陵大都督髙邑縣伯李尚隠贈揚州
大都督南皮縣子韋虚心贈户部尚書楊瑒贈潞州大
都督源復御史大夫崔器故國子祭酒贈秘書監楊頊
贈右散騎常侍韋常陕州大都督劉滋贈右僕射姚南
仲贈太子太保髙郢贈禮部尚書盧坦贈太子少保裴
均太子太保鄭餘慶故潤州莭度使路隨贈右僕射錢
徽贈兵部尚書孔戣贈右僕射李遜贈司徒李絳贈太
保韓臯贈司徒崔從贈司空王徽贈司空崔慎由贈户
部尚書韋澳故工部尚書裴佶
簡(壹德不懈曰簡平易不/訾曰簡理典不殺曰簡)贈幽州都督沛國公鄭元璹
洪州都督平昌縣侯于貴寜贈㤗州都督汾隂縣公薛
元超贈幽州大都督平恩縣公許圉師贈太常卿魏縣
子盧承業贈黄門監天水郡公尹正平陽郡太守栁渙
杭州刺史杜濟贈陕州大都督張式贈左僕射韋夏卿
故洪州觀察使薛放故桂州觀察使嚴謨
平(布綱紀曰平執事有制曰平理而/無責曰平附不黨䟽不遺曰平)贈右衛将軍黎國
公裴行方蒲州刺史李素立贈太子太保徐申贈左散
騎常侍顔証
安(好和不爭曰安/寬容平和曰安)贈司徒江王元洋贈禮部尚書鄧國
公竇璡太保梁郡公蕭造贈工部尚書華國公竇誕贈
凉州都督廣德郡公李安逺贈岷州都督長道縣公姜
譽贈工部尚書紀國公段綸贈并州都督樂夀縣男長
孫操
懐(慈仁知節曰懐/執義揚言曰懐)衛王元覇
惠(慈仁好與曰惠柔質慈/仁曰惠柔質受諫曰惠)贈司徒鄭王元懿贈侍中趙
郡公李懐逺太子右諭德梁郡公孔若思贈洪州刺史
崔芄
德(綏懐来人曰德忠和純偹曰德强直温柔曰德勤恤/人隠曰德富貴好禮曰徳忠誠上實曰德輔世長人)
(曰德寬衆憂役曰/德剛塞簡亷曰德)贈禮部尚書河南王贄贈靈州都督
夷國公李子和亳州刺史魏王武元爽贈司空李麟贈
太師杜審權贈禮部尚書崔郾
忠(危身奉上曰忠危身惠上曰忠譲賢盡誠曰忠危身/利國曰忠慮國忘家曰忠盛衰純固曰忠臨患不反)
(曰忠安居不念曰/忠亷方公正曰忠)贈左衛大将軍淮陽郡王道𤣥贈禮
部尚書嗣魯王道堅贈司空蒋國公屈突通贈工部尚
書江國公陳叔達贈秦州都督開化郡公趙兹景左驍
衛大将軍新興郡公馬三寳贈刑部尚書清河縣公崔
善贈尚書右僕射道國公戴胄金紫光禄大夫武昌縣
公靳孝謨贈尚書左僕射髙康縣公馬周贈幽州都督
河清郡公房仁裕贈太子少師来恒荆州大都督崔知
温荆州大都督宋國公唐休璟贈靳州刺史許欽寂贈
開府儀同三司魯王武崇訓贈幽州都督梁國公魏知
古岐王傅𢎞農縣公楊景温贈司空李徳裕贈户部尚
書淮安郡國公李琇贈益州大都督清河郡公崔隠甫
贈太尉賈循贈揚州大都督藥子昻贈太子太傅吴溆
贈尚書左僕射孔巢父吏部尚書崔縱故秘書監裴清
贈禮部尚書蔣清贈太尉李光顔
靖(柔德布衆曰靖寬樂令/終曰靖恭仁鮮言曰靖)贈司空淮安王神通贈太子
少保長平郡王叔良贈尚書右僕射延安郡公竇威魏
州刺史辛君昌鴻臚卿懐仁縣公郭嗣本贈越州都督
渭源縣侯顧琮贈太子太師兾國公竇希珍贈左散騎
常侍路應贈太子太傅崔損
質(名實不爽曰直章義掩/過曰質中正無邪曰質)贈蘭州都督清河郡公楊𢎞
禮贈太子太傅魏縣子崔神慶
戴(典禮不愆曰戴/愛人好理曰戴)祕書監瑯琊縣子顔師古
憲(慱聞多能曰憲/聖善周逹曰憲)國子祭酒彭陽縣公令狐徳棻贈廣
州都督江陵縣子岑文本國子祭酒曲阜縣子孔頴逹
贈司徒蓨縣公髙季輔贈太尉聞喜縣公裴行儉汾州
刺史贈梁王武元慶常州刺史獨孤及贈禮部尚書皇
甫政贈太子少保歸登贈禮部尚書張薦太子少保許
孟容贈右僕射王彦威
威(強毅執正曰威猛毅强/果曰威有威可畏曰威)贈凉州都督懐縣公于伯億
贈户部尚書田仁㑹凉州都督太原郡公郭知運(右司/員外)
(郎崔原駁之曰郭知運承恩詔塟向五十餘年今請易/名竊謂非禮謹按禮經云禮時為大又曰過時不及非)
(禮也昔衛公叔文子卒将塟其子戍請謚于君曰日月/有時将塟矣請所以易其名者盖以時不可踰今知運)
(既名不孚行數紀之前在門生故吏禮合謀謚今乃申/請殊不及時且其子英乂頃属多故屢制方隅朝廷䇿)
(勲位崇端揆此正當禁不中之禮絶非義之求况今裂/土者接軫専征者百倍若率而行之誰曰無請不唯有)
(司疲於簡牘抑恐名器䒭于草芥雖欲曲全竊将不可/又禮經云已孤暴貴不為父作謚若知運合謚而不以)
(其時則嗣子廢先君之德若不合謚而茍遂其志則先/君因嗣子而見尊以僕射而言既貽越禮之誚以國家)
(而言又殊旌善之禮請依下太常寺重議慱士獨孤及/議曰禮時為大順次之将塟易名時或有故闕禮追逺)
(請謚順也公叔戍請謚適當塟前謹案三百禮經三千/威儀曾不言已塟則不追謚况帝王殊途不相沿禮新)
(制禮所云不必有謚不云日月有時今請易名者五家/無非葬後苗太師一年矣崔諲四年矣盧程五年矣顔)
(杲卿八年矣並荷褒寵無異同之論獨知運不幸遂以/過時見抑苟必以已𦵏為節則八年與五十年其後一)
(也而與奪殊致無乃不可乎議云已孤暴貴不為父作/謚此謂其父無位而子居貴位不當以已之貴加榮于)
(父若知運者處方面重寄列位九卿茂勲崇名與衛霍/侔餙終之禮宜加於他将一等豈待因嗣子然後作謚)
(今之専征者率多起屠販皂𨽻之中雖乘風雲化為侯/王而其間祖父爵位與知運等當請謚有幾何乃懼名)
(器等于草芥以是廢禮竊謂近誣考彼/載籍徴諸舊史易名之禮請如前議)贈揚州大都督
鄴公崔光逺贈司空嚴礪贈潞州大都督劉昌裔
剛(強毅果/敢曰剛)右武衛大将軍永安郡公姜寳誼贈左武衛
大将軍戴國公左難當
肅(剛德克就曰肅/執心决斷曰肅)贈左衛大将軍長平王叔良益州大
都督鄼國公竇軌兵部尚書信都男竇静台州刺史㐮
武郡公劉師立侍中齊國公敬暉禮部尚書孟温禮贈
工部尚書呂譚(度支員外郎嚴郢駁曰今太常議制諡/之説詳矣近日台司齷齪無匪躬之能)
(者乃挟瑕掩德非中道之言也國家故事宗臣之諡皆/有二字以彰善旌德為大呂公文能無害武能禁暴正)
(則幹事忠則利人盛烈宏規不可備舉傳叙八元之德/曰忠肅恭懿若以此諡擬于形容請諡呂公忠肅博士)
(獨孤及議曰奉符必加諡二字且以忠配肅謹按舊議/凡歿者之故吏以行状請諡于尚書省而考行定諡則)
(有司在朝廷辨可否宜在衆議命駁擢諡異同之説並/故吏専之伏恐亂庖人尸祝之分違公器不私之譏宜)
(非唐虞師錫僉曰之道諡法在懲惡勸善不在字多必/稱其大而畧其細故言文不言武言武不言文三代以)
(下質㪚禮壊乃有二字之諡非古也其源起衰周漢蕭/何張良去病霍光俱以文武大畧佐漢致太平其業非)
(一文遂足以紀其善于是有文終文成景桓宣成之諡/雖黷禮甚矣然褒不失人唐興恭用周秦之制以魏徴)
(為文貞蕭瑀為貞褊其杜如晦封徳彞陳叔達温彦博/岑文本唐休璟魏知古崔日用並當時赫赫以功名居)
(宰相者謚之不過一字不聞子孫佐吏有字少稱屈此/言二字不必為褒一字不必為貶果在字數則堯舜禹)
(湯文武成康不如周威烈慎靚也齊桓晋文不如趙武/靈魏安釐也杜如晦王珪以下或成或明或懿或憲不)
(如蕭瑀之貞褊也然肅者盛德克就之名足以表之矣/如譚之從政威能閑邪德可濟衆故以肅易名而忠在)
(其中矣亦猶隨會寗俞之不稱文豈必因重之然後為/美魏晋以賈誼之籌䇿賈逵之忠壮張既之政能程普)
(之智勇顧雍之宻重王渾之器量劉惔之鑒裁庾翼之/志畧彼八君子者方之東平宜無慚徳死之日並諡曰)
(肅當代不以為貶何嘗徴一字二字之升降乎上稽前/典下據甲令恭之禮經而究其徃事請依前諡曰肅)
贈户部尚書栢正節台州刺史崔昭贈右僕射李巽贈
太子太保李鄘贈太子少傅杜亞贈太子少保崔俊贈
司徒韓充
莊(威德剛武曰莊勝德尅亂曰莊死于原野曰莊好力/致勇曰莊屡行征伐曰莊武而不遂曰莊敵國克服)
(曰/莊)贈廣州都督建寧縣公龎孝恭贈幽州都督瑯琊郡
公牛進逹贈邠寧總管鄜城郡公梁禮贈荆州都督東
萊郡公公孫武達贈梁州都督順義郡公雲師端贈右
武衛大将軍新城縣侯楊胄贈原州都督博陵郡公賀
蘭整贈潤州刺史衛元貞贈右衛将軍王文慶贈涼州
都督元禮臣
恭(尊賢貴譲曰恭愛人長悌曰恭既過能/改曰恭執禮御賔曰恭率事以信曰恭)贈司空㐮邑
郡王神符贈荆州都督隴西郡王博父贈太尉濮王㤗
左衛大将軍北平王阿史那鉢苾贈特進虞國公温彦
博禮部尚書魏郡公晋文衍贈揚州大都督髙陽郡公
許敬宗(太常定謚慱士袁思古議曰敬宗位以才昇厯/居清級棄長子於荒徼嫁少女於夷落聞詩學)
(禮事絶于趨庭納采問名惟聞于黷貨白圭斯玷有累/清塵易名之典湏慿實行按謚法名與實爽曰繆請謚)
(為繆敬宗孫太子舍人彦伯訟稱思古與許氏先有嫌/怨請改諡博士王福畤議曰諡者節終之稱也得失一)
(朝榮辱千載若使嫌隙是實即合據法推繩如其不然/未虧直道義不可奪官不可侵二三其德何以言禮請)
(依思古議為是户部尚書戴至德謂福畤曰髙陽公任/過如此何以定諡為繆答曰昔晋司空何曽既忠直且)
(孝徒以日食萬錢所以貶為繆醜况敬宗忠孝不及于/曾飲食男女之累有逾于曽而定諡為繆無負于許氏)
(矣詔令尚書省集五品以上重議禮部尚書楊/思敬議稱按諡法曰既過能改曰恭請諡為恭)
　(蘇氏駁曰宇文士及初諡為繆以在家侈縱劉洎駁/之竟諡為繆許敬宗初諡為繆以于國邪佞楊思敬)
　(改之反諡為恭是非在於當時名/實豈憑至行嗚呼思敬青於藍矣)
贈汴州刺史楊𢎞武贈幽州都督鉅鹿郡公竇德𤣥荆
州大都督府長史薛大鼎并州大都督道國公戴至德
贈潭州都督外黄縣男薛景仙贈并州都督鄭國公楊
再思贈幽州都督龎承宗贈司空李揆太子賔客盧綸
贈揚州都督張伯儀贈太子少保嗣吳王瓛贈吏部尚書
韋武贈尚書左僕射程异贈陕州大都督髙固贈右僕
射劉沔贈户部尚書韓公武
　
　
　
　
　
　
　
　
　
　唐㑹要卷七十九
欽定四庫全書
　唐㑹要卷八十
　　　　　　　　　　　　　宋　王溥　撰
　　諡法下
敬(令善與法曰敬衆方克就曰敬夙夜警戒曰敬夙夜/就事曰敬夙興夜寐曰敬齋荘中正曰敬廣直勤正)
(曰敬難不忘君曰敬陳善/閉邪曰敬受命不遷曰敬)贈并州都督渤海王奉慈贈
㐮州都督武安縣公楊䖍盛贈特進長平縣男竇琮贈
同州刺史安邑縣男裴矩贈特進譙國公竇奉節贈荆
州大都督范陽郡公張延師贈幽州都督長平縣男楊
纂贈工部尚書武陵郡公栢季纂贈禮部尚書夀陵縣
男栁亨懐州刺史孝昌縣男許智仁贈工部尚書譙國
公周範凉州都督南康郡公韓孝威贈齊州都督武都
郡公權萬紀贈太常卿濟南縣男唐皎贈荆州大都督
樂安縣男任雅相國子祭酒北平縣男楊嶠贈工部尚
書宋慶禮(開元七年卒太常博士張星曰慶禮太剛則/折至察無徒從事東北所亡萬計所為害于)
(國家按諡法好功自是曰耑請諡為耑禮部員外郎張/九齡駁之曰營州鎮北戎夷扼喉斷臂逆則致其死命)
(用為其主人士稱樂抑其来尚矣尋罷海運用廣歳儲/邉亭宴然河朔無擾試與興師之費轉輸之勞較其優)
(劣孰為利害而云所亡萬計一何謬哉安有踐其跡以/制實貶其諡以詢虚乘慮始以謗聲忘經逺之權利義)
(非得所孰謂可行請以所議更下太常庻表行之跡可/尋而易名之典不墜也星復執前議慶禮兄子辭玉稱)
(寃乃諡/曰敬)太子少保徐國公劉幽求光禄卿清河縣公張
宥贈户部尚書鄧景山贈禮部尚書程鎮之贈尚書左
僕射蕭國公班宏贈太子太傅劉從一贈刑部尚書周
皓贈吏部尚書劉賛贈僕射劉公濟故兵部尚書東都
留守顧少連贈太子少傅衛次公贈工部尚書劉伯芻
故太子賓客李翼贈尚書右僕射杜羔贈左僕射王䖍
休故華州刺史崔植故兵部侍郎裴潾贈右僕射王紹
贈司空髙承簡故宣州觀察使穆賛
僖(質美受諫曰僖小心畏/忌曰僖小心恭慎曰僖)左衛将軍考城縣伯獨孤開
逺贈工部尚書彭城郡公劉審禮
隠(隠拂于成曰隠不明誤/國曰隠懐情不盡曰隠)太子建成(貞觀二年三月有/司奏諡息王為戾)
(上令改議諡杜淹奏改/靈又不許乃諡曰隠)贈刑部尚書韋渠牟贈太尉韓𢎞
悼(遭難守禮曰悼恐懼從禮/曰悼未中年而夭曰悼)贈司空酆王元亨贈益州
大都督蜀王愔贈益州大都督原王孝夏王一
㐮(辟土有得曰㐮/因事有功曰㐮)贈并州大都督莒國公唐儉贈開府
儀同三司邳國公長孫順德贈荆州都督譙國公柴紹
贈輔國大将軍夔國公劉𢎞基贈荆州都督平陽縣公
王長諧贈并州都督渝國公劉政㑹贈禮部尚書彭城
郡公劉德威贈左金吾大将郕國公姜行本贈荆州都
督郯國公張公謹贈荆州總管譚國公丘和贈吏部尚
書安吉郡公杜淹贈工部尚書上原縣公賀蘭暠贈越
州都督譙郡公周道務荆州都督文水郡公邱行恭贈
代州都督同安郡公鄭仁泰贈荆州都督懐寜縣公杜
君綽贈工部尚書中山郡公崔日知贈太子少傅王承
業太子詹事吴仲孺贈右僕射張鎰贈靈州大都督韓
逰瓌太子太傅薊國公李叔明贈刑部尚書任廸簡贈
司徒張建封(初博士林寳諡曰忠/博士崔詔改諡曰㐮)
胡(保人耆艾曰胡/稱年夀考曰胡)左監門大将軍應國公李粲
愍(佐國邅憂曰愍禍亂方作曰愍/佐國逢難曰愍使人悲傷曰愍)恒山郡王承乾贈幽
州都督道國公周法明贈工部尚書髙彦昭(按彦昭初/事李正已)
(及子納叛國彦昭以濮州降于河南都統劉𤣥佐納怒/殺其妻子女九嵗見其母兄将就害拜天而祝仍問其)
(故曰以天之神明将有祈也女曰天如神明豈使我効/順而就戮也不拜而死上聞之乃下太常議諡曰愍)
哀(恭仁短折曰哀/早孤短折曰哀)楚王智雲懐王敏汴王璥
殤(童䝉短折曰殤/短折不成曰殤)江王囂㐮王重
思(追悔前過曰思柔能自勉曰思/通明爽願曰思深慮道逺曰思)彭王元則安定公主
荒(凶年無穀曰荒昏亂紀度曰荒縱樂無厭曰荒内外/滛亂曰荒好樂怠政曰荒從禽無厭曰荒從樂不反)
(曰/荒)右衛大将軍贈歸義郡王阿史那咄苾
剌(暴慢九卿曰剌狠愎遂/過曰剌不思安樂曰剌)巢王元吉
醜(怙威肆/行曰醜)尚父贈太傅博陵郡王李輔國
繆(名與實/爽曰繆)贈司空留國公封德彞(太宗初諡曰明後治/書侍御史唐臨追駁)
(曰包藏之状死而後發猥加贈諡未正嚴科太宗令百/官詳議禮部尚書唐儉等議曰罪暴身後恩結生前所)
(歴之官不可追奪請降贈/改諡詔從之乃諡曰繆)贈勝州都督執失思力贈太
子太保裴延齡太子太保李程
勇(率義恭用曰勇率義死國曰勇致命為仁曰勇/奮身為義曰勇持義不撓曰勇知死不避曰勇)贈潭
州都督巢國公錢九隴贈左武衛将軍彭城郡公吴志
意贈代州都督許洛仁贈左監門将軍成三郎贈靈州
都督拓跋守寂贈司空李懐譲
莊(威而不/猛曰荘)贈司徒虢王元鳯贈幽州都督邢國公蘇定
方贈侍中明崇儼太子詹事廣平郡公陸餘慶贈司空
崔元戎幽州節度使贈太師張仲武
温(德性寬/柔曰温)絳州刺史昌武縣子孔禎贈禮部尚書扶陽
縣公韋承慶
良(小心敬事曰良/理順習善曰良)贈禮部尚書滑國公皇甫無逸(太常/考行)
(諡曰孝禮部尚書王珪駁其官蜀之初自當扶侍老母/與之同去申其色飬而乃留在京師子道未足何能為)
(孝乃諡/為良)中散大夫守少府監胡珦故太子少傅閻濟美
贈金紫光禄大夫長孫敬
密(追補前/過曰密)祕書監武陽縣侯蕭德言贈司空鄭國公竇
抗
縱(諡法無/縱字)贈左衛大将軍宇文士及(初諡為恭黄門侍/郎劉洎駁之曰士)
(及居家侈縱不宜/為恭竟諡為縱)贈工部尚書馬暢(太常博士林寶諡/議曰敬工部郎中)
(崔備駁議曰謹按諡法敬字之義與馬暢始終名跡不/同考行之義尚乖易名之典未正事湏更牒禮院請重)
(議者且馬暢墳土猶濕物議尚存皆可徴言盡堪覆視/在春秋隠惡之義可也如史冊虚美之命難乎况尚書)
(都堂集議攸重奉常禮院考行湏詳責實當究其是非/易名宜存乎褒貶夫國之禮法懸在不刋而壬人多病)
(于愧詞史臣或許其佳傳舊章既失後代何觀雖以徳/之愛久無而亂名之責豈絶幸稽前事用勵後人其馬)
(暢所諡為敬請更恭議尚書兵部員外郎韋奕駁曰太/常考馬暢之行舉夙夜就事亷方經正之敬以易其名)
(兾于無所茍于言也比建中興元間暢以父有征討之/勲推恩而受爵位父薨家富于財以酒色自娱貞元中)
(嘗傾産交中官進獻田宅以求幸德宗薄其人而終不/信用生前與孤姪寡婦分居析財醜聲聞于時歿後使)
(孽子孀妾被奸挟訟公言盈于庭此皆章著于視聼者/何以諡為敬乎議者云先司徒之籌畫而暢揚厲者䇿)
(無遺焉暢恭計于闈庭之内茍所言屡中而不可隠當/指明其效實而書之俾行道者無所憾不然則荘武公)
(之才畧光于典冊矣而乃餙虛辭以攘其善得非謬妄/之甚耶又稱名儒端士皆從之逰未知孰謂其田蘇耶)
(孟軻云尹公他端人也其取友必端矣夫為端士而逰/乎暢之門者以其績用可紀非謂其曠日引月以至乎)
(終身也况諡法夙夜就事亷方經正則暢處已行事未/嘗造次而踐其途焉何以諡為敬乎大凡言功伐議徳)
(行尊其跡有以勸善貶其名有以懲惡固無庸争辨也/如暢之軰烏足以黷典法哉若有司以有為而為之則)
(宜乎貶之類也請下太常重定其議博士翟韶改諡曰/縱議曰馬暢承藉故業歴居通顕家富于財以奢縱自)
(處不能撫安娣姪使之離析其干進也趨利如轉圜其/居家也揉下如束溼故時論鄙之謹按國史宇文士及)
(居家侈縱禮諡為縱暢之行已/同于士及請以縱為諡可也)
慤(諡法無/慤字)工部尚書楊昉
果(諡法無/果字)定州刺史定㐮郡公于匡濟
勤(諡法無/勤字)廣州都督謝方叔
靈贈尚書右僕射朱忠亮
厲贈太子賓客于頔(太常博士王彦威議曰于頔剛毅/特立博逹文藝藴開物成務之畧)
(從横倜儻之才刺湖州復南朝舊陂以溉人田由是瀉/鹵生時大利得丁壮之物籍者取什一代貧人租入故)
(輕以濟江南卑濕送終者無懸窆封樹之髙不可及深/則及泉矣或至露胔頔悉命以官地収塟當時稱之為)
(蘇州則繕完隄防䟽鑿畎澮川樹以表道决水以溉田/其為㐮陽當吴少誠弄兵王師有征軍不乏見粮師未)
(嘗退舍嘗克其偏師生得賊将遽以兵柄授之推誠于/人有古将畧然惜其不得善終如始奉初以還䟦扈立)
(名滿盈不戒則有司擬議之降安可不善善而惡惡哉/元洪刺郡以官事被謫中貴人銜命部領便道送貶所)
(路出于漢頔遽命武士持刄捕之洪既就執王人徒歸/又不奉詔出師而西抵于鄧軍聲甚雄人聼日駭夫師)
(出以律其出不命時人不能識其指歸王者功成而作/樂諸侯則否頔之反旅於蔡也作文武頌聖樂貞元御)
(宇遂求寵綏有司請編優詔莫逆事出一時之澤樂非/諸侯之應良可惜哉然則如頔者是知樂之可作而不)
(知禮之不可作者也迹其馭衆為政之術盖在興利除/害以為己任令行禁止其源出于法家者流文深意苛)
(有犯無赦至有屋誅同命之慘然未嘗别白其罪以示/顕戮人到于今而寃之洎乎天恩下浃元侯入覲朝廷)
(申婚姻之好復以宰相待之則又無罪貶官而連起國/獄縉紳之論寖益非之謹按諡法殺戮不辜曰厲請諡)
(為厲或曰太保由文學政事而􁃃歴中外卒當登壇補/衮之寄推于事任可謂難能則易其名者宜兼舉美惡)
(二字以正褒貶今特諡為厲或有未安愚以為不然夫/類能而授聖王之勸勉議諡貴當有司之職分禮經言)
(諡盖莭以壹惠至于論譔之際要當美惡咸在細大無/遺以易名則無略迹春秋之義也况援其功不足以補)
(過絜其美不足以掩瑕其馭下也任威少恩其事上也/失忠與敬諡之為厲不亦宜乎勅賜諡曰思尚書丞張)
(正甫封勅書奏不答留中不下然賜諡勅封在都省亦/不下至明年張正甫改為同州刺史取中書門下處分)
(宰相令都省収管竟不施行太常博士王彦威又上表/云臣聞古之聖王立諡法之意所以彰善惡垂勸戒使)
(一字之褒寵逾紱冕之錫片言之貶辱過市朝之刑此/邦家之禮典而陛下勸懲之大柄也伏以故太子賔客)
(致仕于頔頃擁莭麾恣行暴虐人臣所怒法令不容擅/舉全師僣作王樂侵辱中使擒拘制囚殺戮不辜誅求)
(無度故臣定諡為厲今陛下不忍改賜思誠為聖慈實/害聖政伏以陛下自臨宸極懋建大中聞善若驚從諫)
(不倦况當統天立極之始所謂執法慎名之時一垂恩/光盡望徼倖且如頔之不法不道而陛下不忍焉臣恐)
(将来不逞之徒不法不道必有如頔者衆矣比其諡也/則又引頔為例則陛下何以處是恩發于前而弊生于)
(後矣又臣比見長藩鎮服大僚者率多驕淫不道誅求/自封貨足以藩身威足以鉗口而法吏顧望自處或不)
(能䖍糺天刑生前網已漏鯨歿後戮而就木若以李吉/甫近嘗賜諡引之則吉甫之相也豈犯上殺人乎以頔)
(况之恐非倫比如或以頔嘗入錢助國改過来覲两使/藩國可以贖論夫傷財而害人剥下以奉上進家財以)
(求幸尤不可長烏有兩河宿兵垂七十年王師徂征瘡/疣不絶其後張子昭以易定来程權以滄景来故國家)
(髙爵以勸戎臣申思以徯来者而㐮陽名鎮也于頔大/吏也居肘腋之下有屈强之名賜之姻親始修覲禮豈)
(可持此况彼而以朝覲為功乎若然者則頔雖有㳺夏/文學龔黄政令班超之絶漠非躬卜式之持錢助國亦)
(終恐不足以彌縫惡跡降减罪名伏惟陛下以至聖至/明之姿用無偏無黨之道忍由義斷政以禮成使褒貶)
(道彰徼倖路絶則天下幸甚又補闕髙釴上䟽曰夫諡/者所以懲惡勸善激濁揚清使忠臣義士知勸亂臣賊)
(子畏罪忠臣義士雖受屈生前死獲美名亂臣賊子雖/竊位于當時沒加惡諡者所以懲暴戾垂沮勸孔子修)
(春秋亂臣賊子知懼盖為此也垂範如此尚不能救况/又墮其典法乎又臣風聞此事是徐泗莭度使奏請李)
(愬勲臣莭将陛下寵其勲勞賜其爵禄車服第宅則可/若亂朝廷典法将何以沮勸仲尼曰唯名與器不以假)
(人名器君之所司也若以假人是與之政也政亡則國/家從之矣于頔頃鎮㐮漢殺戮不辜恣行凶暴移軍㐮)
(鄧廹脅朝廷擅留逐臣邀遮天使當先帝嗣位之始貴/安反側以清四方幸免鈇鉞之誅得全腰領而斃誠宜)
(諡為繆戮以沮兇邪豈可特加美以奬奸惡如此則是/于頔生為奸臣死獲美諡竊恐天下有識之士以為聖)
(朝無人有此倒置伏請速追前諡却依/太常諡為厲使典法無虧國章不紊)
信贈工部尚書渾鍊
毅贈尚書右僕射楊朝晟
懐贈太尉王鍔
裕贈太子少保張煦
夷贈太子賔客羅珦
傾贈左散騎常侍房式(太常博士陸亘請諡曰傾吏部/郎中韋乾度駁曰詳觀貞元之)
(末西蜀之事逆䜿劉闢搆難之初凶邪叶謀噭嘯相聚/年深事逺百不計一然而磈磊不平創鉅痛深者藏在)
(骨髓請舉其梗概一二焉式自忠州刺史故太師奏授/劒南西川度支副使後兼御史中丞又剖符蜀州是時)
(貞元十八年也式因晝日昏睡如醉經宿乃窹訊其左/右僮僕不知其所從来後逾年却復職㑹故使太師薨)
(歿則劉闢?扇逆謀禍亂始胎式遂倖之又意為夢寐/之語謂闢曰乃者蜀州昏病之中見公為上相盧文若)
(為侍郎儀衛甚盛富貴極矣他日無相忘賊聞大喜布/滿軍縣自以為神授非人力也賊毎接賔客肆談論撫)
(羣邪伸號令未嘗不以是為先遂自以為祥兆也豈不/因式作異言鼓妖孽惑亂平人堅壮兇險不然何區區)
(之蜀璅璅之冦王師討伐經費萬計﨑嶇險阻留年乃/㧞何哉盖以式深為浃洽之辭激切堅固不然何盤根)
(固蒂之甚也故太師永貞元年八月薨其時乾度被逐/攝蘭州刺史名雖守郡其實困之明年四月追囬勒攝)
(成都縣令其時授闢西川莭度詔命初下東川之圍未/觧乃召募亡命兼収管内鎮兵張皇虚聲熒惑州郡發)
(兵七千馬畜三萬號為十五萬人轉牒盩厔以来縣道/郵次酒肉畢具芻蕘無匿署牒首曰闢副曰式恭謀曰)
(符載令下之日妖氛坌興下愚沸騰貪墨奸黨奔走叛/命肩摩轂擊争死恐後當此之時卭蜀震驚田野廢業)
(竄伏山谷邑居人吏分散道路如此之事非得之于人/皆親所聞覩時賊圍逼梓州幸王師諸軍稍稍繼至猖)
(狂凶㓂不復張矣然常察其人柔而善侫不顧不義不/然何劉闢文若喬觀符載皆咨諏執禮拳拳以事之以)
(斯而言可以知其所止矣伏以聖上法維天之度崇納/汚之𢎞雖𤣥澤滂流鼓盪昭洗然易名之典在正根源)
(茍非其人不可加美如式西蜀之事大莭已虧缺矣何/面目以求諡焉傾之為諡頗乖前状請下太常慱士李)
(虞仲重議曰式之在西蜀也入人耳目其事熟矣固非/愛之者所能粉餙而文其論惡之者所能披抉而装其)
(説蜀之此時雖女子小人亦知凶闢斷頭之有日然為/其用者乃救死于夢語其無勇烈之心可罪矣豈可盡)
(被其附麗之名乎如式之于劉闢既不能去又不能死/可謂求生害仁者也而駮者曰大莭已愧無乃過言歟)
(何從聞之闢之走西川也召所疑畏者十數軰于庭将/盡殺之而後去而式在其間頼倉皇之際闢黨有䕶持)
(者僅免于難推嚮之論則不當如是明矣然居此時有/将見危授命之義殺身成仁之道示之者稱式無愧色)
(吾不信也不如是則式之去希烈也理河南也亷宣城/也何以無忠敬之日歟愚論之曰不疾任永之目不閉)
(吉挹之口乃罪也無王皓棄家之心無譙𤣥受毒之志/其罪也闢之反天子棄墳墓乃曰賴式説一夢以結其)
(心署一牒以張其勢豈其然乎豈其然乎夫人臣不幸/罹于是惟死而已矣然孟子曰生吾所欲也矧自軻以)
(下哉使死之易則王諒李業虞悝馮信不足貴也意者/将不可必死望于人乎以不死罪之懐生貶之是篤論)
(也夫諡者易其名者也夫子曰名以出信又曰名之必/可言也名不正則言不順以至于刑罰不中正謂此耳)
(夫豈容易哉語曰于其所不知盖闕如也恍惚之夢傳/說于外人者懼非所以昭示後世虞書曰五刑五用哉)
(言用刑必當其罪也刑其肢體于一時猶須當其罪矧/刑其行義掲之于千萬年歟康誥曰敬用乃罰請依前)
(諡為/傾)
　　　復字諡
贈太子郡王重潤(懿/德)
贈太子重俊(節愍景雲元年十月太府少卿韋凑上䟽/駁議曰臣聞王者發號施令必法乎天道)
(使三綱攸叙五等咸若者善善明惡惡著也善善者懸/爵賞以勸之也惡惡者刑罰以懲之也其賞罰所不加)
(者則考行立諡以褒貶之所以勸戒将来也並至公之/大猷非私情之可狥故箕微獲榮管蔡為戮諡有臣諡)
(其君子諡其父而曰靈曰厲者不敢以私亂大猷也則/其餘安可失衷哉臣竊見故太子重俊權北軍犯宸居)
(破扉斬闗突禁而入騎騰紫禁兵集黄屋孝和移御𤣥/武門避其鋭凶威既逼躬出樓門親降德音以諭順逆)
(而太子據鞍自若督衆不停俄而其黨悔非轉逆為順/或廽兵討賊或投仗自拘多祚等伏誅太子逃竄向使)
(同惡相濟以成不道其為禍也胡可勝言于時臣任将/作少匠兼通事舎人明日孝和引見羣臣两淚交集幾)
(不共卿相見其為危懼不亦甚乎今聖朝雪罪禮𦵏諡/為莭愍臣竊惑焉當時韋氏逆莭未彰韋則母也太子)
(豈有廢母之理乎又非中宗之命而廢是刼父廢母也/借使聲言父有桀紂之行人子無廢殺之理漢武末年)
(江充為巫蠱陷太子遂矯莭斬充因敗逃匿非稱兵詣/闕無逆謀于父然身死于湖不𦵏無諡至太子遜立為)
(天子是曰孝宣太子方獲𦵏諡曰戾今莭愍太子之行/比之豈可同年而語其于陛下猶于也而可諡為莭愍)
(乎伏望改諡/務合禮經)
申王撝(惠/荘)岐王範(惠/文)薛王業(惠/宣)榮王琬(靖/恭)興王佋(恭/懿)睿
宗皇后竇氏(昭成開元六年正月太常諡議上禮部員/外郎崔宗之駁曰昭成皇后諡不以聖真)
(冠后諡之上而誤加太字若取單諡追尊合去太稱昭/成皇后且太穆皇后武徳元年五月追諡為穆皇后貞)
(觀元年五月六日又追尊為太穆皇后上元中又追尊/太穆神后文徳皇后貞觀年中諡曰文徳上元中追尊)
(文德聖皇后即後漢皇后紀之所論明矣太常議曰范/史著書毎引帝號標于后諡之上自是一紀摽目何闗)
(連諡舊名考德撰行須存本跡豈有婦人立操必與夫/同夫尊婦卑沒便連諡為名不可之甚也漢諸后單諡)
(者多隂后曰烈馬后曰德鄧后曰熹閻后曰思韋忠所/引薄后諡曰髙皇后豈非大謬乎且閔帝懿獻皇后帝)
(諡元非后諡曰欲将桓帝两字為懿之諡其可得乎入/廟稱后后繫于夫后朝稱太義縁于子文母既生前之)
(名文王乃既沒之諡周公逹禮豈/令夫從于婦乎當令太常定之)昭容上官氏(惠文景/雲二年)
(七月追諡初昭容嘗引其弟昱為拾遺昱不受謂其母/鄭氏曰主上在房州則武氏得志矣今有天命以能興)
(天之所命不可貳也而后三思有異志天下知之必不/能成昭容為上所信而附㑹三思誠破家之徴願姨思)
(之鄭以為然言于上官上官笑曰昱謬言勿信之及三/思被誅李多祚索韋氏及上官始懼以昱言有徴遂乃)
(歸心王室及草中宗遺制引相王輔政及難作以草本/呈劉幽求幽求言于𤣥宗𤣥宗不許命殺之以其有功)
(故此追贈開元初𤣥宗収其舊文/勒成集令中書令張説親為其序)
孔夫子(追諡/文宣)殷比干(追諡/忠烈)太公(追諡/武成)魯國夫人楊氏(正/烈)
(母/也)
　　　朝臣復諡
文獻贈司徒申國公髙士亷并州大都督樂城縣公劉
仁軌贈太子太保梁國公姚崇贈太尉博陵王崔𤣥暐
禮部尚書徐國公劉幽求贈司空趙城縣公裴耀卿
贈荆州大都督始興縣公張九齡贈司徒賛皇縣公
李栖筠贈尚書右僕射鄭珣瑜(太常博士徐復議請諡/珣瑜文獻兵部侍郎李)
(异駁曰夫諡所以昭德也德既昭矣則文無以加焉故/相國鄭公端操特立寡言慎行及居台司有蠲逋恤人)
(之美有知難不汚之節雖無文若之進㧞孟子之是非/無賑施之仁無謇諤之義然足以稱賢相也夫文者大)
(則經緯天地次則潤色王猷周文以至德為西伯季孫/以道事其主咸諡曰文為美無以加也亦焉用两字然)
(後為備哉竊以两字義或有兼得一字不足以盡盛德/之形容故有両字生焉然而興于近古非三代两漢之)
(事也夫舉典之道信其正不信其邪春秋之大㫖也則/兩字之諡非春秋之正也故相國鄭公之諡為文足矣)
(焉用獻哉為獻可矣焉用文哉两字兼諡竊所未喻詣/下太常重議博士徐復議曰鄭珣瑜令德清規坐鎮風)
(俗理人而善政浃洽作相而謀猷宻勿其終始事跡當/時罕儔所以表賢易名實曰文獻夫文者煥乎大行獻)
(者軒然髙名合而褒之厥有經義亦猶貞惠文子累數/其功至於再三以勸事君者今奉駁議議其無進㧞無)
(是非無賑恤無蹇諤且曰二字之諡非三代两漢之事/以愚為異之駁所謂進㧞者豈不以推擇羣萃致之於)
(庭乎珣瑜徃司銓衡既當鈞軸流品式叙英髦在朝若/無奨㧞之明則何以至此但如来議寡言慎行故其端)
(兆不可得而窺也當先朝之初上體不平奸臣王叔文/擅權作朋将害于國其視丞相如無也徑詣相府不修)
(舊章珣瑜意雖能誅力固不足移疾髙謝萬情所歸則/是非之明孰大于此所謂賑施者在禮家施不及國賢)
(人君子廣愛為心莫不開裕物之源生厚之政曩者恤/災患免逋租亦既當之矣其于篤親庇族善無常主踐)
(名教者誰則不行若以分孤寡之資同于賑施珣瑜之/所羞言也奚謂無哉至如蹇蹇匪躬前議已書其微婉)
(矣既承髙論敢不指名德宗季年李實為京兆尹殊恩/畫接貴倖無比而實以羡餘稱職莫之敢非珣瑜衆情)
(所由上陳利害且曰取于人而未酧其直焉得有餘是/其言不可謂之無蹇諤矣伏以國朝宰輔諡文而兼字)
(者代有人焉故房𤣥齡諡曰文昭狄仁傑諡曰文惠魏/徴陸象先蘇瓌宋璟張説崔祐甫並諡曰文貞劉仁軌)
(劉幽求姚元崇裴耀卿張九齡並曰文獻李元紘韓休/並曰文忠薛元超曰文懿盧懐慎曰文成蘇頲曰文憲)
(楊綰曰文簡其餘不可悉數若以文包美不宜以他字/配之則房𤣥齡狄仁傑以降昭惠貞獻忠懿成簡皆不)
(得正矣我唐聲名文物垂二百年更厯羣才發揮王度/豈議名之典獨未得中耶不然何輕沮之為駁正所設)
(但論諡之當否不宜詰字之多少茍有不當雖一字可/乎若皆允宜二字何害如韋巨源附㑹凶黨李北海奪)
(其佳名所言至公人皆悦服今既曰賢相而又非之君/子于其言豈可得而茍乎若云二字非三代两漢之規)
(則又异乎愚所學者矣夫威烈慎靚周王之諡也文忠/文成漢祖之佐命也霍光為宣成孔光為簡烈中代之)
(勲德也劉寬為昭烈楊賜為文烈東都之鼎臣也得謂/其無二字哉况文之為名其義多矣有經緯天地焉有)
(忠信接禮錫民爵位堅强不暴焉有敏而好學不恥然/下問焉夫非一端各有所當若皆如西伯季孫之徳)
(後稱文則魯文公與伯歜之類皆不為文矣故諡之制/因時旌别若前状議珣瑜之行曰為一代之名臣斯其)
(㫖歟謹上探禮經旁視舊史恭諸國典以定二名請依/前諡曰文獻兵部侍郎李巽再議曰夫諡者春秋褒貶)
(之㫖也仲尼書法随類推廣雖一字褒貶其文猶傳盖/欲指明事業昭示後代俾後之人懲其惡而揚其善故)
(不可茍夫諡一字正也堯舜禹湯周公召公是也两字/非正也故諡法不載或人臣不守彛章竒逞異端考烈)
(愼靚是也或時王之權以功徳加厚于臣者蕭何霍光/房𤣥齡魏徴是也不當加而加僣也孔光劉寬薛元超)
(李元紘是也三字過也貞惠文子是也亦諡法所不載/也古今無有也公叔文子是衛君之過也衛之亂制也)
(不然執是說也一美加一字即堯舜禹湯當累數十字/以諡矣禮記非盡聖賢之意非盡宣尼之所述也當時)
(雜記也昔后倉為曲臺記其弟子戴聖増損刋定為小/戴禮今禮記是也若盡宣尼之所述即戴聖豈得而増)
(也昔宣尼修春秋㳺夏不能措一詞以知禮記非盡宣/尼所述也故戴聖後可増損也則貞惠文子之諡衛君)
(亂制也古今無有也非宣尼所述又何足法哉如珣瑜/之制行始終無缺可謂美矣至于議行考功而度越等)
(軰比于鄼文成梁文昭魏文貞則不侔而諡號無差輕/用國典失春秋之㫖矣向者鄼梁數公皆經綸草昧輔)
(翼聖主以道輔君致于化洽彰灼千古言之者凛然生/敬而以珣瑜齒之豈無愧于心哉夫数公者皆時王感)
(風雲之㑹懐謨明之美故加于常典以明其徳亦所以/篤君臣之義也然非正也權制也若後之人非數賢之)
(比則當循常以避賢地也其劉仁軌薛元超䓁加字之/諡皆黷國典而昧彛倫言之可謂寒心豈當舉之為訓)
(也其餘姚元崇宋璟劉幽求輔相一代致理平之化或/忘身狥難成中興之業又豈珣瑜以典選為進善以辭)
(疾為嫉惡邪皆尚口偽辨非守典確論也夫以典選者/皆為進善耶若然者則國家有天下二百年何裴行儉)
(馬戴盧從愿等數賢獨見稱于時也循資署置謂為進/善異乎余所聞也又珣瑜之病數月而終豈偽疾也借)
(使偽疾尤可罪也昔子路之冗食家臣猶殺身殉難而/珣瑜履台輔之重當危難之際居平則食其髙爵厚禄)
(見危則奉身自保以此為是非之明耶即董狐之書趙/盾為妄作也珣瑜之辭疾可責于太常舉以為徳信君)
(臣之義非常人所知也珣瑜之下詰李實誠中其病可/謂美矣然則珣瑜自始筮以至于啟手足垂四十年歴)
(諫職持風憲其忠規激發恐有過于此者今第舉其不/詰李實未為多也謂為蹇諤者衆矣豈能使汲黯魏徴)
(有慚色哉前巽議云三代兩漢無两字之謚此未學之/過也茍令君之進善無孟軻之是非無文子之賑施無)
(周舎之蹇諤以珣瑜之行清而無缺可謂掩之不足辨/也今所議两字之謚亦又不當其議故不足斥也前巽)
(之言過也但两字之諡加等之美以蕭何房𤣥齡言不/在珣瑜也巽雖不敏至于言諡美以惑人聽此常所激)
(而不平也終不欲有僭齒於蕭何房𤣥齡之宗又不欲/有造次擬于魏文正姚元崇宋璟劉幽求之讜言偉論)
(茂績殊勲也夫前車之覆後車所以易轍也前有司之/失後有司當以矯之也不矯之則逶迤遂逺以至于亂)
(制也此有國之誡也威烈愼靚以至於劉寛薛元超之/同于禹湯文武蕭何霍光房𤣥齡魏徴前有司之過也)
(後之専筆削者宜有以矯之也不矯之禮典寝亂矣有/司不可以尤而效之也不以有所見而遂僣典鄭珣瑜)
(两字諡請下太常重議若一字不足盡珣瑜之/盛德必湏両字則敢俟再告竟從復議諡文獻)
文貞贈太尉鄭國公魏徴贈司空許國公蘇瓌贈尚書
右丞相兖國公陸象先贈太尉廣平郡公宋璟贈太師
燕國公張説(太常卿初諡為文貞左司郎中楊伯威駁/曰諡者徳之表行之迹将以激勵風俗檢)
(束名教固無虛譽是存實録凖張説罷相制云不肅細/微之人頗乖周慎之㫖又致仕制云行愧半石防闕周)
(身求免𤓰李之嫌而諠衆多之口且玉之有瑕尚可磨/也人之斯玷焉可逭也諡曰文貞何成勸沮請下太常)
(更據行事定諡工部侍郎張九齡又議請依太常為/定衆論未决上為制碑文賜諡曰文貞由是始定)贈
太傅崔祐甫贈太子太師牛僧孺(大中十三年十二/月中書侍郎平章)
(事白敏中上疏請行贈諡/上從之請下太常諡之)
文懿贈禮部尚書永興縣公虞世南(貞觀十二年十一/月勅虞世南學綜)
(古今行篤終始志好忠正士多𢎞益易名之典/抑有舊章前雖諡懿未盡其美可諡曰文懿)贈太師
韓國公苖晋卿(初太常諡為懿獻/及勅出改為文懿)贈司徒李回贈太尉
王超
文昭贈太尉梁國公房𤣥齡贈司徒鄭畋
文忠贈尚書右僕射河南縣公禇遂良贈太子少傅清
水縣公李元紘贈太子少師宜陽縣公韓休贈司徒魯
郡公顔真卿
文康贈太常卿陽翟縣公禇亮
文惠贈司空梁國公狄仁傑
文憲贈尚書右僕射許國公蘇頲贈太尉衛國公杜鴻
漸
文成贈荆南大都督漁陽縣公盧懐慎
文孝贈禮部尚書王珣
文簡贈司徒楊綰(初太常諡楊綰為文貞比部郎中蘇/端駁曰古者美悪無私褒貶必當将)
(以嘉善而退惡為列辟之明典也可不慎與今謹詳前/諡文貞者稽法考事恐非平允時論發揚来訓矣夫道)
(徳博聞曰文清白守節曰貞且元載與司徒友敬殊深/推為長者首舉清要人莫與京及司徒寵望漸髙載畏)
(其逼又知載隳壊綱紀心二于君既懼其疑因而踈間/有口皆知載惡而獨綰無一言或有發載之惡證告未)
(明抱誣坐法者司徒時居上列奏達非難不能因此披/𠂻正詞全志士之命破凶狡之私而乃晏安自㤗優㳺)
(過日使元蛓禍大深勞聖上防伺之慮豈守節不隠耶/豈懐道無毒耶非謂文貞明矣泊元載将謀不忠錮聰)
(蔽聖嗇恩于下招怨于上使北塞人勞有過時之戍西/郊㓂入無弔災之惠懐貞抱義之士将死復生梁宋傷)
(夷之人或寒或暖搜訪旌恤中外所急載皆絶之使王/澤不及于下為行路所嘆而楊公當聖上維新之時居)
(天下得賢之望誠宜不俟終日造膝進言乃寥寂起悟/噤閉謨猷食萬錢之賜虛承一心之顧使防河之人家)
(聞采緑之嘆近甸亦多興祈父之憂豈慈惠愛人乎既/曰不慈不惠何以謂之文有隠有毒何以謂之貞乎古)
(者諸侯有國卿大夫有家上以報祖宗下以處子孫之/義也楊公歴處厚俸人謂儒宗曾不立家又無私朝寕)
(使人老闕敬祖之禮位極無祭祢之宮凡在衣冠誰不/嘆恨又乖大義深非懐仁接禮之義矣曰文與貞曷可)
(以當聖人立諡有公無私所以周宣不敢私于父諡曰/厲漢宣不敢私于祖諡曰戾百王明制列聖通則公叔)
(文子有死衛之莭修班制之勤社稷不辱方居此諡迨/及太宗初魏公徴有匡救公直之忠中宗末蘇瓌有保)
(安不奪之莭所以諸賢甚衆諡文貞者不過數公至于/燕公張説先朝輸能名莭昭著省司尚謂不可至今人)
(故稱之由是言之焉可比德請牒太常更詳他諡以守/彛常庶乎青史之筆不乖于周漢黄泉之魂免慚于蘇)
(魏大厯十二年二月二十/二日别勅諡為文簡也)贈司空鄭肅
懿文太子太保薛元超
景武贈司徒衛國公李靖
貞武贈太尉英國公李勣
忠武贈司徒鄂國公尉遅敬徳贈太師汾陽郡王郭子
儀贈太師西平郡王李晟
荘武贈太傅北平郡王馬遂贈太師劉濟
武烈贈太尉霍國公王忠
忠獻贈太師魏國公裴光庭(開元二十三年慱士孫琬/以其用循資格非奨勸之)
(道請諡為平光庭與蕭嵩不叶時人以為/希嵩意上聞特下詔賜諡光庭曰忠獻)
忠簡贈太尉樂壽王武攸暨
忠烈贈中山郡公王晙贈太子少傅薛景仙贈太尉叚
秀實(興元元年二月諡初朱泚盗據宮闕也泚以秀實/常為涇原莭度頗得士心後罷兵權以為蓄憤旦)
(夕必肯同惡乃召與謀秀實初詐從之隂説大将劉海/賔何明禮姚令言判官岐靈岳同謀殺泚以兵迎乘輿)
(三人者皆秀實夙所奨遇遂皆許諾泚時遣其将韓旻/領馬歩三千疾趨奉天時倉皇之中未有武偹秀實以)
(為宗社之危期于頃刻乃使人走諭靈岳教其竊令言/印不遂乃以司農印倒印符以追兵旻至洛驛得牒莫)
(辨其印遑遽而廽秀實謂海賔等曰旻之来吾黨危矣/我當摶殺泚不得則死終不能向此賊稱臣及與海賔)
(約事急為繼而令言明禮應于外明日泚召秀實議事/源休姚令言季子平皆在坐秀實戎服與泚並語至僣)
(位秀實勃然而起執休腕奪其象笏奮躍而前唾泚面/大罵曰狂賊吾悢不斬汝萬叚我豈從汝反耶遂擊之)
(泚舉臂自捍纔中其顙流血匍匐而走兇徒愕然不敢/動而海賔等不至秀實乃曰我不同汝反何不殺我兇)
(黨羣至遂遇害/焉至是加褒贈)贈太師王武俊贈太尉張允伸
忠壯贈揚州大都督褒國公段志𤣥贈瀛州刺史平源
縣公劉𤣥感
忠孝贈尚書右僕射郇國公韋陟
忠貞贈司空邠國公韋見素
忠惠贈户部尚書太原縣公王翊
忠勇贈武威郡王李嗣業
忠肅贈太傳韓國公韓滉贈太子太師王處存贈觀軍
容使楊復光
貞褊贈司空宋國公蕭瑀(太常初諡尚書省諡曰肅太宗/以易名之典必考其行蕭瑀性)
(多猜貳有失其真更/據實諡曰貞褊公)
貞穆贈工部尚書范陽郡公張庭珪贈司空李珪
貞肅贈尚書右丞相魏縣公杜暹(初諡貞肅右司員外/郎劉同昇都官員外)
(郎韋亷駁曰暹有忠孝之美太常所諡不盡其行博士/裴總執曰杜尚書徃以墨縗受職事雖奉國不得為孝)
(請依舊為定暹子孝友詣闕陳訴上/聞而更令所司詳定竟諡曰貞肅)
貞簡贈太傅汧國公李勉贈司徒李藩
貞烈贈侍中頴川縣公韓瑗贈兵部尚書盧奕(太常慱/士獨孤)
(及議曰盧奕剛毅朴忠直方而清勵精吏事所居可紀/天寳十四載洛陽縣沒于時東京人士狼狽鹿駭猛虎)
(磨牙而争其肉居位者皆欲保性命而全妻子或競先/䇿蹇争脱羿彀或不恥茍活甘飲盗泉奕獨正身守位)
(義不去以死全莭擔不辱勢窘力屈以朝服就執猶慷/慨數賊梟獍之罪觀者股慄奕不變色西面辭君而後)
(受害雖古烈士方之者鮮矣或曰洛陽之存亡操兵者/實任其咎非執法吏能抗師敗将奔去之可也委身㓂)
(讐以死誰懟及以為不然勇者禦而忠者守社稷是衛/則死生以之危而去之是智免也忠于何有荀息殺身)
(于晋不食其言也仲由結纓于衛不避其難也𤣥㝠勤/其官而水死守位而忘軀伯姬待姆而火死先禮而後)
(身也彼四人者死之日皆于事無補夫豈愛死而賈禍/以為死輕于義而捐生古史書之使事君者勸然則禄)
(山亂大于里丕奕亷察之任切于𤣥㝠之官分命所擊/不啻于保姆逆黨兵威烈于水火于斯時也與能執干)
(戈者同其戮力挽之不来推之不去豈不以師可虧義/不可苟身可殺莭不可奪故全其特操于白刄之下孰)
(與夫懐安偷生者同其風義謹案諡法圖國忘死曰貞/秉徳忠業曰烈奕執憲戎馬之間志藩王室可謂圖國)
(之危不能極而繼之以死可謂忘死歴官十一任言必/信事必果而清莭不撓去日若始至可謂秉徳矣黄門)
(以直道佐時奕嗣之誠可/謂遵業請諡曰貞烈從之)
貞憲贈太傅趙憬
肅愍贈秦州都督平陽王敬暉
昭定贈太常卿河東郡公薛訥
恭肅贈益州大都督河東郡公張嘉貞故刑部尚書贈
左僕射李遜
獻穆贈太尉冀國公裴冕
㐮愍贈户部尚書史
簡懐贈開府儀同三司王璵
成肅贈太保張延賓贈太傅薛平
荘威贈司空李元諒
獻武贈太師張茂昭
威武贈宣武節度使劉𤣥佐贈司徒髙崇文
忠穆贈太保嚴震贈太𫝊王景崇
㐮武贈太尉劉悟
敬勇贈司空李麟
毅勇贈禮部尚書崔無詖
忠愍贈司徒武元衡故鎮州莭度使贈太師田𢎞正
貞惠贈禮部尚書劉通
貞孝贈太子太保權臯贈太師崔安潜贈司空楊於陵
宣憲贈司空杜黄裳
宣簡贈吏部尚書崔邠
景㐮贈司徒王士貞
懿穆贈太尉烏重𦙍
元靖贈太傅賈躭
恭惠贈太傅董晋贈司徒竇易直
繆醜贈尚書右僕射韋綬(諡士劉端夫博通醜/士權安復謚為繆醜)
武烈贈司徒曲環
安簡贈太傅杜佑(太常博士栁應規請諡簡大夫慱士/尉遲汾又議曰佑之寛容得衆全和)
(褒光不病于物以顕其能得不為和好不争乎自卑仕/而極重任一心于理以惠物累行亷恥正人無尤怨得)
(不為一德不懈/乎請諡為安簡)
靈愍贈兵部尚書盧䖍
成縱贈故中書侍郎同中書門下平章事元載(太常慱/士崔詔)
(請諡曰荒左司郎中韋𢎞景請下太常重議博士王炎/改諡成縱未幾炎卒故事不行爾後太常復伸王彦威)
(議曰元載諡成則不得為縦諡縱則不得為成成縱兼/諡美惡齊致竊以為不通于經夫蕭瑀諡貞詔命加𥚹)
(事出權制不可據依爾后崔昭以平厲謚揚炎以壮繆/易伊慎此皆惑於貞𥚹混淆兩可之文詳在駁議今明)
(其説恐/誤後来)
平厲故左僕射楊炎(初諡肅愍左丞孔戣駁請下太常/重議而太常博士崔昭請諡曰平)
(厲刑部侍郎劉伯芻又駁請/下太常更加議定太常未報)
壮繆贈太子太保伊慎(崔昭請諡曰壮繆吏/部尚書韓臯駁未報)
宣武贈太師范希朝(太常博士馮定請諡忠武禮部員/外郎王源中駁請下太常重定太)
(常請如前諡忠武王源中重駁博士王塾/改諡宣武未經㑹議聞奏故不載其文)
恭懿贈禮部尚書齊映贈司徒李吉甫(太常博士尉遲/汾請諡吉甫曰)
(敬憲度支郎中張仲方駁議曰古者易名請諡禮之典/也處大位者舉其巨莭蔑論細行昭範當代彰示後人)
(然後書之垂于不朽善善惡惡不可以誣故稱一字則/至明焉定褒貶之宜冺同異紛綸之論李吉甫禀氣生)
(材乘時佐治慱渉多知含章炳文爕賛隂陽經緯邦國/惜乎通敏資性而便媚取容故載踐樞衡疊補名衮大)
(權在已沉議罕成好惡徇情輕諾寡信諂媚在臉遇便/則流巧言如簧應機必發夫大臣之翊戴元后者端恪)
(致治孜孜夙夜緝熈庶績平章百揆兵者凶器不可從/我始及乎伐罪則料敵以成功至使内有害輔臣之盗)
(外有懐毒萬民師徒暴野戎馬生郊皇上旰食宵衣公/卿大夫且慚且恥農人不得在畆紡婦不得在桑耗歛)
(賦之常資散帑庫之中積徴邊徼之備竭運輓之勞僵/尸血流胔骼成岳毒虐者號呼無辜勦絶逮今四載禍)
(亂之兆實始其謀遺君父之憂而豈謂之為先覺者乎/夫古之論大功者不可以力取不可以偽當削平西蜀)
(乃言語侍從之臣擒剪東吴則奸謀廊廟之輔駁其徳/則有異言其力則不倫何取其所輕而捨其所重録其)
(所小而畧其所大且奢靡是嗜而曰愛人以儉受授無/守而曰慎才以廉斥諫諍于外豈不近之蔽聪乎私其)
(近親豈不近之溺愛乎烏有蔽聰溺愛家範無制而能/垂法立程憲章百度謹按諡法曰敬者夙夜警戒敬以)
(直内内而不肅何以刑于外憲也者刑也法也戴記曰/憲章文武又發慮憲義以為敬恪終始載厯顯仕未嘗)
(効一法建一功迨及居重位以安和平易寬柔自處考/其行與其名不類研其事與其道不侔一定之辭惟精)
(審慎異日詳制始請史官請俟蔡㓂将平天下無事然/後都堂叢議論議未遲尉遲汾執申敬憲未定張仲方)
(尋出為遂州司/馬勅諡曰恭懿)
荘肅贈太師北平王羅𢎞信
孝穆贈右僕射楊嗣復
昭㐮贈太子太師崔圓
貞壮贈尚書令羅紹威
　　雜録
貞元十一年司徒馬燧塟有司諡曰景武上曰景太宗
皇帝諡改荘武可也元和三年鎮州王士貞薨其子承
宗不順不加諡太常博士馮宿以為懐柔之義不可遺
其忠勞請加美諡從之其年中書門下上言故中書令
漢陽郡王張柬之故侍中平陽郡王敬暉故中書令扶
陽郡王桓彦範故中書令博陵郡王崔𤣥暐故中書令
南陽郡王袁恕巳等五人得史館報並未有諡詔張柬
之等皆書勲國史配享廟庭賜諡易名義光百代宜令
所司即與定諡聞奏時柬之曽孫曛以諡事詣中書陳
訴宰臣上聞因令有司授曛官其年四月有司奏上功
臣五王諡議請諡張柬之為文貞桓彦範為忠烈敬暉
為貞烈崔𤣥暐為文忠袁恕已為貞烈從之
五年二月考功奏當司三品以上凖格合請諡官凖貞
元七年格内所舉寳應二年正月十八日勅莭文佐吏
録行状陳請考功司覆訖下太常定諡者近日以来撰
録行狀多非佐吏既乖事實又違格文伏請從今後請
諡行狀凖勅文須是佐吏勅㫖宜令門下佐吏撰録行
狀以憑詳覆十四年都省奏合請諡家子弟及門生故
吏請限未葬以前陳狀其家在遐逺及别有事故者任
至一年内陳狀到考功一月内檢勘下太常禮院受牒
後一月日内定牒報考功䟽德邱園節行特異無官及
位卑者任所在長吏奏請仍許不拘年限未立節限以
前合請諡未請者家在城者任六箇月内于所司申請
家在外者亦許至一年内申請立節限後如過限久令
不請諡其中有善惡尤著可存勸誡請委考功訪察行
實便請牒下太常禮院定諡庶使善必見稱惡無幸免
都省奏伏凖太常博士李虞仲奏凡官秩合得請諡者
必先塟期請于考功牒送太常寺禮院然後一月内定
諡者伏奉三月二十五日勅宜令尚書都省與考功及
太常禮院更審條流明立節限聞奏者今與考功郎中
蕭祐太常博士李虞仲等商議具條流節限如前勅㫖
依奏
　
　
　
　
　
　唐㑹要卷八十
欽定四庫全書
　唐㑹要卷八十一
　　　　　　　　　　　　　宋　王溥　撰
　　勲
舊制勲官上柱國已下至武騎尉為十二等有戰功者
各隨髙下以受岑文本謂資髙而勲卑者皆從卑叙至
貞觀十九年四月九日太宗欲重征遼之賞因下制授
以勲級本據有功若不優異無申勸奨今討髙麗其從
駕爰及水陸諸軍戰陣有功者並可聼從髙品上累加
六軍大悦
顯慶元年九月二十二日置驃騎大將軍為武官散位
從一品五年八月二十四日制郡公出身正六品下縣
公從六品上侯正七品上伯正七品下子從七品上男
從七品下
龍朔五年七月詔諸王子承嫡者封郡王出身從四品
下衆子封郡王出身從五品下
咸亨五年二月以國初勲官名號與今日不同乃下詔
申明各以類相比武德初光禄大夫比今日上柱國左
光禄大夫比柱國右光禄大夫及上將軍比上䕶軍金
紫光禄大夫及大將軍比䕶軍銀青光禄大夫及上開
府比上輕車都尉正議大夫及開府比輕車都尉通議
大夫上儀國比上騎都尉朝請大夫及儀同比騎都尉
上大都督比驍騎尉大都督比飛騎尉郎都督比雲騎
尉都督比武騎尉
神龍亢年十月三日勑賜爵准式與國公者累至郡公
外餘爵聼廽授子孫若制勑四階先是四品已上者每
階廽賜爵一級如及郡公外亦許廽授即計升至正六
品上及正四品上准格例未合入五品三品者每一階
廽賜勲一轉
開元十七年十月諸叙勲應加轉者皆于勲官上加若
無勲官一品驍騎尉叙三品于飛騎尉叙四品于雲騎
尉叙五品已下于武騎尉叙其官當及免官免所居官
計隆卑于此法者聼從髙叙司勲格加累勲湏具小勲
攤銜送中書省及門下省勘㑹并注毁小勲甲然許累
加(授武騎尉每一轉加一等諸勲官犯/除名應叙者二品于驍騎尉等官)
二十四年二月五日勑凡刺史縣令與朕共理百姓寄
任尤切等數宜加諸州都督刺史五府長史都䕶及縣
令每有制加勲階賜物并同京官
太和四年五月十五日司勲奏應考少未合叙三品階
人准格請廽階充勲者每階聼廽充勲一轉如申文解
到省檢勘差錯其勲便請落下
㑹昌五年正月制上柱國前代勲謂之八柱國品居第
一宜峻寵章自後非特恩不在累叙之限
天祐二年六月十六日勅司勲所掌勲及十一月二轉
上柱國柱國上䕶軍䕶軍上輕車都尉輕車都尉上騎
都尉騎都尉驍騎尉飛騎尉雲騎尉武騎尉等勲有遷
陟以顯勤勞近年以來止叙柱國耻轉輕車殊不知一
柱國已比二品上輕車已比四品官既叙烈勲頗亦近
降今後宜復故事施行庶止僥倖之路
　　階
舊制叙階之法有以封爵(謂嗣王郡王初出身從四品/下叙親王諸子封郡王者從)
(五品王國公縣公侯/及伯子男遞减一等)有以親戚(謂皇親緦麻已上及皇/太后周親正六品上叙)
(皇太后大功親皇后周親従六品上皇袒免皇太后小/功緦麻皇太后大功正七品上皇后小功緦麻皇太后)
(妃周親從七品上外戚各依本降二等娶郡主正六品/上娶縣主正七品上郡主出身從七品上縣主子從八)
(品上/叙)有以勲庸(謂上柱國正六品上叙/柱國已下逓减一等)有以資䕃(謂一/品子)
(正七品上叙至從三品子逓降一等四品五品各有從/正之差亦逓降一等從五品并國公子八品下叙三品)
(已上䕃曽孫五品已上䕃孫孫降子一等曽孫降孫一/等贈官降正官一等散官同執事若三品帶勲官即依)
(勲官品同職事䕃四品降一等五品降二等郡縣公子/准從五品孫縣男已上子降一等勲官一品子又降一)
(等二王後子孫/准正三品䕃)有以秀孝(謂秀才上上第正八品上叙/以下逓降一等明經通一經)
(進士明法甲第從九品上乙第降一等明經通二經已/上每經加一階凡孝義旌表門閭者出身從九品上叙)
有以勞考(内外六品已下四考滿皆中中考者進一階/每中上考又進一階每一上下考進兩階若)
(兼有下考得/以上考除之)應入三品五品者皆待别制而進之不然
則否
乾封元年正月十日勅文内外官九品以下加一階七
品以上宜加一階八品已下更加勲一轉(泛階自/此始也)至𢎞
通元年十二月四日赦文見任内外官五品已上經四
考及守五品經三考六品已下兩三考政有清勤状無
私犯者各加一階
　　蘇氏記曰乾封已前未有泛階之恩應入三品者
　　以恩舊制特拜入五品者因選叙計階至朝散大
　　夫已上奏取進止每年量多少進取餘並從本品
　　授官若滿三計者即一切聼人乾封以後始有泛
　　階入五品三品者
永淳元年正月詔曰比來文武官計至五品一計至者
多未甄擢再計至者隨例必升賢愚一貫深乖奨勸今
後一計至已上有在官清愼材堪應務者所司具狀録
奏當與進階若公正無聞循然自守及未經任州縣官
雖已屢經計至亦不在加階之限
萬嵗通天元年七月四日制文武官加階應入五品者
並湏出身厯十三考已上進階之時見居六品及七品
已上清官者應入三品取出身二十五考已上進階之
時見居四品者自外縱計階應入並不在進階限其奇
才異行别効殊功者不拘此例至開元十一年二月五
日勅自今以後泛階應入五品以十六考為定及三品
以三十考為定其名賢宿徳及異跡殊狀雖不逄泛階
或應改至次年始與節限同者亦以名聞仍永為恒式
至其月二十八日内外官承泛階應入五品者制出日
經三十考見任四品官本階正四品上其考湏先己申
考訖階湏已授告身其新考雖未校成檢勘無勾留别
犯亦許通計為考其校中侍御史補闕詹事司直京兆
河南府判司太常博士應入品並同六品官例證聖元
年懷州獲嘉縣尉劉知幾上表曰臣聞君不虛授臣無
虛受授受無失是曰能官又曰妄受不為忠妄施不為
惠此皆聖賢之通論也准漢世有賜爵一級恩澤封侯
此曠古殊逄千載一遇非是頻煩渥澤每嵗常行者也
今皇家始自文明迄于證聖其間不過十餘年耳海内
具竂九品已上每嵗逄赦必賜階勲無功復獲賞徼倖
實為深矣其釐務當官尸素尤衆無論官途規求仕進
不希考第取達唯擬遭遇便遷或言得一品未脱碧衣
待一階方被朱服遂乃早求笏帶先辦衫𫀆今日御承
天門必是加勲一轉明日饗賔宣陽宫多應賜給一班
既而於願果諧依期必獲得之者自謂已力受之者不
以為慙至于野外宴聚公私集㑹緋服衆于青𫀆象板
多于木笏望自今後稍節斯恩使士林載清人倫有叙
聖厯二年三月制有能通九經者授朝議大夫通三經
已上者進兩階並隨材擢用
神龍元年八月二十一日勅六品以下官緣州縣改入
上中下階品與元授不同者宜依舊任考滿日依本資
選叙不須改動
開元三年八月十七日勅官不濫昇才無虛授惟名與
器不可以假人左賢右戚豈資于繆賞駙馬都尉從五品
階受自光朝頗虧前式迨穠華甫降紫艾先登不循舊
章有紊彛典宜遵古訓已革踰弊俾九族無私千官有
叙自今以後駙馬階宜依令式仍借紫金魚袋
大厯十三年正月特加朝議郎守門下侍郎同平章事
常衮九階為銀青光祿大夫
貞元二年十月庫部郎中知制誥張濛奏伏准貞元元
年十一月制三品已上賜爵一級四品以下加一階者
臣謹詳制㫖本以三品已上其階已貴故賜爵四品以
下其階未貴故加階伏緣請條不標所限司封據品通
取職官其有官是三品已上階是四品以下者遂以階
叙官又以官叙階爵比于官階等者受賜偏優臣欲准
狀覆成則慮于比濫檢條破格復無以依慿官既隨用
則遷階乃累考方至泛恩叙爵理合從階若許參約職
官伏恐競為僥覬臣今謹具賜爵例如前望為永式勅
㫖依奏
三年正月中書舍人髙参奏准貞元二年一月勅准制
三品已上賜爵一級並以三品階為限者其有以五品
受賜者並未標格限所司檢勘不備其貞元元年十二
月制五品已上賜爵一級亦請以五品為限仍望為常
式依奏
六年六月吏部奏准格内外官承泛階應入五品者制
出日須經一十六考見任六品官正階正六品上應入
三品者制出日經三十考見任四品官本階加正四品
自建中元年六月初有特勅諸道将士准制加泛階爵
勲等特許不檢勘注擬其正員官不在此限日後有司
因循以例破格應試官叙階並不限官品其中或官是
九品階稱朝議郎或官是六品階稱正議大夫加一泛
階並入三品五品伏以元勅令或不檢勘無不限官階
之文若以例判或即隱違格令請别立條限漸歸舊章
應将士兼試官叙泛階奏勅已到令入三品者矜其勞
效湏有優奨其官階相當並請不限考數檢當任一衘
委實許與結叙其階髙官卑者請准格處分
十年五月勅諸軍功状内其判官等既各有年限并諸
色文資官不合軍行自今以後更不得叙入戰功其掌
書記及禮目官等亦宜准此如有灼然功効可録任具
状奏聞
十二年四月裴延齡自朝請大夫特加銀青光禄大夫
十五年十二月勅内侍省自今以後髙品官白身等官
至五品已上合結朝散大夫等階及准各母妻合得邑
號并結階累勲階者並宜當司磨勘具状衘奏來
元和十三年六月制書云舊例皆云三品以上賜爵三
品為銀青光禄大夫雲麾将軍已上若職是官雖是三
品散官四品以下並不得叙爵但有三品以上散官雖
四品職事官並合叙爵其所叙爵止于郡公其郡公更
䝉賜爵即聼廽授其國公及封王並湏特㤙云在叙限
其國公及封王准賜爵亦聼廽授其制書中有諸色職
掌臨時處分其職掌即不限髙卑准制便叙有司更不
得妄授湏三品階例近日有司起請中徃徃有言其效
叙爵須限職事三品官此乃深昧典章紊亂綱紀其叙
階據制書舊例四品已下階四品謂正議大夫征武将
軍部冗繁職官内外官叙三品者皆須文武散官至四
品上叙五品者皆須文武散官至六品上如四品階幷
是通議大夫比武将軍以下六品階承議郎昭武副尉
以下雖制書中累加散階亦在不叙三品五品之限如
一制中累加散階亦不得先叙一階至正議大夫忠武
将軍朝議郎昭武校尉因續取制書中所賜皆叙三品
五品永宜禁斷如兩制書日月相近亦准前不得直湏
制書出時以正議大夫忠武将軍朝議郎昭武校尉已
成方得叙三品縱制書中有優勞合加數階入三品止
于銀青光祿大夫雲麾将軍入五品至于朝散大夫游
撃将軍不在累叙金紫光祿大夫冠軍大将軍以上階
並湏特㤙不合累叙其外命婦封内外官母妻各視其
夫及子散官品今不得約職事官品文武五品階為縣
君四品階為郡君三品以上階為郡夫人即止其國夫
人湏待特㤙不在叙例如至郡夫人又有制書賜封即
改為郡夫人受新恩履厯而已
十三年六月中書省奏應叙録将士兼試官加泛階入
正三品五品伏准貞元六年六月二十七日吏部所奏
具有科條近日因循多不遵守遂名器踰濫昇進無章
湏重申明冀絶僥倖自今以後應叙録入五品三品階
者並請准前勅處分其餘正三品以上階准格式湏有
特恩不在用考累叙之限從之
㑹昌四年正月内侍省奏内侍省叙階長定格著紫供
奉官及衘内有賜紫官叙階不得過金紫光祿大夫著
緋供奉官及衘内有賜緋官叙階不得過正議大夫著
緑供奉官及衘内有賜緋官叙階不得過朝議郎勅㫖
内侍省官叙階起今以後宜依前件其有㑹昌二年四
月准制合與擬階者便依此處分其衘内無賜緋官先
校朝散大夫以上階者宜令仍舊不得輒與改轉以後
如有特恩勅别宣與改轉者即不在此限永為定規
　　用廕
景龍二年七月七日皇后表請諸婦人不因夫子而加
邑號者許同見任執事官聼子孫用廕制令施行
開元四年十二月勅諸用廕出身者一品子正七品上
二品子正七品下正三品子從七品上從三品子從七
品下正四品子正八品上從四品子正八品下正五品
子從八品上從五品子從八品下三品以上廕曽
孫五品以上廕孫孫降子一等曽孫降孫一等贈官降
正官廕一等(死王事者/與正官同)散官同職事若三品帶勲者官
即依勲官廕四品降一等五品降二等(四品五品帶勲/官者不在廕曽)
(孫之/限)郡縣公子准從五品孫縣男已上子降一等勲官
二品子又降一等即二王後子孫准正三品廕户部格
勅應用五品以上官廕者須頭衘告身三道若厯任官
少據所厯任勘如申送入色有假濫者州縣長官上佐
判官録事参軍並與下考仍聼人糺告每告一家賞錢
五十千錢出廕人及與廕家
天寳二年九月二十七日詔頃叙功勞累増勲級上柱
國外許及周親是請賞延載榮宗族廽充賜物匪厚朝
恩其准格上柱國外有餘勲無周親析給賜物宜停仍
永為恒式
六年正月十二日赦文内外文武官五品已上官父祖
無替廕者其所用廕宜同子孫用廕之例
大中十四年十二月鄭勲為吏部侍郎時有徳音官階
至朝散大夫許封贈至正議大夫廕一子至光祿大夫
門設棨㦸一日内侍省髙品以階至正議請廕子仍校
大厯中魚朝恩舊例上批曰正議大夫誠宜廕子比同
髙品不拘此例(自是無/復請者)
　　考上
武徳二年二月上親閲羣臣考績以李綱孫伏伽為上
第上初受禪以舞人安叱奴為散騎侍郎綱上䟽論諌
伏伽亦諌賞獻琵琶弓箭者及請擇正人為太子諸王
師友皆言詞激切故皆陟其考第以旌寵之
貞觀三年尚書右僕射房𤣥齡侍中王珪掌内外官考
治書侍御史權萬紀奏其不平追按勘問王珪不伏舉
按上付侯君集推問秘書監魏徴奏稱必不可推鞫且
𤣥齡王珪國家重臣俱以忠直任使其所考者既多
或一人兩人不當終非有阿私若即推繩此事便不可
信任何以堪當重委假令錯謬有實未足虧損國家窮
鞫若虛失委大臣之體且萬紀比來恒在考堂必有乖
違足得論正當鑒見切無陳説身不得考方始糺彈
徒發在上瞋怒非是誠心為國無益于上有損于下所
惜傷于理體不敢有阿疏奏遂釋不問
六年監察御史馬周上䟽曰臣竊見流内九品已上令
有等第而自比年入多者不過中上未有得上下以上
考者臣謂今設九等正考當今之官必不施之于異代
也縱朝廷實無好人猶應于見在之内比校其猶善者
以為上第豈容皇朝之士遂無堪上下之考者朝廷獨
知貶一惡人可以懲惡不知褒一善人足以勸善臣謂
宜每年選天下政術尤最者一二人為上上其次為上
中其次為上下則中人以上可以自勸
十一年正月十五日勅散仕一切以門廕結階品然依
勞進叙凡入仕之後遷代則以四考為限四考中中進
年勞一階每一考進一階一考上上進二階五品已上
非特恩刺史無進階之令
上元二年大理寺丞狄仁傑考中正上考使尚書左僕
射劉仁軌以新任不録大理卿張文瓘稱獨知理司之
要仁軌大驚問分斷幾何獄文瓘曰嵗竟凡斷一萬七
千八百人仁軌乃權為上下考
高宗時滕王元嬰為金州刺史頗縱驕逸動作無度高
宗書戒之極為至切又勅之曰朕以王骨肉至親不能
致王于理今書王下下考以媿王心
開耀元年十一月二十三日勅縣令有聲績可稱先宜
進考員外郎侍御史京兆河南判司及自餘清望官先
于縣令内簡擇
開元三年正月五日勅内外官考未滿所司預備替人名
為守闕特宜禁斷縱後有闕所由不得令上其年六月
八日勅刺史能否郎官御史出日較量殿最定為五等
奏聞考集日考使與左右丞戸部長官重詳覆類例考
限内録奏以憑升黜
四年四月七日勅選人既多比銓注過謝了皆不及考
遂使每年選人即虛破一年闕在于公私俱不利便自
今以後官人初上年宜聴計年終已來滿二百日許其
成考仍准遷考例至來年考時併較永為恒式
十四年御史大夫崔隱甫充校外官考事舊例皆委參
問經春未定隱甫召天下朝集使一時集省中一日校考
便畢時人伏其敏斷
十七年三月中書舍人張垍其父左丞相説知京官
考時注垍考曰父教子忠古之善訓祁奚舉午義不務
私至潤色王言章施帝道載參墳典例絶常功㳟聞前
烈尤難委任豈以嫌疑敢撓綱紀考以上下時刑部尚
書盧從愿頻年充校京官考使中丞宇文融承恩用事
以檢户口功本司校上下考從愿抑不與之頗以為恨
遂宻奏從愿廣占良田至有百頃上甞擇宰相有薦從
愿者以此遂寢
十八年勅京官考滿帶禄選有本司要籍奏留請不用
闕者所有選數不湏與成勞
二十二年十二月十三日勅諸州考使六品已下朔望
日朝宜准例賜食
二十八年三月二日勅先是内外六品應補授官四考
滿待替為滿是日制今以嵗為滿不待替縣令知倉庫
供奉伎術及權充綱領等不在此限至其年十二月十
六日勅内外六品已下官依舊待替其無替者五考滿
後停
天寳二年八月五日考功奏准考課令考前釐事不滿
二百日不合成考者釐事謂都論在任日至考時有二
百日即成考請假停務並不合破日比來多不㑹令文
以為不入曹局即不為釐事因此破考臣等参量但請
俸禄即同釐事請假不滿百日停務不至解免事雪却
上其考並令不破若有停務逾年不可更請祿料兼與
成考勅㫖從之
八年正月二十三日勅所校内外官考准令京官正月
二十日進單數二月二十日進挾名外官二月三十進
單數三月三十日進挾名自今以後並了日一時挾名
奏不須更進單數　六月七日吏部侍郎李彭年奏准
例出身以來並合檢覆中間已叙五品勘責皆有所憑
今重檢尋恐為煩擾如曾經勘責叙任者請從五品以
下勘檢其五品已前但勘考數足即為進叙勅㫖依
乾元二年二月御製郭子儀李光弼苗晉卿李麟李輔
國考辭
寳應元年十月吏部奏准今年五月勅州縣官自今以
後宜令三考一替者今數州申解疑三考後為復待替
到為復便勒停請處分者今望令已校三考官待替到
如替人不到請校四考後停
二年正月考功奏請凡京外按察司京察連御史䑓分
察使外察連諸道觀察使各訪察官吏善惡其功過稍
大事當奏者使司案成便奏每年九月三十日以前具
状報考功其功過雖小理堪懲勸者按成即報考功至
校考日参事跡以為殿最閠月考功奏凡内外員外郎
官等除合在定數外准勅並任其所適既不入曽無憑
檢者比來或中者即與見在同奏檢勘之時或破不一
文案混雜條流未明臣等啇量望請自今以後内外文
武員外同正及試官除合在任外一切不在申校之限
並聼從授日計考准中中例叙用從之
大厯十三年正月勅捉獲造偽及光火強盗等賊合上
考者本州府當申刑部建中初嚴震為興鳯両州團練
使治行為山南第一特賜上下考封鄖國公其年六月
門下侍郎平章事盧躭奏准六典中書舍人給事中充
監中外官考使依奏至三年閠正月復置監考使
貞元元年九月以刑部尚書闗播吏部侍郎班寵為校
内外曹考使
其年十二月勅六品已下本州申中上考者納銀錢一
千市筆墨朱膠等者元置本五分生利吏部見有餘自
今以後其外官京官考錢並停
二年九月考功奏校京官外官考使准舊例差定聞奏
勅其校考使宜停其考課赴所司准式校定
三年三月詔以停减天下官員其停官計日成兩考者
准舊成貫資准常式両考以下至來年三月三十日處
分
四年正月𠡠文九品已上正員及額内官得省替者委
諸長吏聞薦見任者三考勒停
七年八月考功奏准考課今諸司官皆據每年功過行
能定其考第又准開元天寳以前𠡠朝官每司有中上
考亦有中中考自三年來諸司並一同申中上考亦且
課績之義不合雷同事乆因循遂廢朝典自今以後諸
司朝官皆須據每年功過行能仍比類格文定其升降
以書考第不得一例申中上考應諸司官長書考不當
三品已上具衘牒上中書門下四品已下依格令各准
所失輕重降考是月考功奏准諸司皆據功過三考過
自至徳後一切悉申中上考今請覆其能否以定升降
過於至徳從之自諌議大夫給事中郎官有書中中考
者尚書左丞趙憬言前薦果州刺史韋正坐贓廢請降
其考校考使吏部尚書劉滋以憬能言過奏中上考其
年十二月校外官考使奏准考課今三品以上官及同
中書門下平章事考並奏取裁注云親王及大都督亦
同伏詳此文則職位崇重考績褒貶不在有司皆合上
奏今緣諸州觀察刺史大都督府長史及上中下都督
都䕶等有帶節度使者方鎮既崇名禮當異每嵗考績
亦請奏减其非節度觀察等州府長官有帶䑓省官者
請由吏部
八年七月班寵遷刑部侍郎兼京官校考使時右僕射
崔寧兵部侍郎劉廼上下考究正議曰今要荒靖難專
在節制尺籍伍符不校省司夫上多虛美之名下開趨
競之路上行阿容下必朋黨因削去之廼謝之曰廼雖
不美敢掠一美以徼二罪乎
其年十月以刑部尚書劉滋為校外官考使吏部侍郎
杜黃裳為校京官考使給事中李巽宜監京官考中書
舍人鄭珣瑜宜監外官考
九年七月制縣令以四考為限無替者宜至五考
十年二月刑部奏准建中元年正月十七日勅諸司州
五品以上正員及額内上佐宜四考停其佐降官不在
此限者五品不降既不許停祿料六品已下未復資已
經四考者未量移間其祿料伏望亦許准給勅㫖祿料
宜准天寳六載七月十四日勅處分餘依常式
十四載六月盧邁自司門郎中遷右諌議累上表言時
事轉給事中属校定考課邁固讓以授官日近未有政
績不敢當上考時人重之
元和二年五月中書門下舉今年正月勅文上言國家
故事于中書置具員簿以序内外庻官爰自近年因循
遂廢清源正本莫急于斯今請京常参官五品已上前
資見任起元和二年量定考數置具員簿應諸刺史次
赤府少尹次赤令諸陵令五府司馬及東宫官除左右
庶子王府官四品已下並請五考其䑓官先定月數今
請侍御史滿十三月殿中侍御史滿十八月監察侍御
史依前二十五箇月與轉三省官並三考外餘官並四考
外其文武官四品已下並五考商量與改尚書省四品
已上餘文武官三品已上縁品秩已崇不可限以此例
湏有進改並聼特奏取進止其權知官須至両考然後
正授未經正授不得權用權知官資改轉其中縁官闕
要人及縁事須有改移者即不在常格叙遷之限諸道及
諸司副使行軍司馬判官参謀掌書記支使推官廵官
等有勅充職掌帶檢校五品以上官及䑓省官三考與
改轉餘官四考與改轉
元和七年勅使府参佐檢校試官從元授官月日計如
是五品已上官及䑓省官經三十箇月外任與改轉餘
官經二十箇月奏改轉若是未經考使有故事及停替
官本限之外更加十箇月即任申奏
十四年十二月考功奏自今以後應注考状但直言某
邑行能某邑異政某邑樹置某邑勞効推斷某邑獄糺
舉某邑事便言善惡不得更有虛美閒言其中以下考
亦各言事状然注考並不得失于褒貶如違據所失輕
重准令降書考官考又奏自今以後其有政能卓異清
苦絶倫者不在止于上下考限依奏尋又奏據寳應二
年勅御史䑓御史䑓分察使及諸道觀察使訪察官吏
善惡功過稍大事當奏聞者每年九月三十日具状報
考功至校日参騐事跡以為殿最伏以近日功過都不
牒報今後諸司不申報者州府本判官便與下考在京
諸司追節級紏處本判官勅課日量事大小黜陟勅㫖
從之
十五年刑部郎中權判考功馮宿奏宰相及三品已上
官故事内校考别封以追翰林學士職居内署事莫能
知請依前書上考課官御史亦仍舊並書中上考
長慶元年正月考功員外郎李渤書宰相等下考
太和六年七月勅今後諸州五品長馬權知者權知正
授通計六考滿停其勒留官未滿六考停給課料准此
却給
　
　
　
　
　
　
　
　
　
　唐㑹要卷八十一
欽定四庫全書
　唐㑹要卷八十二
　　　　　　　　　　　　　宋　王溥　撰
　　考下
大中五年吏部奏准今年選格節文經考停罷者一選
集准舊格兩選集今據格文一選即當年許集其京官
及外官如有假故官人等請准舊格前兩選集勅㫖宜
依如是别勅除替及非因假故者即許一選集
六年七月考功奏近年諸州府及百司官長所書考第
察屬並不得知升黜之間莫辨當否自今以後書考後
但請勒名牒于本司本州之門三日其外縣官則當日
下縣如有升黜不當便任披陳其考第便須改正然後
申省如勘覆之後事無乖謬則論告之人亦必懲殿又
准考課令凡官人申考状不得過兩紙三紙刺史縣令
至於賦税異集判斷不滯户口無逃散田畝守常額差
科均平廨宇修飭舘驛如法道路開通如此之類皆是
尋常職分不合計課自今後但云所勾當常行公事並
無敗闕即得唯職分乖失及開田招戸辨獄雪寃及新
置之事則任録其由申上亦須簡要不得繁多又近年
以來刺史皆自録課績申省矜衒者則張皇其事謙退
者則緘黙不言自今以後其廵内刺史請並委本道觀
察使定其考第然後録申本州不得自録課績申省又
州府申官人覆得寃獄書殊考者其元推官人多不懲
殿或云書考日當書下考至時又不提舉請自今以後
書辨獄官人殊考日便須書原推官下考如元推官自
以為屈任經亷使及䑓省陳論其官人先有殿犯官長
斷云至書考日與下考者如之如不舉其本判官當書
下考其所申到下考省司校其所犯如與令式相符便
校定申奏至勅下之後並須各牒府州又近日諸州府
所申奏錄課績至兩考以後皆重具從前功課申省以
冀褒升省司或檢勘不精便有僥倖請自今以後不得
輙又具從前功績申上又近日諸州府所申考解皆不
指言善最或漫稱考秩或廣説門資既乖令文實為繁
弊自今以後如有此色並請准令降其考第又准考課
令在中上以上每進一等加祿一季中中者守本禄中
下以下每退一等奪禄一季准令以此勸懲事在必行
近年以來與奪幾廢或有申請之處則言無本色可支
徒挂簿書終無給與今按倉庫令諸給糧祿皆以當處
正倉充無倉之處則申省隨近有處支給又無者許以
税物及和糴屯収等物充令式昭然不合隳廢自今以
後每省司校考畢符牒别州後仰當時便具申降與奪
事由申請如違令式不舉明者其所由官請奪祿一季
其已去任官遇奪祿事並請准令式處分又准考課令
官人因加戸口及勸田農並緣餘功進考者于後事若
不實從經恩宥其考皆從追改之事近皆不行自今以
後並請准令式處分其因此得官者仍請奪又諸道所
申考解從前十一月二十五日到都省開拆郎官押尾
至十二月之末方得到本司開拆多時情故可見自今
以後伏請准南曹及禮部舉選解例直送當司開拆又
從前以來應得考之人並給考牒以為憑據近年考事
容易給牒不一或一人考牒數處請給或數年之後方
始來請自今以後校考勅下後其得殊考及上考人省
司便據人數一時與修冩考牒請准吏部告身及禮部
處闗牒每人告出錢收贖其得殊考者出一千文上考
者出五百文其錢使充冩考牒紙筆雜用以前件事條
等或出于今文或附以近勅酌情揣事不至乖張謹並
修例進上伏乞宣付中書門下請更參詳茍禆至公願賜
收采仍請三年一度准與選格例修定頒下勅考功所
條流校考公事頗詳悉唯一件難便允從近日俗尚務
能人少亷恥若牒關許其論告則自此必長紛爭當否
之間固有公議其一件宜落下餘依奏
咸通十四年考功員外郎王徽以舊例考簿上中下字
朱書吏緣為奸多有揩改請以墨書從之
　　冬薦
貞觀五年六月十一日勅准貞觀四年正月一日制春
秋舉薦官中書門下奏常參官八品以上外官五品以
上正員及額已得替並停薦其使下郎官御史丁憂廢
省官在外者望委諸道觀察使及州府長史其在京城
委中書門下尚書省御史䑓常參清官並諸使三品已
上左庻子詹事少卿監司業少尹諭徳國子博士長安
萬年縣令著作郎中允中書秘書太常丞賛善洗馬等
每年一度聞薦至六年十二月一日勅自今以後王府
官宜停薦其見任宰相及勲臣子弟亦不須舉人至八
年每冬薦官比來所舉人數頗多自今以後中書門下
内省御史䑓五品已上如尚帶職掌授䑓省官兩考者
不在冬薦限如其中實有故罷免者亦須待授官周嵗
然後許冬薦状中具言罷免事故其他據品秩合冬薦
者則依元勅
七年五月中書門下奏諸使停罷郎官御史望令罷後
其所在官經兩考已上方得冬薦如文學才行堪奨用
者不在此限其諸州上佐罷後經二年方得聞薦其非
時替者許一年後聞薦
大中五年正月勅右輔闕宋球等奏冬薦状引勅文年
月不同各罰一季俸仍委吏部長以元和七年八月二
十一日及太和七年七月二十六日勅著為定制
　　甲庫
開元十九年五月十一日勅尚書省内諸制勅庫及兵
部吏部考功刑部簿書品跡並甲庫每司定員外郎主
事各一人中書門下制勅甲庫各定主書錄事已下各
一人專知周年一替中間不得改移
建中元年七月八日吏部奏比來冬集申門下省吏部
有官甲内庫無本今請依官甲例更冩一本進内收貯
縱三庫斷裂即檢内庫本從之
二年十月十一日中書門下奏中書門下及吏部制勅
甲庫等准式中書舍人給事中吏部員外郎並合專判
縁官望清髙兼外有職事不得躬親所以比來文厯多
有罪過今請每庫採擇一公清勤幹專押甲庫冀事得
精詳其經知四周年無負犯仍望依資與改官奉勅依
至三年四月三日給事中闗播奏三省甲庫官各一人
或属假故即中書省四品已上諸司三品已上應合舉
人冬令每人薦不得過兩人餘官不得過一人准前勅
處分至九年十一月二十九日勅每年冬薦官吏部准
式檢勘或成者　令諸司尚書左右丞本司侍郎引于
都堂訪以理術兼商量時務状考其理識通者及考第
事跡定為上等並舉主姓名錄奏試日仍令御史一人
監試
貞元十一年正月勅本置冬薦務在得人自今以後所
薦官考試奏聞上等人如無他故者准前勅類例處分
其下等人有司使以時罷退任待他年重薦如情願同
吏部六品以下選不合得留大例請授逺慢官者任經
都省陳状吏部勘責限等第勅出後一月内送名中書
門下商量進擬
元和七年八月中書門下奏諸州府五品已上官替後
委本道觀察使及長史量其才行幹能堪奨用者其人
才資厯每年冬季一度聞薦其罷使郎官御史委中書
門下兩省御史尚書省常参官及諸司職事三品已上
文官左右庻子詹事諸司少卿監國子司業少尹國子
博士長安萬年縣令太常博士著作郎秘書丞等每年
冬准此聞薦從之
太和元年八月勅諸道諸軍諸使應奏判官並每年冬
薦等所奏判官除新開幕府據元額署外其向後奏請
如是元闕即云闕某職今奏某人充如已有令更奏即
云某職某人緣某事停奏某人替某前下䑓省官合冬
薦者除府使罷外既有薦用當具要籍不合便稱去職
自今以後如廢闕請名更置一人其吏部行内考功司
封司勲勅庫内仍請兩人分掌臨時事故即勒通知奏
勅宜依至貞元八年十一月九日吏部侍郎杜黃裳奏
以前資官充專知既無本官俸料頗亦難卒請入庫日
便依資與官仍許四官年不用闕奉勅前資官未有功
勞不合改轉既無俸料又慮難卒入庫日宜與同類官
貞元八年閠十二月給事中徐岱中書舍人奚陟髙郢
等奏比來甲勅祗下刑部不納門下省甲庫如有失落
無處檢覆今請准制勅納一本入門下甲庫以憑檢勘
勅㫖依奏
十年三月八日司封奏當司與司勲考功勅甲庫同一
專知官先無庫印今請鑄造仍以封勲考甲庫印六字
為印從之
十三年正月闗播遷給事中舊例請司甲庫皆是胥吏
掌知為弊頗乆播始建議並士人知之
元和八年五月吏部侍郎楊於陵奏臣伏以銓選之司
國家重務根本所繫在于簿書承前諸色甲勅等縁嵗
月滋深文字凋缺假冒踰濫難于辨明因循廢闕為弊
恐甚若據見在卷數一時修冩計其功直煩費甚多竊
以大厯以前嵗序稍逺選人甲厯磨勘漸稀其貞元二
十一年以後勅㫖尚新未至訛謬縦須倫理請待他時
臣今商量從大厯十年至貞元二十年都三十年其間
出身及仕宦之人要檢覆者多在此限之内且據數修
冩冀得精詳今冬選曹便獲深益其大厯十年向前甲
勅請待此一件修畢續條貫補緝臣内省庸薄文忝選
司庻効涓埃以禆朝典謹具量補年月及應須差選官
吏并所給用紙筆雜項費用分析如前勅㫖依奏
太和三年四月𠡠甲庫官舊例初入授同類官考滿去
職則與依資改轉此事参差有擾有屈今宜並同諸色
職事帶正員官者准寳厯二年十一月九日勅處分其
改轉亦同前件如已在甲庫授官者即宜且依舊𠡠處
分
五年六月𠡠應選人及冬集人文案門下省檢勘異後
比來吏差南曹今史收領却納門下甲庫在於公事頗
甚勞擾自今以後謹𠡠吏部過選院本令史便自分付
甲庫以備他年檢勘仍請門下省勒甲庫令史每過選
時常切檢㸃收拾明立文案據官吏等遞相分付不得
妄有破除南曹申詣之時如有妄稱失落欠少本令史
及專知官請准檢報揩抹違越條例處分
九年十二月勅中書門下吏部各有甲庫厯名為三庫
以防踰濫如聞近日諸處奏官不經所司檢尋未免奸
偽起今以後諸司諸使諸道應奏六品以下諸色人稱
舊有官及出身請改轉並請授官可與商量者除進士
登科衆所聞知外宜令先下吏部中書門下三庫委給
事中中書舍人吏部格式郎中各與本庫官同檢勘具
有無申報中書門下審無異同者然後依資進擬如諸
司諸使諸道奏論不實以為無有臨時各重加懲罰
　　當直
故事尚書省官每一日一人宿直都司執直簿轉以為
次(諸長官應通判者/及上佐縣令不直)凡内外官日出視事午而退有事
則直官省之務繁者不在此限
故事左右丞及尚書秘書監九寺卿少府監将作匠御
史大夫國子祭酒太子詹事國子司業少監御史中丞
大理正外官貳佐已上及縣令准開元式並不宿直
貞觀五年十二月二十日勅文武官兼雜職免宿直(左/衞)
(大將軍李大亮領太子右率衞工部尚書身居三職宿/衞兩宫至宿直太宗勞之曰至宫宿直我便安卧)
天冊萬嵗元年三月令宰相每日一人宿直其後與中書
門下官通直至開元二年姚崇為紫微令紫㣲官直次
下讓宰相崇以年位已髙時亦違直其次省官多不從
所由吏數持直簿詣之崇題其簿曰告直令吏遣去又
來必欲取人有同司命老人年事給終不擬當諸官皆
歡笑不復逼以直也至十一年停宰相當直
景龍三年九月蘇瓌拜右僕射同中書門下三品與男
中書舍人頲聫事奏請出為外官遂進秘書監御筆批
云僕射不綰中書蘇頲不必改也明日固讓上曰欲得卿
長在中書遂與父聫事通直
開元二十年九月二十一日是中書舍人梁昇卿私忌
二十日晩欲還即令傳制報給事中元彦冲令宿衛㑹
彦冲已出昇卿至宅令状報彦冲以旬假與親朋聚宴
醉中詬曰汝何不直昇卿又作書報云明晨是先忌比
往復日已暮矣其夜有中使賫黃勅至直官不見囘奏
上大怒出彦冲為邠州刺史因新昌公主進状申理公
主即彦冲甥張垍之妻云元不承報此是中書省之失
由是出昇卿為莫州刺史
貞元元年正月給事中袁髙既宿直時盧杞由新州司
馬移吉州長史是月上命為饒州刺史髙既宿直當草
杞制遂執以謁宰相盧翰劉從一曰盧杞作相三年矯
誣隂賊退弃忠良朋附者咳唾登青雲睚眦者顧盼擠
溝壑致使鑾與播越天下瘡痍皆杞之為也幸免族誅
已為漏網若更授大郡恐失天下之望惟相公執奏之
事尚可救翰從一皆杞所引用不從髙之言遂命舍人
草制及詔出髙又執之不下仍上奏盧杞為政極惡窮
凶六軍将校願食其肉百辟卿士嫉之若讐䟽未納明
日諌官陳京趙需裴佶宇文炫盧景亮張薦等上䟽上
良乆謂曰若與盧杞刺史太優與上佐可皆曰可遂追
杞饒州制翌日上遣中使宣慰髙云朕徐思卿言深覺
惬當依卿所奏
㑹昌四年三月御史䑓奏今月三日左右金吾仗當直
将軍髙漢貞季邱並不到准㑹昌三年二月四日勅比
來當日多歸私第近晚方至本仗宿直事頗容易須有
提撕今日以後晝日並不得離本仗縱有公事期集當
直人亦不得去仍令御史䑓差朝堂驅使官覺察如有
違者録名聞奏勅㫖宜各罰一月俸
　　休假
貞觀元年十月少府監奏丞閻立行妹䘮准令假給二
十日立行專知羽儀工作未了請止給三日上曰同氣
之情義不可奪自䘮亂以來風俗弛壞特敦奨命依次
令給假差人代之
永徽三年二月十一日上以天下無虞百司務簡每至
旬假許不視事以便百僚休沐
四年五月二十一日勅髙祖太武皇帝既開洪業不可
限以常禮忌日特宜廢務
天授元年四月勅遊客官人子弟勒還本貫十日外杖
一百居停同罪須覲問即陳牒給假發遣
開元二十二年六月十七日勅諸州千秋節多有聚歛
頗成縻費自今以後宜聼五日一會盡其歡宴餘兩日
休假而已任用當處公廨不得别有科率至寳應元年
八月三日勅八月五日本是千秋節後改為天長節舊
給假三日其前後一日假權停至九月一日勅天平地
成節准乾元元年九月一日勅休假三日望准八月三
日勅前後日權停
二十四年二月十一日勅寒食清明四月四日為假至
大厯十二年二月十五日勅自今以後寒食通清明休
假五日至貞元六年三月九日勅寒食清明宜准元日
節前後各給三日
二十五年正月七日勅許自後百官每旬節假不須入
曹司至天寳五年五月九日勅頃自宴賞已放入朝節
假常参未聞申命公私協慶千年一時自今已後每至
旬假休假中書門下及百官並不須入朝亦不須衙集
其年正月内外官五月給遊假九月給授衣假分為兩
畨各十五日其遊假若風土異宜各種不等通隨便給
之
天寳四載六月十四日勅頃以鄉閭侍丁優給孝假官
吏等仍科雜後天寳初已遣優矜如今聞比來乃差征
鎮豈有務其輕而不恤其重放其役而更苦其身永言
及此良用憮然自今後侍丁孝假不須差行
五年二月十三日中書奏大聖祖以二月十五日降生
請同四月八日佛生之時休假一日
大厯三年七月十三日勅七月十五日前後各一日宜
准舊例休假
貞元五年四月十五日勅四月十九日降誕之辰宜休
假一日
二十一年五月御史䑓奏伏准承前舊例諸司三品以
上長官請假滿日正衙参見其餘品秩卑自有本司官
長不曾于正衙参假去年六月侍御史竇羣奏令尚書
省四品中書門下御史䑓五品同三品例正衙参假訖
既失舊章又煩聖聼今請准例三品以上假滿日正衙
見如有違越請准乾元元年三月勅每犯奪一月俸依
奏
元和二年八月御史䑓奏新授常参官在城未上及在
外未到假故等准令式職事官假滿百日即合停解其
未上官等並無正文或滿百日無憑舉奏自今以後如
有在城授官疾病未上者在外授官勅到後計水陸程
外滿百日者並請停解從之
四年四月貶沈逹為泉州参軍徐肇為建州参軍二人
為率府掾各請演州愛州婚姻假御史䑓奏州皆萬里
之外量其秩滿猶有假程請量黜以懲慢易
七年十一月勅自今後遇輟朝日中書門下宜同假日
不須入
長慶二年四月御史䑓奏檢校司空兼太子少傅嚴綬
疾病假滿百日合停勅嚴綬年位俱髙須加優異宜依
舊秩未要舉停又其年六月右金吾衛大將軍郭鏦疾
假滿百日上以忠勇許未停官
太和八年九月御史䑓奏三班常参官舊例每月得請
兩日事故假今許請三日仍不得在盡入衆集並臨朝
等日一品二品官如合朝不朝及盡入衆集不到臨朝
時請假等並請假舊例每季終仍具請事故假日録状
聞奏兼申中書門下文武常参官每月終比校其中請
事故假多人三品六品各罰兩人四品五品人數稍多
各罰三人請各罰一月俸如合罰人數稍多即從下罰
亦不過罰兩人及三人如實疾患已連請假十日以上
為衆所知不在此限每至次月具状申中書門下文武
常参應請朞年䘮假者除准式假滿連許請三日事故
假仍五箇月内每朔望日各許請事故假一日其大功
䘮假者准式假滿連許請事故假兩日仍三箇月内朔
望日各許請事故假一日勅㫖依奏
㑹昌元年二月勅二月十五日𤣥元皇帝降誕之日宜
為降聖節休假一日
二年十二月御史䑓奏應諸司六品以下官請外州婚
禮周親以上侍省等假節目應當司牒諸司諸州府及
節度使觀察使度支鹽鐵監院等節目伏以前後勅文
非嚴切致兹輕犯盖未必行臣等今稍重科條庶令知
懼勅㫖依奏
大中四年正月制設官分局各有主張具于在公責辦
斯切諸州府及縣官到任已後多請逺假或言周親疾
病或言将任婚姻令式假名長吏輒為隠䝉遂使本曹
公事併委比㕔手力俸錢盡為已有勤勞責罰則在他
人須有條流俾其兼濟其諸州府縣官請出界假故一
月以下即任權差諸㕔通判一月以上即勾當留官例
其課料等據數每貫尅二百與見判案官
咸通十四年正月御史丞韋蟾奏應諸州刺史除授正
衙辭謝後託故陳牒請假實為容易自今後如實有故
為衆知者三日外不在陳牒之限應内外䕃官入京合
更朝謝如遇假日且合在都亭驛近日多請假便歸私
家既犯條章頗乖禮敬自今以後望准故事如未朝謝
須于都亭驛俟日如違越䑓司糺勘從之
　　醫術
武德中闗中多骨蒸病得之必死遞相染著許𦙍宗每
療皆愈或曰公醫若神何不著書以貽将來𦙍宗答曰
醫乃意也在人思慮有脉候幽㣲若其難别意之所解
口莫能宣古之名手唯是别脉既精然後識疾人之於
藥有正相當者唯須單用一味直攻彼病即可愈今人
不能别脉莫識病源以情臆度多寡樂味譬之於獵不
知兎處多發人馬空地遮圍或冀一人偶然逄也如此
療病不亦踈乎脉之深逺既不可言故不能著述
甄權貞觀中年百餘嵗太宗幸其第賜以几杖撰經針
方明堂人形圖其弟立亦達醫術撰本草音義七卷古
今録騐方五十卷
貞觀三年九月十六日諸州治醫學至開元十一年七
月五日詔曰逺路僻州醫學全無下人疾苦将何恃頼
宜令天下諸州各置職事醫學博士一員階品同於録
事每州本草百一集騐方與經史同貯至二十七年二
月七日勅十萬户以上州置醫生二十人十萬户以下
置十二人各于當界廵療
二十二年九月十六日右衛率府長史王𤣥䇿奉使天
竺得方士那羅邇婆寐自言夀二百嵗云有長生之術
上頗信之深加禮敬舘之金飈門内造延年之藥竟不
放還死于長安
顯慶二年右監門長史孫敬上言陶𢎞景所撰本草事
多乖謬請加刪補詔令中書令許敬宗大常寺丞吕才
太史令李淳風禮部郎中孔志約尚藥奉御許季崇並
諸名醫等二十人増損舊本徴天下郡縣所出藥物並
書圖之仍令司空李勣總監定之並圖五十卷成上之
至四年正月十七日撰成及奏上問曰本草行來自乆
今之改修何所異也于志寧對曰舊本草是陶宏景合
神農本經及名醫别錄而注解之宏景僻在江南不能
遍識藥物多有紕謬其所談及錄功不盡四百有餘種
今皆考而正之本草之外新藥行用有效者復百餘種
今附載之此所以為勝也上稱善詔藏于秘府
三年詔徴太白山人孫思邈至居于鄱陽公主廢府時
年九十餘視聼不衰(盧照隣宋令文孟/詵皆執師贄之禮)照隣甞問曰名
醫愈疾其道何也思邈曰吾聞善言天者必資之於人
善言人者亦本之於天天有四時五行日月相推寒暑
迭代其轉運也和而為雨怒而為風散而為露亂而為
霧凝而為霜雪張而為虹蜺此天地之常數也人有四
肢五臟一覺一寐呼吸吐納精氣徃來流而為榮衛彰
而為氣色發而為音聲此人之常數也陽用其聲隂用
其形天人之所同也及其失也蒸則生熱否則生寒結
而為瘤贅陷而為癰疽奔而為喘乏渴而為焦枯神發
乎面變動乎形推及天地則亦如之故五緯盈縮星辰
錯行日月薄蝕彗孛流飛此天地之危變也寒暑不時
此天地之蒸否也石立土踊此天地之瘤贅也山崩地
陷天地之癰疽也衝風暴雨天地之奔走也雨澤不降
川瀆涸竭天地之焦枯也良醫𨗳之以針石救之以藥
劑如聖人和之以良德輔之以人事故身有可愈之疾
天地有可消之災通乎數也照隣曰人事何如思邈曰
膽欲大而心欲小智欲圓而行欲方照隣曰何謂也思
邈曰心為五臟之君君以恭愼為主故心欲小膽為臟
之将將以果决為務故膽欲大智者動象天故欲圓仁
者静象地故欲方詩曰如臨深淵如履薄氷謂小心也
紏紏武夫公侯干城謂大膽也傳曰不爲利回不為義
疚仁之方也易曰見幾而作不俟終日智之圓也照隣
又問曰養性之要何也思邈曰天道有盈缺人事多屯
厄茍不自愼而能濟于屯厄者未之有也故養性之士
先知自慎自慎者以憂畏為本經曰人不憂畏大威至
矣憂畏者生死之門存亡之由禍福之本吉凶之元也
故士無憂畏則仁義不立農無憂畏則稼穡不滋工無
憂畏則規矩不設商無憂畏則貨殖不盈子無憂畏則
孝敬不篤父無憂畏則慈愛不著臣無憂畏則勲庸不
成君無憂畏則社稷不安故飬性者失其憂畏則心亂
而不理形躁而不寧神散而氣越志蕩而意昏應生者
死應存者亡應成者敗應吉者凶夫憂畏者其猶水火
不可暫忘也人無憂畏子弟為勍敵妻妾為㓂仇是故
太上畏道其次畏天其次畏物其次畏人其次畏身憂
於身者不拘于人畏于心者不懾于人畏于已者不制
于彼慎于小者不懼于大戒于近者不悔于逺能如此
者水行蛟龍不能害陸行虎兕不能傷五兵不能及疫
癘不能染䜛賊不能謗毒螫不能加善知此者則人事
畢矣(照隣自傷强仕之年而嬰沉疾乃作病梨樹賦以傷/禀受之不同也至四年思邈授承務郎直上藥局)
開元十一年九月七日親製廣濟方頒示天下
天寳五年八月勅朕所撰廣濟方宜令郡縣長官選其
切要者録于大版上就村坊要路榜示仍委採訪使勾
當無令脱錯
乾元元年二月五日制自今以後醫行入仕者同明經
例處分至三年正月十日右金吾長史王淑奏醫術請
同明法選人自今以後各試醫經方術䇿十道本草二
道脉經二道素問十道張仲景傷寒論二道諸雜經方
義二道七通已上留以下放又尚食藥藏局請同典膳
局太醫院請同太樂署
貞元二年九月山人鄧思齊獻威靈仙草出商州能愈
衆疾上於禁中試用有效令編附本草授思齊太醫丞
八年八月加殿中省侍御醫藥藏局丞俸錢仍令侍御
醫及尚藥直長藥藏郎並留授翰林醫官所司不得注
擬
十二年二月十三日上親製貞元廣利方五卷頒於州
府至三月十五日勅貞觀初諸州各置醫博士開元中
兼置助教簡試醫術之士申明廵療之法比来有司補
擬雖存職員藝非専精少堪施用緬思牧守實為分憂
委之採擇當悉朕意自今以後諸州應闕醫博士宜令
長史各自訪求選試取藝業優長堪効用者具以名聞
已出身入試吏部更不須選集
十二年八月勅其見任醫術官應非翰林供奉不在加
料錢限
十七年十二月勅翰林醫官及藥童自今以後縱考滿
并不得于所司選其見選人亦宜停
二十一年正月罷翰林隂陽士醫相射覆碁諸待詔三
十二人初王叔文以碁進既用事惡其與已儕類相亂
故罷之
長慶元年正月處士張臯上䟽曰臣聞神慮淡則血氣
和嗜欲勝則疾病作和則必臻于夀考作則必致于傷
殘是以古之賢聖務自頥飬不以外物撓耳目不循聲
色改性情由是和平自臻福慶斯集故易曰旡妄之疾
勿藥有喜詩曰自天降康降福穣穣此皆理合天人著
在經術然則藥以攻疾無疾固不可餌之髙宗時有處士
孫思邈者精識髙逺保逹攝生其所著千金方三十卷
行之於代序論云此人無故不宜服藥偏有所助令人
藏氣不平思邈此言可謂洞於事理也或寒暑為㓂節
宣有乖事資醫方尚須重慎故禮云醫非三代不服其
藥施於凡庶猶且如此况在天子豈得自輕先朝暮年
頗好方士徴集非一嘗試已多累致危疾聞於中外足
為殷鍳陛下素所詳知必不可更踵前車自貽後悔今
朝野之人紛紜竊議直畏忤㫖莫敢獻言臣蓬艾㣲生
麋鹿同處既非邀寵亦又何求但以曾覧古今粗知忠
義有聞而黙於理不安願陛下無忽芻蕘庻禆萬一時
穆宗頗好金石之藥䟽奏上喜歡久之竟訪臯不獲
　
　
　唐㑹要卷八十二
欽定四庫全書
　唐㑹要卷八十三
　　　　　　　　　　　　　宋　王溥　撰
　　嫁娶
貞觀元年二月四日詔曰昔周公治定制禮垂裕後昆
命媒氏之職以㑹男女每以仲春之月順時行令蕃育
之理既𢎞邦家之化攸在朕恭承天命為之父母永言
亭育用切于懐若不申之以婚姻明之以顧復便恐中
饋之禮斯廢絶嗣之弊尤深既生怨曠之情或致滛奔
之辱憲章典故實所庶幾宜令有司所在勸勉其庶人
男女無室家者並仰州縣官人以禮聘娶皆任其同類
相求不得抑取男年二十女年十五之上及妻喪達制
之後孀居服紀已除並皆申以婚媾令其好合若貧窭
之徒将迎匱乏仰于親近縣里富有之家裒多益寡使
得資送其鰥夫年六十寡婦年三十以上及婦雖尚少
而有男女及守志貞㓗並任其情無勞抑以嫁娶刺史
縣令以下官人若能婚姻及時鰥寡數少量准户口増
多以進考第如導勸乖方失於配偶准户减少附殿
六年御史大夫韋挺上表曰夫婦之道王化所先婚姻
之禮人倫攸尚所以承紹家業嗣續祖妣静而思之安
可不敬嫁女之室有不息火之悲娶婦之家有不舉樂
之感今貴族豪家婚姻之始或奏管絃以極歡晏唯競
奢侈不顧禮經非所謂嗣親之道念别離之意正始之
本實在於兹兹若不訓以義方将恐此風愈扇
十六年六月詔氏族之盛實繁于冠冕婚姻之道莫先
於仁義自有魏失御齊氏云亡市朝既遷風俗凌替燕
趙右姓多失衣冠之緒齊韓舊俗或乖德義之風名不
著于州閭身未免於貧賤自號膏粱之胄不敦匹敵之
儀問名惟在於竊貲結䄜必歸于富室乃有新官之軰
豐財之家慕其祖宗競結婚媾多納貨賄有如販鬻或
自貶家門受屈辱于姻婭或矜其舊族行無禮於舅姑
積習成俗迄今未己既紊人倫實虧名教朕夙夜兢惕
憂勤政道往代蠧害咸已懲革惟此敝風未能盡改自
今已後明加告示使識嫁娶之序各合典禮知朕意焉
其自今年六月禁賣婚
永徽二年九月紀王慎等議堂姨母之姑姨及堂姑姨
父母之姑姨父母之姑舅姊妹壻姊妹堂外甥雖並外
姻無服請不為婚詔可之先是御史大夫李乾祐奏言
鄭州人鄭宣道先聘李𤣥乂之妹為妻𤣥乂妹
即宣道堂姨𤣥乂情不合請罷婚宣道經省陳訴省以
法無禁判許成親于是紀王慎等因此有議云
顕慶三年七月制王女出嫁者稱適不得稱降取王女
者稱娶不得稱尚　四年十月十五日詔後魏隴西李
寳太原王瓊滎陽鄭温范陽盧子選盧渾盧輔清河崔
宗伯元孫凡七姓十一家不得自為婚姻仍自今已後天
下嫁女受財三品以上之家不得過絹三百匹四品五
品不得過二百匹六品七品不得過一百匹八品以下
不得過五十匹皆充所嫁女貲粧等用其夫家不得受
陪門之財李義府奏也
太極元年左司郎中唐紹上表曰士庶親迎之禮偹諸
六禮所以承宗廟事舅姑當須昏以為期詰朝謁見往
者下俚庸鄙時有鄣車邀其酒食以為戯樂近日此風
轉盛上及王公乃廣奏音樂多集徒侶遮擁道路留滯
淹時邀致財物動踰萬計遂使鄣車禮貺過于聘財歌
舞喧譁殊非助感既虧名教又蠧風猷違紊禮經湏知
節制望請勅令禁斷至十一月十二日勅王公已下嫁
娶比来時有鄣車既虧風教特冝禁斷
開元十九年四月四日于京城置一禮㑹院　其年九
月二十四日勅禮㑹院冝屬司農寺其什物合令所司
供(院在崇仁/坊南街)　二十二年二月勅男年十五女年十三
以上聴婚嫁諸州縣官人在任之日不得共部下百姓
交婚違者雖㑹赦仍離之其州上佐以及縣令于所統
屬官亦同其定婚在前居官在後及三輔内官門閥相
當情願者不在禁限
建中元年十一月十六日𠡠冝令禮儀使與博士及宗
正卿李琬漢中王瑀光禄卿李涵約古今舊儀及開元
禮詳定公主郡主縣主出降覿見之儀條件聞奏将以
化行天下用正國風至十二月二日禮儀使顔真卿等
奏郡縣主見舅姑請于禮㑹院過事明日早舅坐于堂
東階上西向姑南向婦執笄(竹噐𤣥/表纁裏)盛以棗栗升自西
階東面再拜跪奠于舅席前舅舉之賛者徹以東婦退
再拜降于姑階下受笄盛以暇修(從者執/于階下)升進北面再拜
跪奠于姑席前姑舉之賛者受以東婦退又再拜降詣
東西階拜婿之伯叔兄弟姊妹訖便赴光順門謝恩壻
之親族次第奉謝訖舊赴十六王宅觀花燭伏以婚禮主
敬竊恐非宜並請停障車下壻却扇詩等庻行禮之夕
可以感思至于聲樂尤恐非禮亦請禁斷相見行禮近
代設以氊帳埽地而置此乃戎禮穹廬之制合于堂室
中置帳請准禮施行今時俗以子卯午酉年謂之當梁
年其年娶婦舅姑不相見盖理無所據亦請禁斷
其年十一月𠡠婚禮皆用誕馬在禮經無其文案周禮
玉人有璋諸侯以聘女禮云玉以比徳今請駙馬加以
璋郡主壻加以璧以代用馬又其函書出自近代事無
經據請皆勿用從之勑會昌元年十一月𠡠婚娶家音
樂并公私局㑹花蠟並冝禁斷
　　租税上
舊制凡賦役之制有四一曰租二曰調三曰役四曰雜
徭(開元二十三年𠡠以為令天下旡事百姓徭役務/從减省遂减諸司色役一十二萬二百九十四人)
武徳二年二月十四日制毎丁租二石絹二丈綿三兩
自兹以外不得横有調歛　七年三月二十九日始定
均田賦税凡天下丁男給田一頃篤疾廢疾給四十畆
寡妻妾三十畆若為戸者加二十畆所授之田十分之
二分為世業餘以為口分世業之田身死則承戸者授
之口分則收入官更以給人毎丁嵗入粟二石調則隨
鄉土所差綾絹絁各二丈布加五分之一輸綾絹絁者
兼調綿三兩輸布者麻三斤凡丁歳役二旬若不役收
其傭毎日三尺有事而加役者旬有五日免其調三旬
則租調俱免通正役不過五十日若夷獠之户皆從
半税凡水旱蟲霜為災十分損四已上免租損六已上
免調損七已上課役俱免貞觀十一年侍御史馬周上
䟽曰自古明王聖主雖因人設教寛猛隨時而大要惟以
莭儉于身二者是務今百姓承喪亂之後比于隋時纔
十分之一而供官徭役道路相繼兄去弟還首尾不絶
春秋冬夏略無休時陛下雖毎有恩詔令其减省而有
司作既不廢自然湏人徒行文書役之如故臣毎訪聞
四五年来百姓頗有嗟怨之言以為陛下不存養之今
京師及益州諸處營造供奉器物并諸王之服飾議者
皆不以為儉陛下少處人間知百姓辛苦前代成敗目
所親見尚猶如此而皇太子生長深宫不更外事萬嵗
之後固聖心所當憂也凡修政教當修之於可修之時
若事變一起而後悔之則無益也故人主每見前代之
亡則知其政之所由喪而皆不知其身之失是知殷紂
笑夏桀之亡而幽厲亦笑殷紂之滅京房云後之視今亦猶今
之視古此言不可不誡也往者貞觀之初率土霜儉一匹絹纔
得一㪷米而天下帖然百姓知陛下甚愛憐之故人人自安曽
無謗讟自五六年來頻嵗豐稔一匹絹得粟十餘石百姓皆以
為陛下不憂憐之咸有怨言又今所營為者頗多不急之務故
也自古已來國之興亡不由蓄積多少唯在百姓苦樂且以近
事驗之隋家貯洛口倉而李宻因之東都積布帛而王世充據
之西京府庫亦為國家之用至今未盡向使洛口東都無粟帛
則王世充李宻未能聚大衆但積貯者固是有司之常事要當
人有餘力而後收之若人勞而强歛之更以資㓂積之無益也
然儉以息人貞觀之初陛下已躬為之故今行之不難也若人
既勞矣而用之不息倘國中被水旱之災邊方有風塵之警狂
狡因之以竊發則有不可測之事矣以陛下之明誠欲勵精為
政不煩逺求上古之術但及貞觀之初則天下幸甚
永淳元年太常博士裴守真上表曰夫榖帛者非造化
不育非人力不成一夫之耕纔兼數口一婦之織不贍
一家賦調所資軍國之急煩徭細役並出其中黠吏因
公以貪求豪强恃私而逼掠以此取濟人無以堪又以
征戍濶逺土木興作丁匠疲于徃來餉饋勞于轉運㣲
有水旱道路遑遑豈不以課税殷繁素無儲積故也夫
太府積天下之財而國用有缺少府聚天下之伎而造
作不息司農理天下之粟而倉庾不充太僕掌天下之
馬而中廏不足此數司者役人有萬數費損無限極調
廣人竭用多獻少奸偽由此而生黎庻緣斯而苦此有國
之大患也
開元八年三月二十日勅頃者以庸調無慿好悪湏准
故造作様以頒諸州令其好不得過精惡不得至濫任
土作貢防源斯在而諸州送物作巧生端茍欲副于斤
兩遂則加其丈尺至有五丈為匹者理甚不然濶一尺
八寸長四丈同文共軌其事乆行立様之時亦載此數
若求兩而加尺甚暮四而朝三冝令所司簡閲有踰于
此比常例丈尺過多聞奏
十六年七月勅諸州租及地税等冝令州縣長吏專勾
當依限徴納訖具所納數及徴官名品申省如徴納違
限及檢覆不實所由官並先與替仍准法申懲二十二
年五月十三日勅定户之時百姓非啇戸郭外居宅及
毎丁一牛不得将入貨財數其雜匠及幕士并諸色同
類有畨役令免征行者一戸之内四丁巳上任此色役
不得過兩人三丁巳上不得過一人　其年七月十八
日勅自今已後京兆府關内諸州應徴庸調及資課并
限十月三十日畢至天寳三載十一月赦文毎載庸調
起八月徴以農功未畢恐難卒辦自今已後延至九月
三十日
二十五年三月三日勅關輔庸調所税非少既寡蠶桑
皆資菽粟常賤糶貴買損費逾深又江淮苦變造之勞
河路增轉輸之弊毎計其運脚数倍加錢今嵗屬平和
庻物穣賤南畆有十千之獲京師同水火之饒均其餘
以减逺費順其便使農無傷自今已後關内諸州庸調
資課並冝准時價變粟取米送至京逐要支用其路逺
處不可運送者冝所在收貯便充隨近軍粮其河南河
北有不通水利冝折租造絹以代關中調課所司仍明
為條件稱朕意焉
二十九年二月十二日勅自今已後應緣納物或有濫
惡者更不徴折估但明為殿最責在所由者可准二十
七年二月十七日敕文條例處分
天寳元年正月一日赦文如聞百姓之内有戸髙丁多
者為規避父母現在乃别籍異居冝令州縣勘㑹其家
之中有十丁巳上者放兩丁征行賦役五丁巳上者放
一丁即令同籍共居以敦風教其侍丁孝假與免差科
九年十二月勅自今已後天下兩税其諸色輸納官典
受一錢已上並同枉法賍論官人先觧見任典正等先
决四十委採訪使廵察若不能舉按者採訪使别有處
分
廣徳二年七月十一日制一戸之中有三丁放一丁庸
税地税依舊
大厯四年正月十八日勅百姓及王公已下自今已後
冝准度支長行㫖條毎年税錢上上戸四千文上中戸
三千五百文上下戸三千文中上戸二千五百文中中
戸二千中下戸一千五百下上戸一千下中戸七百文
下下戸五百文其現任官一品准上上戸税九品准下
下戸税餘品並准依此戸等税若一戸數處任官亦毎
䖏依品納税其内外官仍㩀正員及占額内闕者税其
賦及同正員文武官不在税限其百姓有邸店行舖
及爐冶應准式合加本戸二等税者依此税數勘
責徴納其寄莊戸准舊例從八等戸税寄卜住户
從九等戸税比類百姓事恐不均冝各逓加一等
税其諸色浮客及權時寄住戸等無問有官無官亦
所在為兩等收税稍殷有者准八等戸税餘准九等戸
税如數䖏有庒田及每䖏納税諸道將士庒田既縁防
禦勤勞不可同百姓例並一切從九等輸税
八年正月二十五日勅青苖地額錢天下毎畆率十五
文以京師煩劇先加至三十文自今已後冝准諸州毎
畆十五文
十四年五月内庒宅使奏州府没人之田有租萬四千
餘斛官中主之為冗費上令公給行在以為軍儲
建中元年正月五日赦文冝委黜陟使與觀察使及刺
史轉運所由計百姓及客等約丁産定等第均率作年
支兩税如當䖏土風不便更立一限其比來徴科色目
一切停罷至二月十一日起准條請令黜陟觀察使及
州縣長官㩀舊徴税數及人戸土客定等第錢數多少
為夏秋兩税其鰥寡惸獨不支濟者准制放免其丁租
庸調並入兩税州縣常存丁額准式申報其應科斛斗
准㩀大厯十四年見佃青苖地額均税夏税六月内納
畢秋税十一月内納畢其黜陟使毎道定税訖具當州
應税都數及徴納期限并支留合送等錢物斛斗分析
聞奏并報度支金部倉部比其月水赦天下遣黜陟使
觀風俗仍與觀察使刺史計人産等級為兩税法此外
歛者以枉法論
八月宰相楊炎上䟽奏曰國家初定令式有租賦庸調
之法至開元中𤣥宗修道徳以寛仁為理本故不為版
籍之書人戸寖溢隄防不禁丁口轉死非舊名矣田畆
移換非舊額矣貧富升降非舊第矣戸部徒以空文搃
其故書盖非得當時之實舊制人丁戌邊者蠲其租庸
六嵗免歸𤣥宗方事夷狄戍者多死不返將怙寵而諱
以不死申故其貫籍之名不除至天寳中王鉷為戸口
使方務聚歛以丁籍且存則丁身焉往是隐課而不出
耳遂按舊籍計除六年之外積徴其家三十年租庸天
下之人苦而無告則租庸之法弊矣迨至徳之後天下
兵起始以兵役因之飢癘徴求運輸百役並作人戸凋
耗版圗空虛軍國之用仰給于度支轉運二使四方征
鎮又自給于莭度團練使賦歛之司增數而莫相統攝
綱目大壊朝廷不能覆諸使諸使不能覆諸州四方貢献
悉入庫藏權臣猾吏縁以為姦或公託進獻私為贓盗
者動萬計有重兵䖏皆厚自奉養上賦所入無㡬吏職之名
隨人署置故科斂之名凡數百廢者不削重者不去新舊
仍積不知其涯百姓受命而供之旬輸月送無有休息
吏因其苛蠶食於人凡常人多丁率為官為僧以色役
免貧人無所入則丁存故課免于上而賦增于下是以
天下殘瘁蕩為流人鄉居地著百不四五如是迨三十
年今請作兩税法以一其名曰凡百役之費一錢之歛
度其數而賦於人量出以制入戸無主客以見居為簿人
無丁中以貧富為差不居䖏而行商者在所郡縣税三
十之一度所與居者均使無僥利居人之税秋夏兩徴
之俗有不便者正之其租庸雜徭悉省而丁額不廢申
報出入如舊式其田畆之税率以大厯十四年墾田之
數為凖而均徴之夏税無過六月秋税無過十一月逾
嵗之後有戸增而税减輕及人散而失均者進退長吏
而以度支總統焉徳宗善而行之
三年五月初加税時淮南莭度使陳少逰請于當道兩
税錢毎一千加税二百度支因詔諸道悉如之
貞元二年正月詔天下兩税錢委本州揀擇官典上都
其應定色目程限脚價錢物委度支條流聞奏
四年正月一日赦文其京兆府今年已後准當府毎年
勅額應合給用錢物斛斗及草者冝便於兩税内比諸
州府例尅留免其重叠請受餘送納度支其河南府亦
宜准此
八年四月劍南西川觀察使韋臯奏請加税什二以增
給官吏從之
十二年十月虢州刺史崔衍奏所部多是山田且當郵
傳衝要屬嵗不稔頗有流離舊額賦租特乞蠲减其略
曰伏見比來諸州應緣百姓間事患在典吏因循不為
申請不患陛下不優恤患在申請不指實不患朝廷不
施仁故有以不言受譴者未有以言得罪者陛下授臣
以疲人臣用不敢廽顧茍求自安敢罄狂聲上凟聰聴
辭理切直為時所稱
元和四年二月度支奏諸州府應供上都兩税匹叚及
留使錢物等伏望起元和四年已後據州縣官正料錢
數内一半依京官例徴納見錢支給仍先以郭下兩税
戸合納見錢充如不足即於當州兩税錢内㩀貫均配
支給其餘留使留州雜給用錢即各委本州府並依送
省輕貨中估折納匹叚充如本戸税錢較少不成端疋
者任折納絲綿充數如舊例今徴納雜物斛斗支用者
即任准舊例處分應帯節度觀察使州府合送上都兩
税錢既須差綱發遣其留使錢又配管内諸州供送事
頗重叠其諸道留使錢各委節度觀察先以本州舊額留使
及送上都兩税錢充如不足即于管内諸州兩税錢内
㩀貫均配其諸州舊額供使錢即隨夏税日限收送上
都度支收入次年㫖符便為定制伏以諸道兩税徴歛
不常閭井之間頗聞困弊臣今類會如前勅㫖自今已
後送省及留使匹叚不得剝徴折估錢其供軍醤菜等
價直合以留使錢充者亦令見錢匹叚均納仍具毎州
毎使合納見錢數及州縣官俸料内一半見錢數同分
析聞奏仍使編入今年㫖條以為恒制餘依先是方鎮
皆以實估歛于人虚估聞于上宰相裴垍俾有司奏請
釐革人受其賜
六月令京兆府其兩税冝以粟麥絲絹等折納
五年正月度支奏諸府州見錢准勅冝于營内州㩀都
徴錢數逐貫均配其先不徴見錢州郡不在分配限定
一州見錢數任刺史㸔百姓稳便䖏置其勅文不加减
者即准州府所申為定額如于勅額見錢外輙擅配一
錢及納物不依送省中估刺史縣令錄事参軍請與莭
級科貶
六年二月制編戸之征既有藝極字甿之要當恤有無
茍徴歛之不時則困弊之無日近緣諸州送使錢物廽
充上供合送使司又立程限所以毎至嵗首給用無資
不免量抽夏税新陳未接營辦尤難觀察使且以供軍
錢方圓借便輙不得量抽百姓夏貢有差先乎任土周
幣殊等實在便人近日所徴布帛並先定物様一例作
中估受納精麄不等退換者多轉將貨賣皆致損折其
諸道留使留州錢數内絹帛等但得有用處隨其髙下
約中估物價優饒與納則私無棄物官靡逋財其所納
見錢仍許五分之中量徴二分餘三分兼納實估匹叚
先是天下百姓輸賦于府一曰上供二曰留州
建中初定税時貨重錢輕是後貨輕錢重齊人所出固
以倍其初征矣其留州送使所在長吏又降省估使仍
實估以自封殖而重賦于人及裴垍為相奏請天下留
州送使物一切令于省估其所在觀察使仍以其涖之
郡租賦自給若不足復許徴于支郡其諸州送使額悉
變為上供疲人稍蘇
十一年六月京兆府奏今年諸縣夏税折納綾絹絁紬
絲綿等並請依本縣時價祗定上中一等毎疋加饒二
百文綿毎兩加饒二十文其下等物不在納限小戸本
錢不足任納絲綿斛㪷湏是本戸如非本户輒合集買
成匹叚代納者所由决十五枷項令衆勅㫖依奏
十四年二月勅如聞諸道州府長吏等或有本任得替
後遂于當處買百姓庒園舍宅或因替代情弊便破除
正額兩税不出差科今後有此色并勒依元額為定
　
　
　
　
　
　
　
　
　
　
　唐㑹要卷八十三
欽定四庫全書
　唐會要卷八十四
　　　　　　　　　　　　　宋　王溥　撰
　　租税下
元和十五年八月中書門下奏伏凖今年閏正月十七
日𠡠令百僚議錢貨輕重者今據郡官户部尚書楊於
陵等伏請𣙜天下兩税酒塩利等悉以布帛絲任土所
産物充税並不徴見利則物漸重錢漸輕農人且免賤
賣疋帛者伏以郡官所議事皆至當深利公私請商量
付度支據諸州府應徴兩税供上都及留州留使舊額
起元和十年以後並改配端疋斤兩之物為税額如大
厯以前租庸課調不計錢令其折納使人知定制供辦
有常仍約元和十五年徴納布帛等估價其有舊納虚
與估依虛估逥計如舊納實估物並見錢即于端疋斤
兩上量加估價廽計變法在長其物價價長則永利公
私雖㣲有加税法行即當就實比舊給用因利而不害
仍作條件處置編入旨符其塩利酒利本以𣙜率計錢
有殊兩税之名不可除去錢額但舊額中有令納錢者
亦請令折納時估疋叚官既不專以錢為税人得以所
産用輸則錢貨必均其輕重農畝自廣于蠶織便時惠
下庻得其冝其土乏絲麻或地連邊塞風俗既異賦入
不同請商量委所司裁酌隨便宜處置𠡠旨宜依
太和二年二月興元尹王涯奏興元府南鄭兩税錢額
素髙每年徴科例多懸欠今請于管内四州均攤代納
二千五百貫文配蓬州七百五十貫巢州七百五十貫
通州五百貫巴州五百貫𠡠旨宜付所司
四年五月劍南西川宣撫使諌議大夫崔戎奏准詔
旨例置西川事條令與郭釗商量兩税錢税内三分二
分納見錢一分折納疋叚每一貫加饒五百文計優饒百姓
一十三萬四千二百四十三貫文依此曉喻百姓訖經
賊州縣准詔三分减放一分計减放錢户萬七千六百
二十貫文不經賊處先徴見錢令三分一分折納雜物
計優饒百姓一十三萬舊有税薑芋之類每畝至七八
百徴歛不時令併省税名盡依諸處為兩限等第戸給
户帖餘一切名目勒停𠡠旨冝依
六年天平軍奏請起太和七年嵗供兩税𣙜酒等錢十
五萬貫粟五萬石(自元和末収復李師道十二州朝廷/務安反側征賦所入盡留贍軍至是)
(方歸/王府)
開成二年二月𠡠節度諸州府或遇水旱有欠税額合
供錢物斛㪷可即委州縣長官設法招携及召户承佃
其錢陸續填納年終後具歸復塡補錢物數聞奏并
報度支其刺史縣令得替須代替人交割仍須分明具
見在主客户交付後人不得逓相推注用破税錢其所
招之日不得將當處大户擘為小户别有配率
四年十月中書門下奏准開成元年三月十日𠡠冝令
兩税州府各于見任官中揀擇清強長定綱徃來送五
萬至十萬為一綱綱官考滿本州便與依資奏改通計
十年徃來優成與依資選遷當處令鈐長焉如本州官
資望無相當者許優成奏他處官者伏以諸道有上供
兩税錢物者大小計百餘處舊例差州縣官充綱亦不
聞過有敗闕若依勑以長定綱為名則命官不以才能
賦禄難憑僦運况江淮財賦大州每年差綱十餘軰若
令長定則官員長占于此流若祗取數人綱運當虧其
大半臣等商量長定綱起來年已後勒停臣又准開成
元年以前旨條州縣官充綱送輕貨四萬已上無欠少
不逾程限者書上考十萬减一選其於優奨猶似稍輕
送二萬至五萬依舊書上考五萬至七萬與减一選七
萬至十萬减二選十萬至十五萬减三選如一度充綱
優勞未足考秩之内情願再差者旨條先有約約絶此
後望今開許如年少及材質不當但令准舊例以課料
資陪不必一例依次差遣其餘並望准前旨條處分𠡠
旨宜依其年十二月邕管經畧使唐𢎞實當管上供兩
税錢一千四百七十三貫文其見錢請毎年附廣州綱送
納𠡠邕管兩税錢八百餘千自令輸納頗甚艱弊宜委
嶺南西道觀察使每年與受領廻易輕貨附綱送省其
僦運脚錢仍令於放送内抽折
會昌元年正月制租歛有常王制斯具徴率無藝齊民
何依内外諸州府百姓所種田苗率税斛㪷素有定額
如聞近年長吏不守法制分外徴求致使力農之人轉
加困弊亦有每年差官廵檢勞擾頗深自今已後州縣
每年所徴科斛㪷一切依額為定不得隨年檢責數外
如有荒閒陂澤山原百姓有人力能墾闢耕種州縣不
得輙問所收苗子五年不在税限五年之外依例收税
於一鄉之中先塡貧户欠闕如無欠闕即均减衆户合
徴斛㪷但令不失元額不得隨田加率仍委本道觀察
使每年秋成之時具管内墾田頃畝及合徴上供留州
使斛㪷數分折聞奏如所奏數外有剰納人戸斛㪷
刺史以下并節級重加懲貶觀察使奏聼進止仍令出
使郎官御史及度支塩鐵知院訪察聞奏
大中二年正月制諸州府縣等納税祗合先差優長户
車牛近者多是權要及富豪之家悉請留縣輸納致使
单貧之人却湏僱脚䭾載從今已後其留縣並湏先饒
貧下不支濟户如有違越節級官吏量加科殿
四年正月制其令天下諸州府百姓兩税之外輒不許
分外更有差率已頻申飭尚恐因循宜委御史䑓切加
糺察其諸道州府應所徴兩税匹叚等物並留州使錢
物納匹叚虚實估價及見錢從前皆有定制如聞近日
或有於虚估匹叚數内徴實估物及其間分數亦不盡
勅條宜委長吏切加遵守如有違越必議科䋲本判
官專知官當重懲責又青苗兩税本繫田土地既属人
稅合隨去後前教令累有申明豪富之家尚不恭守皆
是承其急切私勒契書自今已後勒州縣切加覺察如
有此色湏議痛懲其地仍便勒還本主更不在論理價
直之限
六年三月勅先賜鄭光鄠縣及雲陽縣庄各一所府縣
所有兩税及差科色役並特宜放者中書門下奏伏以
鄭光是陛下元舅寵待固合異等然而據地出税天
下皆同隨户雜徭乆已成例將務致理實為本根近日
陛下屢發德音欲使中外畫一凡在士庻無不仰戴聖
慈今獨忽免鄭光莊田則似稍乖前意况征賦所入經
費有常差使不均怨嗟斯起事雖至㣲繫體則多臣等
備位台司每承誡勵茍有管見合具啟陳謹錄奏聞伏
聼勅㫖奉批答省所奏具悉朕以鄭光元舅之尊貴欲
優異令免征税初不細思卿等列位股肱每存匡益事
無大小必竭公忠况親戚之間人所難議茍非愛我豈
進嘉言庻事能盡如斯天下何憂不理有始有卒當共
守之省覧再三良増慰悦所奏依
　　雜税
建中元年九月戸部待郎趙賛請置常平輕重本錢從
之賛於是條奏諸道津要都會之所皆置吏閲商人財
貨計錢每千税二十文天下所出竹木茶漆器什一税
之充常平本錢時軍用稍廣常賦不定所税亦隨盡竟
莫得充本儲積焉
四年六月判度支戸部待郎趙賛請置大田天下田計
其頃畝官収十分之一擇其上腴樹桑環之曰公
桑自王公至於匹庻差借其力得榖絲以給國用詔從
其説賛熟計之自以為非便皆寢不下請復常平税茶
之法又以軍須廹蹙常平利不時集乃請税屋間架除
筭陌錢間架法凡屋兩間為一間屋有貴賤約價三等
上價出錢二千中價一千下價五百所由吏秉筆執籌
入人之廬舍而計其數衣冠士族或貧無他財獨守故
業坐多屋出筭者動數十萬人不勝其苦凡沒一間杖
六十告者賞錢五十貫取於犯家除陌法天下公私給
與貿易率一貫舊筭二十益加筭為五十給與他物或
兩換者約錢為筭率之市牙各給印紙人有買賣隨日
署記翌日合筭之有自貿易不用市牙者給其私簿無
簿者投状自集其有隱錢百者沒入三千杖六十告者
賞十千出於犯罪人家法既行而主人市牙得專其柄
率多隱盗公家所入曽不得半而怨讟之苦囂然滿於
天下至興元元年正月一日赦悉停罷貞元九年正月
初税茶先是諸道塩鐵使張滂奏曰伏以去嵗水災詔
令减税今之國用湏供儲仗請於出茶州縣及茶山外
商人要路委所由定三等時估每十税一充所放兩税
其明年已後所得税錢外貯若諸州遭水旱賦税不辦
以此代之詔曰可仍委張滂區處條目每嵗得四十萬
貫茶之有税自此始也然税無虛嵗遭水旱處亦未甞
以税茶錢拯贍
元和三年十月禁採銀一兩已上者笞二十逓出界州
縣官更節給科罪
長慶元年塩鐵使王播奏茶税一百増之五十左拾遺
李珏上䟽論之曰設法救弊起自干戈天下無虞即冝
蠲省况税茶之事尤出近年在貞元中不得不爾今四
海鏡净八方砥平厚歛於人殊傷國體其不可一也又
茶為食物無異米塩人之所資逺近同俗既祛渴乏難
捨斯須田閭之間嗜好尤切今増税既重時估必増流
弊於人先及貧弱其不可二也且山澤之饒固無定數
量斤論税所兾售多價髙則市者希價賤則市者廣歲
終上計其利幾何未見阜財徒云歛怨其不可三也臣
不可逺徴故事直以目前所見陳之伏望暫留聰明少
垂念慮時追勅更賜商量陛下即位之初已徴歛外官
押貫旋即勅停洋洋徳音千古不朽今若𣙜茶加税頗失
人情臣忝諌事不敢緘黙(時禁中造百尺樓國計不充/王播希恩増税䟽奏不省)
太和七年四月御史臺奏伏准太和三年十月十八日
赦文天下除兩税外不得妄有科配其擅加雜𣙜率一
切冝停令御史臺嚴加察訪者臣伏以方今天下無事
聖政日修務去煩苛與人蘇息臣昨因嶺南道擅置竹
綀場税法至重害人頗深博訪諸道乃知自太和三年
准赦文兩税外停廢等事旬月之外内或以督察不嚴
或以長吏更改依前却置重困齊民伏望起今後應諸
道自太和三年准勅文所停税外科配雜𣙜率等復有
郤置者仰勅到十日内具郤置事由聞奏仍申報臺司
每有出使郎官御史令嚴加察訪茍有此色本判官重
加懲責長史奏聼進止勅㫖宜依
開成二年十二月武寧軍節度使薛元賞奏泗口税場
應是經過衣冠商客金銀羊馬斛㪷見錢茶塩綾絹等
一物已上並税今商量其雜税並請停絶勅㫖淮泗通津向
來京國自有雜税頗聞怨讟薛元賞到鎮之初首請除
去表章適至深愜朕懐泗口税據元賞所奏並停所置
當官司所由並罷委元賞當日牓示其泗口税額淮徐
泗觀察使今年前後兩度奏状内監收共得錢一萬八
千五十五貫文内十驛一萬一千三百貫文委户部每
年以實錢逐近支付泗口其他未贍委在才臣息怨咨
以奉施行
大中六年正月䀋鐵轉運使兵部侍郎裴休奏諸道節度
觀察使置店停止茶商每斤収搨地錢并税經過商人頗
乖法理今請釐革横税以通舟船商旅既安課利自厚又
正税茶商多被私販茶人侵奪厚利今請强幹官吏先
於出茶山口及廬壽淮南界内布置把曉諭招収量加
捉半税給陳首帖子令其所在公行從此通流更無苛
奪所兾招懷窮困下絶奸欺使私販者免犯法之憂正
税者無失利之歎尋究根本須舉綱條勅㫖冝依其年
四月淮南及天平軍節度使浙西觀察使皆奏軍用困
竭伏乞且賜依舊税茶勅㫖裴休條流茶法事極精詳
制置之初理須畫一並冝凖今年正月二十六日勅處分
　　租庸使
開元十一年十一月宇文融除殿中侍御史勾當租庸
地税使天寳三年四月陜郡太守韋堅加兼知勾當租
庸使六年十一月楊國忠兼知諸郡租庸使至德元年
十月第五琦除監察御史充江淮租庸使中書侍郎房
琯諫曰徃者楊國忠厚歛取怨天下陛下即位以來人
未見德琦聚歛臣也今復寵之是國家斬一國忠而用
一國忠矣将何以示逺方歸人心乎上曰天下方急六
軍之命若倒懸無經費則人散矣卿惡琦可也何所取
財琯不能對自此恩减於舊矣
廣德元年十月代宗居陜考功郎中裴諝遷考功及南
曹二任赴行在上将以為御史中丞為元載所排出為
河東道租庸塩鐵等使時關輔大旱諝請入計召見便
殿問諝𣙜酤之利一嵗出入幾何乆之不對上復問之
對曰臣有所思上曰何思對曰臣自河東來其間所厯
三百里見農人愁懷榖菽未種臣謂陛下軫念先問人
之疾苦而乃責臣以利孟子曰理國者仁義而何以利
為是以未敢即對上前坐曰㣲公言吾不聞此拜左司
郎中
永貞元年三月京兆尹第五琦奏租庸使請一切並停
唯差判官一人廵官二人催遣從之
　　兩税使
建中三年八月初分置汴東西水陸運兩税塩鐵使(至/十)
(二月二十日包佶/崔縱分為之焉)
貞元七年六月太常卿崔縱為汴西水陸運兩税塩鐵
等使田悦軍敗魏州嬰城自守河東朔方昭義河陽及
神䇿兵圍之軍乏食乃以縱兼魏城四節度都粮料使
軍食稍給涇原兵及上居奉天四方握兵未有至者時
縱先知乃潜告朔方節度使李懷光説令奔命懷光從
之縱乃悉歛軍財與懷光俱來調給甚備懷光軍士乆
戰河外及次河中遷延未進縱以貨幣先渡河謂懷光
軍士曰若濟河悉所齎以分將士衆利之乃肯西濟
八年四月以東都河南江淮嶺南山南東道兩税等錢
物令户部侍郎轉運使張滂主之東渭橋以東道兩税
諸道廵院悉𨽻滂以關輔河東劍南山南西道財物令
户部尚書奏之使班宏主之其後宏滂互有短長宰相
趙憬陸贄具以其事上聞由是参用大厯故事如劉晏
韓滉所為焉
元和四年六月勅兩税法搃諸税物極是便人但緣約
法之初不定物佑粟帛轉賤賦税自加人力不堪國所切
湏務冝通濟令其便安欲遣使臣廵行國邑郵驛所屇豈
免煩勞軺車遽馳曽未周悉度支塩鐵泉貨是司各有
分廵置於都會爰命帖職周視四方簡而易從庻恊權
便政有所獘事有所宜皆得舉聞副我憂寄其塩鐵使
揚州留後宜兼充淮南浙西浙東宣歙福建等道兩税
使其江陵留後冝兼充荆南山南東道鄂岳江西湖南
嶺南等兩税使其江陵留後冝兼充荆南山道兩税使
度支山南西道分廵院官宜兼充劍南東西州山南四
道兩税使其陜内五監舊属塩鐵使宜割属度支使便
委山南西道兩税使兼知糶貨各奉所職期於盡心五
年誅李師道收復淄青十二州未定户籍乃命諫議大
夫王彦威充十二州勘定兩税使朝法振舉人不以為
煩
七年七月荆南兩税使崔陵賜紫金魚袋浙江東道兩
税使程异賜朝散大夫以入計叙勞也
十五年閠正月命度支郎中趙佶使淄青兖海鄆曹濮
蔡申光等州勘兩税
　　户口數
永徽三年七月户部尚書髙履行奏計戸三百八十萬
神龍元年十一月二十五日户部尚書蘇瓌奏計户六
百一十五萬六千一百四十一
開元十四年户部進計帳今年管戸七百六萬九千五
百六十五
二十年户部計戸七百八十六萬二千二百四十六
二十六年計户八百一萬八千七百一十
天寳元年計户八百五十二萬五千七百六十三
十三年計戸九百六萬九千一百五十四
至德元年計戸八百一萬八千七百一
乾元三年計戸一百九十三萬一千一百二十五
建中元年十二月定天下兩税戸凡三百八十萬五千
七十六
元和戸二百四十七萬三千九百七十三
長慶戸三百九十四萬四千九百八十二
太和戸四百三十五萬七千五百七十五
開成四年計戸都管四百九十九萬六千七百五十二
會昌戸四百九十五萬五千一百五十一
　　雜錄
貞觀二十年太宗問民部侍郎盧承慶厯代戸口多少
之數承慶叙夏殷之後迄於周隋皆有依據太宗嗟賞
乆之
永徽三年七月二十二日上問戸部尚書髙履行去年
進户多少履行奏言去年進戸搃十五萬已上天下進
户漸多謂長孫無忌曰比來天下無事户口稍多二三
十年足堪殷實因問隋有㡬户今見在幾户履行奏隋
開皇中有八百七十萬即今見户三百八十萬上曰自
隋末亂離户口减耗邇來雖復蘇息猶大少於隋初
開元二十四年三月勅朕以百姓為心固非一人獨理
委之牧宰輯寧兆庻若考論政績在户口存亡不有甄
明何憑賞罰自今以後天下諸州户口或刺史縣令有
離任者並宜分明交付州縣仍每至年終各具存乏及
増加實數同申並委採訪使重覆報省所司明為課
最具條件奏聞隨事褒貶以旌善惡
貞元三年五月詔曰諸州户口减耗三分去二其官員
亦合减省
元和二年十二月史官李吉甫等撰元和國計簿十卷
搃計天下方鎮凡四十八道管州府二百九十三縣一
千四百五十三見定户二百四十四萬二百五十四(其/鳯)
(翔鄜坊邠寧振武涇原凉夏靈塩河東易定魏博鎮兾/范陽滄景淮西淄青十五道七十一州並不申戸口數)
每嵗縣賦入倚辦止於浙西浙東宣歙淮南江西鄂岳
福建湖南等道合四十州一百四十四萬戸比量天
寳供税之户四分有一天下兵戎仰給縣官八十三萬
餘人比量士馬三分加一率以兩戸資一兵其他水旱
所損徴科妄歛又在常役之外
六年二月制自定兩税以來刺史以户口増减為其殿
最故有析戸以張虛數或分産以繫户兼招引浮客用
為増益至於税額一無所加徒使人心易揺土著者寡
觀察使嚴加訪察必令詣實
會昌三年八月制朕聞三代已前未甞言佛漢魏之後
像教寖興是遭逄季時傳此異俗且一夫不耕有受其
餒者一婦不織有受其寒者今天下僧尼不可勝數皆
待農而食待蠶而衣貞觀開元亦常釐革剗除不盡流
衍滋多中外諸臣恊予正意濟人利衆予不讓焉天下
所還俗僧尼二十六萬五千餘人奴婢為兩税戸十五
萬人
　　移户
貞觀元年朝廷議戸殷之處聼徙寛鄉陜州刺史崔善
為上表曰畿内之地是謂户殷丁壯之人悉入軍府若
聼移轉使出關外此則虚近實逺非經通之義其事遽
止
天授二年七月二十四日徙關外雍同泰等七州户數
十萬以實洛陽
開元十六年十月勅諸州客户有情愿属縁邉州府者
至彼給良沃田安置仍給永年優復宜令所司即與所
管客户州計會召取情願者隨其所樂具數奏聞
寳厯元年五月勅黔首如有願于所在編附籍帳者宜
令州縣優恤給與閒地二周年不得差遣
　
　
　
　
　
　
　
　
　
　唐會要卷八十四
欽定四庫全書
　　唐會要卷八十五
　　　　　　　　　　　　　　宋　王溥　撰
　　團貎
武德六年三月令以始生為黄四嵗為小十六嵗為中
二十一為丁六十為老　開耀二年十二月七日勅百
姓年五十者皆免課役至神龍元年五月十八日制二
十二成丁五十九免役(因韋庻/人所奏)至景雲元年七月二十
一日勅韋庻人所奏成丁入老宜停(省司舉徴租調殿/中侍御史楊瑒執)
(之曰韋庻人臨朝當國制書非一或進退卿士或赦宥/罪人何獨于已役中男重徴丁課恐非保人之術省司)
(遂依瑒/所執)
天寳三載十二月二十三日赦文比者成童之嵗即挂
輕徭既冠之年便當正役憫其勞苦用軫于懷自今以
後百姓冝以十八已上為中男二十三已上成丁至廣
德元年七月十一日赦文天下男子冝二十五嵗成丁
五十五入老　九載十二月二十九日勅天下郡縣雖三
年定户每年亦有團貌計其轉年合入中男成丁五十
九任退團貌
　　雜錄
武徳九年十一月簡㸃使左僕射封徳彛等以中男十
八已上簡取入軍勅三四出給事中魏徴執奏報不可
上怒乃召徴作色謂中男若實小自不㸃入軍若實大
是其詐妄依式㸃入於理何嫌卿遂如此固執徴正色
曰臣聞竭澤而漁非不得魚明年無魚矣焚林而畋非
不獲獸明年無獸矣若次男以上並㸃入軍租賦雜徭
將何取給且比來國家衛士不堪攻戰豈為其少但為禮
遇失所遂使人無鬭心若多㸃取人遽充其數雖多終
是無用若精簡壮健遇之以禮人百其勇何必在多陛
下每云誠信待物欲使官人百姓並無矯詐之心今之
共理所寄惟在縣令刺史年常團貎並悉委之至於簡
㸃即疑詐偽望下誠信不亦難乎上曰初見君固執疑
君蔽於此事今論國家不信乃是人情不通所今取中
男宜停
延載元年八月勅諸户口計年將入丁老疾應免課役
及給侍者皆縣親貎形狀以為定簿一定以後不得更貎
疑有奸濫者聼隨時貎定以付手實
開元二十九年三月二十六日勅天下諸州每嵗一團
貎既以轉年為定復有籍書可憑何至勞頓不從簡易
於人非便事資釐革自今已後每年小團宜停待至三年
定户日一時團貎仍令所司作條件處分
天寳四載七月二十日勅今年諸郡因團貎宜便定户
自今已後任依恒式應縁察問對衆取平准今載三月
五日勅處分
八年閠六月五日制其天下百姓丈夫七十五已上宜
各給中男一人充侍仍任自簡擇至八十已上依常式
處分
　　定户等第
武徳六年三月令天下户量其貲産定為三等至九年
三月二十四日詔天下户三等未盡升降宜為九等
永徽五年二月八日勅天下二年一定户
萬嵗通天元年七月二十三日勅天下百姓父母另外
繼別籍者所析之户等第並須與本户同不得降下其
應入役者共計本户丁中用為等級不得以析户蠲免
其差科各從析户祇承勿容逓相影䕶
開元十八年十一月勅天下户等第未平昇降須實比
來富商大賈多與官吏徃還逓相憑囑求居下等自今
已後不得更然如有囑請者所由牧宰錄名封進朕當
處分京都委御史外州委本道如有隱弊不言隨事彈
奏
天寳四載三月勅朕聽政之餘精思治本意有所
得庻益於人且十一而税前王令典農商異宜舊制猶
闕今欲審其户等拯貧乏之人賦彼商賈抑浮惰之業
優劣之際有深察之明閭里之間無不均之歎頃以人
不欲擾法貴從寛所以比來未全定户今已經數載産
業或成適可因兹平于賦税自今已後每至定户之時
宜委縣令與村鄉對定審於衆議察以資財不得容有
愛憎以為髙下狥其虚妄令不均平使每等之中皆稱
允當仍委太守詳覆定後明立簿書每有差科先役髙
等矜兹不足庶恊彛倫
廣徳二年二月十一日赦文天下户口委刺史縣令據
見在實户量貧富作等第差科不得依舊籍帳
貞元四年正月赦文下兩税更審定等第仍令三年一
定以為常式
元和六年正月衡州刺史吕温奏當州舊額户一萬八
千四百七除貧窮死絶老㓜單獨不支濟等外堪差科
户八千二百五十七臣到後團定户税次檢清出所由
隱藏不輸税户一萬六千七伏緣聖恩錄臣在道州微
効擢授大郡令撫傷殘臣昨㝷舊案詢閭里承前徴税
並無等第又二十餘年都不定户存亡孰察貧富不均
臣不敢因循設法團定檢獲隱戸數約萬餘州縣雖不
徴科所由已私自率歛與其潜資於奸吏豈若均助於
疲人臣請作此方員以救凋瘵庶得下免偏枯上不闕
供勅旨宜付所司
元和十五年正月穆宗即位勅曰天下百姓自屬
艱難棄於鄉井户部版籍虚繫姓名建中元年以來
改軍舊制悉歸兩税法乆即弊奸濫益生自今已
後宜准例三年一定兩税無論土著客居但據貲
産差率
　　户口使
開元十二年八月宇文融除御史中丞充諸色安輯户
口使天寳四年二月户部郎中王鉷加勾當户口色役
使
　　籍帳
舊制凡丁新附於籍帳者春附則課役並徴夏附則免
課從役秋冬附則課役俱免(其詐冒隱避以免課役/不限附之早晚皆徴之)
武徳六年三月令每嵗一造帳三年一造籍州縣留五
比尚書省留三比　儀鳯二年二月二十四日勅自
今已後装潢省籍及州縣籍　景龍二年閠九月勅諸
籍應送省者附當州庸調車送若庸調不入京僱脚運
送所須脚直以官物充諸州縣籍手實計帳當留五比
省籍留九比其逺年依次除皇宗祖廟雖毁其子孫皆於
宗正附籍自外悉依百姓例
開元十八年十一月勅諸户籍三年一造起正月上旬
縣司責手實計帳赴州依式勘造鄉别為卷總冩三通
其縫皆注某州某縣某年籍州名用州印縣名用縣印
三月三十日納訖并装潢一通送尚書省州縣各留一
通所須紙筆装潢並皆出户内每口一錢其户每以造
籍年豫定為九等便注籍脚有析生新附者于舊户後
以次編附二十九年二月勅自今已後應造籍宜令州
縣長官及令錄事参軍審加勘覆更有踈遺者委所司
具本判官及官長等名品錄奏其籍仍冩兩本送户部
天寳元年正月制節文如聞百姓之内或有户髙丁多
茍為規避父母見在別籍異居宜令州縣仔細勘㑹其
一家之中有十丁巳上放兩丁征行賦役五丁巳上者
放一丁即令同籍共居以敦風教如更犯者准法科罪
三年正月十六日勅天寳三年改為載者所論前後年
號一切為載具後造籍記嵗月云若千載自餘表状文
章並准此
其年二月二十五日制天下籍造四本京師東京尚書省
户部各貯一本五載六月十一日勅自今已後應造籍
帳及公私諸文書所言地四至者改為路
十二載正月十二日勅送東京籍宜停
寳應二年九月勅客户若住經一年已上自貼買得田
地有農桑者間有移於荘䕃家住及自造屋舍勒一切
編附為百姓差科比居人例量减一半庶免逃散者
大厯四年八月勅名籍一家輙請移改詐冐規避多出
此流自今已後割貫改名一切禁斷
　　逃户
證聖元年鳯閣舍人李嶠上表曰臣聞黎庶之數户口
之衆而條貫不失按此可知者在於各有管統明其簿
籍而已今天下流散非一或違背軍鎮或因縁逐糧茍
免嵗時偷避徭役此等浮衣寓食積嵗淹年王役不供
簿籍不挂或出入關防或徃來山澤非直課調虚蠲闕
於恒賦亦自誘動愚俗堪為患禍不可不慮也或逃亡
之户遇有檢察即轉入他境還行自容所司雖具設科
條頒其法禁而相沿為例莫肯遵承縱欲糺其愆違加
之刑罰則百州千郡庸可盡科前既依違後仍積習檢
獲者無賞停止者獲免浮逃不悛亦由於此今縱使搜
檢而委之州縣則仍襲舊蹤卒於無益臣以為宜令御
史督察檢校設禁令以防之垂恩徳以撫之施權衡以
御之為制限以一之然後逃亡得還浮寓可絶所謂禁
令者使閭閻為保遞相覺察前後規避皆許自新仍有
不出輙聼相告每糺一人隨事加賞明為科目使知勸
沮所謂恩徳者逃亡之徒乆離桑梓粮儲空闕田地荒
廢即當賑其乏少助其修營雖有欠賦懸徭背軍離鎮亦
皆捨而不問寛而勿徴其應還家而貧乏不能致者乃
給程粮使達本貫所謂權衡者逃人有絶家去鄉離失
本業心樂所在情不思還聼於所在𨽻名即編為戸夫
顧小利者失大計存近務者忘逺圖今之議者或不達
於變通以為軍府之地户不可移關輔之人貫不可改
而越關繼踵背府相尋是聞其逃亡而禁其割𨽻也就
令逃亡者多不能總許割𨽻猶當計其户口等量為節
文殷冨者令還貧弱者令住檢責已定計科已明户無
失編人無廢業然後案前躅申舊章嚴為防禁與人更
始所謂限制者逃亡之人應自首者以符到百日為限
限深不出依法科罪遷之邉州如此則戸無遺人無匿
矣
景雲二年監察御史韓琬上䟽曰徃年人樂其業而安
其土頃年人多失業流離道路若此者臣粗言之不可
勝數然流離之人豈愛羇旅而忘桑梓顧不得已也皆
以軍戎屢興賦歛重數上下逼促因為游人游惰既多
窮詐乃作既窮而詐犯禁相仍又以嚴法束之法嚴而
犯者愈衆古人譬之亂繩則已結矣而不務解結乃急
牽引之則結逾固矣今刻薄之吏是能為結者強舉之
吏是能牽引者解結者未見其人
開元九年正月二十八日監察御史宇文融請檢察免
役偽濫并逃户及籍田因令充使於是奏勸農判官數十
人華州錄事参軍慕容𤦺長安縣尉王永太原司錄張
珦大原兵曹宋希玉大理評事宋詢長安主簿韋利渉
汾州錄事参軍韋洽汜水縣尉薛侃三原縣尉喬夢松
大理寺丞王誘右拾遺徐楚璧安成縣尉徐鍔長安縣
尉裴寛萬年縣尉崔希逸同州司法邉沖寂大理評事
班景倩榆次縣尉郄庭倩河南府法曹元将茂洛陽縣
尉劉日正至十二年又加長安縣尉王夀河南縣尉于
儒卿左拾遺王惠翼奉天縣尉何千里伊闕縣尉梁勛
富平縣尉盧怡咸陽縣尉庫狄履温渭南縣尉賈晉長
安縣尉李證前大理評事蕭廙業皆當時名士判官得
人於縣獨盛分道安輯户口檢括田疇並客户議者深
以為擾人不便陽翟縣尉皇甫憬上䟽曰太上務徳以
静為本其次務化以安為上但責其疆界嚴立隄防山
水之餘即為見地何必聚人阡陌親遣檢量故奪農時
遂令受弊又應出使之軰未識大體所由殊不知陛下
愛人至深務以勾剥為計州縣懼罪據牒即徴逃户之家鄰
保代出鄰保不濟又使更輸急之則都不謀生緩之則憲法
交及臣恐逃逸從此更深至如澄流在源止沸由火不
可不愼今之具官尚逾萬數蠶食府庫侵害黎民户口
逃亡莫不由此縱使伊臯申術管晏陳謀豈息兹弊若
以此給将何以堪雖東海南山盡為粟帛亦恐不足豈
括田税客能周給也上方委任融侍中源乾曜中書舍
人陸堅賛成其計貶憬為盈州尉于是諸道招得客戸
凡八十餘萬田亦稱是州縣希㫖務於多獲皆虚張其
數有以實户為客者嵗終得客戸錢百萬一時進入官
中由是擢拜御史中丞言事者猶稱括客損居人上令
集百寮於尚書省議公卿以下懼融恩深皆雷同不敢
有異詞惟户部侍郎楊瑒獨建議以為搜客不利居人
徴籍外田税使百姓困敝所得不補所失未幾瑒又出
為外職
二月二十八日勅檢獲招誘得户口應合酬者其有課
戸皆湏待納租庸然後論功
十八年宣州刺史裴耀卿論時政上䟽曰竊見天下所
檢客戸除兩州計會歸本貫已外更合所在編附年月
句滿須准居人更有擾務即此軰僥倖者令徴課税即
目擊未堪竊料天下諸州不可一例處置且望從寛以
天下大勢而言竊計有剩田者不减三四十州取其剩
田通融支給其剩地者三分請取一分已下其浮户任
其親戚鄉里相就每上户已上合作一坊每户給五畝
充宅并為造一兩口屋開巷陌立閭伍種桑棗築園蔬
使緩急相助親鄰不失丁别量給五十畝已上為私田
任其自營種率其户於近坊更共給一頃以為公田共
令營種每丁一月役功三日計十丁一年共得三百六
十日營公田一頃不啻得足計平收一年不减一百石
便納隨近州縣除役功三百六十日外更無租税既是
營田户且免征行安樂有餘必不流散官司每丁收納
十石其粟更不别支用每至不熟年斗别二十價然後
支用計一丁一年還出兩石已上亦與正課不殊則官
收其役不為務縱人緩其税又得安舒倉廪日殷乆逺
為便其狹鄉無剩地客户多者雖此法未該准式許移
窄就寛不必湏要留住若寛鄉安置得所人皆悦慕則
三兩年後皆可改塗剩地盡作公田狹鄉總移寛處倉
儲既實水旱無憂
二十四年七月勅諸州應歸首復業者比來每至年終
皆當州録奏自今以後宜令牒報本道採訪使同勘當
歸首人每州略單數同一状奏仍挾名報所由
天寳八載正月勅朕永念黎元務𢎞愛育所以惠政頻
及善貸相仍亦将克致和平登于仁夀如聞流庸之軰
漸亦歸復浮食未還其數未足静言此色蓋亦有由皆
為牧宰等授任親人職在安輯稍有逃逸耻言减耗籍
帳之間虚存户口調賦之際旁及親鄰此弊因循其事
自乆寤寐興念良用憮然不有釐革孰致殷阜其承前
所有虚挂丁户應賦租庸課税令近親鄰保代輸者一
切並停應令除削各委本道採訪使與外州相知審細
檢覆申牒所由處分其有逃還復業者宜有優恤使得
安存縱先為代輸租庸不在酬還之限
十四年八月制天下諸州逃户有田宅産業妄被人破
除并緣欠負租庸先已親鄰買賣及其歸復無所依投
永言此流須加安輯應有復業者宜並却還縱已代出
租税亦不在徴賠之限國之役力合均有無比來應定
門夫殊非得所每縣中男多者累嵗方始一差中男少
者一周遂役數徧既緣編併豈可因循自今以後諸郡
所差門夫宜于當郡諸縣通率准式納課分配令得均
平
至徳二年二月勅諸州百姓多有流亡或官吏侵漁或
盗賊驅逼或賦歛不一或徴發過多俾其怨咨何以輯
睦自今以後所有科役須使均平本户逃亡不得輙徴
近親其鄰保務從减省要在安存
乾元二年四月勅逃户租庸據帳徴納或貨賣田宅或
攤出鄰人輾轉誅求為弊亦甚自今已後應有逃户田
宅並須官為租貨取其價直以充課税逃人歸復宜並
却還所由亦不得稱欠租賦别有徴索
寳應元年四月勅近日已來百姓逃散至於户口十不
半存今色役殷繁不减舊數既無正身可送遣鄰保祗
承轉加流亡日益艱弊其實流亡者且量蠲减見在者
節級差科必兾安存庻為均濟
其月勅百姓田地比者多被殷富之家官吏吞併所以
逃散莫不由兹宜委縣令切加禁止若累日再有違犯
當倍科責
其年五月十九日勅逃户不歸者當户租賦停徴不得
率攤鄰親髙户
廣徳二年四月勅如有浮客情願編附請射逃人物業
者便准式據丁口給授如二年以上種植家業成者雖
本主到不在却還限任別給授
大厯元年制逃亡失業萍泛無依時宜招綏使安鄉井
其逃户復業者宜給復二年不得輙有差遣如有百姓
先貨賣田宅盡者宜委本州縣取逃死户田宅量丁户
充給
貞元十二年六月趙州刺史皇甫政奏貞元十年進綾
縠一千七百匹至汴州值兵逆叛物皆散失請新來客
户續補前數上使謂宰臣曰百姓有業則懷土失業則
離鄉客户者咸以遭罹苛暴變成瘡痍之人豈可重傷
哉可罷其率特免所失物
長慶元年正月赦文應諸道管内百姓或因水旱兵流
離死絶見在桑産如無近親承佃委本道觀察使於官
健中取無荘有人丁者據多少給付便與公騐任充永
業不得令有力職掌人妄為請射其官健仍借種糧放
三年租税
會昌元年正月制安土重遷黎民之性茍非難窘豈至
逃亡将部招綏必在貲産諸道頻遭災沴州縣不為申
奏百姓輸納不辦多有逃亡長吏懼在官之時破失人
户或恐務免正税减尅料錢祇于見在户中分外攤配
亦有破除逃戸桑地以充税錢逃戸産業已無歸還不
得見在户每年加配流亡轉多自今已後應州縣開成
五年已前流亡之户宜即令所在觀察使刺史差強明
官就村鄉詣實檢會桑田屋宇等仍勒令長加檢校租
佃悉勿令荒廢據所得與納户内征税有餘即官為收
貯待歸給還付如欠少即與收破至歸還日不須徴理
自今已後二年不歸復者即仰縣司召人給付承佃仍
給公騐任為永業其逃户錢草斛㪷等計留使錢物合
十分中二分已上者並仰於當州當使雜給用錢内方
圓權落下不得尅正員官吏料錢及館驛使料遞乘作
人課等錢仍任本戸歸復日漸復元額
大中二年正月制所在逃户見在桑田屋宇等多有暫
時東西便被鄰人與所由等計會推云代納税錢悉将
斫伐毁折及願歸復多已蕩盡因致荒廢遂成閒田從
今以後如有此色勒令老人與所由并鄰近等同檢勘
分明分析作状送縣入案任鄰人及無田産人且為佃
事與税納如五年内不來復業者便任佃人為主逃戸
不在論理之限其屋宇桑田樹木等權佃人逃户未歸
五年内不得輙有毁除斫伐如有違犯者據糧口量情
與科責并科所由等不檢校之罪
咸通十一年七月十九日勅諸道州府百姓承佃逃亡
田地如已經五年須准承赦文可便為佃主不在論理
之限仍令所司准此處分
　
　唐會要卷八十五
欽定四庫全書
　唐㑹要卷八十六
　　　　　　　　　　　　　宋　王溥　撰
　　奴婢
舊制凡反逆相坐没其家為官奴婢(反逆家男女及奴/婢没官皆謂之官)
(奴婢男年十四已下者配司農十五已上/者以其年長令逺京邑配嶺南為城奴也)一免為畨户
再免為雜户三免為良人皆因赦宥所及則免之(凡免/皆因)
(恩言之得降一等二等或直入良人諸律令格或/有言官户者畨户雜户之總號非謂别有一色)
武徳五年安州刺史李大亮以破輔公祏功賜奴婢百
人大亮謂曰汝輩多衣冠子女破亡至此吾亦何忍以
汝為賤𨽻乎一一皆放還髙祖聞而嗟賞更賜奴婢二
十人
顯慶二年十二月勅放還奴婢為良及部曲客女者聽
之皆由家長手書長子已下連署仍往本屬申牒除附
諸官奴婢年六十已上及廢疾者並免刪
永昌元年九月越王貞收諸家僮勝衣甲者千餘人于
是制王公已下奴婢有數
如意元年四月十七日勅逆人家奴婢及縁坐等色入
官者不須充尚食尚藥驅使
萬歳通天元年九月勅士庶家僮僕有驍勇者官酬主
直並令討擊契丹(時契丹首領李盡/忠攻陷營州也)
大足元年五月三日勅北方縁邊州縣不得畜突厥奴
婢
景龍三年司農卿趙履温奏請以隋代畨户子孫數千
家没為官奴婢仍充賜口以給貴倖監察御史裴子餘
以為官户承恩始為畨户又是子孫不可抑之奏免之
天寳八載六月十八日京畿及諸郡百姓有先是給役
在私家驅使者限勅到五日内一切送付内侍省其中
有自南口及契劵分明者各作限約定數驅使雖王公
之家不得過二十人其職事官一品不得過二十人二品
不得過十人三品不得過八人四品不得過六人五品
不得過四人京文武清官六品七品不得過二人八品
九品不得過一人其嗣郡王郡王縣主國夫人諸縣君
等請各依本品同職事及京清資官處分其有别承恩
賜不在此限其䕃家父祖先有者各依本䕃職减比見
任之主其南口請比蜀蠻及五溪嶺南夷僚之類
大厯十四年五月詔曰邕府歲貢奴婢使之離父母之
鄉絶骨肉之戀非仁也宜罷之　其年八月都官奏伏
凖格式官奴婢諸司每年正月造籍二通一通送尚書
一通留本司並每年置簿㸃身團貎然後闗金倉部給
衣糧又凖格式官户有受勲及入老者並從良比來因
循省司不立文案伏恐日月滋深官户逃散其受勲及
入老者無定數便請令諸司凖式造籍送省並孳生及
死亡者每季申報庶憑勘㑹勅㫖宜並凖式處分自今
已後有處闕者委所司奏聞凖法科罪
元和四年閏三月勅嶺南黔中福建等道百姓雖處遐
俗莫非吾人多罹掠奪之虞豈無親愛之戀縁公私買
賣奴婢宜令所在長吏切加捉搦并審細勘責委知非
良人百姓方許文關有違犯者凖法處分　八年九月
詔自嶺南諸道輒不得以良口餉遺及將諸處博易又
有求利之徒以良口博馬並勅所在長吏嚴加捉搦如
長吏不曾勾當委御史臺訪察聞奏長慶元年三月平
盧軍節度使薛平奏應有海賊誘掠新羅良口將到當
管登萊州界及緣海諸道賣為奴婢者伏以新羅國雖
是外蕃常禀正朔朝貢不絶與内地無殊其百姓良口
等常被海賊掠賣于理實難先有制勅禁斷縁當營乆
蹈域中承前不守法度自收復已來道路無阻逓相販
鬻其獘尤深伏乞特降明勅起今已後緣海諸道應有
上件賊誘賣新羅良人等一切禁斷請所在觀察使嚴
加捉搦如有違犯便凖法斷勅旨宜依三年正月新羅
國使金柱弼進狀先䝉恩勅禁賣良口使任從所適有
老弱者栖栖無家多寄傍海村鄉願歸無路伏乞牒諸
道傍海州縣每有船次便賜任歸不令州縣制約勅旨
禁賣新羅尋有正勅所言如有漂寄固合任歸宜委所
在州縣切加勘會責審是本國百姓情願歸者方得放
囘寳厯二年十一月勅朝官及節度觀察使自今已後
並不許更置私自身驅使
太和二年十月勅嶺南福建桂管容邕管安南等道百
姓禁斷掠買餉遺良口前後制勅處分重叠非不明衛
中行李元志等雖云買致數實至多宜各令本道施行
元和四年閏三月五日及五年九月十八日勅文切加
約勒仍逐官各差判官奏當司應管諸司所有官户奴
婢等處要典及令文有免賤從良條近年雖赦勅諸司
皆不為論致有終身不霑恩澤今請諸司諸使各勘官
户奴婢有廢疾及近年七十者請凖各令處分其新羅
奴婢伏凖長慶元年三月十一日勅應有海賊誘掠新
羅良口將到縁海諸道賣為奴婢並禁斷者雖有明勅
尚未止絶伏請申明前勅更下諸道切加禁止旨宜依
會昌五年四月中書門下奏天下諸寺奴婢江淮人數
至多其間有寺已破廢全無僧家奴婢既無衣食皆自
營生或聞洪潭管内人數倍一千人已下五百人已上
處計必不少臣等商量且望各委本道觀察使差清强
官與本州刺史縣令同㸃檢具見在口數及老弱嬰孩
並須一一分析聞奏如先自營生及已輸納者亦别項
分析深恐無良吏及富豪商人百姓綱維潜計會藏隐
事須稍峻法令如有犯者便以奴婢計估當二十千已
上者並處極法官人及衣冠奏聴進止如有人糺告便
以奴婢充賞待勘知人數續具條流其京城委功徳亦
凖此條流仍具數奏聞勅旨依奏
其年八月中書門下奏應天下廢寺放奴婢從良百姓
者今聞有細口恐刺史已下官人及富豪衣冠商人百
姓計會藏隱及量與錢物索取勅下後如有此色並仰
首出却還父母如有依前隱蔽有人糺告官人已下逺
販商人百姓並處極法其告事人每一口賞錢一百千
便以官錢充給續徴所犯人令填納勅旨宜依
六年二月勅山南江淮間寺家奴婢比來有勅釐革或
有父母贖男女將歸歳月既深今却捜檢情非違勅事
恐擾人如有此色勘驗有憑並宜不要進收自會昌元
年以後者不在此限
大中五年二月勅邊上諸州鎮送到投來吐蕃迴鶻奴
婢等今後所司勘問了宜並配嶺外不得𨽻内地九年
閏四月二十三日勅嶺南諸州貨賣男女奸人乗之倍
射其利今後無問公私上客一切禁斷若潜出劵書暗
過州縣所在捜獲以强盗論如以男女傭賃與人責分
口食任於當土五年限為滿不得將出外界
大順二年四月二十日勅天下州府及在京諸軍或因
收獲百姓男女宜給内庫銀絹委兩軍收贖歸還父母
其諸州府委本道觀察使取上供錢充贖不得壓良為
賤
　　道路
貞觀十四年七月三十日移五崤道于莎柵復舊路開
元二十八年正月十三日令兩京道路並種果樹令殿
中侍御史鄭審充使天寳三載五月京兆尹蕭昊奏請
於要道築甬道載沙實之至於朝堂從之九月昊又奏
廣之七年四月河南尹韋濟奏于偃師縣東山下開驛
路通孝義橋北坡義堂路也
廣徳元年八月勅如聞諸軍及諸府皆扵道路開鑿營
種衢路隘窄行李有妨茍狥所資頗乖法理宜令諸道
諸使及州府長吏即差官廵檢各依舊路不得輒有耕
種并所在橋路亦令隨要修葺
大厯八年七月勅諸道官路不得令有耕種及斫伐樹
木其有官處勾當填補
貞元七年八月商州刺史李西華請廣商山道又别開
偏道以避水潦從商州西至藍田東抵内鄉七百餘里
皆山險行人苦之西華役工十餘萬脩橋道起官舎舊
時秋夏水盛阻山澗行旅不得濟者或數日粮絶無所
糴西華通山間道謂之偏路人不留滯行者為便
太和二年二月鄭州刺史楊歸厚奏當州郭下官路不
置在州城内使命往來出入非便伏請凖汝州例置驛
路于城西勅㫖冝依　其年定州奏當管白石嶺南路
管驛險峻請移于易州西紫荆嶺路修置從之
開成元年四月昭義節度使奏請開夷儀山路通太原
晉州從之
大中三年十一月山南西道節度使鄭渥鳯翔節度使
李玭等奏當道先凖勅新開文川谷路從靈泉驛至白
雲驛共一十所并毎驛側近置私客舘一所其應縁什
物糧料遞乘並作夫專知官及橋道等開修制置畢其
斜谷路創置驛五所平州驛一所連雲驛一所松嶺驛
一所靈谿驛一所鳯泉驛一所並已畢功訖勅㫖蜀漢
道古今欹危自羊膓九曲之盤入鳥道三巴之外雖限
戎隔夷誠為要害而人御馬匹常困險難鄭渥首創厥
功李玭繼成巨績校兩路之逺近减十驛之途程人不
告勞功已大就偃師開路祗為通衢桂陽列亭止于添
驛此則通千里之險峻便三川之往來實為良能克當
寄任冝依所奏仍付史館
四年六月中書門下奏山南西道新開路訪聞頗不便
人近有山水摧損橋閣使命停擁館驛蕭條縱遣重修
必倍費力臣等今日延英面奏宣㫖却令修斜谷舊路
及館驛者臣等商量望詔宣敖及鳯翔節度使觀察使
令速㸃檢計料修置或縁館驛未畢使命未可徑通其
商旅及私行任取稳便往來不得更有約勒勅㫖依奏
其年八月山南節度使封敖奏當道先凖詔令臣檢討
却修置斜谷路者臣當時差軍將領官健人夫併力修
置道路橋閣等去七月二十日畢功通過商旅騾馬擔
馱往來七月二十二日已具聞奏訖其館驛先多摧毁
破壊併功修樹今並已畢臣已散牒縁路管界州縣及
牒鳯翔劍南東西兩川觀察使並令取八月十五日以
後于斜谷路過使命謹具如前勅旨冝依仍付所司
　　街巷
開元十九年六月勅京洛兩都是惟帝宅街衢坊市固
須修築城内不得穿掘為窰燒造磚瓦其有公私修造
不得於街巷穿坑取土
廣徳元年九月勅城内諸街勿令諸使及百姓輒有種植
永泰二年正月十四日京兆尹黎幹奏京城諸街種植
大厯二年五月勅諸坊市街曲有侵街打墻接簷造舎
等先處分一切不許並令毁拆冝委李勉常切勾當如
有犯者科違勅罪兼須重罰其種樹栽植如聞並已滋
茂亦委李勉勾當處置不得使有斫伐致令死損并諸
橋道亦須勾當
貞元四年二月勅京城内莊宅使界諸街坊墻有破壊
冝令取兩税錢和僱工匠修築不得科歛人戸十四年
官街樹缺所司植榆以補之京兆尹呉湊曰榆非九衢
之玩亟命易之以槐
太和五年七月左右廵使奏伏凖令式及至徳長慶年
中前後勅文非三品已上及坊内三絶不合輒向街開
門各逐便冝無所拘限因循既乆約勒甚難或鼓未動
即先開或夜已深猶未閉致使街司廵檢人力難周亦
令奸盜之徒易為逃匿伏見諸司所有官宅多是雜賃
尤要整齊如非三絶者請勒坊内開門向街門戸悉令
閉塞勅㫖除凖令式各合開外一切禁斷餘依
其月左街使奏伏見諸街餔近日多被雜人及百姓諸
軍諸使官健起造舍屋侵占禁街竊慮停止奸人難為
分别今除先有勅文百姓及諸街鋪守捉官健等舍屋
外餘雜人及諸軍諸使官健舍屋並令除折所兾
禁街整肅以絶奸人勅㫖所折侵街舎冝令二箇月限
移拆如不礙勅文者仍委本街使看便冝處分　九年
八月勅諸街添補樹並委左右街使栽種價直於京兆
府取仍限八月栽畢其分析聞奏
大中三年六月右廵使奏義成軍節度使韋讓前任宫
苑使日固違勅文于懐真坊西南角亭子西侵街造舍
九間勅㫖韋讓侵街造舍頗越舊章冝令毁拆
　　橋梁
顯慶五年五月一日修洛水月堰舊都城洛水天津之
東有中橋及利渉橋以通行李上元二年司農卿韋機
始移中橋自立徳坊西南置于安衆坊之左南當長夏
門街都人甚以為便因廢利渉橋所省萬計然毎年洛
水泛溢必漂損橋梁倦于繕葺内使李昭徳始創意令
所司改用石脚鋭其前以分水勢自是無漂損之患至
今(初韋機橋畢上大悦令于中橋南刻一方石列/其年辰簡速之跡紀一十六字蓋黄絹之辭也)
先天二年八月勅天津橋除命婦已外餘車不得令過
開元九年十二月九日增修蒲津橋絙以竹葦引以鐵
牛命兵部尚書張説刻石為頌　十九年六月勅兩京
城内諸橋及當城門街者並將作修營餘州縣料理
二十年四月二十一日改造天津橋
天寳元年二月廣東都天津橋中橋石脚兩眼以便水
勢移斗門自承福東南抵毓財坊南百歩　八年二月
先是東京商人李秀昇於南市北架洛水造石橋南北二
百歩募人施財鉅萬計自五年創其始至是而畢
卜年十一月河南尹裴逈請税本府戸錢自龍門東山
扺天津橋東造石堰以禦水勢從之
大厯五年五月勅承前府縣並差百姓修理橋梁不逾
旬月即被毁折又更差勒修造百姓勞煩常以為弊冝
委左右街使勾當捉搦勿令違犯如嵗月深乆橋木爛
壊要修理者左右街使與京兆府計㑹其事申報中書
門下計料處置其坊市橋令當管修理諸街橋京兆府
以當府利錢充修造其年八月勅其坊市内有橋不問
大小各仰夲街曲當管共修仍令京兆府各差本管官
及當坊市所由勾當毎年限正月十五日内令畢如違
百姓决二十仍勒依前令修文武官一切具名聞奏節
級科貶如後續有破壊仍令所由時看功用多少計定
數修理不得輒剰料率及有隱欺
貞元元年正月勅冝令京兆府與金吾計會取城内諸
街枯死槐樹充修㶚滻等橋板木等用仍栽新樹充替
　　闗市
武徳九年八月十七日詔梁闗之設襟要斯在義止懲
奸無取苛暴近代拘刻禁御滋章非所以綏安百姓懐
來萬邦者也其潼闗以東縁河諸闗悉冝停其金銀綾
絹等雜物其依格得出闗者並不須禁
天授二年七月九日勅其雍州已西安置潼闗即冝廢
省洛州南面北面各置闗
長安二年正月有司表請税闗市鳯閣舍人崔融上議
曰臣伏見有司税闗市事條不限工商但是行人盡税
者臣謹按周禮九賦其七曰闗市之賦竊惟市縱繁巧
闗通末游欲令此徒止抑所以咸增賦税夫闗市之税
者惟斂出入之商賈不税往來之行人今若不論商人
通取諸色事不師古法乃任情悠悠末代于何瞻仰又
四海之廣九州之雜闗必據險路市必憑要津若乃冨
商大賈豪宗惡少輕死重氣結黨連羣喑嗚則彎弓睚
眦則挺劍小有失意且猶如此一旦變法定是相驚非
惟流迸齊人亦自擾亂殊俗求利雖切為害方深而有
司上言不識大體徒欲益帑藏助軍國殊不知軍國益
擾帑藏愈空且如天下諸津舟航所聚洪舸巨艦千軸
萬艘交貨往還昧旦永日今若江津河口置鋪納税税
則檢覆覆則遲留此津纔過彼鋪復止非惟國家税錢
更遭主司僦賂至如闗市之税史籍有文秦政以雄圖
武力捨之而不用也漢武以覇畧英才去之而勿取也
何則闗為詰暴之所市為聚人之地税市則人散税闗
則暴興暴興則起異圖人㪚則懐不軌况澆風乆扇變
法為難徒欲禁末逰規小利豈知失𤣥黙亂大倫乎古
人有言王者藏於天下諸侯藏於百姓農夫藏於庾商
賈藏於篋惟陛下詳之必若師興有費國儲多窘即請
倍算商賈加斂平人如此則國保冨强人免憂懼天下
幸甚
天寳二年十月勅如聞闗已西諸國興販徃來不絶雖
託以求利終交通外蕃因循頗乆殊非穏便自今已後
一切禁斷仍委四鎮節度使及路次所由郡縣嚴加捉
搦不得更有往來
乾元元年八月勅大散闗冝依舊令鳯翔收管者
寳應元年九月勅駱谷子午等路往來行客所將隨身
器仗等今日以後除郎官御史諸州部進奉事官任將
器伏隨身自餘私客等皆須過所上具所將器使色目
然後放過如過所上不具所將器使色目數者一切於
守捉處勒留
元和九年五月豐州奏中受降城與靈州城接界請置
闗從之
十二年二月時討淮蔡既乆濟師十倍賊知其必屈毎
思竊發於中以緩師期故有折陵(闕/)之㦸爇芻蒿之塲
流矢飛書往往不絶蓋闗防之罪也及平淄青後簿書
獲賞蒲潼闗吏文案乃明吏卒取於賊而容其奸也
大中三年七月涇州節度使康季榮奏六月二十七日
收原州城及諸闗(石門闗驛藏闗木峽闗/制勝闗六盤闗石峽闗)其月邠寧監
軍小使張文鋭奏本道兵馬今月十三日收蕭闗
六年三月隴州防禦使薛逹奏伏奉正月二十六日詔
㫖令臣築故闗訖聞奏者伏以汧源西境切在故闗昔
有隄防殊無制置僻在重岡之上苟務髙深令移要㑹
之口實堪控扼舊絶泉井逺汲河流今則臨水挾山當
川限谷危墻深塹克揚營壘之勢伏乞改為定戎闗鈐
轄往來臣當界又有南由路亦是要衝舊水闗亦請凖
前把捉去正月二十七日起功今月十七日畢謹畫圖
進上勅㫖薛逹新置闗城得其要害形于圖畫頗見公
忠冝依所奏
　　市
貞觀元年十月勅五品以上不得入市　七年七月二
十日廢州縣市印顯慶二年十二月十九日洛州置北
市𨽻太府寺
垂拱二年十二月勅三輔及四大都督并衝要當路及
四萬戸已上州市令并赤縣錄事並冝省
天授三年四月十六日神都置西市尋廢至長安四年
十一月二十二日又置開元十一年六月二十三日又
廢其口馬移入北市
長安元年十一月二十八日廢京中市至天寳八載十
月五日西京成逺營置南市華清宫置北市
景龍元年十一月勅諸非州縣之所不得置市其市當
以午擊鼔二百下而衆大會日入前七刻擊鉦三百下
散其州縣領務少處不欲設鉦鼔聼之車駕行幸處即
於頓側立市官差一人權檢校市事其月兩京市諸
行自有正鋪者不得於鋪前更造偏鋪各聼用㝷常一
様偏束諸行以濫物交易者没官諸在市及人衆中相
驚動令擾亂者杖八十
開元二年閏三月勅諸錦綾羅縠繡織成紬絹絲犛牛
尾真珠金鐵並不得與諸蕃互市及將入蕃金鐵之物
亦不得將度西北諸闗
大厯八年七月勅京城内諸坊市門至秋成後冝令所
由勾當修補
十四年七月令王公百官及天下長吏無得與人争利
先于揚州郅肆貿易者罷之先是諸道節度觀察使以
廣陵當南北大街百貨所集多以軍儲貨財列置市肆
名托軍用實私其利息至是乃絶
貞元十四年八月右金吾將校趙洽田岩並配流天徳
軍時屢有中官于京城市肆强買人間率用直百錢物
買人數千錢物仍索脚價及進奉門户謂之宫市是時
呉湊為京兆尹數上言初為修理無㡬中貴人等奏云
百姓䝉官准戸部格式其市吏壁師之徒聼於當州縣
供宫人市買每至市存養頗獲厚利呉湊再論奏者凑
之金吾舊吏趙洽等獻計也故洽等坐焉湊代宗元舅
早承恩顧上即位復寵遇之潔㢘謹慎未嘗不以公忠
之言匡啟於上至是又以宫市事懇論于上前事雖不
從時論歸美
　貞元以後京都多中官市物于㕓肆謂之宫市不持
　文牒口衘勅命皆以監估不中衣服絹帛雜紅紫之
　物倍髙其估尺寸裂以酬價謂之精供冨商皆匿名
　深居陳列㕓間唯粗厲苦窳市後又强驅入禁中傾
　車罄輦而去色少不甘有毆致血流者中人之出雖
　沽漿賣餅之家無不徹擔塞門以伺其去蒼頭女奴
　輕車名馬惴惴衢巷得免捕為幸京師之人嗟愁叫
　閽訴闕則左右前後皆其人也
二十一年二月赦文應縁宫市並出正文帖依時價買
賣不得侵擾百姓
寳厯二年十月京兆尹劉栖楚奏術者數之妙苟利于
時必以救患伏以前度甚雨閉門得晴臣請便令後毎
隂雨五日即令坊市閉北門以禳諸隂晴三日便令盡
開使啟閉有常永為定式從之
開成五年十二月勅京夜市宜令禁斷
㑹昌二年四月勅舊課種桑比有勅命如能増數毎嵗
申聞近知並不遵行恣加剪伐列於㕓市賣作薪蒸自
今委所由嚴切禁斷六年七月勅如聞十六宅置宫
市已來稍苦于百姓成弊既乆須有改移自今已後所
出市一物已上並依三宫直市不得損刻百姓
大中三年九月勅比有無良之人于街市投匿名文書
及于箭上或旗旛縱為奸言以亂國法此後所由潜加
捉搦如獲此色使即焚瘞不得上聞
五年八月州縣職員令大都督府市令一人掌市
内交易禁察非偽通判市事丞一人掌判事佐　一
人史一人師三人(掌分行檢察州/縣市各令凖比)其月勅中縣户
滿三千以上置市令一人史二人其不滿三千戸
以上者並不得置市官若要路須置舊來交易繫
者聴依三千戸法置仍申省諸縣在州郭下並置
市官
　　城郭
永徽五年十一月十一日和僱雍州夫四萬一千人修
京羅城郭三十日畢九門各施觀明徳觀五門工部尚
書閻立徳為治
顯慶五年九月改東明門為賓耀門西明門為宣耀門
長壽元年九月神都改造文昌臺及造定鼎上東等城
門修築外郭並鳳閣侍郎李昭徳所制時人以為能
開元十八年四月一日築京城九十日畢
二十年都畿採訪使御史中丞張倚請整齊都城侵街
墻宇
二十三年七月勅兩京城皇城及諸門并助鋪及京城
守把捉兵之處有城墻若門樓舎屋破壊須修理者皆
與所司相知并量抽當處職掌衛士以漸修營若須登
髙臨内即聞奏之
天寳二年正月二十八日築神都羅城號曰金城六年
十二月二十一日築會城於湯沐所置百司及公卿邸第
十二年十月十七日和僱華隂扶風馮翊三都丁匠及
京城人夫一萬三千五百人築興慶宫城並起樓四十
九年畢
至徳三年正月二十七日改丹鳳門為明鳳門通化門
為達禮門安上門為先天門及坊名有安者悉改之㝷
並却如後
建中元年五月築奉天城四年十月上避難于奉天初
術士桑道茂奏請城奉天為王者之居至是方騐
貞元元年新作𤣥武門
九年二月詔復築鹽州城先是貞元三年城為吐蕃所
壊自後塞外無保障西戎入冦既城之後邊患頓息
元和三年涇原節度使段佑請修臨涇城在涇州北八
十里以扼西戎之衝詔從之　八年河東節度使張𢎞
靖奏修古舜城從之
長慶四年三月夏州節度使李祐奏于塞外築烏延宥
州臨塞隂河陶子等五城以備蕃㓂
太和元年四月鳳翔府奏築臨汧城於汧陽縣西北八十
里
㑹昌六年正月閑廐宫苑使奏苑内諸面苑子等門共
九十四所今伏縁大禮日近凖例鑾駕赴郊廟後並請
鏁閉匙鑰各令進入候還宫日即便請却開應赴郊廟
一物已上請宣下事件前並須搬載出盡其留司官健
等令併支糧料鑾駕赴郊廟後不得出入勅旨依奏
咸通六年四月西川節度使牛叢奏扵蠻界築新安城
遏戎州功畢時南詔蠻入冦姚巂陳許大將顔復戍巂
州奏築二城其年秋六姓蠻攻遏戎州為復所敗退去
　
　
　
　
　
　
　
　
　
　唐㑹要卷八十六
欽定四庫全書
唐㑹要卷八十七
　　　　　　　　　　　　　宋　王溥　撰
　　轉運鹽鐵總叙
皇朝自武徳永徽以後姜行本薛大鼎諸使皆以漕運
上言然未能通濟其後監察御史王師順運晉絳之粟
於河渭之間増置渭橋倉自師順始也
開元二年河南尹李傑為水運使大興漕事
十八年宣州刺史裴耀卿上言請依舊法敖倉於河口
立輸塲以受米置河隂縣及河陽栢崖集津三門倉議
鑿崖開山以車運數十里積於太原倉以利漕運上從
之拜耀卿江淮轉運使仍以鄭州刺史崔希逸河南少
尹蕭炅為之副轉運鹽鐡之有副使自此始也耀卿主
之三年凡運七百萬石省陸運之傭四十萬舊制東都
含嘉倉積江淮之米載以大輿運而西至於陕三百里
率兩斛計傭錢千此耀卿所省之數也明年耀卿拜侍
中而蕭炅代焉二十五年運米一百萬石二十九年陜
郡太守李齊物鑿三門山以通運闢三門巔輸岩險之
地俾負索引艦昇於安流自齊物始也
天寳三載韋堅代蕭炅以滻水作廣運潭於望春樓之
東以通河渭是年楊釗以殿中侍御史為水陸運使以
代韋堅先是米至京師或砂礫糠粃雜乎其間開元初
詔使揚擲而較其虚實揚擲之名自此始也
天寳十四載八月詔水陸運宜停一年天寳以來楊國
忠王鉷皆兼重使以𣙜天下故轉運之事自耀卿以降
罕聞肅宗初第五琦始以錢穀得見請於江淮分置租
庸使市輕貨以救軍食遂拜監察御史為之使乾元元
年加度支郎中㝷兼中丞為鹽鐵使始立鹽鐵法就山
海井竈收𣙜其鹽立鹽院官吏其舊業户洎浮人欲以
鹽為業者免其雜徭𨽻鹽鐵使盜煮私鹽罪有差亭户
自租庸以外無得横賦人不益税而國用饒明年琦以
户部侍郎同平章事詔兵部侍郎吕諲代之寳應三年
元載以中書侍郎代吕諲時淮河阻兵飛輓路絶鹽鐵
租賦皆泝淮而上以侍御史穆寧為河南道轉運租庸
鹽鐵使㝷加户部員外遷鄂州刺史以總東南貢賦時
議以冦盜未戢闗東漕運宜有倚辦遂以通州刺史劉
晏為户部侍郎京兆尹度支鹽鐵轉運使鹽鐵兼漕運
自晏始也二年拜吏部尚書同平章事依前充使晏始
以鹽利為漕傭自江淮至渭橋率十萬斛傭七千緍補
綱吏督之不發丁男不勞郡縣自古未之有也晏以書
遺元載曰浮於淮泗達於汴入於河西經底柱硤石楚
帆越客直抵建章長樂此安社稷之竒業也晏賔於東
朝猶有官謗公終始故舊不信流言賈誼復召宣室𢎞
羊重興功利敢不悉力以答所知驅馬陜郊見三門渠
津遺跡到河陰鞏洛見宇文愷立梁公堰分河入渠及
李傑新堤故事飾像河廟凜然如生步步探討知昔人
用心則潭衡桂陽必多積穀可以淪波挂席西指長安
三秦待此而飽六軍待此而强天子無憂都人胥悦四
方旅拒者可以破膽三河流離者於兹請命公匡輔明
主為富人侯此今之切務也僕願湔洗瑕穢一罄愚誠
以副公之心且晏勤於官不辭水火然運之利病各有
四五焉晏自尹京入為計相共五年矣京師三輔百姓
唯苦税畝傷多若毎年得江湖二三十萬石即徭賦頓
减歌舞皇澤其利一也東都殘毁百無一存若米運流
通饑人皆附村落邑屋從此滋多命之日引海陵之倉
以食鞏洛其利二也諸將有在邊者諸戎有侵敗王略
者或聞三江五湖陳陳紅粒雲㠶桂檝輸納帝鄉可以
震耀夷夏其利三也自古帝王書同文車同軌日月所
照莫不率俾今舟車既通商賈來往百貨雜集航海梯
山漸及貞觀永徽之盛其利四也所可疑者函陜凋殘
東周尤甚過宜陽熊耳至成臯五百里中編户千餘而
已人烟蕭條輿必脱輻牛必羸角棧車亦不易求今於
無人之境興此勞人之運固難就矣其病一也汴流渾
渾不脩則澱頃因冦難曾未疏决澤滅木岸善崩役夫
需於沙津吏旋於濘千里洄上罔水行舟其病二也東亘底
柱澠池二陵北河運處五六百里戍卒久絶奪攘奸宄窟穴
囊槖夹河為藪豺狼狺狺舟行所經冦亦能往其病三也
東自淮陰西臨蒲坂亘三千里屯戍相望中軍皆鼎司元
侯賤卒亦儀同青紫每云食半菽又云無挾纊輓漕所至
船到便留即非單車使折簡書所能制矣其病四也是願
畢其思慮奔走之惟中書評其利病裁成之晏見一水不
通願荷鍤先往見一粒不運願負米先趨焦心苦形期報
明主丹誠未貫漕引多虞屏營中流掩泣獻狀自此每歲
運米數十萬石自江淮北列置巡院捜擇能吏以主之廣
牢盆以來商賈凡所制置皆自晏始廣徳二年正月復以
第五琦専判度支鑄錢鹽鐵事而晏以檢校户部尚書為
河南及江淮以東轉運使乃與河南副元帥計㑹開决汴
河水永泰二年晏為東道轉運常平鑄錢鹽鐵使琦為闗
内河東劍南三州轉運常平鑄錢鹽鐵使大厯五年詔停
闗内河東三州轉運常平鹽鐵使自此晏與户部侍郎韓
滉分領闗内河東山南劍南租庸青苗使至十四年天
下財賦皆以晏掌之建中元年詔曰朕以征稅多門郡
邑凋耗聼於羣議思有變更將致時雍宜遵古訓其江
淮米凖㫖轉運入京者及諸軍粮儲冝令庫部郎中崔
河圖權領之今年夏稅以前諸道財賦多輸京師者及
鹽鐡財貨委江州刺史包佶權領之天下錢榖皆歸金
倉部委中書門下簡兩司郎官凖格式條理尋貶晏為
忠州刺史晏既罷黜天下錢榖歸尚書省既而出納無
所統乃復置使領之是年三月以韓洄為戸部侍郎判度支
金部郎中杜佑權勾當江淮水陸運使行劉晏韓滉舊制先
是晏為宰臣楊炎所惡貶忠州刺史尋殺於忠州兵興以來
㓙荒相屬京師斗斛萬錢官厨無兼時之食百姓在畿
甸者拔榖挼穗以供禁軍晏既遺元載書陳轉稅米利
病歳入米數十萬斛以濟闗中代第五𤦺鹽務法益精
密初年入錢六十萬季年則十倍其初大厯末通天下
之財而計其所入總一千二百萬貫而鹽利過半李靈
耀之亂河南節度使據土不奉法賦稅不上州縣益减
晏以羡餘相補人不加賦所入仍舊議者稱之其商榷
財用之術者必一時之選故晏沒後二十餘年韓洄元
琇裴腆包佶盧貞李衡相繼分掌財賦皆出晏門下屬
吏在千里外奉教如目前四方水旱及軍府纎芥莫不
先知焉其年詔曰天下山澤之利當歸王者宜總𨽻鹽
鐵使三年以包佶為左庶子汴東水陸運鹽鐡租庸使崔
縱為右庶子汴西水陸運鹽鐡租庸使四年度支侍郎
趙賛議常平事竹木茶漆盡税之茶之税肇於此矣
貞元元年元琇以御史大夫為鹽鐡水陸運使其年七
月以尚書右僕射韓滉統之滉殁宰相竇參代之
五年十二月度支轉運鹽鐡奏比年自揚子運米皆分
配縁路觀察使差長綱發遣運路既逺實為勞人今請
當使諸院自差綱節級般運以救邊食從之
八年詔東南兩稅財賦自河南江淮嶺南山南東道至
渭橋以户部侍郎張滂主之河東劍南山南西道以户
部尚書度支使班宏主之今户部所領三川鹽鐡轉運
自此始也其後宏滂互有短長宰相趙憬陸贄以其事
上聞由是遵大厯故事如劉晏韓滉所分焉
九年張滂奏立稅茶法郡國有茶山及商賈以茶為利
者委院司分置諸塲立三等時常為價為什一之稅是
歳得緡四十一萬茶之有稅自滂始也自後裴延齡專
判度支與鹽鐡益殊塗而理矣十年潤州刺史王緯代
之理於朱方數年而李𤦺代之鹽院津堰攻張侵剥不
知紀極私路小堰厚斂行人多自錡始時鹽鐡轉運有
上都留後以副使潘孟陽主之王叔文權傾朝野亦以
鹽鐡副使兼學士為留後故鹽鐡副使之俸至今獨優
順宗即位有司重奏鹽法以杜佑判度支鹽鐡轉運使
理於揚州元和二年三月以李巽代之先是季錡判使
天下榷酷漕運由其操割專事貢獻牢其寵渥中朝秉
事者悉以利交鹽鐡之利積於私室而國用日耗巽既
為鹽鐡使大正其事其堰埭先𨽻浙西觀察使者悉歸
之因循權置者盡罷之増置河陰敖倉置桂陽監鑄平陽
銅山為錢又奏江淮河南峽内兖鄆嶺南鹽法鹽院去
年收鹽價緡錢七百二十七萬比舊法虚張估一千七
百八十餘萬非實數也今請以其數除為煮鹽之外付
度支收其數鹽鐡使煮鹽利繫度支自此始也又以程
异為揚子留後四月五日巽卒自㩁估之興唯劉晏得
其術而巽次之雖初年之利不如晏季年之利則三倍
扵晏矣舊制每嵗運江淮米五十萬斛至河隂留十萬
四十萬送渭倉晏殁久不登其數惟巽秉使三載無升
斗之缺焉六月以河東節度使李鄘代之五年鄘為淮
南節度使以宣州觀察使盧坦代之六年坦奏每年江
淮運糙米四十萬石到渭橋近日欠闕大半請旋收糴
逓年貯偹從之坦改户部侍郎以京兆尹王播代之播
遂奏元和五年江淮河南嶺南峡中兖鄆等鹽利錢六
百九十八萬貫比量改法已前鹽利時價四倍虚估即
此錢當為千七百四十餘萬貫矣請付度支收管從之
其年詔曰兩稅法悉委郡國初極便人但縁約法之時
不定物估今度支鹽鐵泉貨是司各有分廵置於都㑹爰
命帖職周視四方簡而易從庶叶權便政有所弊事有
所宜皆得舉聞副我憂寄以揚子鹽鐡留後為江淮已
南兩稅使江陵留後為荆衡漢沔東界彭蠡南及日南
兩稅使度支山南西道分廵院官充三川兩稅使峡内
煎鹽五監先屬鹽鐵使今宜各屬度支便委山南西道
兩税使兼知糶賣峡内鹽屬度支自此始也
七年王播奏去年鹽利除割峽内鹽收錢六百八十
五萬從實估也又奏商人扵户部度支鹽鐡三司飛錢
謂之便換
八年以崔倰為揚子留後淮嶺以東兩稅使崔祝為江
陵留後荆南以東兩税使　十三年播又奏以軍興之時
財用是切頃劉晏領使皆自按置租庸至於州縣否臧錢穀
利病物之虚實皆得而知今臣守務在城不得自往請
令臣副使程异出廵江淮具州府上供錢榖一切勘問
從之閏五月异至江淮得錢一百八十五萬貫以進其
年以播守禮部尚書以衛尉卿程异代之明年异以本
官兼御史大夫平章事
十四年异卒以刑部侍郎栁公綽代之長慶初王播復代公
綽四年王涯以戸部侍郎代播敬宗初播復以鹽鐵使為揚
州節度使文宗即位入覲以宰相判使其後王涯復判
二使表請使茶山之人移植根　舊有貯積皆使焚棄
天下怨之九年以事誅而令孤楚以户部尚書右僕射
主之以是年茶法大壊奏請付州縣而入其租於户部
人人悦焉
開成元年李石以中書侍郎判收茶法復貞元之制也
　三年以户部尚書同平章事楊嗣復主之多革前監院之
陳事自是年至大中壬申凡十五年多任元臣以集其務
崔珙自刑部尚書拜杜悰以淮南節度使領之既而皆
踐公台薛元賞李執方盧𢎞正馬植敬晦五人於九年
之中相踵理之植亦自是居相位
大中五年二月以户部侍郎裴休為鹽鐡轉運使明年
八月以本官平章事依前判使始者漕米嵗四十萬斛
其能至渭倉者十不三四漕吏狡蠧敗溺百端官舟之
沉多者嵗至七十餘隻縁河奸犯大紊晏法休使寮屬
按之委河次縣令董之自江津達渭以四十萬斛之傭
計緡二十八萬悉使歸諸漕吏廵院胥吏無得侵牟舉
之為法凡十事奏之六年五月又立稅茶之法凡二十
條陳奏上大悅詔曰裴休興利除害深見奉公盡可其
奏由是三歳漕米至渭濱積一百二十萬斛無升合沉
棄焉
十年裴休出鎮澤潞尋以栁仲郢夏侯孜杜悰迭判之
皆稱其任
咸通五年南蠻攻安南府連嵗用兵饋輓不集詔江淮
鹽鐡廵院和僱舟船運淮南浙西道米至安南乾符中
又以崔彦昭王凝判之二年凝以所補吏生賦改官復
命裴垣判之後髙駢自潤州移鎮淮南亦就判使務
中和元年黄巢犯闕車駕出狩興元府又以蕭遘韋昭
度判之及命侍中王鐸為行營都統率諸道之兵收復
京城慮調發不時乃以昭度兼供軍使至光啟中所在
征鎮自擅兵賦皆不供嵗時但貢奉而已由是江淮轉
運路絶國命所能制者唯河西山南劍南嶺西道洎宦
官田令孜自蜀中扈從召募新軍號左右神䇿共四十
四都并南衙官屬僅萬餘三司轉無調發之所舊日兩
池㩁鹽稅課鹽鐡使特置鹽官以總其事自亂離之後
河中節度王重榮兼領榷務歳出課鹽三千車以進至
是令孜以軍食闕供乃舉廣明故事請以兩池榷務歸
之鹽鐡詔下重榮上章論計竟不能奪天復初朱全忠兼
鎮河中兩池鹽課始加至五十車自天順年後又以孔
緯杜讓能崔昭緯嗣薛王知柔徐彦若韓建崔𦙍裴樞
栁燦相次判之
　　漕運
舊制凡陸行之馬程日七十里步及驢五十里車三十
里水行之程舟之重者泝河日三十里江四十里餘水
四十五里空舟泝河四十里江五十里餘水六十里浩
流之舟即輕重同制河口一百五十里江一百里餘水
七十里其如底柱之類不拘此限若遇風水淺不得行
者即於隨近官司申牒檢記聴拆半印武徳八年十二
月十八日水部郎中姜行本請於隴州開五節堰引水
通運許之
永徽元年薛大鼎為滄州刺史界内有無棣河隋末填
塞大鼎奏之引魚鹽於海百姓歌之曰新河得通舟檝
利直達滄海魚鹽至當日徒行今騁駟美哉薛公徳滂
被
顯慶元年十月苑西面監禇朗請開砥柱三門鑿山架
險擬通車陸運於是發卒六千人一月而功畢後水漲
引舟竟不能進
咸亨三年闗中饑監察御史王師順奏請發晉絳州倉
以贍之上委以漕運河渭之間舟檝相繼置倉於渭南
東師順之始也
大厯元年六月九日於東都立徳坊南穿新潭安置諸
州租船
神龍二年滄州刺史姜師度於薊州之北漲水為溝以
偹契丹奚之入㓂畢約舊渠傍海穿漕號為平冦渠以
避海難運粮者至今頼焉
開元二年河南尹李傑奏汴州東有梁公堰破江淮漕
運不通傑奉發汴鄭丁夫以濬之省功速就公私深以
為利刻石水濱以紀其績九年五月二十五日勅水運
米揚擲四五六七月米一㪷欠五合三八月米一㪷欠
四合二九月米一㪷欠三合正十十一月十二月米一
㪷欠二合並與納
十五年正月十二日令將作大匠范安友檢行鄭州河
口斗門先是洛陽人劉宗器上言請塞汜水舊汴河於
下流滎澤界開梁公堰置斗門以通淮汴擢拜宗器左
衛率府胄曹至是新漕填塞行舟不通貶宗器為循州
安懐戍主安友遂發河南府懐鄭汴滑衛三萬人疏决
開舊河口旬日畢二十年京師榖價踴起上召京兆尹
裴耀卿問以救人之術耀卿奏曰昔貞觀永徽之際祿
重米廣每嵗不過二萬石便足今國用漸廣漕運數倍
猶不能支從都至陕河路艱險既用陸運無由廣致能
開漕運變陸為水則有所餘動盈萬計且江南租舡候
水始進吳人不便漕輓由是所在停留日月既淹遂生
竊盜臣望於河口置一倉納河東租米便放船歸從河
口即分入河洛官自僱船載運至三門之東置一倉三
門既水險即於河岸用小車運十數里至三門之西又
置一倉每運至倉即搬下貯納水通即運水細便止自
大原倉泝河入渭更無留停所省鉅萬前漢都闗中年
月稍久及隋亦在京師縁河皆有舊倉所以國用常贍
上深然其言至二十二年八月十四日置河陰縣及河
隂倉河西栢崖倉三門東集津倉三門西鹽倉開三門
山十八里陸路以避湍險自江淮而泝鴻溝悉納河隂
倉自河隂送納含嘉倉又逓納太原倉(所謂/北運)自太原倉
浮渭以實闗中上大悦尋以耀卿充江淮轉運使以鄭
州刺史崔希逸河南少尹蕭炅為副三年凡運七百萬
石省脚三十萬貫或說耀卿進所省脚錢以表其功答
曰此並公事豈宜以小道邀名求寵也河隂上倉天寳
後廢
大厯四年户部尚書劉晏奏置汴口倉
二十六年十一月五日潤州刺史齊澣奏常州北界隔
呉江至𤓰步江為限每船渡繞𤓰歩江沙尾沿縁六十
里多為風濤所損臣請於京口埭下直截渡江二千里
開伊婁河二十五里即達揚子縣無風水灾又減租脚
錢歳收利百億又立伊婁埭皆官收其課迄今用之
二十八年九月魏州刺史盧暉開通濟渠自石灰窠引
流至州城西都注魏博夾州製樓百餘間以貯江淮之
貨
二十九年十一月陜郡太守李齊物鑿三門上路通流
便於漕運開渠得古黎鏵三於石下背有文曰平陸遂
改河北縣為平陸縣至天寳元年正月二十五日渠成
其年陜郡太守韋堅奏引滻水開廣運潭於望春樓東
自華陰永豐倉以通河渭潭成至二年三月二十六日
勅古之善政貴於足食欲求富國必先利人朕以闗輔
之間尤資殷贍比來轉輸未免艱辛故置此潭以通漕
運萬代之利一朝而成其潭宜以廣運為名其年京兆
尹韓朝宗分渭水入自金光門置潭於西市之西街以
貯材木
永泰二年七月十日鑿運水渠自京兆府直東至薦福
寺東北街至國子監正東至於城東街正北至景風門
逾近喜門入西苑濶八尺深丈餘京兆尹黎幹奏也
貞元二年五月勅漕運通流國之大計其河水毎至春
夏之時多被兩岸由來盜開斗門舟船停滯職此之由
宜委汴宋等州觀察使選清强官專知分界勾當其鄭
州徐州泗州界各仰刺史凖此處分仍令知汴州支遣院
官計會勾當十五年二月于頔奏移轉運汴州院於河
隂以汴州累遇兵亂失散錢帛故也
元和三年四月増置河隂倉屋一百五十間
十一年十二月始置淮潁水運揚子等諸縣米自淮隂
泝流至夀州西四十里入潁口又泝流至潁州沈丘界
五百里至於陳州項城又泝流五百里入於澱河又三
百里輸於郾城得米五十萬石附之以茭一千五百萬
束計其功省汴運七萬六千貫寳厯二年正月鹽鐵使
王播奏揚州城内舊漕河水淺舟船澀滯轉輸不及期
程今從閶門外古七里港開河南東屈曲取禪智寺橋
東通舊官河計長一十九里其功役所費當使自方圓
從之
咸通三年五月南蠻陷交趾徴諸道兵赴嶺南詔湖南
水運自湘江入澪渠并江西水運以饋行營諸軍湘澪
泝運功役艱難軍屯廣州乏食潤州人陳磻石詣闕上
書言江西湖南泝流運糧不濟軍期臣有竒計以饋南
軍帝召見因奏臣弟聴思昔曽任雷州刺史家人隨海
船至福建往來大船一隻可致千石自福建不一月至
廣州得船數十艘便可致三五萬石又引劉裕海路進
軍破孫循故事乃以磻石為鹽鐡廵官往揚子縣專督
海運於是軍不闕供
八年三月安南都䕶髙駢奏安南至小邑管水路湍險
已令工人鑿去巨石漕船無滯詔褒美之
　　轉運使
開元二十一年八月侍中裴耀卿充江南淮南轉運使
二十二年九月太府少卿蕭炅充江淮處置轉運使天
寳二年四月陕郡太守韋堅加兼勾當縁河及江淮轉
運使四年八月楊釗除殿中侍御史充水陸轉運使乾
元元年三月第五琦除度支郎中充諸色轉運使二年
十二月兵部侍郎吕諲充勾當轉運使元年建子月户
部侍郎元載充江淮轉運使寳應元年六月二十八日
户部侍郎劉晏充勾當轉運使廣徳二年正月户部侍
郎第五琦充諸道轉運永泰元年正月劉晏充東畿淮
南浙江東西湖南山南東道轉運使第五琦充畿闗内
河南劍南山南西道轉運使大厯四年三月劉晏除吏
部尚書兼御史大夫充東都河南江淮山南東道轉運
使建中二年十一月度支郎中杜佑兼御史中丞江淮
水陸運使三年十二月二十日包佶除庶子充汴東水
陸運使崔縱除右庶子充汴西水陸運使貞元元年三
月元琇加御史大夫充諸道水陸運使其年七月尚書
右僕射韓滉江淮轉運使五年二月中書侍郎竇參諸
道轉運使八年三月張滂除侍郎充諸道轉運使十年
十月潤州刺史王緯兼諸道轉運使五年十二月以浙
西觀察使李錡充諸道轉運使永貞元年以司空平章
事杜佑再兼諸道轉運使元和元年四月兵部侍郎李
巽充諸道轉運使三年六月刑部尚書李鄘充諸道轉
運使五年十二月盧坦除刑部侍郎充諸道轉運使六
年四月刑部侍郎王播充諸道轉運使長慶元年二月
王播復為刑部尚書充諸道轉運使四年四月王涯為
户部侍郎充諸道轉運使寳厯元年正月王播為淮南
節度又充諸道轉運使太和九年十二月右僕射令狐
楚充諸道轉運使開成元年四月户部尚書平章事李
䂖充諸道轉運使三年十月楊嗣復除户部尚書諸道
轉運使五年二月户部尙書崔珙充諸道轉運使會昌
四年七月左僕射充平章事杜悰充諸道轉運使六年
四月以大理卿馬植為刑部侍郎充諸道轉運使大中
五年刑部侍郎裴休充諸道轉運使十一年兵部侍郎
柳仲郢充諸道轉運使十一年二月户部侍郎夏侯孜
充諸道轉運使十四年尚書左僕射杜悰復充諸道轉
運使咸通五年十二月户部侍郎劉鄴充諸道轉運使
六年十月兵部侍郎于琮充諸道轉運使乾符元年二
月崔彦昭為兵部侍郎充諸道轉運使其年又以兵部
尚書王凝充諸道轉運使二年二月兵部侍郎裴坦充
諸道轉運使四年六月以宣歙觀察使髙駢為潤州刺
史充諸道轉運使六年移節淮南領使如故中和元年
兵部侍郎蕭遘充諸道轉運使其年中書侍郎平章事
韋昭度充諸道轉運使光啟二年三月刑部尙書孔緯
充諸道轉運使大順二年門下侍郎杜讓能充諸道轉
運使景福二年十一月吏部尚書平章事崔昭緯充諸
道轉運使乾寧二年京兆尹嗣薛王知柔為户部尚書
充諸道轉運使其年九月門下侍郎平章事徐彦若充
諸道轉運使光化三年八月左僕射平章事崔𦙍充諸
道轉運使天祐元年右僕射裴樞充諸道轉運使其年
門下侍郎平章事栁璨充諸道轉運使
　　河南水陸運使
開元二年閏二月陕郡刺史李傑除河南少尹充水陸
運使至三年十二月畢構為河南尹不帶水陸運使至
天寳三年十一月李齊物除河南尹又帶水陸運使貞
元十年二月河南尹齊抗充河南水陸運使至元和六
年十月勅河南水陸運使宜停
　　陕州水陸運使
先天元年十月李傑為刺史充水陸運使自此始也已
後刺史常帶使天寳十載五月崔無詖除太守不帶水
陸運使度支使楊國忠奏臣請自勾當遂加國忠陕郡
水陸運使至十二年正月二十一日勅陕運使宜令陕
郡太守崔無詖充使楊國忠充都使勾當至貞元十三
年四月陕虢觀察使于頔兼陕州水陸運使至元和六
年十月勅陕州水陸運使宜停
開元十三年五月二十八日勅陕州水陸運使令别自
置印二十五年六月二十三日詔河南陕運兩使每年
常運一百八十萬石米送京近已减八十萬石今據太
倉米數支計有餘其今年所運一百萬石亦冝停
建中二年十二月停江淮水陸運使轉運事委度支處
置三年八月分置汴東西水陸運使兩稅鹽鐡使貞元
三年正月諸道水陸運使及度支廵院江淮轉運使並
宜停
　
　
　
　
　
　
　
　
　
　
　
　
　
　
　
　唐㑹要卷八十七
欽定四庫全書
　唐㑹要卷八十八
　　　　　　　　　　　　　宋　王溥　撰
　　鹽鐡
開元元年十二月河中尹姜師度以安邑鹽池漸涸開
拓疏决水道置為鹽屯公私大收其利其年十一月五
日右拾遺劉彤論鹽鐡上表曰臣聞漢孝武為政廐馬
三十萬後宫數萬人外討不庭内興宫室殫費之甚實
百當今然而古費多而貨有餘今用少而財不足者何
豈非古取山澤而今取貧人哉取山澤則公利厚而人
歸於農取貧人則公利薄而人去其業故先王之法也
山海有官虞衡有職輕重有術禁法有時一則專農二
則饒國濟人盛事也臣實為當今疑之夫煮海為鹽採
山鑄錢伐木為室豐餘之輩也寒而無衣饑而無食傭
賃自資者窮苦之流也若能收山海厚利奪豐餘之人
蠲調斂重徭免窮苦之子所謂損有餘而益不足帝王
之道可不謂然乎故臣願陛下詔鹽鐡木等官各收其
利貿遷於人則不及數年府有餘儲矣然後下寛貸之
令蠲窮獨之徭可以惠羣生可以柔荒服雖戎狄降附
堯湯水旱無足虞也奉天適變惟在陛下行之上令宰
臣議其可否咸以鹽鐡之利甚益國用遂令將作大匠
姜師度户部侍郎强循俱攝御史中丞與諸道按察使
檢校海内鹽鐡之課至十年八月十日勅諸州所造鹽
鐡每年合有官課比令使人勾當除此更無别求在外
不細委知如聞稍有侵尅宣令本州刺史上佐一人檢
校依令式收稅如有落帳欺沒仍委按察糺覺奏聞其
姜師度除蒲州鹽池以外自餘更不須廵檢
貞元十六年十二月史牟奏澤潞鄭等州多食私鹽請
一切禁斷從之二十一年二月停鹽鐡使月進舊錢總
悉入正庫以助經費而主此務者稍以市諸珍玩時新
物充進獻以求恩澤其後益甚嵗進錢物謂之羡餘而
經入益少及貞元末遂月獻焉謂之月進及是而罷
元和二年九月給事中穆賛請州府鹽鐡廵院應决私
鹽死囚請州縣同監免有寃濫從之
其年十二月御史中丞李夷簡奏諸州使有兩稅外雜
𣙜科歛違勅不法事請諸道鹽鐡轉運度支廵院察訪
狀報臺司以憑聞奏從之
五年正月度支奏鄜州邠州涇原諸將士請同當處百
姓例食烏白兩池鹽六年閏十二月户部侍郎判度支
盧坦奏河中兩池課鹽勅文祗許於京畿鳳翔陕虢河
中澤潞河南許鄭等二十五州界内糶貨比來因循兼
越興元府及洋州興鳳文成等六州臣移牒勘責得山
南西道觀察使報其果閬兩鹽本土户人及巴南諸郡
市糶又供營軍士馬尚有懸欠若兼數州自然闕絶又
得興元府諸耆老狀申訴臣今商量河中鹽請放入六
州界糶貨從之
十年七月度支皇甫鎛奏加陕西内四監劒南東西兩
川山南西道鹽估以利供軍從之
十三年鹽鐡使程异奏應諸州府先請置茶鹽店收稅
狀凖今年正月一日赦文其諸州府因用兵以來或慮
有權置職名及擅加科配事非常制一切禁斷者伏以
𣙜稅茶鹽本資財賦贍濟軍鎮蓋是從權兵罷自合便
停事久實為重斂其諸道先所置店及收諸色錢物等
雖非擅加有異常制伏請准赦文勒停從之
十四年三月鄆青兖三州各置𣙜鹽院十五年閏正月
鹽鐡使栁公綽奏當使諸鹽院塲官及專知納拾并吏
人等有罪犯合結罪者比來推問祗罪本犯所由其監
臨主守都無科處伏請從今後舉名例律每有官吏犯
贓監臨主守同罪及不能覺察者並請准條科處所兾
貪吏革心從之其年九月改河北稅鹽使為𣙜鹽使
長慶元年三月勅河朔初平人希徳澤且務寛大使之
獲安其河北𣙜鹽法宜權停仍令度支與鎮兾魏博等
道節度審量如能約計縑利錢數都收管每年據數付
𣙜鹽院亦在穩便自天寳末兵興以來河北鹽法覊縻
而已暨元和中准皇甫鎛奏置稅鹽院同江淮兩池𣙜
利人苦犯禁當鎮亦頻上訴故有是命其月鹽鐡使王
播奏揚州白沙兩處納𣙜場請依舊為院又奏請鹽院
糶鹽付商人請每斗加五十通舊三百文價諸處煎鹽
場停置小舗糶鹽每斗加二十文通舊一百九十文價
又奏應管煎鹽户及鹽商并諸鹽院停場官吏所由等
前後制勅除兩稅外不許差役追擾如諸吏有違越者
縣令奏聞貶黜刺史罰一季俸錢再犯者奏聴進止並
從之二年三月王播為淮南節度使兼領鹽鐡轉運播
請攜鹽鐡印赴鎮上都院請别給賜從之其年五月勅
兵革初寧實資筦𣙜閭閻重困則在蠲除如聞淄青兖
鄆三道徃年糶鹽價錢近收七十萬貫軍資給費優贍
有餘自鹽鐡使收管已來軍府頓絶其利遂使經行陳
者有停糧之怨服隴畎者興加稅之嗟雖官受利而郡
益空若人獲安寧我能節用鹽鐡使先於淄青兖鄆等
道管内置小鋪糶鹽及廵院納𣙜起長慶二年五月一
日以後一切並停仍委薛苹馬總曹華約比年節度使
自收管充軍府州縣逐急用度支仍均减管内貧下百
姓兩稅錢數兼委節度觀察使至年終以來各具糶所
得錢并减放貧下稅數聞奏四年五月勅東都江陵鹽
鐡轉運留後並改為知院者從鹽鐡使王涯請也
太和二年七月勅潼闗以東度支分廵院宜併入鹽鐡
江淮河隂留後院
開成元年閏五月七日鹽鐡使奏應犯鹽人凖貞元十
九年太和四年已前勅條一石已上者止於决脊杖二
十徴納罸錢至於太和四年八月二十已後前鹽鐡使
奏二石已上者所犯人處死其居停并將船容載以及
拒捕等人並凖犯鹽條處分近日科决殺人轉多𣙜課
不加舊今謂却依貞元舊條其犯鹽一石已上至一石
者請决脊杖二十補充當據捉鹽所由待捉得犯鹽人
日放如犯三石已上者即是囊橐奸人背違法禁請决
訖待瘡損錮身牒送西北邊諸州府効力仍每季多具
人數及所配去處申奏挟持軍器與所由捍敵方就擒
者即請凖舊條同光火賊例處分從之二年十月勅鹽
鐡户部度支三使下監院官皆郎官御史為之使雖更
改官不得陵替如顯有曠敗即具事以聞
五年九月勅稅茶法起來年却付鹽鐡使管
　　𣙜酤
貞元二年十二月度支奏請於京城及畿縣行𣙜酒之
法每斗𣙜酒錢百五十文其酒户與免雜差役從之
元和六年京兆府奏𣙜酒錢除出正酒户外一切隨兩
稅青苗錢據貫均率從之十二年四月十二日户部奏
凖勅文如酤户出𣙜酒錢處即不得更置官店𣙜酤其
中或恐諸州府先有不酤户出錢者即須𣙜酤請委州
府長官據錢額約米麴時價收利應額足即上仍限起
酤到後一月商量處分至十四年五月湖州刺史李應
奏先是官中酤酒代百姓納𣙜嵗月既久為弊滋深伏
望許令百姓自酤取舊額仍許入兩稅隨貫均出依舊
例抑納輕貨送上都許之
太和八年二月九日勅節文京邑之内本無酤𣙜自貞
元用兵之後費用稍廣始定户店等第令其納𣙜殊非
為民今後特宜停廢
會昌六年九月勅揚州等八道州置𣙜麴并置官店酤
酒代百姓納𣙜酒錢并充資助軍用各有𣙜許限揚州
陳許汴州襄州河東五處𣙜麴浙西浙東鄂岳三處置
官店酤酒如聞禁止私酤過於嚴酷一人違犯連累數
家閭里之間不免咨怨宜從今已後如有人私酤酒及
置私麴者但許罪止一身并所由容縱任據罪處分鄉
井之内如不知情並不得追擾
　　鹽池使
景雲四年三月九日始置闗内鹽池使先天二年九月
强循除豳州刺史充鹽池使此池即鹽州池也
開元十五年五月兵部尚書蕭嵩除闗内鹽池使自是
朔方節度常帶鹽池使
　　鹽鐡使
乾元元年度支郎中第五琦充諸道鹽鐡使上元元年
五月户部侍郎劉晏充鹽鐡使元年建子月户部侍郎
元載充鹽鐡使廣徳二年户部侍郎第五𤦺充諸道鹽
鐡使永泰元年正月劉晏充東都淮南浙江東西湖南
山南東道鹽鐡使第五𤦺充京畿闗内河東劒南山南
西道鹽鐡使大厯四年三月劉晏除吏部尚書充東都
江南淮東道鹽鐡使五年三月二十六日停建中三年
十二月二十日包佶充汴東鹽鐡使崔縱充汴西鹽鐡
使
貞元二年十二月尚書左僕射韓滉加諸道鹽鐡使五
年二月中書侍郎竇參充諸道鹽鐡使八年三月户部
侍郎張滂充諸道鹽鐡使十年十月潤州刺史王緯充
諸道鹽鐡使十五年以浙西觀察使李錡充諸道鹽鐡
使永貞元年以司空平章事杜佑兼諸道鹽鐡使元和
元年四月兵部侍郎李巽充諸道鹽鐡使三年六月刑
部尚書李鄜充諸道鹽鐡使五年十二月盧坦除刑部
侍郎充諸道鹽鐡使六年四月刑部侍郎王播充諸道
鹽鐡使十四年五月刑部侍郎栁公綽充諸道鹽鐡使
長慶元年二月王播復為刑部尚書諸道鹽鐡使四年
四月王涯除户部侍郎諸道鹽鐵使寳厯元年王播復
以節度使充諸道鹽鐵使太和九年十一月右僕射令
狐楚充諸道鹽鐡使開成元年户部尚書李石充諸道
鹽鐡使三年十月楊嗣復為户部尚書充諸道鹽鐡使
五年二月户部尚書崔珙充諸道鹽鐡使㑹昌元年七
月左僕射平章事杜悰充諸道鹽鐡使六年四月以大
理卿馬植為刑部侍郎諸道鹽鐡使大中五年刑部侍
郎裴休充諸道鹽鐡使十二年兵部侍郎栁仲郢充諸
道鹽鐡使十二年二月户部侍郎夏侯孜充諸道鹽鐡
使十四年右僕射杜悰復充諸道鹽鐡使咸通五年十
一月户部侍郎劉鄴充諸道鹽鐡使六年十月兵部侍
郎于琮充諸道鹽鐡使
乾符元年二月崔彦昭為兵部侍郎充諸道鹽鐡使其
年又以兵部侍郎王凝充諸道鹽鐡使二年二月兵部
侍郎裴坦充諸道鹽鐡使四年六月宣歙觀察使髙駢
為潤州刺史諸道鹽鐡使六年移節淮南領使如故中
和元年兵部侍郎蕭遘充諸道鹽鐡使其年中書侍郎
平章事韋昭度充諸道鹽鐡使光啟二年三月刑部尚
書孔緯充諸道鹽鐡使
大順二年門下侍郎杜讓能充諸道鹽鐡使景福二年
十一月吏部尚書平章事崔昭緯充諸道鹽鐡使
乾元二年京兆尹嗣薛王知柔為户部尚書諸道鹽鐡
使其年九月門下侍郎平章事徐彦若充諸道鹽鐡使
光化三年八月左㒒射平章事崔𦙍充諸道鹽鐡使天
祐元年左僕射裴樞充諸道鹽鐡使其年門下侍郎平
章事栁璨充諸道鹽鐵使
安邑解縣兩池置𣙜鹽使一員推官一員巡官六員安
邑院官一員解縣院官一員胥吏七十人防池官健及
池户二百八十人先是兩池鹽務𨽻度支貞元十六年
史牟以金部郎中主池務遂奏置使額至二十一年鹽
鐵度支合為一使以杜佑兼領佑以度支既稱使其所
管不宜更有使名遂與東渭橋使同奏罷之至元和三
年七月判度支裴垍以兩池職轉繁劇復以留後為𣙜
鹽鐡使
鹽州境有五池而以烏池所産為最置𣙜税使一員𣙜
官一員巡官兩員胥吏一百三十人防池官健及池户
四百四十人
温池置𣙜税使一員𣙜官兩員巡官兩員胥吏三十九
人防池官健及池户百六十五戸大中四年三月因收
復河隴勅令度支收管其鹽仍差靈州分巡院官専勾
當至六年勅𨽻威州以新制置未立課額
和落池在河東豐州界𨽻河東供軍使毎年鹽採至一
萬四千餘石振武天徳兩軍及營田水運官健自大中
四年党項羌叛擾饋運不通供軍使請權市河東白
池鹽供食其白池屬河東節度使不繋度支
長慶元年三月勅烏池每年糶鹽收博𣙜米以一十五
萬石為定額太和二年三月度支奏京兆府奉化縣界
鹵池側近百姓取水栢柴燒灰煎鹽每石灰得一十二
斤一兩亂法甚於鹹土請行禁絶今後犯據灰計鹽一
如兩池鹽法條例科斷從之
三年四月勅安邑解縣兩池𣙜課以實錢一百萬貫為
定額至大中元年正月勅但取疋叚精好不必計舊額
錢數及大中六年度支收𣙜利一百二十一萬五千餘
貫安邑池鹽在解縣朝邑小池在同州鹵池在京兆府
奉化縣並禁斷不𣙜
　　義倉及常平倉
武徳元年九月四日置社倉其月二十二日詔曰特建
農圃用督耕耘思俾齊民既庶且富鍾庾之量兾同水
火宜置常平倉監官以均天下之貨市肆騰踴則减價
而出田穯豐美則増價而收庶公私俱濟家給人足抑
止兼并宣通擁滯至五年十二月廢常平監官
貞觀二年四月三日尚書左丞戴胄上言曰水旱㓙灾
前聖之所不免國無九年儲蓄禮經之所明戒今喪亂
之後户口凋殘每歲納租未實倉廩隨即出給纔供常
年若有凶灾將何賑恤故隋開皇立制天下之人節級輸
粟多為社倉終文皇一代得無饑饉及大業年中國用
不足並取社倉之物以充官費故至末塗無以支給今
請自王公已下爰及衆庶計所墾田稼穯頃畆毎至秋
熟凖其見在苖以理勸課盡令出粟麥稲之鄉亦同此
税所在立為義倉年榖不登百姓饑饉當所州縣隨即
取給則有無均平常免匱竭上曰既為百姓先作儲貯
官為舉掌以備㐫年非朕所須横生賦斂利人之事深
是可嘉宜下有司議立條制户部尚書韓仲良奏王公
已下墾田畝納二升其粟麥稲之屬各依土地貯之州
縣以備凶年制可之
十三年十二月十四日詔於洛相函徐齊并秦蒲等州
置常平倉
永徽二年閏九月六日勅義倉據地收税實是勞頓宜
令率户出粟上下户五石餘各有差六年八月二十九
日京東西二市置常平倉
顯慶二年十二月三日京常平倉置常平署官員
咸亨元年閏九月六日置河陽倉𨽻司農寺三年六月
十七日於洛州栢崖置敖倉容二十萬石至開元十年
九月十一日廢
開元二年九月二十五日勅天下諸州今年稍熟榖價
全賤或慮傷農常平之法行之自古宜令諸州加時價
三錢糴不得抑斂仍交相付領勿許懸久蠶麥時熟穀
米必貴即令減價出糶豆穀等堪貯者熟亦凖此以時
出入務在利人其常平所須錢物宜令所司支料奏
聞
四年五月二十一日詔州縣義倉本偹飢年賑給近年
以來每三年一度以百姓義倉糙米逺送京納仍勒百
姓私出脚錢自今以後更不得以義倉變造
七年六月二十八日勅闗内隴右河南河北五道及荆
揚襄夔緜益彭蜀漢劍茂等州並置常平倉其本上州
三千貫中州二千貫下州一千貫每糴其本利與止倉
帳同申十年九月十五日廢河陽栢崖坦縣等倉十六
年十月二日勅自今歲普熟穀價至賤必恐傷農加錢
收糴以實倉廩縱逢水旱不慮阻饑公私之間或亦為
便宜令所在以常平本錢及當處物各於時價上量加
三錢百姓有糶易者收糴事須兩和不得限數配糴訖
其所用錢物及所收糴得物數具申所司仍令上佐一
人専勾當
二十二年八月九日勅應給貨糧令錄奏勅到三口以
下給米一石六口以下給兩石七口以下給三石如給
粟凖米計折
二十八年正月勅諸州水旱比待奏報然後賑給道路
恐逺往復淹遲宜令給訖奏聞
天寳六載三月二十二日太府少卿張瑄奏凖四年五
月八日并五年五月十六日勅節文至貴時賤價出糶
賤時加價收糴若百姓未辦錢物者任凖開元二十年
七月九日勅量事賖糶至粟麥熟時徵納臣使司商量
且糶舊糴新不仝别用其賖糶者至納錢日若粟麥雜
種等時價甚賤恐更廻易艱辛請加價便與折納
廣徳二年正月二十五日第五琦奏每州置常平倉及
庫使司商量置本錢隨當處米物時價賤則加價収糴
貴則减價糶賣
建中元年七月勅夫常平者常使穀價如一大豐不為
之減大儉不為之加雖遇灾荒人無菜色自今已後或
米價貴時宜量出官米十萬石麥十萬石每日量付兩
市行人下價糶貨三年九月户部侍郎趙賛上言曰伏
以舊制置倉儲粟名曰常平軍興以來此事寖廢因循未
齊垂三十年其間或因凶荒流散餒死相食者不可勝
紀古者平凖之法使萬室之邑必有萬鍾之藏春以奉
耕夏以奉耘雖有大賈富家不得豪奪吾人者蓋謂能
行輕重之法也自陛下登極以來許京城兩市置常平
官糶鹽米雖經頻年少雨米價騰貴此乃即日明騐實
要推而廣之當軍興之時與承平時或異自須兼儲布
帛以偹時須臣今商量請於兩都并江陵成都揚汴蘓
洪等州府各置常平輕重本錢上至百萬貫下至數十
萬貫隨其所宜量定多少唯貯斛斗疋段絲麻等候物
貴減價出賣物賤加價收糴權其輕重以利罷人從之
賛於是條奏諸道津要都㑹之所皆置吏閲人財貨計
錢每貫税二十文天下所出竹木茶漆皆十一税之以
充常平本時國用稍廣常賦不足所税亦隨時而盡終
不能為常平本
貞元八年十月勅諸軍鎮和糴貯偹共五十三萬石本價
之外更量與優饒其粟麻據米數凖折虚價直委度支
以停减江淮運脚錢充並支綾絹絁緜勿令折估其所
糶粟等委本道節度使監軍同勾當别貯非承特詔不
得給用
十四年六月詔以米價稍貴令度支出官米十萬石於
兩街賤糶其月以久旱榖貴人流出太倉粟量給京畿
諸縣其年七月詔賑給畿京麥種三萬石其年九月以
歳饑出太倉粟三十萬出糶其年十二月以河南府榖
貴人流令以含嘉倉七萬石出糶
十五年二月以久旱歳饑出太倉粟十八萬石於諸縣
賤糶
十九年十月司農奏請依六典置太倉令兩員丞六員
監事十員支計官驅使官三人典一人府史六人從之
元和元年正月制嵗時有豐歉榖價有重輕將偹水旱
之虞在權聚歛之術應天下州府每年所稅斛㪷以時
糶糴務在救乏賑貸所宜速須聞奏
六年二月制如聞京畿之内舊榖已盡宿麥未登宜以
常平義倉粟二十四萬石貸借百姓諸道州府有乏少
糧種處亦委所在官長用常平義倉米借貸淮南浙西
宣歙等道元和二年四月賑貸並宜停徴容至豐年然
後徴納其年八月司農少卿崔酆奏停太倉丞二員監
事二員從之九年四月詔出太倉粟七十萬石開六塲
糶之并賑貸外縣百姓秋熟徴納便於外縣收貯以防
水旱十二年四月詔出粟二十五萬石分兩街降估出
糶其年九月詔諸道應遭水州府河南府澤潞河東幽
州江陵府等管内及鄚清滄景易定陳許晉隰蘓襄復
台越唐隨鄧等州人户宜令本州厚加優䘏仍各以當
處義倉斛斗據所損多少量事賑給訖具數聞奏其人
户中有漂溺致死者仍委所在收瘞其屋宇摧倒亦委
長吏量事勸課修葺使得安存
十三年正月户部侍郎孟簡奏天下州府常平義倉等
斛㪷請凖舊例减估出糶但以石數奏申有司更不收
管内州縣得專逹以利百姓從之
長慶二年十月詔江淮諸州旱損頗多所在米價不免
踊貴委淮南浙西浙東宣歙江西福建等道觀察使各
於本道有水旱處取常平義倉斛㪷據時估减半價出
糶以惠貧民四年二月勅出太倉陳米三十萬石於兩
街出糶其年三月制曰義倉之制其來日久近歳所在
盜用沒入致使小有水旱生人坐委溝壑永言其弊職
此之由宜令諸州錄事參軍專主勾當茍為長吏廹制
許驛表上聞考滿之日户部差官交割如無欠負與减
一選如欠者少者量加一選欠數過多户部奏聞節級
科處
太和四年八月勅今年秋稼似熟宜於闗内七州府及
鳳翔府和糴一百萬石開成元年八月户部奏應諸州
府所置常平義倉伏請起今後通公私畝田别納粟一
升逐年添置義倉斂之至輕事必通濟嵗月稍久自致
充盈縱逢水旱之灾永絶流亾之慮勅從之其年十一
月忠武軍節度使杜悰邠寧軍節度使王源奏請當道
常平義倉斛㪷除元額外别置十萬石以備凶年從之
大中六年戸部奏諸州府收管常平倉斛㪷本防水旱
賑䘏貧乏其有災沴州府地逺申報往復已至流亾今
後如有灾荒水旱外請委所在長吏差清强官勘審如
實便任開倉先從貧下户濟給貸訖具數分析申奏并
報户部不得妄有給與富豪人户其斛㪷仍仰本州錄
事參軍至當年秋熟専勾當據數追收如州府妄有給
使其錄事叅軍本判官請重加殿罰長吏具名申奏勅
㫖宜依其年十一月勅應畿内諸縣百姓軍户合送納
諸倉及諸使兩稅送納斛㪷舊例每斗函頭耗物折除
皆有數限訪聞近日諸倉所由分外邀額利索耗物致
使京畿諸縣轉更凋弊農桑無利職此之由自今以來
祗令依官額餘並禁斷
　　雜錄
長安元年十一月十三日勅負債出舉不得廻利作本
并法外生利仍令州縣嚴加禁斷
開元十五年七月二十七日勅應天下諸州縣官寄附
部人興易及部内放債等並宜禁斷
十六年二月十六日詔比來公私舉放取利頗深有損
貧下事須釐革自今已後天下舉放祗宜四分收利官
本五分取利
二十年九月二十九日勅綾羅絹布雜貨等交易皆合
通用如聞市肆必須見錢深非通理自今後與錢貨兼
用違者凖法罪之
元和五年十一月勅應中外官有子弟凶惡出告家長
私舉公私錢無尊長同署文契者其舉錢主并保人各
决二十仍均攤貨納應諸色買賣相當後勒買人面付
賣人價錢如違牙人重杖二十京兆尹王播所奏也
寳厯元年正月七日勅節文應京城内有私債經十年
已上曽出利過本兩倍本部主及元保人死亡並無家
産者宜令臺府勿為徴理
　
　
　唐㑹要卷八十八
欽定四庫全書
　唐㑹要卷八十九
　　　　　　　　　　　　宋　王溥　撰
　　疏鑿利人
武徳元年長孫操除陜東道行臺金部郎中遂自陜
東引水入城以代井汲百姓頼之　七年四月九日同
州治中雲得臣開渠自龍門引黄河溉田六千餘頃
貞觀十一年揚州大都督府長史李襲譽以江都俗
好商賈不事農業譽乃引雷陂水又築句城塘溉田八
百餘頃百姓獲其利
大厯四年五月十五日勅注堰監先廢宜令却置十二
年京兆尹黎幹開决鄭白二水支渠及稻田磑碾復奏
浚水道以就陸田
建中三年四月宰相楊炎不習邊事請于豐州置屯田
發闗輔人開陵陽渠人頗苦之京兆尹嚴郢嘗從事朔
方曉其利害乃具五城舊屯及兵募倉儲等数奏曰按
舊屯沃饒之地今十不畊一若力可墾闢不俟浚渠其
諸屯水利可種之田甚廣蓋功力不及因致荒廢今若
發兩京闗輔人于豐州浚渠營田徒擾兆庶必無其利臣
不敢逺引他事請以内園植稻明之且秦地膏腴田稱
第一其内園丁皆京兆人于當處營田月一替其易可
見然毎人月給錢八千糧食在外内園丁猶僦募不給奏
令府司集事計一丁一歳當錢九百六十米七斛二㪷
計所僦丁三百毎歳合給錢二萬八千八百貫米二千
一百六十斛不知歳終收穫幾何臣計所得不補所費
况二千餘里發人出屯田一歳方替其糧榖從太原轉
餉糟運價值至多又每人須給錢六百三十米七斛二
㪷私出資費數又倍之據其所收必不登本而闗輔之
人不免流散是虚擾畿甸而無益軍儲與天寳以前屯
田事殊臣至愚不敢不熟計惟當省察疏奏不報郢又
上奏曰伏以五城舊屯之數至廣臣前掲名聞奏訖其
五城軍士若以今日所運開渠之糧貸諸城官田至冬
輸之又以所送開渠功直布帛先給田者至冬令據時
估輸穀如此即闗輔免于徴發五城豐厚力農闢田比
之浚渠十倍利也郢奏不省卒開陵陽渠而竟棄之
貞元四年六月二十六日涇陽縣三白渠限口京兆尹
鄭叔則奏六縣分水之處實為要害請凖諸堰例置監
及丁夫守之奉勅㫖依八年三月嗣曹王臯為荆南節
度使觀察先是江陵東北七十里廢田旁漢右堤壤决
凡二處每夏則為浸溢臯至命塞之廣良田五千頃畝
收一種又規江南廢洲為廬舎架江為二橋流人自占
者二千餘户自荆至樂鄉凡二百餘里旅舎鄉聚凡千
數大者皆數百家楚俗佻薄舊不鑿井悉飲陂澤乃令
合錢鑿井人以為便十三年七月詔曰昆明池俯近都
城蒲魚所産宜令京兆尹韓臯充使修堰十六年十一
月以東渭橋納給使徐班兼白渠漕渠及昇原城國等
渠堰使元和八年孟簡為常州刺史開漕右孟瀆長四
十里得沃壤四十餘頃觀察使舉其課遂就賜金紫焉
其年四月以神策軍士修城南灰渠其年十二月魏博
觀察使田𢎞正奏凖詔開衛州黎陽縣古黄河道從鄭
滑節度使薛平之請也先是滑州多水灾其城西去黄
河二里每夏漲溢則浸壊城郭水及羊馬之半平詢諸
將吏得古河道于衛州黎陽縣界遣從事裴𢎞泰以水
患告于𢎞正請開古河用分水力𢎞正遂與平皆上聞
詔許之乃于鄭滑兩郡役徒萬人鑿古河南北長十四
里東西闊六十步深二丈七尺决舊河以注新河遂無
水患詔並褒美焉
十三年湖州刺史于頔復城縣方山之西湖西湖南朝
䟽鑿溉田三千頃歳久堙廢至是復之秔稻捕魚之利
頼以濟
長慶二年温造為朗州刺史奏開復鄉渠九十七里溉
田二千頃郡人利之名為右史渠至太和五年七月造
復為河陽節度使奏浚懐州方渠枋口堰役工四萬溉
濟源河内温武陟舊縣田五千頃
四年七月詔疏靈州時逐渠置營田六百頃
大厯二年二月以昭應令劉仁師充修渠堰副使初仁
師為髙陵令上言鄭白渠可利者逺而涇陽獨有之條
理上聞其弊遂革闗中大頼焉其年三月内出水車様
令京兆府造水車散給沿鄭白渠百姓以溉水田
　　磑碾
開元九年正月京兆少尹李元紘奏疏三輔諸渠王公
之家沿渠立磑以害水功一切毁之百姓大獲其利至
廣徳二年三月户部侍郎李栖筠奏請刑部侍郎王翊
充京兆少尹翊奏拆京城北白渠上王公寺觀碾磑七
十餘所廣水田之利計歳收粳稻三百萬石
大厯十三年正月四日勅白渠下碾有妨廢合拆總四
十四所自今已後如更置者即宜錄奏其年正月壊京
畿白渠八十餘所先是黎幹奏以鄭白支渠磑碾壅隔
水利人不得溉灌請皆毁廢從之時昇平公主上之愛
女有磑兩輪乞留上曰吾為蒼生爾識吾意可為衆先
遂即日毁之
元和六年正月京城諸僧有以請莊磑免稅者宰臣李
吉甫奏曰錢米所徴素有定額寛緇徒有餘之力配貧
下無告之甿必不可許從之八年十二月勅應賜王公
郡主并諸色莊宅碾磑等並任典貼貨賣其率稅夫役
委府縣收管
　　泉貨
武徳四年七月十日廢五銖錢行開元通寳錢徑八分
重二銖四絫十文重一兩一千文重六斤四兩以輕重
大小最為折𠂻逺近甚便之其錢文給事中歐陽詢製
詞及書時稱其功其字含八分及篆𨽻二體其詞先上
後下次右後左讀之自上及左廻環讀之其義亦通流俗謂
之開通元寳錢鄭䖍㑹稡云詢初進䗶模因文徳皇后
捻一甲跡故錢上有捻文十八日置錢監于洛并幽益
等諸州秦王齊王賜三鑪鑄錢裴寂賜一鑪敢有盜鑄
者身死家口籍沒至五年三月二十四日桂州置錢監
顯慶五年九月以天下惡錢多令為市取五惡錢酬一
好錢至十月以好錢一文博惡錢兩文至儀鳳四年四
月以天下惡錢多甚令東都出逺年糙米及粟就市糶
斗别納惡錢百文其惡錢令少府司農相知即令𢷬破
其重合斤兩者任將行用至先天元年九月二十七日
京中用錢惡貨物踴貴諫議大夫楊虚受上疏曰伏見
市井用錢不勝濫惡有加鐡錫即非公鑄虧損正道惑
亂平人銅錫亂雜偽錢豐多正刑漸失于科條明罰未
加于守長帝京三市人雜五方滛巧競馳侈偽成俗至
于商賈積滯富豪擁鏹兼并之人歳増儲蓄貧素之士
日有空虚公錢未益于時須禁法當求其大要其惡錢
臣望官為傳取納鑄錢州京城並以好錢為用書奏付
中書門下議詳以為擾政不行至開元六年正月十八
日勅禁斷惡錢行三銖四分已上舊錢更收人間惡錢
鎔破復鑄凖様式錢勅禁出之後百姓喧然物價騰起
商人不敢交易宰相宋璟蘇頲奏請出太府錢萬貫分
于南北兩京平價買百姓問所賣之物堪貯庫官須者
庶得好錢散行人間從之又降勅近㫁惡錢恐人少錢
行用其兩京文武官夏季平定物價宜即先給錢待後
季任取所配物貨賣凖數還官
七年二月詔天下惡錢並令禁㫁禁令初下或恐艱辛
冝量出米十萬石令府縣太府寺選交易穏便處所分
置依時價糶與百姓收取惡錢便送少府監搥碎
乾封元年五月二十三日盜鑄轉多遂改鑄新文曰乾
封泉寳徑寸重二銖六分其開元通寳之舊錢並行用
其新錢一文當舊錢之十周年之後舊錢並廢其後寤
錢文之誤米帛増價乃議却用舊錢至二年正月二十
九日詔比以偽濫斯起所以採乾封之號改鑄新錢静
而思之將為未可髙祖撥亂反正爰創軌模太宗立極
承天無所改作今廢舊造新恐乖先㫖其開元泉貨宜
依舊施行為萬代法乾封新鑄錢令所司貯納更不須
鑄仍令天下置鑪之處並鑄開元通寳錢至乾元元年
七月十六日詔錢貨之興其來久矣代有㳂革時為重
輕故周興九府實啓流泉之利漢造五銖亦𢎞改鑄之
法必令小大兼適母子相權事有益于公私理宜循于
通變御史中丞第五𤦺奏請改錢以一當十别為新鑄
不廢舊錢兾實三官之資用收十倍之利所為于人不
擾從古有經宜聴其請别鑄一當十錢其文曰乾元重
寶𤦺又請鑄重輪錢一當五十以二十斤成貫仍令鑄
錢使即勾當起鑄至三年十三日詔頃屬權臣變法非
良遂使貨物相沿榖帛騰踴求之輿議弊實由斯今欲
仍從舊貫漸罷新錢又慮權行轉實艱急如或猶循所
務永塞其源實恐物價虚騰黎人失業静言體要用藉
良圖宜令文武百官九品以上並于尚書省集議委中
書門下詳議聞奏至上元元年六月七日詔其重輪五
十價錢宜减作三十文用其開元舊錢宜一錢十文行
用乾元十當錢宜依前行用仍令京中及畿縣依此處
分諸州待候進止至七月二十五日勅曰重稜五卜價
錢先令畿外减三十價行其天下諸州並宜凖此至十
二月二十九日詔應典貼莊宅店鋪田地碾磑等先為
實錢與貼者令還以實錢贖先少虚錢與貼者令少虚
錢贖其餘交闗並依前用十當錢由是錢有虚實之稱
至寶應元年五月十九日赦文應開元乾元重稜錢並宜凖
一文用不須計以虚數
開元二十二年三月二十一日勅布帛不可以尺寸為交
易菽粟不可以杪忽貨有無古之立制以通貨幣豈無
變通往者漢文之時已有放鑄之令雖見非于賈誼亦
無廢于賢君况古徃今來時異事反且欲不禁私鑄其
理如何公卿百僚詳議可否秘書監崔沔議曰夫國之
有錢時所通用若許私鑄人必競為各狥所求小如有
利漸忘本業國計斯貧是以賈生之陳七福規于更漢
令太公之創九府將以貧殷人况依法則不成違法則
有利謹按漢書文帝雖降盜鑄錢令而不得雜以鈆錢
為他巧者然則雖許私鑄不容奸錢鑄者無利則私鑄
自息斯則除之與不除為法正等能謹於法而節其用
令行而詐不起事變而奸不生斯所以稱賢君也今
若聽其私鑄嚴斷惡錢官必得人人皆知禁誠則漢
政可侔猶恐未若皇唐之舊也今若稅銅折役則官治
可成計估度庸則私錢無利易而可久簡而難誣謹守
舊章無越制度且夫錢之為物貴以通貨利不在多何
待私鑄然後足用也左監門錄事參軍劉秩議曰古者
以珠玉為上幣黄金為中幣刀布為下幣管子曰夫三
幣握之則非有補于煖也捨之則非有損于飽也先
王以守財物以御人事而平天下也是以命之曰衡衡
者使物一髙一下不得有常故與之在君奪之在君富
之在君貧之在君是以人戴君如日月親君如父母用
此術也是謂人主之權今之錢即古之下幣也陛下若
捨之任人則上無以御下下無以事上其不可一也夫物
賤則傷農錢輕則傷賈故善為國者觀物之貴賤錢之
輕重夫物重則錢輕錢輕由乎物多多則作法收之使
少則重重則作法布之使輕輕重之本必由乎是奈何而
假于人其不可二也夫鑄錢不雜以鉛錫則無利雜以鉛
錫則惡惡不重禁之不足以懲息且方今塞其私鑄之路人
猶冐死以犯之况啟其源而欲人之從令乎是設陷穽而誘
之入其不可三也夫許人鑄錢無利則人不鑄有利則
人去南畝者衆去南畝者衆則草莱不墾艸莱不墾又
隣于寒餒其不可四也夫人富溢則不可以賞勸
貧餒則不可以威禁故法令不行人之不理皆由
貧富之不齊也若許其鑄錢則貧者必不能為臣恐貧
者彌貧而服役于富室富室乘之則益恣昔漢文之時
吳濞諸侯也冨埒天子鄧通大夫也財侔王者此皆鑄
錢之所致也必欲許其私鑄是與人利權而捨其柄其
不可五也陛下必以錢重而傷本工費而利寡則臣願
言其失以效愚計夫錢重者由人日滋于前而爐不加
于舊又公錢重與銅之價頗等故盜鑄者破重為輕錢
禁寛則行禁嚴則止止則棄矣此錢之所以少也夫鑄
錢用不贍者在乎銅貴銅貴之由在于採用者衆夫銅
以為兵則不如鐡以為器則不如漆禁之無害陛下
何不禁于人禁于人則銅無所用銅無所用則銅益賤
賤則錢之用給矣夫銅不布下則盜鑄者無因而鑄無
因而鑄則公錢不破公錢不破則人不犯死刑錢又日
増農末均利是一舉而四善也伏惟陛下熟察之其年
十月六日勅貨物兼通將以利用而布帛為本錢刀是
末賤本貴末為弊則深富教之間宜有變革自今以後所
有莊宅口馬交易並先用絹布綾羅絲緯等其餘市價
至一千以上亦令錢物兼用違者科罪二十六年于宣
潤等州置錢監
乾元元年七月户部侍郎第五𤦺以國用未足幣重貨
輕乃先鑄乾元重寳錢以一當十用及作相請更鑄重
輪乾元錢以當五十與乾元錢開元通寳錢三品並行既
而物價騰貴餓逃死亡枕藉道路又盜鑄争起中外皆
以為琦變法之弊封聞奏日遂貶忠州長史
四年六月判度支侍郎趙賛以常賦不足用乃請採鄆
州白銅鑄大錢以一當十權其輕重
建元元年九月户部侍郎韓洄上言江淮錢監嵗出錢四
萬五十貫輸于京師度工用轉送之費每貫計錢二千
疋夲反倍利也今商州紅崖冶出銅益多又有洛源監
久廢不理請増工鑿山以取銅與洛源故監鑄錢以嵗
計出錢七萬二十貫度用轉送之費計錢九百則利浮
夲矣其江淮七監請皆停罷從之二月八日諸道鹽鐵
使包佶奏江淮百姓近日市肆交易錢文益粗惡博擇
納官者三分纔有二分饒並鉛錫銅盪不敷斤兩致使
絹價騰貴惡錢並漸多訪聞諸州山野地窖皆有私錢
轉相貨易奸隘漸深今委夲道觀察使明立賞罰切加
禁斷
貞元九年正月張滂奏諸州府公私諸司邑鑄造銅器
雜物等伏以國家錢少損失多門興販之徒潜將鋪錢
一千為銅六斤造冩雜用器物則斤直六百餘有利饒
後銷鑄遂多江淮之間錢實减耗伏請凖從前勅文除
鑄鏡外一切禁㫁
十年六月勅今後天下鑄造買賣銅器並不須禁止其
器物約每斤價直不得過一百六十文委所在長吏及
廵院同勾當訪察如有銷鑄為銅以盜鑄錢論罪
十四年十二月鹽鐵使李選奏請諸道州府多以近日
泉貨數少繒帛價輕禁止見錢不令出界致使課利有
缺商賈不通諸指揮見錢其直往來勿使禁止從之
元和元年二月禁私錢三年二月詔曰錢貴物賤傷農
害工權其輕重須有通變比銅鈆無禁皷鑄有妨其江
淮諸州府收市銅鈆等先已令諸道知院官勾當縁令
初出未各頒下宜委諸道觀察使等與知院官嚴切勾
當事畢日仍委鹽鐡使據所得數㑹聞奏其年四月禁
鈆錫錢三年五月鹽鐡使李選上言得湖南院中郴州
平陽髙亭兩縣界有平陽冶及馬跡曲水等古銅坑納
二百八十餘井差官撿覆寔有銅錫今請郴州舊桂陽
監置兩爐採銅鑄錢每日約二十貫計一年鑄成七千
貫有益于人從之其年六月詔曰錢貨之法義在通流
若錢有所壅貨當益賤故藏錢者得乘人之急居貨者
必損己之資今欲著錢令以出滯藏加皷鑄以資流布
使商賈知禁農桑獲安義切救時情非欲利若革之無
漸恐人或相驚應天下商賈先畜見錢者委所在長吏
令收市貨物官中不得輙有程限逼廹商人任其貨易
以求便利計周歳之後此法遍行朕當别立新規設蓄
錢之禁所以先有告示許其方圓意在佗時行法不貸
又天下有銀之山必有銅鑛銅者可資於皷鑄銀者無
益于民人權其重輕使務專一天下自五嶺以北見採
銀坑並宜禁㫁恐所在坑户不免失業各委本州府長
吏課勸令其採銅助官中鑄作仍委鹽鐡使條疏聞奏
　四年閠三月勅京城時用錢每貫頭除二十文陌内
欠錢及有鈆錫錢等　貞元九年三月二十六日勅陌内
欠錢法當禁㫁慮因捉搦或亦生奸使人易從切于不
擾自今以後有因交闗用欠陌錢者宜但令本行頭及
居停主人牙人等撿察送官如有容隱兼許賣物領錢
人糺告其行頭主人牙人重加科罪府縣所由祗承人等
並不須干擾若非因買賣自將于街衢行者一切勿問
　其年六月勅嶺已北所有銀坑依前任百姓開採禁
見錢出嶺　六年二月制公私交易十貫錢已上即須
監用疋叚委度支鹽鐵使及京兆尹即具作分数條疏
聞奏茶商等公私使換見錢並須禁㫁　其年三月河
東節度使王鍔奏請于當管蔚州界加置爐鑄銅錢廢
管内銅器詔許之仍令加至五爐
七年五月兵部尚書判户部事王紹户部侍郎判度支
盧坦鹽鐡使王播等奏伏以京都時用多重見錢官中
支計近日殊少蓋縁比来不許商人使換因兹家有滯
藏所以物價轉高錢多不出臣等今商量伏請許令商
人于户部度支鹽鐡三司任便換見錢一切依舊禁約
伏以比来諸司諸使等或有便商人錢多留城中逐時
收貯積藏私室無復流通伏請自今以後嚴加禁約從
之　八年四月勅以錢重貨輕出内庫五十萬貫令兩
市收市布帛毎端疋估加十之一　十一年九月勅
今後應内外支用錢宜每貫除墊一百外量抽五十文
仍委本道本司本使據數逐季收計其諸道錢便差綱
部送度支收管以偹軍須時以淮西用兵從有司之請
也
十二年正月勅泉貨之設故有常規將使重輕得宜是
資斂散有節必通其變以利于人今繒帛轉賤公私俱
弊宜出見錢五十萬貫令京兆府揀擇要便處開塲依
市價交易選清强官吏切加勾當仍各委本司先作處
置條件聞奏必使事堪經久法可通行又勅近日布帛
轉輕見錢漸少皆縁所在壅塞不得通流宜令京城内
自文武寮不問品秩髙下并公郡縣主中使等下至士
庶商旅寺觀坊市所有私貯見錢並不得過五千貫
如有過此許從勅出後限一月内任將市别物收貯如
錢數校多處置未了其任便于限内于地界州縣陳狀
更請限縱有此色亦不得過兩月若一家内必有宅舎
店鋪等所貯錢並須計同此數其兄弟本來異居曽經
分拆者不在此限如限滿後有違犯者白身人等宜付所司
决痛杖一頓處死其文武官及王公並委府司聞奏當
重紏貶戚屬中使亦具名銜聞奏其見貯錢不限多少
並勒納官數内五分取一分充賞錢止于五千貫此外
察獲及有人論告亦重科處分并量給告者時京師里閭
區肆所積多方鎮錢如王鍔韓𢎞李惟簡少者不下五十萬
貫于是競買第屋以變其錢多者聽里巷傭僦以歸其
直而髙貲大賈者多依倚左右軍官錢為名府縣不得
窮檢法竟不行
十四年六月勅應屬諸軍使有犯時用錢每貫除二十
文足陌内欠錢及有鈆錫銅者宜令京兆府枷項收禁
牒報本軍本使府司差人就軍及看决二十如情狀難
容復有違拒者仍令府司聞奏
十五年八月中書門下奏伏凖庫官所議鑄錢或請收
市人間銅物令州縣鑄錢當開元以前未置鹽鐵使亦
令州郡勾當鑄造令若兩税納疋段或慮兼要通
用見錢欲令諸道公私銅器各納所在節度團練防禦
經略使據元勅給與價直並折兩稅仍令本處軍人鎔
鑄其鑄本請以留州使年支未用物充所鑄錢便充軍府
州縣公用當處軍人自有糧賜亦校省本所資衆力并
收衆銅天下併功速濟時用待一年後鑄器物盡則停
其州府有出銅鈆可以開爐鑄處具申有司便令同諸鹽
冶例每年與本充鑄其收市銅器期限並禁鑄造買賣
銅物等待議定便令有司條疏聞奏其工部鑄錢及收
銅器續處分將欲頒行尚資周慮請令中書門下兩省
御史臺并諸司長官商量重議聞奏從之
寳厯元年八月勅令銷鑄見錢為佛像者同盜鑄錢論
長慶元年九月勅泉貨之義所貴流通如聞比來用錢
所在除陌不一與其禁人之必犯未若從俗之所宜交
易往来務令可守其外内公外給用錢從今以後宜每
貫一例除墊八十以九百二十文成貫不得更有加除及
陌内欠少
太和三年六月中書門下奏凖元和四年閠三月勅應
有鉛錫錢並合納官如有人糺得一錢賞百錢者
當時勅條貴在峻切今詳事實必不可行祗如造一
錢賞百錢則有告一百貫錫錢須賞一萬貫銅錢執此
而行是無畔際昨因任清等犯罪施行不得遂叅酌事
理量為給賞或恐已後更有犯者宜立節文令可遵守
臣等商量自今已後有用鈆錫錢交易者一貫以下以
州府常行杖决脊杖二十十貫以下决六十徒三年過
十貫以上所在集衆决殺其受鈆錫錢交易者亦凖此
處分其所用鈆錫錢仍納官其能糺告者每貫賞錢五
千文不滿一貫凖此例累賞止于三百千仍取其官錢
給付其所犯人罪不至死者仍徴家資充填賞錢其元
和四年閏二月勅便望刪去勅㫖依奏四年十一月勅
應私鑄見錢家除合貯數外一萬貫至十萬貫限一周
年内處置畢十萬至二十萬貫以下者限二周年内處
置畢如有不守期限安然蓄積過本限即任人糺告及
所由覺察其所犯家錢並凖元和十二年勅納官據數
五分取一分充賞糺告人賞錢數止于五千貫應犯錢
法人色目决斷科取凖元和十二年勅處分其所由覺
察亦量賞一半事竟不行五年二月鹽鐵使奏湖南管内
諸州百姓私鑄告到錢伏縁衡道數州連接嶺南山洞
深邃百姓依模監司錢様競鑄成脆惡奸錢轉將賤價
博易與好錢相和行用其江西鄂岳桂管嶺南等道應
有出銅錫之處亦慮私鑄監錢並請委本道觀察使條
疏禁絶勅㫖宜依
㑹昌六年二月勅縁諸道鼓鑄佛像鐘磬等新錢已有
次第須令舊錢流布絹價稍増文武百寮俸料宜起三
月一日並給見錢其一半先給虚估疋叚對估價支給勅
比縁錢重弊輕因令加鼔鑄必在流行通變救時莫切
于此宜申先甲之令以戒居貨之徒京城及諸道起今
年十月已後公私行用並取新錢其舊錢權停三數年如
有違犯同用鉛錫惡錢例科斷其舊錢並納官事竟不行
天佑二年四月勅凖向來事例每貫抽除外以八百五
文為貫每陌八十五文如聞坊市之中多以八十為陌
更有除折今後委河南府指揮市肆交易並須以八十
五文為陌不得更改移
　
　
　
　
　
　
　
　
　唐㑹要卷八十九
欽定四庫全書
　唐㑹要卷九十
　　　　　　　　　　　　　宋　王溥　撰
　　閉糴
開元二年閏二月十八日勅年歳不稔有無須通所在州
縣不得閉糴各令當處長吏檢校
上元元年九月勅先縁諸道閉糴頻有處分如聞所在
米粟尚未流通宜令諸節度觀察使各將管内捉搦不
得輒令閉糴
大厯十一年六月十三日勅自今已後所在一切不得
閉糴及隔絶搉税貞元九年正月詔諸州府不得輒有
閉糴
太和三年九月勅河南河北諸道頻年水患重以兵役
農耕多廢粒食未豐比令使臣分路賑恤兾其有濟得
接秋成今諸道穀尚未减賤而徐泗管内又遭水潦如
聞江淮諸郡所在豐稔榖因甚賤以致傷農州縣長吏
茍思自便潜設條約不令出界雖無明牓以避詔條但
商旅不通米價異致今水旱之處種植兼資宜令御史
臺揀擇御史一人于河南廵察使每道每州界首物價
不等米商不行即是潜有約勒不必更待文牓為騐便
具事狀及本界刺史縣令觀察判官名銜聞奏河南通
商之後淮南諸郡米價漸起輾轉連接之處直至江西
湖南荆襄以来並須約勒依此舉勘聞奏仍各委觀察
使審詳前後勅降與御史相知切加訪察不得容蔽咸
通七年十月二十三日御史臺奏今後如有所在聞閉
糴者長吏必加貶降及判官錄事叅軍並停見任書下
考仍令州縣各以版牓冩錄此條懸知百姓每道委觀
察判官每州委錄事叅軍勾當逐月具不閉糴事由申
臺從之
　　和糴
證聖元年三月二十一日勅州縣軍司府官等不得輒
取和糶物亦不得遣人替名代取
興元元年閏十月詔江淮之間連歳豐稔廹于供賦頗
亦傷農收其有餘濟彼不足宜令度支于淮南浙東西
道加價和糴三五十萬石差官般運于諸處减價出糶
貴從權便以利于人
貞元二年九月度支奏京兆河南河中同華陕虢晉絳
鄜坊丹延等州府夏秋粮稅青苗等錢物悉折糴麥所
在儲積以偹軍食京兆府兼給錢收糴每計于時估外
更加錢納于太倉詔可之其年十一月度支給添成四
千萬貫令京兆府今年内收糴粟麥五十萬石以偹軍
食詔從之四年八月詔京兆府于時價外加估和糴差
清强官先給價直然後貯納續令所司自般運載太倉
并差御史分路訪察有違勅文令長以下當重科貶先
是京畿和糴多被折配或物估輕于時價或先輸而後
給直追集停擁百姓苦之及聞是詔莫不歡忭樂輸焉
元和七年七月户部侍郎判度支盧坦奏今冬諸州和
糴貯粟澤潞四十萬石鄭滑易定各一十五萬石夏州
八萬石河陽一十萬石太原二十萬石以今秋豐稔必
資畜偹其澤潞易定鄭滑請委本道差判官和糴各于
時價每斗加十文所兾人知勸農國有常偹從之
長慶元年二月勅春農方興種殖是切其京兆京西糴
使宜勒停先是度支以邊儲無偹請置和糴使經年無
効徒擾邊人故罷之四年八月詔于闗内及闗外折糴
和糴一百五十萬石用偹饑歉其和糴價以户部錢充
收貯尋常不得支用
寳厯元年八月勅以兩京河西大稔委度支和糴二百
萬斛以偹災沴
大中六年五月勅自收闗隴便討党項邊上生人皆失
活業連屬艱食遂不寧居兼軍儲未得豐殷切在多方
贍助今年京畿及西北邊稍似時熟即京畿人家竟搬
運斛㪷入城收為蓄積致使邊塞粟麥依前踊貴兼聞
省司和糴亦頗艱難其弊至深須有釐革其京西北今
年夏秋斛㪷一切禁斷不得令入京畿之界
其年六月勅近斷京北夏秋斛㪷入京如聞百姓多端
以麥造麫入城貨易所費亦多切宜所在嚴加覺察不
得容許
　　食實封數
舊例凡有功之臣賜實封者皆以課户先凖户數州縣
與國官邑官執帳供其租調各凖配租調逺近州縣官
司收其脚直然後國邑官司其数凖此入國邑者收
其庸
安國相王太平公主各一萬户神龍元年十一月六日
勅安樂公主四千户長寧公主三千五百户神龍元年
十二月二日勅
衛王温王各二千五百户同上月勅
寧王憲薛王業慶王潭忠王亨棣王洽鄂王清各二千
户開元二十一年四月一日勅
榮王琬已下各三千户開元二十三年七月二十三日
勅
楚王豫一千户至徳二年十二月十五日勅
雍王适二千户寳應二年七月十一日勅
郭子儀二千户大厯十四年閏五月十五日勅
渾瑊一千八百户檢年月未獲
裴寂一千五百户貞觀二十三年九月八日勅
荆王元二千五百户武徳九年十月八日勅
武三思一千五百户神龍元年正月五日勅
李光弼一千五百户寳徳二年七月十一日勅
僕固懐恩一千五百户同上月日勅
長孫無忌王君廓尉遲敬徳房𤣥齡杜如晦並武徳九
年十月八日勅至永嶶元年十一月二十八日詔房𤣥
齡所封不須依例减降
新都宜城定安公主各一千三百户並神龍元年十月
一日勅
長孫順徳柴紹羅藝趙郡王孝恭各一千二百户同上月
日勅
王武俊一千二百户撿勅未獲
劉𢎞基一千一百户顯慶元年勅
李勣一千一百户總章元年十二月勅
韓游瓌一千一百户檢勅未獲
侯君集張公謹劉師立各一千户武徳九年十月八日
勅
武士彠一千户顯慶四年七月勅
武攸暨一千户神龍元年正月十八日勅
宣城公主一千户神龍元年十二月二日勅
薛崇簡一千户唐隆元年六月二十五日勅
邠王守禮一千户唐隆元年七月四日勅
永穆公主一千户開元十年勅
樂安王瑗開元二十四年七月十四日勅
髙都公主已上各一千户開元二十五年四月二十七
日勅
魚朝恩一千户大厯五年三月勅
田承嗣一千户大厯八年二月三日勅
髙士亷九百户叚志𤣥九百户貞觀元年勅
魏徴九百户貞觀十七年正月勅
李晟李元諫各九百户檢勅未獲
李湛八百户神龍元年正月十八日勅
李輔國八百户寳應元年三月三日勅
宇文士及秦叔寳程知節各百户武徳九年十月八日
勅
李多祚敬暉桓彦範張東之崔元暐並七百户神龍元
年十二月二日勅
姜皎七百户先天二年七月十八日勅
劉幽求七百户先天二年八月十一日勅
馬燧七百户唐朝臣五百五十户檢勅未獲
安興貴安修仁唐儉竇軌屈突通蕭瑀封徳彞劉義節
各六百户武徳九年十月八日勅
温嘉順六百户檢勅未獲
魏元忠五百五十户神龍元年十二月二日勅
李靖五百户貞觀四年八月勅永徽二年十月九日詔
李靖所食封不須减
叚秀實五百户李抱真五百户興元元年二月勅
陳仙竒五百户貞元二年四月勅以殺李希烈功也
李愬五百户元和十二年十一月勅
劉悟五百户元和十四年二月勅以殺李師道功也
田𢎞正三百户張子良田少卿李奉仙各一百五十户
元和二年十一月勅以檎李錡功也
史奉敬五十户長慶元年二月勅以破吐蕃功也
　　縁封雜記
貞觀二十三年九月八日勅諸王並宜食一千户封霍
王元軌使國令徵封令請依諸國賦物貿易取利元軌
曰汝為國令當正吾失反説吾以利耶
神龍二年四月十四日制功臣段志𤣥屈突通蕭瑀李
靖秦叔寳長孫順德劉𢎞基宇文士及錢九隴程知節
龎卿博惲竇琮苑君璋李子和張平髙張公謹梁恪仁
安脩奏行師獨孤卿雲蘇定方李安逺鄭仁泰杜君綽
李孟嘗等二十五家所食實封並依封給
其年十一月一日勅皇太子在藩府日所食衞府封物
每年便納東宫給事中盧燦駁奏曰伏以皇太子處繼
明之重當主鬯之尊嵗時限用自可有司供擬又據周
禮諸司應財器嵗終則㑹凖王及太子不㑹此則儲蓄
之費咸與王同今與列國諸侯齊衡入封豈所謂憲章
古昔垂法將來者也上納其言十一月五日勅停
景龍二年九月勅諸色應食寔封一定已後不得輒有
移改
三年勅應食封邑者一百四十餘家應出封户凡五十
四州皆天下膏腴物産其安樂太平公主封又取富户
不在蠲免限百姓著封户者甚于征行十一月監察御
史宋務光上疏曰臣聞分珪裂土各有方位通邑大都
不以封錫前猷未逺古義亦深自頃命侯莫居磽瘠專
擇雄奥徐州貢土方色已乖寢邱辭封讓徳不嗣且滑
州者國之近甸密邇帝畿地出縑税人多趨附所以列
縣惟七分封有五王賦少于侯租入家倍于輸國求諸
既往寔所未聞每科封丁有甚征戎因而失業莫返其
居此土風逃者舊少頃日波散良縁封多伏願稍减封
户散配餘州下息疲甿上尊古制則公侯不失于采地
流蕩得還于故鄉諸州封户亦望凖此又徴封使者往
來相繼既勞傳驛甚擾公私請附租庸每年送納望停
封使以静下人仍編入新格庶為永例又聞五等崇榮
百王盛典自非若邢茅近屬㓂鄧鴻勲無以誓彼山河
酬其爵土近者封建頗縁恩澤功非横草人已分茅遂
使奥壤名區多入侯國邑收家稅半于天府經費不足
蓋亦有由竊見武徳之初建侯故事于時天寳新定王
業創開佐命如雲謀臣如雨然而封者不過十數人今
禮樂承平邦家綏定世家賢舊之裔無野戰攻城之勤
至于命封不合全廣論功謝于前葉食邑踰於往時既
减邊儲寔虧國用伏惟酌宗周之前訓咨武徳之舊章
地匪宗盟勲殊社稷不宜加于食邑自可寵以虚名如
此則庶績其凝彛倫攸叙臣忝當亷問偹採風謡見此
不安豈敢自黙知必被封家所疾頋嘗以報國為心乞
擇愚言訪諸朝宰秋毫有益夕死無恨兵部尚書韋嗣
立上疏曰臣竊見食封之家其數甚衆昨聞户部云用
六十餘萬丁一丁兩支計一百二十萬疋已上臣頃在
太府知每年庸調絹數多不過百萬少則七八十萬以
外比諸封家所入全少臣聞自古封茅土裂山河皆須
業著經綸功申草昧然後配宗廟之享承帶礪之恩往
者皇運之初功臣共定天下當時食封纔祗三二十家今以
恩澤受封至百十四家已上國家租賦大半私門私門
資用有餘國家支計不足有餘則或是官典或是奴僕
多挾勢騁威凌突州縣凡是封户不勝侵漁若户必限
丁物送太府封家但于左藏請受不得輒自徴催則必
免侵漁人兾蘇息
唐隆元年六月十三日勅安國相王鎮國太平公主宜
各食一州全封其州公主自簡
太極元年正月制皇太子妃王氏預聞秘策潜圖義舉
父仁皎食實封三百户
開元三年五月勅封家總合送入京其中有别勅許人
就領者待州徴足然後一時分付徴未足者封家人不
得輒領出封州亦不得因有舉放違者禁身聞奏
四年三月十八日宰臣奏對諸國請自始封至曽孫者
其封户三分减一制可也
十年十一月勅中書門下宜共食實封三百户自我禮
賢為百代法其年加永穆公主封一千户初永穆等各
分五百户左右以為太薄上曰百姓租賦者非吾有也
斯乃宗廟社稷蒼生是為爾邊隅戰士出萬死不頋一
生所賞賜纔不過一二十疋此輩何功于人頓食厚封
約之使知儉嗇不亦可乎左右以長公主皆二千户請
與比上曰吾嘗讀後漢書見明帝曰朕子不敢望先帝子
車服皆下之吾未嘗不廢卷歎息汝柰何欲令此輩望長
公主乎左右不敢復言至是公主等車服始不給故加
焉令自後公主皆封一千户遂成常例至乾元元年三
月一日諸公主宜各給五百户郡主縣主據元賜户數
三分各給二分並以宣越明衢婺等州給之
其年五月十日勅諸食實封並以給戸為限不須一分
入官其物仍令出封州隨庸調送入京其脚以租脚錢
充並于太府寺納然後凖給封家其年九月十二日勅
親王公主等封物宜隨官庸調隨駕所在送至京都賜
坊令封家就坊請受餘食封家不在此限仍令御史一
人及太府寺官檢校分付使給了牒
二十二年九月勅諸王公以下食封薨子孫應承襲者
除表後十分减二仍具所食户數奏聞無後者百日後
除諸名山大川及畿内縣並不封
天寳六載三月六日户部奏諸道請食封人凖長行二
日三百户以下户部給符就郡請受三百户已上附庸
使送兩京太府寺賜坊給付者今縁就州請受有損于
人今三百户以下尚許彼請公私之間未免侵擾望一
切送至兩京就此給付即公私省便侵擾無由矣又凖
户部式節文諸食實封人身没已後所得封物隨其男
數為分承嫡者加一分至𤣥孫即不在分限其封總入
承嫡房一依上為分者有如此則𤣥孫諸物比于嫡男
計數之問多支數倍舉輕明重理寔未通望請至𤣥孫
已下凖𤣥孫直下一房許依令式餘並請停唯享祭一
分百代不易自然争競永息勲庸無替
永泰二年正月十六日勅自今已後子孫襲實封宜减
半永為恒式至三月十八日勅應請封家三分給二分
待兵策稍寧即當全給
大厯十一年九月二十四日勅諸公主封物公主薨後
三年不須停
興元元年正月勅諸軍諸道諸使應付奉天及進收京
城將士等或百年摧敵或萬里勤王扞固金城驅除大
憝濟危難者其節著復社稷者其業榮我圖有功特加
彛典錫名疇賦永代無窮宜並賜名奉天定難功臣其
有食實封者子孫相繼代代不絶
貞元二年五月故尚父汾陽王子儀實封二千户宜凖
式减半餘以分襲曖可襲代國公通前襲三百户晞可
襲二百五十户曙可襲二百五十户暎可襲二百二十五
户
七年三月户部奏伏以周漢故事有功即加地有罪即
奪國既明賞罰方申沮勸其犯除名以上罪有實封凖
法合除比来因循兼不申降自今以後應實封人或人
縁罪犯其堂省及本軍本使本貫奏狀請令並標食封
户數本配州名同奏勅下户部以為憑據其犯徒罪三
分望奪一分流罪奪一半除名以上罪即凖法悉除並
以本犯條論不在减贖之限其奉特勅貶謫稔制詞内
所犯無正條者伏請凖流罪奪一半勅㫖依奏　其年
十一月勅諸公至每年各給封物七百端疋皆依舊例
春秋兩限支給諸郡主每季各賜錢一百貫文縣主每
季賜錢七十貫文
八年八月户部奏凖貞元七年三月二十日勅節文比
來食實封人多不依令式皆身没之後子孫自申請傳
襲伏請自今以後并今日以前應食實封人并一年内
凖式具合襲子孫官品年名并母氏嫡庶于本貫陳牒
如無本貫即于食封人本任本使申牒如合襲人有罪
疾及身死者亦限一周年内申牒請立以次合襲人仍
具家口陳牒請附籍帳本貫勘責當家及近親如寔是
嫡長即與責保準式附貫然後申省到後即取文武職
事三品正員一人充保勅旨宜依
二十一年七月六日勅應食實封其節度使宜令百户
給八百端疋若是絹兼給綿六百兩伏以實封本因賞
功封之多少視功之厚薄不以官位散要别置等差其
節度使兼宰相凖貞元二十年以前舊例處分從之
元和四年六月户部侍郎判度支李夷簡奏應給食實
封官自貞元十三年以後節度使宰相每百户給八百
端疋若是絹更給綿六百兩節度使下兼宰相每百户
給四百疋軍使及金吾諸衛將軍大將軍每百户給二
百五十端疋
　　内外官祿
武徳元年十二月隨制文武官給祿正一品七百石從
一品六百石正二品五百石從二品四百六十石正三
品四百石從三品三百六十石正四品三百石從四品
二百六十石正五品二百石從五品一百十石正六品
一百石從六品九十石正七品八十石從七品七十石
正八品六十石從八品五十石正九品四十石從九品
三十石並每年給
貞觀二年二月二十日詔官人得上考給一季祿至三
年正月十一日官得上下其年六月詔官人出使皆廩
其妻子至十二月詔外官新任多有匱乏凖品計日給
糧
八年中書舎人髙季輔上表曰仕以應務亦以代耕外
官卑品猶未得祿既離鄉井理必貧匱但妻子之戀賢
逹其猶累懐饑寒之切夷恵罕全其行為政之道期于
易從若不恤其匱乏唯欲利其清儉凡在末品中庸者
多正恐廵察歳出輶軒繼軌不能肅其侵漁何以求其
政術今户口漸殷廪倉已具斟量給祿使得養親然後
督以嚴科責其報效則庶官畢力物議斯允
永徽元年八月詔文武五品以上觧官充待者宜凖致
仕人例給半祿光宅元年十月二十日勅諸内外官祿料
賜㑹二事已上皆據上日給新授官未上所司及承勅
使差充使者祿料并考第一事已上並不在與限如别
勅應差使者京官以勅出日外官以勅符到日為上日
若新授外仍直諸司者上日同京官即舊人應替先别
勅定名充使未廽兩應給而無正課料者以當處官料
充職申據新人上日為斷不給别舊人因使應别給者
經一季雖未了不在給限其制勅授官雖勅符先到未
上者舊人無犯不在停限天寳二年十一月十六日勅
京官兼太守等官俸料兩給者宜停其外官太守兼京
官除凖式親王帶京官外任官副大將軍副使知軍及
正事京官兼内外官知政事據文各兼給考餘並從一
處給任遂稳便　十四年八月勅在京文武九品已上
正員官既親于職務可謂勤上自今以後每月給俸食
雜用闗防奴僕等宜十分為率加二分其官加一分仍
永為常式至徳二年四月勅天下郡府及縣官祿侍直
品子等衛從今年正月一日已後並量給一半事平之
後當續支還
貞元七年十二月勅郡主壻授檢校四品京官户部每
月給料錢三十貫文度支給祿粟一百二十石縣主壻
檢校五品京官户部每月給料錢一十貫文度支給祿
米一百石
大中三年九月勅秦州刺史禄粟每月給五十一石原
州威州刺史祿粟每月各給四十一石
　
　
　
　
　
　
　
　
　
　
　
　
　
　
　
　唐㑹要卷九十
欽定四庫全書
　唐㑹要卷九十一
　　　　　　　　　　　　　宋　王溥　撰
　　内外官料錢上
武徳已後國家倉庫猶虚應京官料錢並給公廨本錢
當司令史畨官迴易給利計官員多少分給
貞觀十二年二月諫議大夫褚遂良上疏曰為政之本
在于擇人不正其源遂差千里漢家以明經拜職或四
科辟召必擇器任使量才命官然則市井子孫不居官
吏大唐制令憲章古昔商賈之人亦不居官位陛下近
許諸司令史捉公廨本錢諸司取此色人號為捉錢令
史不簡性識寜論書藝但令身能估販家足貲財録牒
吏部即依補擬大率人捉五十貫已下四十貫已上任
居市肆恣其販易每月納利四千一百年凡輸五萬送利
不違年滿受職然有國家者嘗笑漢代賣官今開此路
頗類于彼在京七十餘司大率司引九人更三載後年
别即有六百餘人輸利受職伏惟陛下理致升平任賢
為政或文學高第或諸州進士皆䇿同片玉經若懸河
奉先聖之格言慕昔賢之廉恥拔十取五量能授官然猶
犯禁違公輙罹刑法况捉錢令史主於估販志意分毫之
末耳目廛肆之間輸錢于官以獲品秩荏苒年歳陛下
能不使用之乎此人習與性成慣于求利茍得無恥莫
蹈廉隅使其居職從何而可將來之弊宜絶本源臣每周
遊人間為國視聽京師寮庶爰及外官異口同詞皆言不便
伏願勅朝臣遣其詳議上納之其月二十三日勅並停
改署胥士七千人以諸州上户充准防閣例輸課二年
一替計官員多少分給之二十一年二月七日令在京
諸司依舊制公廨給錢充本置令史府史胥士等迴易
取利以充官人俸
永徽元年四月二日廢京官諸司捉錢庶士其官俸料
以諸州租脚價充
麟徳二年八月十九日詔文武五品已上同武職班給仗
宜以掌閑募士充之
咸亨元年四月十二日停給
乾封元年八月十二日京文武官應給防閣庶僕俸料
始依職事品其課及賜各依本品
儀鳳三年八月二日詔廩食為費同資于上農歲俸所
頒並課于編户因地出賦則沃瘠未均據丁收物則勞
逸不等俾之富教其可得乎永念于斯載懷釐剔如文
武内外官應給俸料課錢及公廨料度封户租調等逺
近不均費錢有異輸納簡選於事甚難運送脚錢損費實
廣公廨出舉迴易典吏因此侵漁字人之方豈合如此
宜令王公已下百姓已上率口出錢以充防閣庶僕邑
士白直折衝府仗身并封户内官人俸食等料既依户
次貧富有殊載詳職務繁簡不類率錢給用須有差宜
具條例并各逐便
光宅元年九月以京官八品九品俸料薄諸八品年年
給庶僕三人九品從二人
長夀三年三月豆盧欽望請輟京官九品以上兩月俸
物以助軍左拾遺王求禮奏曰陛下富有四海足以儲
畜軍國之用何藉貧京官九品俸而令欽望欺奪之臣
竊不取欽望執曰秦漢皆有稅等以贍求禮不識大體
妄有爭議求禮曰秦皇漢武税天下使虛空以事邊奈
何使聖朝倣習也不知欽望此言是識大體耶遂寢不
行
開元元年七月秘書少監崔沔議州縣官月料錢狀曰
養賢之禄國用尤先税取齊人未為剥下何用立本息
利皇運之初法商賈之計託本取利以繩富家國乃一
切權宜諒非聖道彞典頃以州縣典吏併捉官錢收剰
數多破産者衆散諸編户本少利輕其於一時或有所便
付本收利患乃及人然則議國事者亦當憂人為謀恤
下立計天下州縣積數既大抵皆然為害不少且五千
之本七分生利一年所輸四千二百兼等勞費不過五
千在于平人已為重賦富户既免其徭貧户則受其弊
傷人刻下俱在其中未若大率羣官通計衆户據官定
料均户出資常年發賦之時每丁量加升尺以近及逺
損有益無合而籌之所增少而不擾簡而易從庶乎流
亡漸歸倉庫稍實則當咸出正賦罷所新加天下坦然
十一而税上下各足其不逺乎十年正月二十一日令
有司收天下公廨錢其官人料以萬户税錢充毎月準
舊分利數給至二十二日省王公以下視品官參佐及
五品已上㐲身職員十六年十一月十五日勅文武百
官俸料所給物宜依時價給十八年九月四日御史大
夫李朝隱奏請薄税一年税錢充本依舊令高户典正
捉隨月收利供官人料錢二十二年四月十四日勅京
官兼外州都督刺史大都督府長史俸料並宜兩給至
天寶二年十一月十六日勅外官兼太守等官俸料兩
給者宜停其外官太守兼京官準式親王帶京官任外
官副大將軍副大使知軍及知政事京官兼外官知政
事據文合兼給者餘並從一處給仍任逐穏便二十四
年六月二十三日勅百官料錢宜合為一色都以月俸
為名各據本官隨月給付其貯粟宜令入祿數同申應
合減折及申請時限並依常式
一品三十一千月俸八千食料一千八百防閣二十千
雜用一千二百文
二品二十四千月俸六千食料一千五百防閣十五千
雜用一千文
三品十七千月俸五千食料一千一百防閣十千雜用
九百文
四品一十一千八百六十七文月俸四千五百食料七
百防閣六千六百文雜用六百文
五品九千二百月俸三千食料六百防閣五千雜用五
百文
六品五千三百月俸二千三百食料四百庶僕二千二
百雜用四百文
七品四千五百月俸一千五百七十食料三百五十庶
僕一千六百雜用三百五十文
八品二千四百七十五文月俸一千三百食料三百庶
僕六百二十五文雜用二百五十文
九品一千九百一十七文月俸一千五十食料二百五
十庶僕四百一十七文雜用二百文
天寶三年十三日勅郡縣闗職錢送納太府等自今已
後納當都充員外官料錢不足即取王官料錢分若無
員外官當縣分五年三月二十日勅郡縣官人及公廨
白直天下約計一載破十萬丁巳上一丁毎月輸錢二
百八文毎至月初當處徴納送縣來往數日功程在于
百姓尤是重役其郡縣白直計數多少請用料錢加税
充用其應差丁充白直望請並停一百姓准卒二省國
家丁壯十四年八月四日詔文武九品以上官員既親
職務可謂勤心自今已後毎月給俸食料雜防閣庶僕
等宜十分加二分其同正官加一分仍永為常式至徳
二年已後内外官並不給料錢
乾元元年外官給半料與職田不給料仍勅度支使量
閒劇同給手力課員外官一切無料至二年九月五日
詔京兆無俸料桂玉之費將何以堪宜取絳州新錢給
冬季料即仰所由申請計㑹支給其艱難之際國家是
同頃者給在軍戎所以久虧祿俸眷言憂恤恒愧于懷
今甫及授衣畧為賙給庶資時要宜悉朕懷
大厯十二年四月二十八日度支奏給京百司文武官
及京兆府縣官毎月料錢等具件如後
太師太傅太保太尉司徒司空侍中中書令(毎月各一/百二十貫)
(文/)中書門下侍郎(各一百/貫文)東宫三太左右僕射(各八十/貫文)
東宫三少(各七十/貫文)尚書御史大夫太常卿(各六十/貫文)常侍
宗正卿太子詹事國子祭酒(各五十/貫文)左右丞及諸司侍
郎給事中舍人中丞賓客殿中秘書監司農等卿將作
等監(各四十/五貫文)太子左右庶子太常少卿(各四十/貫文)諫議諸
司少卿少監(各三十/五貫文)國子司業内侍東宫三卿(各三十/貫文)
郎中侍御史司天監少詹事諸王傅國子博士諭徳中
允中舍殿中秘書太常宗正丞(各二十/五貫文)侍御史著作郎
大理正都水使者總監内常侍内納事(各二十/貫文)員外郎
通事舍人起居王府長史(各十八/貫文)監察御史臺主簿補
闕王府司馬司天少監太子典内太常博士主簿宗正
主簿門下錄事中書主書(各十五/貫文)拾遺司議太子文學
秘書著作佐郎國子太學四門廣文等博士大理司直
詹事府丞及諸寺監丞謁者監中書門下主事(各十二/貫文)
洗馬賛善諸寺監主簿詹事府司直(各十/貫文)評事(八貫/文)諸
校正(各七/貫文)諸奉御九成宫總監諸王諮議及諸陵令(各/六)
(貫二/百文)城門符寶國子助教六局郎三府掾属太常侍醫
文學錄事參軍主簿記室諸衛及六軍長史兩市令諸
副總監武庫署令太公廟令(各五貫/三百文)太子通事舍人東
宫寺丞太學廣文助教内坊丞諸直長内寺伯千牛衛
及諸率府長史諸陵丞諸陵署諸王府判司司行温泉
監尚書都士都水及諸總監丞司天臺丞太子侍醫諸
司上局署令王府國令苑四面副監公主邑司令(各四/貫一)
(百一十/六文)國子四門助教律醫學博士協律郎内謁者諸
衛六軍左右衛率府等衛佐諸王府參軍大農都省兵
吏禮考功主事春坊錄事司行副監諸司中局署令都
水主簿諸司上局署令及監廟邑司丞司天臺靈臺郎
保章挈壺正太常針醫監尚藥局司監(各千四百/七十文)太祝
奉禮省中諸行主事門下典儀御史臺殿中秘書内侍
省春坊詹事府主事諸寺監諸衛六軍諸司錄事諸司
中局署丞及大理獄丞諸司監作監事諸率府錄事殿
中書醫佐食醫奉輦司庫司廩奉乗鴻臚寺掌客司儀
太僕寺主乗内坊典百一司天臺司辰司厯監内侍府
宫教博士東宫三寺主簿太常大樂鼓吹丞醫正案摩
咒禁卜筮博士及針醫卜助教國子書等宴士及助教
諸王府國丞尉諸總監主簿(各一千九百/一十七文)武官左右金
吾衛大將軍(各四十/五貫文)六軍大將軍左右金吾將軍(各三/十貫)
(文/)諸衛及六軍中郎諸率府率副(各二十貫五/百六十文)諸衛及
六軍郎軍將諸王府典軍副典軍(各九千/二百文)諸衛及六軍
司陛千牛及左右備身(各五千/三百文)諸衛及六軍中候太子
千牛(各四千一百/一十六文)諸衛及六軍司戈太子備身(各二千/四百一)
(十五/文)諸衛及六軍執㦸及長上(各一千九百/一十七文)京兆及諸
府尹(各八十/貫文)少尹兩縣令(各五十/貫文)奉先昭應醴泉等縣
令司錄(各四十/五貫文)畿令(各四十/貫文)判司兩縣丞(各三十/五貫文)兩縣
簿尉奉先等縣丞(各三十/貫文)奉先縣簿尉諸畿令(各二十/五貫文)畿
簿尉(各二十/貫文)參軍文學博士錄事(各二十/貫文)
應給百司正員文武官月料錢外官員准式例合支給
料錢如後
檢校官同中書門下平章事(毎月一百一十貫文准大/厯十二年六月七日勅檢)
(校官同中書門下平章事/并同正官例就一高處給)殿中省進馬(准開元十七年/五月十四日勅)
(置毎人准二月納料錢/一千九百一十七文)僕寺進馬(與殿中/進馬同)内侍省(每月/四十)
(五貫/文)省監(與諸少/監同)度支奏約加一十五萬六千貫文准
舊給都當二十六萬貫文來伏望准數起六月一日給
付勅㫖依仍令所司起五月一日支給待豐年無事即
准常式處分至六月七日户部侍郎判度支韓滉奏准
今年四月二十八日恩勅如京文武官九品已上貞元
官月俸其目中書門下平章事不帶正官勅内無額應
撿校官同中書門下平章事並請同正官例就一高處
給勅㫖依
建中二年閏正月四日文武百官毎月料錢一百貫以
上者三分減八掌輦太僕主乘寺典乘軍衛率府親勲
翌府兵曺典膳兩令司天臺司農司厯監候内坊典直
内侍省官教博士太常侍樂正及醫卜正九品陵廟丞
苑四面監丞王府國丞尉按摩咒禁卜筮博士及針醫
助教諸總主簿國子書等及律助教(各三十/千文)八百五十
二員武官七十二員四品(各十七千三/百五十文)一百三十六員
五品(各一十三/千八百文)九十六員六品(各七千九/百五十文)九十八員七
品(各六千一百/七十四文)一百三十六員八品(各五千七百/十二文五分)五百
五十八員九品(各三千八百/五十文五分)並雜給校簿每貫加五百
文支給一十六員諸衛上將軍左右衛本料各六十千
加料四等(毎月各粮米七斗鹽七合五勺手力七人資/二千五文私馬五匹草三百束料九石七斗)
(五升隨身十五人粮米九石鹽一斗一升二合五勺春/衣布一十五端絹二十疋冬衣絶紬一十五疋絹三十)
(疋綿三/十屯)二員左右金吾衛(並准/上)一十二員左右武衛等
本料三十五千加粮料等(毎月手力五人資六千五百/私馬四匹草二百三十束料)
(六石六斗隨身一十三人粮米七石八斗春衣布十三/端絹二十四疋冬衣絶紬十三疋絹二十六疋綿二十)
(四/屯)一十六員諸衛大將軍左右衛左右金吾衛本料四
十千五百續加等(以上准隨衣一人/隨物隨人減料)左右武衛等雜衛
本料三十六千文續加等(毎月手力各四人資六千文/私馬三匹草一百六十束料)
(四石九斗五升隨身十人粮米六石春衣/布一十疋冬衣絶紬十疋綿二十七屯)三十員諸衛
將軍左右金吾衛本料三十六千續加(准/上)左右武衛等
雜衛本料三十六千續加等(毎月手力各二人資四千/五百私馬兩匹草一百一)
(十束料三石二斗隨身八人粮米四石八斗春衣/布八端絹十六疋冬衣絶紬八疋綿一十六屯)六員
統軍本料各六十五千加續等(春衣一付毎月粮米六/斗鹽七合五勺私馬五)
(匹草粮隨金吾同金吾/隨身餘准諸衛上將軍)六員大將軍本料六十千文續
加(并准諸衛/大將軍)六軍將軍本料三十千續加(准左武等/雜衛將軍)射
生神策大將軍本料五十六千文續加(私馬五匹草粮/准上隨身十四)
(人七人給衣不給粮七人給粮米四石五斗鹽一斗五/升春衣布十四疋絹二十八疋鞋十重冬衣絶紬十四)
(疋絹二十八疋/綿二十八屯)射生神䇿將軍本料三十千文續加(私/馬)
(二匹草料准上隨身十四人六人給衣不給粮八人全/給粮米三石六斗鹽九升春衣布十二端絹二十四疋)
(鞋十二重冬衣絶紬十三疋/絹二十四疋綿二十四屯)京兆府縣官(准兩縣簿尉/檢五千文餘)
(并同大厯十年四/月二十八日勅)右中書門下准去年十一月二十八
日勅京官宜加料錢准勅商量謹條件如前勅㫖依其
年五月中書門下奏得蘇州刺史兼御史大夫知臺事
李涵東都河南江淮山南等道轉運使兵部兼御史大
夫劉晏户部侍郎専判度支韓滉守狀釐革諸道觀察
使團練及判官錢觀察使(令兼使不/在加給限)每月除刺史正俸
料外毎使每月請給一百貫文雜給准時價不得過五
貫文都練使副使毎月料錢八十貫文雜給准時價不
得過三十貫文觀察判官(與團練判/官同都)毎月料錢四十貫
文准官毎月料錢三十貫文巡官准觀察推官例已上
毎員毎月雜給准時估不得過二十貫文如州縣見任
官充者月給料雜給減半刺史知軍事毎月除正俸外
請給七十貫文如帶别使不在加限雜給准時估不得
過二十貫文州縣給料(其大都督府長史准七府尹例/左右司准上州别駕例支給料)
(錢/)刺史八十貫文别駕五十五貫文長史司馬各五十
貫錄事參軍四十貫判司三十貫參軍博士各一十五
貫錄事市令各一十三貫縣令四十貫丞三十貫尉簿
各二十貫右謹具條件如前其舊准令月俸雜料紙筆
執衣白直值納資諫等色并在此數内其七府准四月
二十八日勅文不該者並請依京兆例處分其中州中
縣已下三分減一分其額内釐務比正官減半其州縣
官除差充推官巡官及司馬掌軍事外如更别帶職亦
不加給限勅㫖宜依
建中四年正月宰臣常衮與同列楊綰道不同先是百
官俸料寡薄綰與衮奏請加之韓滉判度支衮與滉各
騁私懷所加俸料厚薄由已舊時諸少列各定月俸料
為三十五千滉怒司業張參惟止給三十千衮惡少詹
事趙堪給二十五千又太子洗馬視司經局長官文學
為之貳衮有親戚任文學者給二十千而給洗馬十千
其輕重任情不通時政多如此類
興元元年十二月詔京百官及畿内官料俸准元數支
給自幸奉天後運路阻絶百官俸料或至闕絶至是全
給
貞元三年六月中書侍郎同平章事李泌奏加百官俸
料各具品秩以定月俸隨曹署閒劇加置手力資課雜
職等議者稱之十年二月詔應文武朝官有薨卒者自
今已後其月俸料宜皆全給仍更准本官一月俸錢以
為􁎚贈若諸三品已上官及尚書省四品官仍令有司
舉舊令聞奏行弔祭禮務從優備初左庶子雷咸以是
月朔卒有司以故事計其月俸以日數給之上聞之故
有是命十五年十二月詔今年十月三日權減諸道諸
州刺史判軍事料及專知别當官加手力課并減州縣
官手力門倉庫獄囚子驛館廨宇等錢宜一切卻仍舊
初獻計者言收諸道軍事錢及手力資課等當得百數
十萬貫可以助軍于頔時判度支賛成之及算計大數
止于三十萬貫而數中更有耗折雜破纔得十餘萬貫
輿議甚以為不便韋皐張建封又相次上言所得甚微
所失體大又用此人心頗不安故令復古
元和六年閏十二月勅河東河中鳳翔易定四道州縣
殘破俸給至微吏曺注官將同北逺在于物體切要均
融宜以户部錢五萬五千貫充加四道州縣官課七年
五月加賜澤潞磁邢洺五州府縣官料錢二萬貫文其
年十二月以麟坊邠三州官吏近邊俸薄各賜料錢其
年中書門下奏國家舊章依品制俸官一品月俸三十
千其餘職田祿米大約不過千石自一品以下多少可
知艱難以來網禁漸弛于是增置使額厚請俸錢故大
厯中權臣月俸有至九十貫者列郡刺史無大小給皆
千貫常衮為相始立限約至李泌又量其閒劇隨事增
加時謂通濟理難減削然有名存職廢額去俸存閒劇
之間厚薄頓異將為定式須立常規制從之乃命給事
中段平仲中書舍人韋貫之兵部侍郎許孟容户部侍
郎李絳等詳定減加從之十二年四月勅京百官俸料
從五月以後並宜給見錢其數内一半先給元估疋段
者即據時估實數迴給見錢其年十一月勅工部尚書
邢士美以疾未任赴京宜就東都將息疾損日赴任其
料錢準上官例令有司支給十三年六月以徳棣滄景
四州值遭水潦給復一年遂定四州官吏俸錢料刺史
毎月一百五十千望緊上縣令毎月四十千餘有差十
四年四月重定淮西州縣俸祿以蔡州為𦂳刺史月俸
一百八十千申光州為中刺史月俸一百五十千長史
已下有差十五年六月刺曰朕聞帝王所重者國體所
切者人情茍得其體必臻于太和如失其情是由于小利
況設官求理頒祿責功既有常規寜宜就減近者以每
歲經費糧入外官俸料據數抽貫朕再三思度中所未
安念彼遐方或從卑官一家所給三載言歸在公當甘
于㢘潔受祿又苦于減尅待我庻吏豈其然乎雖憂國
之誠固須瞻助而恤人之慮將起怨咨必若水旱為虞干
戈未戢事非獲已亦何辭今則幸遇豐登八方寜謐
九州之内永絶妖氛三邊之土冀除烽警自宜尅己以
足用安可剥下而謀安臨軒載圖實所增愧其度支所準
五月二日勅應給用錢毎貫抽五十文都計一百五十
萬貫文並宜停初宰相以國用不足故權請抽減諫官
及言事者累陳表章以為非便故復下此詔以罷之
　
　
　
　
　
　
　
　
　
　唐㑹要卷九十一
欽定四庫全書
　唐㑹要卷九十二
　　　　　　　　　　　　　宋　王溥　撰
　　内外官料錢下
長慶二年十月勅司徒兼中書令韓𢎞疾未全平尚須
在假將息其俸料宜從勅下日便令所司支給四年五
月勅近日訪聞京城米價稍貴須有通變以公濟私宜
令户部應給百官俸料其中一半令給段疋者迴給官
中所糶粟毎斗折錢五十文其段疋委别貯至冬糴粟
填納太倉時人以為甚便
太和四年七月吏部奏應比逺道州縣官課料錢請令
依元額課料支給不得更有欠折勅㫖依奏是月又勅
應外任官帯一品正京官縱不知政事其俸料宜付
所司並令兼給七年二月户部侍郎庾敬休奏應文武
九品已上毎月料錢一半合給段疋絲綿等伏以自冬
涉春久無雨雪米價少貴人心未安自徳音放免逋懸
賑恤貧户中外羣庶已感皇慈至于衣冠之家素乏儲蓄
朝夕取給猶足為憂以臣愚見若令本官料錢内一半
停給段疋絲綿等迴給太倉粟毎斗計七十文在衆庶
必見懽康于公家無所虧減待至麥熟米價稍賤即依
前却給段疋等酌于事理庶叶變通勅㫖宜依八年八
月劍南東川觀察使楊嗣復奏管内普合渝三州刺史
元請料錢毎月各四十五貫請各添至六十貫勅㫖依
奏九年六月勅宰相俸料宜依元和十四年以前舊例
並給見錢
開成二年八月户部侍郎李班奏京諸司六品以下官
請假往外府違假不到本官停給料錢勅㫖違限停俸
料餘依凖令式四年三月勅侍講學士兼太子少師王
起宜兼給料錢五年三月中書門下奏準今年二月八
日赦節文應京諸司勒留官令本處刻留手力雜給錢
與攝官者臣等撿詳諸道正官料俸錢絶少雜給手力
過多今正官勒留亦管公事俸入多少事未得中臣等
商議其料錢雜給等錢望毎貫割留二百文與攝官其
職田祿米全還正官從之
㑹昌二年中書門下奏河東隴右鄜坊邠等道同北逺
官加給課料河東等道或興王舊邦或陪京近地州縣
之職人合樂為祇縁俸課寡薄官同北逺伏準元和六
年閏十二月十二日及元和七年十二月二十日勅河
東鳳翔麟坊邠州易定等道令户部加給課料錢共當
六萬二千五百貫文曹省出得平流官數百員時議
以為至當自後訪聞户部聴給零碎兼不及時觀察使
以其虛折皆别將破用徒有加給不及官人近地好官
依前北逺臣等商議伏望今日以後令戸部與實物仍
及時支遣諸道並委觀察判官專判此案隨月加給官
人不得别將破用如有違越觀察判官逺貶觀察使奏
取進止選人官成後皆于城中舉債到任填還致其貪
求罔不由此其今年河東隴西麟坊邠州新授北逺官
等望許連狀相保户部各借兩月加給料錢至任
　　内外官職田
(原/闕)
　
　　　　　　　　　五品以上田各得十畝四品以
上田各得十二畝五品以下各得田八畝四品以下各
得田十一畝一品各得田三十畝二品各得田二十五
畝三品各得田二十畝六品以下得田七畝六品以上
各得田八畝七品各得田五畝七品以下附内閣殿宇
勅俸以上俱内官
貞觀元年秋七月勅刺史頒行天下凡属外任官員田
依職授田凡一品各得田四十畝二品各得田三十畝
三品各得田二十五畝四品各得田二十畝五品田同
四品六品各得田十八畝七品各得田十五畝七品以
下附一品内授俸銀四兩穀十二擔
景龍四年春三月勅㫖頒行天下凡属文武官員五品
以下各加田五畝五品以上各加田四畝
長慶元年十月勅司馬兼中書令合属内官各依舊外
再加田五畝七品以下仍舊
　
　
　
　
　
　
　
　
　
　
　
　
　
　唐㑹要卷九十二
欽定四庫全書
　唐㑹要卷九十三
　　　　　　　　　　　　　宋　王溥　撰
　　北突厥上
髙祖初起義兵晉陽劉文静請與突厥相結資其士馬
以益兵勢從之自為手啟遺始畢可汗云欲舉義兵迎
主上若能與我俱南願勿侵暴百姓若但和親坐視受
寳貨亦惟可汗所擇始畢得啟謂其臣曰隋主為人我
所知也若迎以来必害唐公而擊我無疑茍唐公自為
天子我當以兵馬助之即復書将佐皆請從突厥言帝
不可裴寂乃請尊隋主為太上皇立代王為帝以安隋
室旗幟雜用絳白以示突厥帝曰此掩耳偷鈴然逼于
時事不得不然乃許之煬帝十三年六月遣使如北突
厥突厥遣康鞘利等送馬千匹許發兵送帝入闗帝受
書命劉文静報突厥以請兵帝私謂文静曰突厥貪利
無親本不足恃我所以欲得之者恐劉武周引之為患
又蕃馬行牧不費芻粟聊欲藉為聲援數百人之外無
所用之八月帝克臨汾絳郡劉文静以突厥兵至遂下
韓城帝即位之五月突厥遣使来時突厥强盛自契丹
室韋西盡吐谷渾髙昌諸國皆臣之又恃功驕倨毎遣
使至多暴横帝亦優容之
武徳元年八月遣鄭元璹以女妓賂始畢可汗始畢遣
使来報帝宴之升引御座以寵之
二年二月始畢死其弟處羅可汗立八月梁王師都與
突厥合數千騎冦延州總管段徳操擊破之十一月師
都請為鄉導謀大舉入冦是月處羅死其弟頡利可汗
咄苾立
三年五月頡利恃其士馬雄盛有憑陵中國之志又王
世充説之曰昔啟民奔隋賴文帝力有此土宇子孫享
之宜奉楊政道(煬帝/孫)伐唐以報文帝之徳頡利然之求
請無厭言辭驕慢至是冦汾陽
四年三月頡利遣使送鄭元璹等還先是處羅與劉武
周冦幷州遣元璹往說之不從未㡬處羅死疑璹毒之
留不遣又遣漢陽公環使頡利欲令環拜不屈亦留之
復遣使賂頡利且許結婚遂遣使送還
六月冦定州八月冦幷州遣鄭元璹詣頡利責以負約
因説以得唐地不能居虜掠所得皆入國人於可汗何
有不如還師脩好坐受金幣孰與棄昆弟積年之歡結
子孫無窮之怨頡利悦引兵還
七年閏七月秦王世民引軍駐於幽州頡利突利二可
汗率萬騎奄至城西秦王帥騎馳詣其陣告之曰國家
與可汗和親何為負約深入我地我秦王也能闘獨出
與我闘若以衆來我直以此百騎相當耳頡利不應又
遣騎前告曰爾往與我盟有急相救今乃相攻何無香
火之情耶頡利既見秦王輕出又聞香火之言疑突利
與王有謀乃遣止之曰王不須渡我但欲申固盟約耳
兵少却後雨久其弓筋膠俱解秦王潜師夜進頡利大
驚乃請和親
九年秋七月頡利冦邊先是與突厥書用敵國禮帝欲
改用詔勅突厥遂冦靈相潞沁韓朔等州張瑾全軍没
温彦博亦為所執靈州都督任城王道宗擊破之請和
而退
貞觀二年四月頡利以薛延陀囘紇等叛遣突利討之
敗還頡利拘而撻之突利怨表請入朝
十一月突厥北邊多叛頡利歸薛延陀共推其俟斤奚
男為可汗奚男不敢當上方圖頡利乃遣使間道冊奚
男為真珠毘可汗奚男建牙於大漠之鬱督軍山下囘
紇援野古阿跌同羅僕骨霫諸部皆屬遂遣弟入貢
三年十一月頡利因薛延陁之封大懼始遣使稱臣請
尚公主代州都督張公謹上突厥可取六状乃命李靖
為行軍總管討之公謹為副突厥俟斤九人及㧞古僕
骨同羅奚渠長並率衆來降復以李靖等分道出擊十
二月突利入朝太宗喜曰朕治安中國逺人自服豈非
上策乎
四年二月李靖襲破突厥于隂山頡利遁依沙鉢羅設
蘇尼失部落王道宗引兵逼之使蘇尼失孰頡利張寳
相取之以獻蘇尼失舉衆降漠南遂空
十年正月突厥阿史那社爾降社爾處羅之子年十一
以智畧聞處羅以為拓設建牙於磧北頡利亡西突厥
亦亂社爾詐之襲取其地㡬半衆十餘萬乃曰破我國
者薛延陁也我當報仇擊滅之諸部皆諌不從大敗遂
率衆降
十三年四月突利之弟結社率衆降授為中郎将久不
進秩隂結故部落四十餘人夜襲御營孫武開等帥衆
擊之盗馬北走追斬之
七月自結社之反羣臣皆言留河南不便乃賜懐化
郡王阿史那思摩姓李氏立為泥孰俟利苾可汗賜鼓
纛使率其種落突厥咸憚薛延陁不肯出塞上賜延陁
璽書言前破突厥止為頡利為百姓今冊還其故國爾
薛延陁受冊在前突厥受冊在後當以先後為大小如
敢抄掠發兵問其罪薛延陁奉詔乃遣王孝恭等齎冊
立之
十八年十一月突厥俟利苾北渡河延陁惡之數相攻
擊俟利苾有衆十萬不能撫御悉南渡河請處勝夏之
間許之羣臣言陛下方逺征遼左而置突厥於河南距
京師不逺豈得不為後患上曰夷狄亦人以徳治之可
使如一家且彼不北走延陁而歸我其情可見俟利苾
既失衆輕騎入朝
二十一年冬十一月突厥車鼻遣使入貢車鼻本頡利
同族頡利敗諸部欲立之薛延陁方强不敢當率衆歸
之延陁因其有勇略恐為後患欲殺之車鼻逃建牙金
山之北餘衆稍歸之及延陁敗車鼻勢益張遣子入貢
又請入朝遣使徵之卒不至正月遣驍衛郎将擊車鼻
(車鼻本無罪帝因安市班/師欲立竒功以雪耻耳)
永徽元年九月遣髙侃擊車鼻侃至阿息山車鼻發諸
部兵皆不應遂以百騎走侃追獲之送京師諸部盡内
附置單于瀚海二都䕶府十都督二十二州分綂之自
是北邊無冦三十餘年
咸亨元年三月勅突厥豪長子弟給事東宮
調露元年十月單于大都䕶府突厥阿史徳温傳奉職
二部俱反立阿史那泥孰匐為可汗一十四州豪長皆
叛衆數十萬遣蕭嗣業等討之屢㨗㑹大雪突厥襲其
營乃為所敗
永隆元年三月以裴行儉為定襄道大總管将兵以討
之大破於黑山擒奉職泥孰匐為其下所殺以首來降
開耀七年阿史那伏念自立為可汗與阿史徳温傳通
連兵為冦詔復以行儉為大總管曹懐舜副之引兵討
伏念先遣禆将程務挺掩金牙襲獲伏念妻子輜重伏
念北走又使務挺等追躡之伏念遂執温傳以降餘黨
悉平歸斬伏念温傳於都市
永淳元年十月突厥餘黨阿史那骨篤祿阿史徳元珍
等招集亡散冦幷州代州都督薛仁貴将兵擊之始以
仁貴流象州死矣及免胄示之面乃失色下馬列拜引
去仁貴因奮擊大破之
𢎞道元年二月突厥寇定州圍單于都䕶府五月冦蔚
州
　
　
　
　
　
　
　
　
　
　
　
　唐㑹要卷九十三
欽定四庫全書
　唐㑹要卷九十四
　　　　　　　　　　　　　宋　王溥　撰
　　北突厥下
嗣聖三年九月以突厥斛瑟羅為繼往絶可汗四年七
月骨篤祿冦朔州武后遣黑齒常之等擊之骨篤祿走
磧北六年九月武后以僧懐義討之十年九月骨篤祿
死弟黙啜五十一年三月復遣僧懐義討黙啜十二年
十月黙啜遣使請降
十四年三月黙啜請為其女求昏武后遣嚴知㣲等冊
為遷善可汗其先降者處于豐勝靈夏朔代六州至是
黙啜求之乃悉驅降户歸之幷許其昏由是黙啜益强
盛
十五年八月太后以武承嗣子延秀入突厥納其女黙
啜謂知㣲等曰我世受李氏恩欲以女嫁李氏安用武
氏兒聞李氏惟兩兒在我将兵輔立之以知㣲為南面
可汗發兵冦媯澶等州移書曰我可汗女當嫁天子兒
武小姓罔冐為婚我為此起兵欲取河北耳九月陷趙
州武后以帝為皇太子河北道元帥狄仁傑副之将兵
討黙啜北遁追之不及
十六年十月黙啜立其弟咄悉匐為右廂察骨篤祿子
黙矩為左廂察各主兵二萬餘其子匐俱為小可汗位
在兩察上主處木昆等十姓兵四萬餘又號為拓西可
汗
十八年七月黙啜冦鹽夏遂冦并州遣薛季昶等禦之
神龍二年十二月黙啜冦鳴沙進冦原㑹等州掠隴右
牧馬萬餘匹而去詔訪羣臣禦冦計䇿
景龍二年十一月突厥施烏質勒卒子娑葛自立為可
汗故将闕啜忠節不服數相攻擊遣馮嘉賔持節安撫
忠節吕守素處置四鎮以牛師奨為西安副都䕶發甘
凉兵兼徵吐蕃以討娑葛忠節逆嘉賔於討舒河口娑
葛遣兵襲之擒忠節殺嘉賔守素牛師奨與娑葛戰敗
遂陷西安斷四鎮路遂赦娑葛立為可汗三年七月娑
葛遣使請降
景雲二年正月黙啜遣使請和遣和逢堯使突厥逢堯
説黙啜曰處宓堅昆聞可汗結昏於唐皆當歸附何不
襲唐冠帶使之聞之黙啜許訥明日幞頭紫衫再拜稱
臣
開元三年黙啜既請和稱臣於是復圍北庭九月遣薛
訥討之四年六月黙啜為㧞曳固斬首来降
九年三月突厥毘伽遣使求和帝賜書諭之曰果有誠
心則共保遐福不然無煩使者往来若仍侵邊亦有以
待之其審圗之
十五年九月吐蕃冦𤓰州遺突厥毗伽書欲與俱入冦
毗伽獻其書於朝上嘉之聽於西受降互市于是遣使
入貢
二十二年十二月毗伽為其臣梅錄啜毒死子登利立
二十九年七月登利從叔二人分典兵馬號左右察登
利惡其専誘右察斬之左察判闕特勒攻殺登利骨咄
葉䕶自立為可汗
天寳元年秋七月突厥㧞悉宻囘紇葛邏祿自為左右
葉䕶餘衆共立判闕特勒之子為烏蘇可汗朔方節度
使王忠嗣説㧞悉宻等攻之烏蘇遁去突厥西葉䕶阿
布思等帥餘衆千餘帳相次来降突厥由是遂㣲弱
三載八月㧞悉宻攻殺突厥烏蘇可汗國人立其弟為
白眉可汗於是勅忠嗣乗亂破其左廂十一部㑹囘紇
葛邏祿共攻㧞悉宻頡跌伊施殺之囘紇骨力裴羅自
立為骨咄祿毗伽闕可汗上冊拜裴羅為懐仁可汗
四載正月懐仁為白眉所殺其子摩延啜立自號葛勒
可汗
　　西突厥
西突厥曷娑那可汗入朝于隋留之國人立其叔父射
匱可汗射匱者達頭之孫既立拓地東至金山西至海
遂與北突厥為敵建庭於龜兹北三彌山射匱卒弟綂
葉䕶可汗立勇而有謀北幷鐵勒控弦十萬據烏孫故
地又移庭於石國北千泉西域諸國皆臣之葉護各遣
人督征賦
武徳元年八月以西突厥曷娑那可汗為歸義王曷娑
那獻大珠帝曰珠誠至寳然朕寳王赤心珠無所用之
竟還之
二年八月曷娑那在長安北突厥遣使請殺之不許羣
臣皆曰保一人而失一國後必為患秦王曰人窮歸我
殺之不義久之引曷娑那入内殿既而送中書省縱北
突厥使者殺之
八月西突厥髙曷各遣使入貢
八年夏四月統葉䕶遣使請昏帝問裴矩矩對曰今北
冦方强國家且當逺交而近攻臣謂宜許其昏以威頡
利俟數年之後徐思其宜上從之
貞觀八年十月西突厥咄陸可汗死其弟沙鉢羅咄咥
利立
十二年十二月西突厥分為十部毎部豪長各賜一箭
謂之十箭又分左右廂左廂號五咄亦置五大啜右廂
號弩失畢置五大俟斤通謂之十姓至是咥利失失衆
心為其臣所逐遂走焉耆尋復得其故地西部遂立欲
谷設為乙毘咄陸可汗中分其地
十三年十二月西突厥咥利失可汗死子乙毘沙鉢羅
䕶立號南庭咄陸為北庭
十五年五月咄陸可汗殺沙鉢羅可汗
十六年咄陸既幷沙鉢羅之衆自恃強盛遣兵冦伊州
安西都䕶郭孝恪擊破之是年咄陸擊破米國不分所
獲與其下又斬其将泥孰啜泥孰啜部将胡祿屋襲擊
之咄陸走保白水湖城所部詣闕請廢之上遣使立莫
賀咄之子為乙毗射匱可汗率諸部擊咄陸敗之使人
招其故部落皆曰使我千人戰死一人獨存亦不汝從
咄陸自知不為衆附乃奔吐火羅
十九年六月乙毘射匱可汗遣使入貢且請昏許之使
割龜兹于闐踈勒朱俱波葱嶺五國以為聘禮
二十二年四月葉䕶賀魯来降咄陸既奔吐火羅部落
亡散其葉䕶阿史那賀魯帥其餘衆數千帳内屬詔以
為瑶池都督
永徽三年七月賀魯招集離散廬帳漸盛聞太宗崩遂
叛擊破射匱滅之勝兵數十萬與乙毘咄陸連兵處月
處宻及西城諸國多附之進冦庭州攻陷金嶺城詔梁
建方契苾何力發兵及囘紇以討之
四年十二月乙毘咄陸死子頡苾達度設號真珠葉䕶
與沙鉢羅有隙尋為沙鉢羅所倂
六年五月屯衛大将軍程知節将兵討沙鉢羅不克
顯慶二年正月遣蘇定方等復擊沙鉢羅定方至曳咥
河西沙鉢羅帥十萬拒戰擊敗之會大雪平地二尺定
方曰彼恃雪深謂我不能進亟追之可及也又斬獲數
萬沙鉢羅脱走趣石國諸部各歸所居乃命蕭嗣業追
獲之遂分其地置崑陵濛陵二都䕶以彌射為興昔亡
可汗押五咄陸部落步真為繼往絶可汗押五弩失畢
部落
龍朔二年十月勅興昔亡繼往絶二可汗發兵與蘇海
政討龜兹繼往絶素與興昔亡有怨密請海政矯勅收
斬之其部落亡走海政追討平之繼往絶尋死十姓無
主附於吐蕃
三年十月西突厥冦庭州刺史来濟将兵拒之不能禦
遂赴敵死
永淳元年四月阿史那車簿圍弓月安西都䕶王方翼
救之三姓咽麫與車簿合兵拒方翼戰於熱海分遣禆
将襲破之擒其豪長三百人西突厥遂平
嗣聖七年十月西突厥十姓自垂拱以来為東突厥所
侵掠散亡畧盡繼往絶可汗斛瑟羅收其餘衆入居内
地武后以為竭忠事主可汗
二十一年正月周以阿史那懐道為西突厥十姓可汗
　　西陁突厥
貞觀十二年九月上以薛延陁强盛恐後難制分封其
二子皆為小可汗各賜鼓纛外示優崇實分其勢
十五年十一月薛延陁真珠可汗聞将東封竟内已虚
我此時取思摩奴如拉朽乃命其子大度設發諸部兵
合二十萬擊突厥思摩不能禦率部落入長城保朔州
遣使告急詔遣李世勣等分道擊之十二月世勣敗薛
延陁於諾真水捕獲五萬餘大度設脫走
十六年十月上謂侍臣曰薛延陁屈强今禦之有二䇿
茍非發兵殄滅之則與之婚姻以撫之房𤣥齡曰兵凶
戰危臣以為和親便即命兵部侍郎崔敦禮持節使薛
延陁許以新興公主妻之
十七年真珠使其姪来納聘獻羊馬契苾何力上言薛
延陁不可與昏上曰我許之矣可食言乎何力曰願且
遷延𠡠奚男使親迎彼必不敢来則絶之矣上乃召真
珠可汗㑹禮真珠欲行其臣不可謂往必不返真珠謂天
子聖明逺近朝服今親幸靈州以愛主妻我我得見天
子死亦不恨薛延陁何患無君因多以羊馬為聘禮經
沙磧耗死過半乃責以聘禮不備絶之褚遂良上䟽曰
往者天下咸言陛下欲安百姓不愛一女莫不懐徳今
忽有改悔之心得少失多竊為國家惜之嫌隙既生必
搆邊患彼國蓄見欺之怒此民懐負約之慚恐非所以
服逺人訓戎士也不聽薛延陁本無府庫至是厚歛諸
部以充聘財諸部怨叛延陁由是衰弱
十九年九月真珠二子長曰曳莽次曰㧞灼初分立為
小可汗至是真珠死㧞灼殺其兄曳莽而自立是為多
彌可汗十二月薛延陁冦夏州
二十年正月夏州兵擊薛延陁大破之
二十一年八月多彌猜褊好殺廢父時貴臣専用已所
親眤國人不附囘紇諸部落擊之大敗上詔王道宗等
将兵擊之國中驚擾多彌出走囘紇殺之盡據其地餘
衆西走猶七萬共立真珠兄子咄摩支遣使奉表請居
鬱督軍山之北詔遣使安集之鐵勒九姓豪長聞其来
皆懼朝議亦恐其為磧北之患乃遣李世勣圗之上自
幸靈州招撫之世勣至鬱督軍山咄摩支降道宗兵既
渡磧薛延陁拒戰道宗擊破之遣使招諭鐵勒諸部其
酋長皆喜請入朝駕至浮陽囘紇等十一姓各遣使歸
命乞置官司上喜遣使納之詔曰朕聊命偏師遂擒頡
利始𢎞廟畧已滅延陀鐵勒百餘萬户請為州郡混元
以降書未前聞宜偹禮告廟仍頒示普天上又為詩曰
雪耻酬百姓除凶報千古勒石於靈州
　　吐谷渾
初隋煬帝征吐谷渾可汗伏允奔党項煬帝立其質子
順為主不果入㑹中國喪亂伏允還收其故地仍自稱
為吐谷渾可汗
武徳二年二月凉李軌奉書於帝稱從弟大凉皇帝臣
軌帝怒議討之遣使與伏允連和使引兵擊李軌許以
順還之伏允喜起兵擊軌數遣使入貢請其質子順帝
遣還之
四年七月吐谷渾冦洮岷二州遣岐州刺史柴紹救之
為其所圍且乗髙射之天下如雨紹遣軍士彈琵琶二
女子對舞衆怪之相與聚觀紹察其無偹潜遣精騎出
其陣後擊之衆大潰
八年正月吐谷渾突厥各請互市詔皆許之先是中國
喪亂民乏耕牛至是資於戎狄雜畜被野
貞觀八年十月吐谷渾可汗伏允老耄其臣天柱王用
事數入塞侵盜詔大舉兵討之上欲以李靖為将因其
老不欲重勞之靖聞之請行上大悦以靖為西海道行
軍大總管節度諸軍討之
九年五月李靖悉燒野草輕兵走入磧諸将以為馬無
草未可深入侯君集曰彼一敗之後䑕逃鳥散取之易
於拾芥此而不乗後必悔之靖從之分軍為兩道敗吐
谷渾於牛心堆又敗諸赤水源令君集追伏允于烏海
與戰大破之靖襲破伏允牙帳伏允子順斬天柱王来
降伏允為左右所殺國人立順為可汗詔以為西平王
後順為國人所殺上遣侯君集将兵立其子諾曷鉢為
可汗
十年三月吐谷渾請頒厯遣子入侍
永徽三年正月吐谷渾遣使入貢
咸亨三年二月徙吐谷渾於靈州其故地皆入於吐蕃
乾寜元年六月李克用大破吐谷渾
　
　
　
　
　
　
　
　
　
　唐㑹要卷九十四
欽定四庫全書
　唐㑹要卷九十五
　　　　　　　　　　　　　宋　王溥　撰
　　髙昌
髙昌者漢車師前王之庭後漢戊巳校尉之故地漢時興
師西討軍中羸憊者留居焉地形髙敞故因名髙昌壘
有八城本皆中國人也後魏時為郡以闕爽為太守尋
為且渠無諱所奪居數世髙昌滅之以燉煌人張孟明
為國王國人殺之共立馬儒又殺之乃立其長史金城
麴嘉為王嘉自云河東人世修職貢於中國有文字知
書計置官亦採中國之號其王伯雅即嘉之六世孫
武徳七年獻拂菻狗雌雄各一髙六寸長尺餘(中國有/拂菻狗)
(自此/始也)
貞觀四年其王文泰来朝(泰即伯/雅子也)妻宇文氏即隋煬帝
所賜華容公主也請入宗親詔賜姓李氏封常樂公主
其後與突厥連結諸國朝貢者皆路出髙昌文泰稍壅
絶之至十三年太宗謂其使曰髙昌數年来朝貢脫畧
無藩臣之禮今兹歲首萬國来朝而文泰不至我使人
至彼文泰云鷹飛于天雉竄于蒿猫逰于堂䑕安于穴
各得其所豈不理耶明年當發兵以擊爾也
十四年八月十日交河道行運大總管侯君集副總管
牛進達平髙昌國下其郡三縣五城二十二户八千四
十六口萬七千七百三十八馬四千三百疋太宗欲以
其地為州縣魏徵諌曰未若因撫其人而立其子所謂
伐罪弔民威徳被于遐外為國之善者也今若利
其土壤以為州縣常須千餘兵鎮守數年一易往来交
替死者十有三四遣辦衣資離别親戚十年之後隴右
空虚陛下終不得髙昌撮粟尺布以助中國所謂散有
用而資無用太宗不從以其地為西昌州又改為西州
以交河城為交河縣始昌城為天昌縣田城為栁中縣
東鎮城為蒲昌縣髙昌城為髙昌縣倂為部䕶府留軍
以鎮之初西突厥遣其葉䕶屯兵于可汗浮圗城與髙
昌為影響至是懼而来降以其地為庭州幷置蒲類縣
國威既震西域大懼焉耆王詣軍門請謁留兵鎮守刻
石紀功而還毎歲調發千人防邊黄門侍郎褚遂良上
疏曰臣聞古者哲后必先華夏而後夷狄務廣徳化不
事遐荒是以周宣薄伐至境而止始皇逺塞中國分離
漢武負文景之聚財翫士馬之餘力始通西域将五十
年復得天馬于宛城采蒲桃于安息而海内空竭生人
物故所以租至六畜算至舟車因之凶年盗賊並起捜
粟都尉桑𢎞羊復主意請遣士卒達舊輪臺築城以威
西域武帝慨然追悔情發于衷棄輪臺之野下哀痛之
詔人神咸悦海内乂康向使武帝復用桑𢎞羊之言天
下生靈皆盡之矣是以光武中興不踰葱嶺孝章即位
都䕶来歸陛下誅滅髙昌威加西域收其鯨鯢以為州
縣然則王師被發之歲河西供役之年飛芻輓粟十室
而九數部蕭然五年不復陛下歲遣千餘人逺事屯戍
經年離别萬室思歸去者資装自須營辦既費芻粟停
其機杼經途死亡復在言外兼遣罪人增其防䕶彼罪
人者生于敗肆終朝墮業犯禁違公謂之浮薄徒能擾
于邊城必無益于行陣所遣之内復有逃亡官司捕捉
為國生事設令張掖塵飛酒泉烽舉陛下豈能得髙昌
一人升粟而及事平終須發隴右諸州星馳電擊由斯
而言此河西者已之腹心彼髙昌者他人手足豈得縻
費中原以事無用書曰不作無益害有益此之謂也陛下
平頡利于沙塞滅吐渾于西海突厥餘衆為竒渾汗遺
氓更樹君長復立髙昌非無前例此所謂有罪而誅之
既復而立之四海百蠻誰不聞見蠕動懐生畏威慕徳
宜擇髙昌可立者而立之徵給首領兼還本國負戴漢
恩長為藩翰中國不擾既富且寜傳之子孫以貽永世
初平髙昌君集至京師有司劾其私取寳物詔下獄中
書侍郎岑文本上䟽曰髙昌昏迷人神共棄在朝議者
以其地在遐荒咸欲置之度外惟陛下運獨見之明授
决勝之略君集奉行聖算刻期平殄陛下謙而不居乃
推功于将帥露布初至便降大恩從征之人皆霑滌蕩
内外文武咸徳陛下賞不踰時不盈數日並付大理雖
君集等自掛網羅恐海内疑陛下惟錄其過以遺其功
古之人君出師命将克敵則獲重賞不克則加嚴刑當
其有功也雖貪殘淫縱必䝉青紫之寵當其無功雖勤
功潔已不免鈇鉞之誅故周書曰記人之功忘人之過
宜為君也昔漢貳師駿馬三十疋雖斬宛王之首而罪
惡甚多武帝以為萬里征伐不錄其過遂封海西侯又
校尉陳湯矯詔興師雖斬郅支單于而湯盗所收康居
財物為司𨽻所繫湯乃上䟽曰臣與吏人共誅郅支幸
得擒滅今司𨽻乃收繫按騐是為郅支報讎也元帝赦
其罪封湯闗内侯又晉龍驤将軍王濬有平呉之功而
王渾苛論濬軍人得皓寳物濬上表曰今年平呉誠為
大慶于臣之身更為咎累武帝赦而不推封襄陽侯近
隋新義郡公韓擒虎平陳之日縱士卒暴亂取寳宮内
帝亦不問罪加上柱國由斯觀之将帥之臣㢘慎者少
貪求者衆也古之軍勢曰使智使勇使貪使愚故智者
樂立其功勇者好行其志貪者邀趨其利愚者不計其
死是知前王莫不收人之長弃人之短良為此也陛下
若降雨露之澤收雷電之威錄其㣲勞忘其大過是使
立功之士因兹而皆勸負罪之将由斯而改節乃釋君
集等先是文泰已死國人立其男智盛為王竟為君集
執獻于觀徳殿初其國童謡曰髙昌兵馬如霜雪漢家
兵馬如日月日月照霜雪迴首自消滅文泰使人捕其
首唱者不能得麴氏有國至智盛凡九代一百四十四
年而滅尋拜智盛為左武衛将軍封金城郡公弟智湛
為右武衛中郎将封天山縣公智湛後終于左驍衛将
軍西州刺史天授初其子崇裕授左武衛大将軍交河
郡王崇裕卒封襲遂絶
　　髙句麗
髙句麗者出自扶餘氏其後有䝉孫莫来者滅扶餘都
平壤即𤣥菟之故地俗頗知書記而恒與中國通
武徳七年二月七日遣使内附受正朔請頒厯許之八
年三月十一日髙祖謂羣臣曰名實之間理須相副髙
麗稱臣以自尊大可即詔述朕此懐也裴矩温彦博進
曰遼東之地周為箕子之國漢時之𤣥莬郡耳魏晉以
前近在提封之内不可許以不臣若與髙麗抗禮四方
必當輕漢且天朝之于諸國猶日月之于列星理無降
尊俯同藩服乃止
貞觀十八年太宗謂侍臣曰髙麗莫離支賊殺其主盡
誅大臣用刑有同坑穽夫出師弔伐須有其名因其内
亂而取之為易諌議大夫禇遂良進曰兵若渡遼事須
尅捷萬一不獲無以威示逺方必更發怒再動兵衆若
至於此安危難測太宗然之兵部尚書李勣曰近者延
陁犯邊陛下必欲追擊但為魏徵之諌所以遂用其言
此之失機亦由徵之誤訃倘若仰申聖䇿延陀無一人
生還可五十年間邊境無事至十一月十六日以刑部
尚書張亮為平壤道行軍大總管自萊州泛海趨平壤
又以特進李勣為遼東道行軍大總管趨遼東兩軍合
勢以其月之三十日征遼之兵集於幽州(安州人彭惠/通請出布帛)
(五千段以資征人上嘉之/比漢之卜式拜宣義郎)
十九年四月李勣攻㧞盖牟城獲口二萬以其城置盖
州五月上渡遼水詔徵橋梁以堅士卒之心上親率甲
騎與李勣攻遼東城㧞之以其城為遼州六月攻拔白岩
城以其城為岩州遂引軍次安市城進兵以攻之㑹髙
麗北部耨薩髙延夀南部髙惠真率靺鞨之衆十五萬
来援于安市城東南八里依山為陣上令所司張受降
幕於朝堂之側曰明日午時納降人于此上夜召文武
躬自指麾是夜有流星墜賊營中明日及戰大破之延
夀惠真率三萬六千八百人来降上將豪首三千五百
人授以軍職遷之内地餘三萬人悉放還平壤城靺鞨
三千人並坑之獲馬五萬疋牛五萬頭甲一萬領因名
所幸山為駐蹕山命許敬宗為文勒石以紀其功遂移
軍于安市城南久不尅九月遂班師先遣遼盖二州户
口渡遼乃召兵馬厯其城中而旋城主昇城拜辭太宗
嘉其堅守賜縑百疋以勸事君者十一月至幽州初入
遼也将十萬人各有八䭾兩軍戰馬四萬疋及還死者
一千二百人八䭾及戰死者十七八張亮水軍七萬人
沈海溺死者數百人凡渡遼盖二州戸口五日入内地
前後七萬餘人二十年李勣復大破髙麗于南蘇班師
至頗利城渡白狼黄岩二水皆不勝舟楫勣恠二水淺
狭問契丹遼源所在云此二水更行數里即合南流即
稱遼水更無遼源可得也二十二年七月太子太傅知
門下省事房𤣥齡謂諸子曰吾自度危篤以東討不停
豈可使吾銜恨北地遂封表上諌曰臣詳觀方今為中
國患者無過突厥遂能坐運神䇿不下殿堂大小可汗
相次束手分典禁衛執㦸行間其後延陀鴟張尋就夷
滅鐵勒慕義請置州縣沙漠已北萬里無塵如髙昌叛
渙于流沙吐渾首竄于積石偏師薄伐俱從平蕩髙麗
歴代逋誅莫能討擊陛下責其逆亂殺王虐人親總六
軍問罪遼碣未經旬日即滅遼東前後虜獲數十萬人
分配諸州無處不滿雪往代之宿恥掩崤陵之枯骨比
功校徳萬倍前王此聖主之所自知㣲臣安敢備記今
臣深為陛下惜之重之愛之寳之周易曰知進退存亡
而不失其正者其惟聖人乎由此言之進有退之義存
是亡之幾得有喪之理老臣所以為陛下惜之盖謂此
也陛下威名功徳亦可足矣拓地開疆亦可止矣彼髙
麗者邊夷之賤類不足待以仁義不可責以常理古来
以魚鱉畜之宜從闕略若必欲絶其種類恐獸動則摶
陛下每决死囚必令三覆五奏進素食停音樂盖以人
命所重感動聖慈也况今兵士之徒無一罪戾無故驅
之于戰陣之間委之于鋒刄之下使肝腦塗地魂魄無
歸令其老父孤兒寡妻慈母望輜車而掩泣抱枯骨而
椎心足以變動隂陽感傷和氣實天下之寃痛也且兵
凶器也戰危事也不得已而用之向使髙麗違失臣節
而陛下誅之可也使失百姓而陛下滅之可也久長能
為中國患而陛下除之可也有一于此雖日殺萬夫不
足為媿今無此三條坐煩中國内為舊主雪怨外為新
羅報讎豈非所存者小所損者大願陛下遵皇祖老子
止足之誡保後代巍巍之名發沛然之恩降寛大之詔
順陽春以布澤許髙麗以自新臣老病三公朝夕入地
所恨竟無塵露以增海嶽謹罄殘魂餘息先代結草之
誠倘䝉錄此哀鳴即臣死且不朽八月徐充容上表曰
竊見頃年已来力役兼總東有遼海之軍西有崐邱之
役士馬疲于甲胄舟車倦于轉輸且召募投戎去留懐
生死之病因風阻浪存没有漂溺之危一夫力耕卒無
數十之獲一船致損則傾數萬之糧是猶運有盡之農
功填無窮之巨浪圗未獲之他衆喪已成之我軍雖除
凶伐暴有國常規然黷武玩兵先哲所戒昔秦王倂吞
六國返速危亡之期晉武奄有三方翻成覆敗之業是
知地廣非久安之術人勞乃易亂之原願陛下布澤流
仁矜弊恤乏减行役之煩增湛露之惠
龍朔元年四月十六日兵部尚書任雅相為江道行軍
大總管三十六軍水陸分途先觀髙麗之釁上将親率
六軍以繼之蔚州刺史李君球上䟽曰臣聞司馬法曰
國雖大好戰必亡天下雖平忘戰必危戰者危事兵者
凶器故聖主明王重行之也憂人力之盡恐府庫之殫
懼社禝之危生中國之患故古人云務廣徳者昌務廣
地者亡昔秦始王好戰不已至于失國是不愛其内而
務其逺故也漢武逺討朔方始平萬里廣拓南海入部
給符户口减半國用空虚至于末年方垂哀痛之詔自
悔其失彼髙麗者僻側小醜潜蔵山海之間得其人不
足以彰聖化棄其地不足以損天威何至疲中國之人
傾府庫之實使男子不得耕耘女子不得蠶織陛下為
人父母不垂惻恤之心傾其有限之貲貪彼無用之地
設令髙麗既滅即不得不發兵鎮守不多兵威不足多
發即人心不安是乃疲于轉戍萬姓無聊生則天下敗
矣天下既敗即天子何以自安故臣以為征之不如不
征滅之不如不滅惟陛下裁斷焉
乾封元年李勣攻㧞無餘城遂與諸軍相㑹時侍御史
賈言忠充支度遼東軍糧使還上問以軍事言忠畫其
山川地勢且言遼東可平之状上問曰卿何以知其平
也對曰昔隋主親率六軍覆于遼東者人事然也煬帝
無道軍政嚴酷舉國皆役天下離心𤣥感一唱狼狽而
返身死國亡自取之也及先帝親往問罪所以不得志
者髙麗未有釁也諺曰賊無隙中道迴今髙麗已失其
政人心不附男女兄弟相為攻擊脱身来奔為我鄉導
彼之情偽盡知之矣以國家富强陛下明聖将士盡心
滅之必矣且臣聞髙麗秘記云不及千年當有八十老
将来滅之自前漢之髙麗氏即有國土及今九百年矣
李勣年登八十亦與其記符同又髙麗頻歲饑荒賣鬻
男女無故地裂狼狐入城蚡䑕穴于國門之下其俗信
妖迭相驚駭天意如此人事如彼臣竊以為是行不再
舉矣上曰卿觀遼東諸軍孰賢對曰李勣先朝舊臣聖
鑒所悉龎同善雖非鬭将而持軍嚴整薛仁貴勇冠三
軍威名逺震髙侃勤儉自處忠果有餘契苾何力沈毅
持重統御之才雖頗有忌前之癖而臨事能斷然諸将
夙夜小心忘身憂國者莫逮于李勣上深然其言
總章元年夏四月彗星見于五章許敬宗以為星孛于
東北王師問罪此髙麗将滅之徵九月李勣㧞平壤城
虜髙蔵男建等十二月至新豐詔取使道俘于昭陵乃
備軍容奏凱樂獻于太廟詔以髙蔵政不由已赦其罪
授司平太常伯男産授司宰少卿男建配流黔州分其
地置都督府九州三十二縣一百鎮又置安東都䕶以
統之移其户二萬八千于内地
儀鳳中髙宗授髙蔵遼東都督府封朝鮮王居安東與
本蕃為主髙蔵至安東潜與靺鞨相通謀叛事覺召還
配流卭州以永淳初卒贈衛尉卿聖厯二年又授髙蔵
男徳武為安東都督以領本蕃自是髙句麗舊户在安
東者漸寡少分投突厥及靺鞨等其舊地盡入于新羅
髙氏君長遂絶
元和十三年四月其國進樂物兩部
　　百濟
百濟者本扶餘之别種當馬韓之故地其後有髙仇台
為髙麗所破以百家濟海因號百濟焉大海之北小海
之南東北至新羅西至越州南渡海至倭國北渡至髙
麗其王所居有東西城其所置官有内佐平掌宣納事
内頭佐平掌庫蔵事内法佐平掌禮儀事衛士佐平掌
宿衛兵事朝廷佐平掌刑獄事兵官佐平掌兵馬事又
外置六方管十郡其用法叛逆者死殺人者以奴婢三
人贖罪官人受財及盜者三倍追賍餘多與髙麗同
武徳四年其王扶餘璋遣使獻果下馬與新羅世為仇
讎
貞觀十六年與髙麗通和以絶新羅入朝之道太宗親
征髙麗百濟懐貳數年之間朝貢遂絶至五年八月十
三日左衛大将軍蘇定方討平之虜其王義慈及太子
善将校五十八人送于京師其國分為五部統郡三十
七城二百户七十六萬至是以其地置熊津馬韓東明
金漣徳安等五都督各統州縣立其酋長為都督刺史
縣令命左衛郎将王文度為都統總兵以鎮之義慈事
親以孝聞友于兄弟時人號為海東曾閔及至京數日
病卒𦵏于孫皓陳叔寳墓側至麟徳三年已後其地為
新羅靺鞨所分百濟之種遂絶
　　新羅
新羅者本弁韓之地其風俗衣服與髙麗百濟畧同而
朝服尚白好祭山神國人多金朴兩姓他姓不為婚姻
重元日以其日拜日月諸神髮長繞地其先出髙麗魏
将毌邱儉之破髙麗也其衆遁保沃泔後歸故國其留
者號新羅
永徽元年新羅王金真徳大破百濟遣使金法敏来朝
乃織錦作五言太平詩以獻帝嘉之拜法敏為太府卿
五年真徳卒髙宗為舉哀放永光門使太常卿張文收
持節弔祭之贈開府儀同三司仍賜綾綵二百段詔其
子春秋嗣位
顯慶元年三月又破百濟兵遣使来告
龍朔元年春秋卒詔以其子法敏嗣位三年四月詔以
新羅國置雞林大都督仍授法敏雞林大都督
麟徳二年八月法敏與熊津都督扶隆盟于百濟之熊
津城且盟百濟儋羅倭人四國使浮海西還以赴太平
之約
上元元年二月新羅王金法敏既納髙句麗叛亡之衆
又封百濟故地遣兵守之帝大怒詔削法敏官爵遣宰
臣劉仁軌討之仍以法敏弟右驍衛員外大将軍臨海
郡公金仁問為新羅王時仁問在京師詔令歸國以代
其兄仁問行至中路聞新羅降仁問乃還二年二月雞
林道行軍大總管劉仁軌大破新羅之衆于七重城而
還新羅于是遣使入朝伏罪幷獻方物前後相屬意復
法敏官爵既盡有百濟之地及髙麗南境髙麗東西約
九百里南北約一千八百里於界内置上良康熊金武
漢朔溟等州所輸物産為新羅之最
開耀元年法敏卒遣使冊立其子政明為王仍襲父官
爵
長夀二年政明卒冊立其子理洪為王三年遣使来朝
其年理洪卒冊立其弟崇基為王仍令襲兄輔國大将
軍左豹韜大将軍雞林州都督
神龍三年授驃騎大将軍
先天元年改名興光
開元十年頻遣使獻方物十二年興光遣使獻果下馬
二匹牛黄人參頭髪朝霞紬魚牙紬細鏤鷹鈴海豹皮
金銀等仍上表陳謝至十二年遣其臣金武勲来賀正
及武勲迴降書賜之又使其弟金嗣宗来朝幷貢方物
至二十一年加興光寜海軍使其年命太僕卿員外置
金思蘭使于新羅思蘭本新羅之行人恭而有禮因留
宿衛及是委以出疆之任且便之也前年帝賜興光白
鸚鵡雌雄各一及紫羅繡袍金銀鈿器物瑞文繡緋羅
五色羅綵綾共三百餘段至興光遣使從姪志亷奉表
陳謝仍奏國内有芝草生畫圗而獻二十年又遣其大
臣金竭丹來賀正又遣姪志亷来獻方物授志亷鴻臚
少卿員外置賜絹百疋留宿衛二十三年十一月遣從
弟大阿食金忠相来朝死於路贈衛尉卿二十五年興
光卒其子承慶嗣位遣使来告帝悼惜之又贈太子太
保命賛善大夫邢璹攝鴻臚少卿往其國行弔祭冊立
之禮至二十八年冊承慶妻朴氏為新羅王妃
天寳三年承慶卒命弟憲英嗣位仍襲開府儀同三司
都督雞林州刺史兼持節寜波軍事是載四月遣使謝
恩并獻方物十月遣使来賀正授庄清道率府員外長
史賜綠袍銀帶放還蕃自後頻来朝七年遣使獻金銀
及六十總布魚牙紬朝霞紬牛黄頭髪人參
寳應二年憲英遣使朝貢授其使校檢禮部尚書放還
大厯二年憲英卒冊立其子乾運為王三年二月命倉
部郎中歸宗敬兼御史中丞持節冊命又冊乾運母為
太妃七年遣使金標石來賀正授衛尉員外少卿放還
八年遣使来朝幷獻金銀牛黄魚牙紬朝霞紬等方物
建中四年乾運卒無子國人立其上相良相為王
貞元元年授良相檢校太尉都督雞林州刺史寜海軍
使新羅國王仍令户部郎中盖損持節冊命其年良相
卒立上相敬信為王令襲其官爵信即相之從兄弟也
十四年敬信卒其子先敬信亡國人立敬信嫡孫權知
國事俊邕為王十六年授俊邕開府儀同三司檢校太
尉新羅王令司封郎中兼御史中丞韋丹持節冊命明
年至鄲州聞俊邕卒其子重興立詔丹還
永貞元年詔遣兵部郎中李元先持節冊興為王
元和元年十一月放宿衛新羅王子金忠獻歸本國仍
加試祕書監
二年遣使金力竒來朝
其年七月力竒上言奉恩册臣故主俊邕為王母申氏
為太妃妻叔氏為王妃冊使韋丹至中路知俊邕薨其
冊即㢠廻在中書省令臣還國伏請授臣以歸勅金俊邕
等冊宜令鴻臚寺于中書省受領至寺宣授與金力竒
令奏歸國仍賜其叔昇門㦸令本國准例給四年遣使
金陸珍等来朝貢五年其王子金憲章来朝貢七年重
興卒其相金彦昇遣使金昌南等來告哀其年授彦昇
開府儀同三司檢校太尉侍郎大都督雞林州諸軍事
兼持節寜海軍上柱國新羅王彦昇妻朴氏冊命為妃
仍賜其宰相金崇斌等三人㦸亦令本國凖給兼命職
方員外郎攝御史中丞崔延持節弔祭冊立其質子金
士臣副之十一年十一月其入朝王子金士臣等遇惡
風飄至楚州鹽城縣界淮南節度使李鄘以聞是歲新
羅饑其衆一百七十人求食于浙東十五年遣使朝貢
長慶二年十二月遣使金柱弼朝貢
寳厯元年其子王金明来朝兼充宿衛
太和四年彦昇卒五年四月詔以新羅王金景徽為開
府儀同三司檢校太尉使持節大都督雞林州諸軍事
兼充寜海軍使景徽母朴氏冝冊為太妃妻朴氏冊為
妃太子左諭徳兼御史中丞源寂持節弔祭冊立焉
開成元年遣使金義琮来謝恩兼宿衛二年四月十一
日放還蕃賜物有差五年四月鴻臚寺新羅國告哀質
子及年合歸國學生等共一百五人並放還
㑹昌元年七月勅歸國新羅前入新羅宣慰副使前充
兖州都督府司馬賜緋魚袋金雲卿為淄州長史
　
　
　
　
　
　
　
　唐㑹要卷九十五
欽定四庫全書
　唐㑹要卷九十六
　　　　　　　　　　　　宋　王溥　撰
　　契丹
契丹居潢水之南黄龍之北鮮卑之故地君長姓大賀
氏勝兵四萬三千人分為八部好與奚鬬死無服紀子
孫死父母晨夕哭父母死子孫不哭餘風俗與突厥同
武徳四年二月遣使貢名馬豐貂
貞觀二十二年豪長窟哥等部落咸請内附又契丹有
别部長名孫敖曹者武徳四年與靺鞨豪長突地稽俱
請内附詔令營州城傍安置至曾孫萬榮通天年中與
妺壻李盡忠殺營州都督趙翽據營州作亂(盡忠本窟/哥之壻也)
則天怒改萬榮為萬斬盡忠為盡㓕尋自稱無上可汗
以萬榮為大将及盡忠死萬榮領其衆焉初令曹仁師
討之全軍敗績又令王孝傑繼之孝傑没於陣攻陷冀
州俄為奚及突厥掩擊其後張九節設伏以擊之遂單
馬宵遁為其奴斬之開元二年李盡忠從父弟失活請
歸欵復封失活為松漠都督授左金吾衛大将軍仍于
其府置靜析軍五年十二月以永樂公主出降失活親
迎之夜遣諸親髙品及兩蕃大首領觀花燭六年失活
卒𤣥宗為之舉哀贈特進冊立其從父弟娑固為松漠
郡王至十年十一月娑固與公主来朝宴于内殿及歸
娑固衙官可突于勇悍得衆娑固欲除之而事泄可突
于攻之娑固奔營州可突于立娑固從父弟鬱于為主
鬱于遣使謝罪𤣥宗復冊立鬱于令襲娑固之位仍赦
可突于之罪至十年鬱于朝請婚又封餘姚縣主長女
慕容氏為燕郡公主以妻之封鬱于為松漠郡王授左
金吾員外大将軍兼静析軍經畧大使鬱于死立其弟
咄于襲其官爵復以燕郡公主為妻十三年咄于復與
可突于相猜阻携公主来奔改封遼陽王國人立其弟
邵固其冬邵固詣行在從至東嶽拜左羽林員外大将
軍改封廣化郡王仍封宗室外甥陳氏女為東華公主
以妻之十八年邵固為可突于所殺以其衆降突厥東
華公主走投平盧軍詔遣信安王禕幽州長史薛楚平等
討之皆不尅二十二年六月幽州節度使張守珪大破
之遣使獻㨗勅曰邊境為患莫甚于東隅朝廷是虞㡬
煩于将帥積年逋誅一朝剪滅則東方將寖以廓清河
朔之人差寛征戍此皆上憑九廟之靈下賴羣帥之功
今具凱旋敢不以獻冝擇日告九廟所司准式其年十
一月幽州節度使張守珪發兵討契丹斬其王屈列及
其大臣可突于等傳首東都餘衆及叛奚皆散走山谷
立其豪長李遇折為契丹王仍授特進封東平郡王其
年遇折又為可突于黨泥禮所殺唯一子刺乾走投安
東獲免拜左驍衛将軍自後與奚王朝貢歲至蕃禮甚
備
貞元四年復犯我北鄙幽州以聞九年十二月遣使朝
貢十年正月遣使朝貢其年二月勅幽州道入朝契丹
大首領梅落拽河等五人並可果毅都尉次首領王下
詔活薛儞君等一十六人並可别将放還國十一年十
月契丹大首領熱蘇等二十五人来朝
元和八年遣使朝貢九年十一月契丹大首領梅落鶻
劣来朝十年十一月契丹遣使梅落饒劣等十九人来
朝貢十二年十一月契丹首領介落等朝貢以告身一
十九通賜其貴人
太和九年十一月契丹大首領二十九人来朝賜物各
有差
開成元年十一月契丹大首領涅列壊等三十一人来
朝四年十二月契丹大首領薛葛等三十人来朝
㑹昌二年九月制契丹新立王屈戍可雲麾将軍守右
武衛将軍員外同正幽州節度使張仲武奏契丹新立
王屈戍等云契丹舊用迴鶻印今懇請當道聞奏乞國
家賜印伏望聖慈允許勅㫖宜依乃以奉國契丹之印
為文
　　奚
奚盖匈奴之别種所居亦鮮卑之故地在京師之東北
勝兵三萬分為五部每部置俟斤風俗與突厥同通天
年中契丹叛奚亦臣屬突厥兩國常為表裏號為兩蕃
景雲元年其王李大輔遣使貢方物
開元五年大輔入朝封饒樂郡王仍授為左金吾員外
大將軍詔封外甥女辛氏為固安公主以妻之其年大輔與
契丹首領李失活請復置都督府許之大輔卒弟魯蘇
立十年詔魯蘇襲其兄官爵又封咸安公主之女韋氏為
東光公主以妻之十四年改封魯蘇為奉誠王後為契
丹衙官可突于所脅走投榆闗移其部落于幽州界安置
五載又封其王娑固為昭信王仍授饒樂都督自大厯
後朝貢時至
貞元四年七月奚及室韋㓂振武十一年四月幽州奏破
奚六萬餘衆
太和元年其王饒樂府都督襲歸誠王梅落来朝加檢
校司空放還蕃三年以奚首領索低為右武威衛將軍
充檀薊兩州逰奕兵馬使仍賜姓李氏八年遣使朝貢
十一年遣使獻名馬是後毎歲至今朝貢不絶或歲中
三至故事嘗以范陽節度使為押奚契丹兩蕃使自至
徳後其蕃臣多擅封壤毎優容之彼務自完不生邊事
故二蕃亦少為冦其毎歲朝賀常各遣數百人至幽州
則選其豪長三五十人走闕引見于麟徳殿賜以金帛
遣還餘皆駐而舘之率以為常
　　室韋
室韋者契丹之别種附于突厥用角弓楛矢尤善射時
聚弋獵事畢而㪚其人土著無賦稅人牽犁以種又按
隋書室韋記云室韋有五部落一南室韋二北室韋三
鉢室韋在北室韋之北四深莫怛室韋在北室韋之西
北五大室韋在室建河之南深莫怛室韋之西北隋書
曰大室韋之外名字改易不可詳悉突厥沙鉢可汗常
以吐氏潘恎統領之然並契丹之别種也其南者為契
丹在北者號室韋南室韋在契丹北三千里(後魏書云/自契丹路)
(經啜水盖水犢了山莫山周囘/三百里又經屈利水到其國也)其地卑溼至夏則移向
西貸勃次對二山多草木饒禽獸又多蚊蚋人皆巢居
以避其患後漸分為二十五部其渠帥號餘莫不滿咄
死則子弟代之無嗣則擇賢豪而立之盤髪衣服與契
丹同乗牛車蘧蒢為室如突厥氊車之状渡水則束薪
為栰或有以皮為舟者馬則織以草為韉結繩為轡寝
則屈木為室以蘧蒢覆之移則載行以猪皮為服編木
藉之氣候多寒田收甚薄無羊少馬多猪牛言語與靺
鞨相通婚嫁之法二家相許婿輙盗婦持去然後送牛
馬為聘婦人不再嫁以為死人之妻難以共居部落共
為大棚人死置屍其上居䘮三年其國無鐵取給於髙
麗南室韋北行十一日至北室韋分為九部落其渠帥
號乞引莫賀咄氣候最寒冬則入山居穴中牛畜多凍
死饒麞以射獵為務或沒水中而網取魚鼈地多積雪
懼陷坑穽騎木而行俗皆捕貂為業冠以狐貉衣以魚
皮又北行千里至鉢室韋依朔布山而住人衆多于北
室韋不知為㡬部落用槿皮盖屋其餘同北室韋從鉢
室韋西四日行至深末怛室韋因水為號也冬月穴居
以避太隂之氣也又西北數千里至大室韋徑路險阻
言語不同尤多貂及異䑕北室韋後魏武定隋開皇大
業中並遣使貢獻大唐有九部焉所謂嶺西室韋山北
室韋黄頭室韋大如者室韋小如者室韋娑葛室韋訥
北室韋駱駝室韋並在栁城之郡東北近者三千五百
里逺者六千二百里今室韋最西與迴鶻接界者有烏
素固部落常居俱輪國之西南次東有移塞没部落次
東又有塞曷支部落此部落有良馬人户亦多居啜河
之南其河彼俗謂之燕支河又有和解部落次東又有
烏羅䕶部落一名烏羅渾元魏謂之烏落居磨盖獨山
北啜河之側此部落自魏太武真君四年厯北齊周隋
及武徳已後朝貢不絶又有那禮部落與烏羅䕶犬牙
而居又東北有山北室韋又有小如者室韋又北有娑
葛室韋東又有嶺西室韋又東南至黄頭室韋北部落
兵强人户亦多東北與達姤接嶺西室韋北又有訥北
支室韋此部落小烏羅䕶之東北百餘里那河之右有
古烏丸之遺人今亦自稱烏丸國武徳貞觀中亦遣使
朝貢其國北大山之北亦有大車室韋部落其部落傍
室建河居其河源出突厥東北界俱輪國屈曲東流經
西室韋界又東經大室韋界又東經䝉兀室韋之北落
怛室韋之南又東流與那河忽汗河合又東經南黑水
靺鞨之北北黑水靺鞨之南東河注于海烏丸東南三
百里又有東室韋部落在峱越河北東南流與那河合
武徳八年遣使朝貢
開元天寳中每數歲一遣使来朝及貢貂皮等物
貞元八年閏十二月室韋都督和解熱素等一十人来
朝貢
太和五年至八年凡三遣使来朝貢九年十二月室韋
大都督阿朱等三十人来朝貢
開成元年十二月室韋大都督阿朱等三十人来朝進
馬五十匹四年正月上御麟徳殿對入朝賀王室韋阿
朱等十五人其年十二月室韋大都督秩蟲等三十人
来朝貢
㑹昌二年十二月上御麟徳殿引見室韋大首領都督
熱論等十五人晏賜有差
咸通元年正月上御紫宸殿受朝對室韋使
　　靺鞨
靺鞨者蓋肅慎之地也後魏謂之勿吉凡有數十部落
各有豪長而黑水靺鞨最處北方尤稱徑㨗性凶悍無
憂戚無文字其畜宜猪食其肉而衣其皮渤海靺鞨本
髙麗别種後徙居營州其王姓大氏名祚榮子武藝
貞觀十四年黑水靺鞨遣使朝貢以其地為黑水州
武徳三年其部豪長突地稽遣使朝貢以其部置燕州
拜突地稽為總管貞觀初髙開道引突厥来攻幽州突
地稽力戰有功拜左衛将軍賜姓李氏封耆國公尋卒
子謹行武力絶人麟徳中累遷營州都督右領軍大将
軍為積石道經畧大使
上元三年大破吐蕃衆數萬于青海之上降璽書勞仍
賜燕國公
永淳元年卒贈幽州都督陪𦵏乾陵自後或有豪長自
来或遣使朝貢每歲不絶其白山部素附于髙麗因收
平壤後郡衆多入于中國汨咄安居骨室等部亦因髙
麗破後奔散㣲弱今無聞焉縱有遺人並為渤海編户
惟黑水部全盛分為十六部落又以南北為柵
開元十三年安東都䕶薛泰請于黑水靺鞨内置黑水
軍續更以最大部落為黑水府仍以其首領為都督諸
部刺史𨽻屬焉中國置長史就其部落監領之十六年其
都督賜姓李氏賜名獻誠授獻誠雲麾将軍兼黑水經
畧使仍以幽州都督為其押使自此朝貢不絶舊説黑
水西北有思慕靺鞨正北㣲東十日程有郡利靺鞨東
北十日程有窟説靺鞨亦謂之屈説東南十日程有莫
曳皆靺鞨在黑水靺鞨界南近渤海國徳里府北至小
海東至大海西至室韋南北約二千里東西約一千里
其國少馬國人能步戰土多貂䑕皮尾骨咄角白兎白
鷹等初太宗謂侍臣曰靺鞨逺來葢因突厥朕之所致也
昔周宣之時獫狁孔熾出兵驅逐比之蚊蚋議者以為
中䇿漢武帝北事匃奴中國虛竭議者以為下䇿秦始
皇北築長城人神怨憤議者以為無䇿然則自古以来
其無上䇿乎朕承隋之弊而四夷歸伏無為而治得非
上䇿乎禮部侍郎李百藥進曰陛下以武功定四海以
文徳綏萬物至道所感格于天地斯盖二儀降福以祚
聖人豈與周漢失䇿校其短長哉太宗大悦其拂湼鐵
利等諸部落自國初至天寳末亦嘗朝貢或隨渤海使
而来唯郡利莫曳皆三兩部未至及渤海寖强黑水亦
為其所屬
貞元八年閏十二月渤海押靺鞨使楊吉福等三十五
人来朝貢十年二月以来朝渤海王子大清允為右武
衛將軍同正十一年十二月以靺鞨都督宻阿古等二
十二人並拜中郎将放還蕃至十四年三月加渤海郡
王兼驍衛大将軍忽汗州都督大嵩璘為銀青光祿大
夫檢校司空冊為渤海國王依前忽汗州都督初嵩璘
父欽茂以開元二十六年襲其父武藝忽汗州都督渤
海郡王左金吾大将軍天寳中累加特進太子詹事寳
應元年進封欽茂為渤海國王大厯中又累拜司空太
尉及嵩璘嗣位但授以郡王将軍嵩璘遣使叙理故加
冊命焉至元和四年以渤海國王大嵩璘男元瑜為銀
青光祿大夫檢校秘書監忽汗州都督依前渤海國王
七年十二月遣使朝貢八年又遣使朝貢十年二月黑
水豪長十一人朝貢十一年三月渤海靺鞨遣使朝貢
賜其使二十人官告
　　鐵勒
鐵勒者本匃奴之别種武徳初有薛延陁契苾迴紇都
播骨利幹多覽葛僕骨㧞野古同羅渾部思結斛薩奚
結阿跌白霫等散在磧北皆鐵勒之部内諸郡隋大業
中西突厥處羅可汗強鐵勒諸部皆臣之後處羅徴税
無度鐵勒相率而叛歸及頡利政亂皆屬于薛延陁
貞觀二年既破延陁太宗幸靈州次涇陽縣鐵勒迴鶻
抜野古同羅僕骨多覽葛思結阿跌契丹奚渾斛薩等
十一姓各遣國歸貢獻乃稱延陁可汗不事大國暴虐
無道不能為吾軰主以自死敗部落鳥散不知所之吾
等各有分地不能逐延陁去也歸命天子願賜哀憐乞
置漢官司養育是時太宗以破延陁欲遂空漠庭見其
使至甚悦遣黄門侍郎褚遂良引至縣廳浮觴積肉以
禮之夜分乃散異日召鐵勒等並入行宫張樂以宴之
拜為郎将及昭武校尉等官乃降璽書勞其豪長及賫
綾錦等以将厚意仍遣與乗輿㑹于靈州幷使右領軍
中郎将安永夀往報焉十一月太宗至靈州鐵勒諸部
俟斤頡利發等諸姓至靈州數千人咸請列其地為州
縣又曰願得天至尊為臣等作可汗可汗子孫嘗為天
至尊臣屬死無恨于是北荒悉平太宗為賦詩以叙其
事公卿咸請勒于石從之二十一年正月鐵勒迴紇俟
利兹等諸姓並同詣闕朝見太宗親賚其緋黄瑞錦及
標領袍鐵勒等觀而驚駭以為未嘗聞見捧戴拜謝盤
舞於塵埃中及還蕃太宗御天成殿陳十部樂而遣之
麟徳中餘黨復叛
乾封元年三月鐵勒道行軍大總管右武衛大将軍鄭
仁泰左武衛大将軍薛仁貴破鐵勒之衆于天山初泰
等将發賜内宴以餞之積甲于殿前令仁貴試之帝曰
古之善射能有穿七扎者卿且射五重仁貴射而撤之
帝大驚賞取甲以賜之時九姓有衆十餘萬令驍健數
千人逆来挑戰仁貴發三矢射殺三人其餘一時下馬
請降仁貴恐為後患並坑殺之更就磧北討餘衆擒其
偽葉䕶兄弟三人而還軍中歌曰将軍三箭定天山戰
士長歌入漢關是後遂絶
　　薛延陁
薛延陁者自云本姓薛氏其先擊滅延陁而有其衆因
號薛延陁其風俗與突厥同延陁乙失鉢之孫曰奚男
率其部落七萬家附于頡利頡利亂磧北諸姓多歸奚
男共推為可汗
貞觀二年太宗使喬師望冊為毘伽可汗賜之鼓纛奚
男遂建衙于大漠之北鬱督軍山下三年遣其弟繞特
勒来朝上賜以寳刀及寳鞭謂曰汝所部有大罪斬之
小罪鞭之及平頡利奚男東反故國建庭于都尉犍山
北獨邏河之南即古匈奴之故地勝兵二十萬仍立其
子為南北部太宗恐其太盛冊其子皆為小可汗外示
優崇實欲分其勢也㑹朝廷立李思摩為可汗處其部
衆于漠南之北奚男心不悦
十五年太宗将有事太山奚男謀于國曰天子東封士
馬皆集我乗此擊思摩若拉朽耳因命其子大度設勒
兵二十萬冦白道州詔李勣薛萬徹討之大敗其衆
十六年遣使謝罪請婚許之妻以新興公主仍令備親
迎之儀太宗欲幸靈武以㑹之奚男竟後期不至乃絶
其婚
十七年奚男卒其後子㧞灼襲位㧞灼性𥚹其下多不
附尋舉衆復冦邊
二十年三月上命夏州都督喬師望右領軍大将軍執
失思力討延陁大破之斬獲二千餘人六月鐵勒僕骨
同羅共擊延陁大敗之太宗以其數與思摩交兵乃降
璽書責讓之又謂其使曰語爾可汗我天子能東征髙
麗汝若能冦邊者但當来也可汗遣使致謝請發兵来
助太宗答以優詔而止其兵及太宗㧞遼東諸城破駐
蹕之陣降髙延夀聲震戎狄而莫離支潜令靺鞨誑惑
延陁啗以厚利延陁氣懾不敢動太宗在安市城謂邊
臣曰以我量之奚男其死矣聞者莫測俄然真珠毘伽
可汗死其少子肆葉䕶殺其兄突利失可汗而自立是
謂頡利俱利薛娑多彌可汗而車駕尚在遼東邊境闕
備遂發兵㓂夏州執失思力擊敗之多彌可汗輕騎遁
走部内騷然矣多彌可汗馭下少恩廢其父時貴臣任
已親暱多所殺戮其下不附國中震恐皆不自安時太
宗别令校尉宇文法詣烏羅䕶靺鞨部適遇延陁阿波
設等于東境法乃率靺鞨進擊破之阿波設謂其國人
曰唐兵至矣其衆轉相驚擾如是二旬諸部大亂多彌
可汗與數十騎往投阿史那時健部落尋為迴紇所殺
宗族殆盡其餘尚存五萬竄于西域而立真珠毘伽可
汗猶子咄摩支為豪帥乃去可汗之號遣使奉表請居
鬱督軍山之北使兵部尚書崔敦禮英國公李勣就安
輯之太宗謂曰叛則擊之勣等就至咄摩支惶駭不知
所為潜謀欲戰持兩端因縱兵遣擊前後斬五千餘級
獲男女二萬餘人後咄摩支入朝拜為右武衛将軍及
卒太宗為發哀初延陁請以其庶長子曳莽為突利失
可汗居東方所統者雜種嫡子㧞灼為肆葉䕶可汗居
西方所統者皆延陁詔許之並禮以冊命曳莽自知非
正嫡部落又少恩意常不愜徃徃憂悚而輕用兵白道之
役即曳莽唱首㧞灼貳之延陁之卒皆来㑹𦵏焚屍卒
哭曳莽懼㧞灼圗已先還㧞灼引兵自後襲殺之延陁
以貞觀初建衙于磧北厯三主凡二十年李勣崔執禮
滅之
總章二年十二月延陁部落餘衆擾亂詔發突厥進襲
至烏羅徳健山大破之
　
　
　
　
　
　
　
　
　
　
　唐㑹要卷九十六
欽定四庫全書
　唐㑹要卷九十七
　　　　　　　　　　　　　宋　王溥　撰
　　吐蕃
吐蕃者在長安西八千里本漢西羌之種也不知有國
之所由(或云南凉秃髪利鹿孤之子曰樊尼國滅之後/西奔于羌中建國為衆所懐遂改姓為窣㪍野)
(以秃髪為國號語訛謂之吐蕃/歴魏及隋隔間諸羌未通中國)國人號其王為賛普以
統理國事無文字刻木結繩為約徵兵為金箭㓂至舉
燧與臣下一年一小盟(用羊狗/獮猴)三年一大盟(用人馬/牛驢)以
麥熟為歲首其國都號為邏婆城用法嚴整議事則自
下而起因人所利而行之此其所以强且久也重壮賤
老母拜于子重兵死惡病終以累世戰没者為甲門臨
陣奔逃者懸狐尾於其首表其似狐之怯其賛普弄讃
雄霸西域
貞觀八年九月朝貢使至十四年遣其相祿東賛致禮
請婚姻獻金五千兩自餘寳數百事十五年以文成公
主妻之弄讃至栢海親迎于河源見王人執子壻之禮
甚恭而歎大國禮儀之美俯仰有媿沮之色及與公主
歸國謂所親曰我祖父未有通婚上國者今我得尚大
唐公主為幸實多當為公主築一城以誇示後代遂築
城立棟宇以居處之公主惡其赭面弄普遂下令禁之
身釋氊裘襲䊵綺漸慕華風仍遣渠豪子弟請入國學
以習詩書又請中國識文字之人典其表疏上征遼還
獻大鵞黄金鑄成髙七尺可受酒三斛髙宗即位拜駙
馬都尉封西海郡王致書于長孫無忌云天子初即位
若臣下有不忠之心者當勒兵以助並獻金銀珠寳十
五種置太宗靈座之前髙宗進封賨王因請蠶種及造
酒碾磑紙筆之匠並許之
永徽元年弄讃卒其子早卒立其孫年幼國事皆委祿
東賛禄東賛有謀畧初太宗許降文成公主東賛来迎
召見顧問進對合㫖乃拜為右衛大将軍又以琅邪公
主孫女妻之東賛辭曰臣本國有婦父母所聘情不忍
乖且賛普未謁公主陪臣安敢妄婚上嘉之東賛有子
五人長悉若早卒次欽陵三賛婆四悉多于五渤論及
東賛死欽陵兄弟復専其國
咸亨元年薛仁貴討吐蕃敗于大非川
上元二年李敬𤣥又敗于青海自是賛婆則専在東境
欽陵主内政三十餘年恒為邊患
儀鳳三年上以李敬𤣥初敗吐蕃為患轉甚召侍臣曰
吐蕃小醜屢犯邊境置之則疆塲日駭圗之則未聞上
䇿宜論其得失各書所懐給事中劉景先曰攻之則兵
威不足鎮之則國力有餘且撫養士卒守禦邊境中書
舍人郭正一曰吐蕃作梗年歲已深興師不絶非無勞
費追討則徒損兵威深入則未窮巢穴臣望少發兵士
且遣備邊明立烽候勿令侵掠待國用豐足一舉而滅
之給事中皇甫文亮曰且令大将鎮撫畜養將士仍命
良吏營田以收糧儲必待足兵足食方可以舉而取之
上曰宿將舊人多從物故自非投戈俊傑安能克滅凶
渠中書舍人劉禕之曰臣觀自古聖主明君皆有邊戎
為梗今吐蕃憑陵未足為耻願養萬乗之威寛百姓之
役給事中楊思忠曰聖人御物貴在從時今凶冦不能
懐徳未肯畏威和好之謀臣謂非便中書侍郎薛元超
曰臣以為敵不可縱縱敵則患生邊不可守守邊則卒
老不如料簡士卒一舉滅之上顧謂黄門侍郎来恒李
勣已後實無好將當今以張䖍朂紀及等差為優耳恒
曰昨者洮河兵馬足堪制敵但為諸将失於部分遂無
成功今無好將誠如聖㫖
聖厯二年賛普器弩悉弄年長乃與大臣論巖宻圖欽
陵召其親黨二千餘人殺之欽陵自殺
景龍四年来請婚以左衛大将軍楊矩為送金城公主
使後矩為鄯州都督吐蕃厚賂之因請河西九曲之地
以為公主湯沐之邑矩遂奏與之吐蕃既得九曲其地
肥良又與唐境接近自後復叛楊矩懼飲藥而死
先天元年十月二十六日吐蕃遣使来朝吐蕃自漢界
出鄯城五百里遇島海入吐部落彌多彌蘇毘及白蘭等
國風雨雷電隔日有之夏氣如中國暮春之月山有積
雪地有冷瘴令人氣急不甚為害其俗重漢繒而貴瑟
瑟男女用為首飾其君長或居抜布州或居邏婆州有
小城而不居坐大氊帳張大拂廬其大可容數百人兵
衛極嚴而衙府甚狭俗養牛羊取乳酪供食兼取毛為
褐而衣焉不食驢馬肉以麥為麫人死殺牛馬以殉取
牛馬頭周壘於墓上正方壘石為之狀若平頭屋焉其
臣與君自為友號曰共命人其數不過五人君死之日
共命人皆日夜縱酒𦵏日于脚下刺血出盡及死便以
殯𦵏又有親信人用力當腦縫鋸亦有将四尺木大如
指刺兩肋下死者十有四五亦殉𦵏焉設官父死子代
絶嗣則近親襲焉非其種類輙不相代其官章飾有五
等一謂瑟瑟二謂金三謂金飾銀上四謂銀五謂熟銅
各以方圎三寸褐上装之安膞前以辨貴賤其戰必下
馬列行而陣死則逓收之終不肯退槍細而長于漢者
弓矢弱而甲堅人皆用劍不戰亦負劍而行其驛以鐵
箭為契其箭長七寸若急驛膊前加一銀鶻有草名速
古芒葉二寸狀若斜蒿有䑕尾長于常䑕其國禁殺䑕
殺之者加其罪有可䟦海去赤嶺百里方圎七里東南
流入蠻與西洱河合流而東號為撲鼻水又南出㑹川
為瀘水焉自赤嶺至邏婆川絶無樹木惟有楊栁人以
為貴
開元二年五月吐蕃宰相坌達延陁獻書于宰相曰兩
國地界事資早定界定之後然後立盟其月吐蕃使其
宰相尚欽蔵及御史名悉獵来獻盟書𤣥宗御承天門
樓命有司引見置酒于内殿宴遣之其月坌達延陁率
衆侵我渭源帝下制親征㑹薛訥遇賊數萬衆戰于武
階驛大破之乃罷自五年至十年凡八来朝幷貢方物
二十一年二月金城公主上言請以今年九月一日樹
碑于赤嶺定蕃漢兩界時李暠使于蕃金城度其還期
在暮秋故有是請及樹之日詔張守珪李行禕與其使
莽布支同訖其事是月遣其大臣屬盧論莽蔵来朝及
獻方物自二十二年每歲遣使賀正幷貢獻至二十年
七月金城公主薨
神龍元年其賛普器弩悉弄卒其子棄肆蹜賛嗣位賛
時年七歲使来告喪中宗為之舉哀廢朝一日俄而棄
肆祖母遣使獻金二千兩為棄肆求婚中宗遂養公主
為女降嫁之自是頻歲貢獻然亦時犯西邊十三年遣
使来賀不許
十七年復遣使来朝詔王忠及皇甫惟明及内侍張元
方使于吐蕃惟明既見賛普及公主皆欣然請和盡出
貞觀以来𠡠書以示惟明又遣其重臣名悉獵随惟明
入朝賛普既獻寳公主又獻金鴨盤等物名悉獵知書
先是迎公主長安當時朝廷皆稱有才辨及引入賜宴
與語甚禮之詔御史大夫崔琳充使宣諭于赤嶺各樹
分界之碑約不相侵至是公主薨遣使告哀仍請和不
許使到數月始命有司為公主于光順門發哀輟朝三
日天寳中連事西討進收黄河九曲㧞其石堡城
至徳二年三月復遣使請和且助國討逆詔遣南巨川
報之明年二月又遣使来朝復請盟詔從之
大厯元年至十年凡七来朝貢十三年正月遣将馬重
英率衆四萬侵靈州奪我水口填漢渠御史渠以弊屯
田
建中元年正月入蕃使太常少卿韋倫至自大厯已後
吐蕃陷我河隴諸州勅使前後數輩皆留之不遣邊上
每傳獲其人亦令中官部紀徙之江嶺徳宗初即位務
以徳綏逺方徵其俘囚五百人給衣一襲使韋倫給還
其國與之約和仍勑邊将無得侵伐吐蕃使歸其人不
之信及蕃俘入境部落皆畏威懐惠焉又命倫為太常
卿復使蕃中其年十二月倫至自蕃中與其宰相論欽
明思等五十五人皆至獻其方物吐蕃見倫再至甚歡
既館聲樂以娱之留九日而旋兼遣其渠帥報命倫一
歲再往絶域戎夷奉敎無此之速也
二年三月以萬年縣令崔漢衡為殿中少監持節使西
戎初吐蕃遣使求沙門之善講者至是遣僧良琇文素
二人行每人歲一更之其年十二月入蕃使判官監察
御史常魯與吐蕃使論悉羅等至自蕃中奏請改勅書
以貢獻為進以賜為賞以領取為領之優詔降諭曰前
相楊炎不修故事致此誤耳並從之
三年九月崔漢衡與蕃使區頰賛至自吐蕃乃約靈州
以賀蘭涇州以彈筝峡西口隴州以清水為漢界皆建
碑以誌之遂以是年十月十五日相與同盟于境上其
年十月以都督員外郎樊澤兼御史中丞充吐蕃計㑹
使約以来年正月十日㑹盟于清水
四年正月詔隴右節度使張鎰與吐蕃使尚結賛盟于
清水㑹盟官崔漢衡等七人與結賛及宰相等七人俱
昇壇為盟夏四月吐蕃将士僧尼等至自沙州凡八百
人報元年之徳
貞元元年九月遣左監門衛将軍康成使于蕃中且定
界是月鳳翔節度使李晟遣兵襲吐蕃衆於堆沙堡大
破之焚其儲積斬渠長扈屈律悉等七人傳首京師結
賛等聞而大懼累遣使請和仍用永盟皆不許㑹馬燧
自河東至且保明其誠至乃許之
二年九月吐蕃遊騎及于好畤京師戒嚴遂遣左金吾
衛将軍張獻甫等統兵屯于咸陽其月二萬餘衆又冦
鳳翔城下李晟出兵禦之一夕而退其年十一月吐蕃陷
我鹽州初賊之来冦也刺史杜彦光使以牛酒犒之吐
蕃謂曰我欲州城以居之聽爾率其人而去彦光乃率
衆歸麟州其年十一月吐蕃陷夏州亦令刺史拓跋乾
曜率衆而復據其城自是又冦銀州銀州素無城壁居
者奔散蕃亦棄之
三年二月以前太子右諭徳崔澣為檢校左庻子兼御
史中丞充入藩使四月至自鳴沙不數日澣復以鴻臚
卿兼中丞又充入藩使令澣報蕃宰相尚結賛曰杜希
全職在靈州不可出境李觀又已改官遣侍中渾瑊充
盟㑹使約以五月二十四日復盟于清水又令告尚結
賛以鹽夏二州歸于我然後就盟㑹其年夏吐蕃刼盟
于平凉川
八年山南西道節度使嚴農奏擊破吐蕃于芳州及黑
水堡焚其積聚幷獻首獲九年劍南西川節度使韋臯
攻吐蕃之維州獲大将軍論賛熱以獻
十年五月劍南西川節度使韋臯又奏西山峨和城擊
破吐蕃二萬餘衆攻㧞城柵斬首三千八百餘級獲其
器械牛馬其年八月先沒蕃中使李朝清歸自吐蕃
十三年正月賛普遣使農桑昔賫表請和好帝以其豺
狼之性數負恩約不受表状放其使歸蕃七月韋臯奏
去年二月十七日吐蕃于劍山馬嶺三路分軍下營僅
往一月進軍逼臺登城巂州刺史曹髙任率諸将軍士
幷東蠻子弟合勢接戰自朝及午大破之生擒大籠官
七人陣上殺獲甚衆
十七年七月吐蕃陷我麟州殺刺史郭鋒毁城隍大掠
居人驅党項部落而去次鹽州西九十里横槽峰頓軍
有畨卒傳呼州僧延素輩七人稱徐舍人召其大陣没
勒支處引延素等疾超至帳前皆馬革梏手麻繩縲頸
見一吐蕃年少身長六尺餘朱髪大目乃徐舍人也命
解縳坐帳中曰師勿懼予本漢人司空英公五代孫也
屬武后斵喪王室余髙祖建義中冺子孫流播絶域今
三代矣雖代居戎職位掌兵要思本之心無涯顧血族
無由自㧞耳此畨漢交境也復九十里至安樂州師無
由東矣延素曰僧身孤親老敢祈全活悲不自勝又曰
余奉命率師備邊因求資食遂渉漢疆展轉東進至麟
州城下城既無備援兵又絶是以㧞之知郭使君是勲
臣子孫必将活之不虞為亂兵所害適有飛鳥使至飛
鳥猶中國驛騎也云使者上變召軍亟還遂解縳歸之
時詔命韋臯分遣偏将勒步騎合二萬出都城西山南
北九道並進逼樓離老翁故維州保州松州諸城以紓
北邊故也其年九月韋臯又奏大破吐蕃于雅州
十八年正月韋臯又破吐蕃生擒大首領論莽熟来獻
至二十年二月吐蕃請和使其臣論乞再等五十四人
来朝貢至二十一年三月以吐蕃賛普卒廢朝三日命
工部侍郎兼御史大夫張薦予祭之七月賛普使論乞
數勃藏奉獻徳宗皇帝山陵金銀衣服牛馬等陳于太
極殿庭
元和元年七月遣使論勃蔵等来朝幷獻方物
二年春吐蕃人歸日西蕃幷遣後論思邪熟来朝幷歸
鄭叔矩路泌之柩及叔矩男武延等一十三人叔矩貞
元初平凉背盟所䧟凡二十餘年竟不屈節
五年五月命宰臣杜佑等與吐蕃使議事于中書令㕔
且言歸我秦原安樂州地自六年至十年遣使朝見幷
獻方物相繼不絶
十一年西川奏吐蕃賛普卒
十二年吐蕃告哀使論乞髯獻馬十匹玉帶金器等
十三年宴吐蕃使于中書八月吐蕃使論司熱等七人
辭于宣政衙已事不退且徵國使詔有司諭之方出勅
令後入迴鶻吐蕃南詔使所奏随從不得過三十人新
羅使不得過二十人迴鶻吐蕃使下合授正官不得過
十人南詔不得過五人其年十月吐蕃圍我宥州命夏
州兵擊退之
十四年三月詔蕃使論矩立蔵等幷後般来使並宜放
歸本國八月冦我鹽州及慶州方渠下營大軍至河州
界其年復遣矩立蔵来朝貢立蔵自稱請和好詔納其
請遣還其年十月以太子中允張賈為太府少卿攝御
史中丞持節充入蕃答請和好使尋貶賈為撫州司馬
責其逗留不行也以卻同代之至其年十二月靈武奏
吐蕃大軍營于黄河北煙塵數十里鳳翔進吐蕃表函
一封西川奏吐蕃入雅州界時方鎮鄰接蕃界者皆奉
詔備禦東川節度使王涯上言臣道當出軍徑入賊腹
有兩路一路從龍州青州鎮入吐蕃界直抵故松州城
是吐蕃舊置節度之所一路從綿州威蕃柵入蕃界直
抵栖雞城是吐蕃險要之地涯又陳備禦吐蕃要畧曰
臣伏願陛下不愛金帛之費以釣北蕃之心遣信臣與
之定約曰西戎為邊患者數矣能制而伏者惟有北蕃
如能發而深入殺若干人取若干地則投若干之賞開
懐以示之厚利以啗之一戰之後西戎亦衰矣
長慶元年四月遣尚綺力陀思来朝幷獻國信其月吐
蕃使郭居簡朝貢兼遺宰臣馬又遣使論約蔵来請盟
其年八月吐蕃請盟許之宰相欲重其事請告太廟太
常禮院奏謹按肅宗代宗故事與吐蕃㑹盟並不告廟
惟徳宗建中末㑹盟于延門欲重其誠信時令告廟至
貞元三年㑹于平凉亦無告廟之文伏以事出一時又
非經制䇿之典故亦無其文今㕘詳不合告從之十月
命宰相崔植等十四人與吐蕃使論納蔵盟於郡城西
王㑹寺十一月又遣使論答熱等来朝
二年五月又遣使論賛等来朝幷進馬六十匹羊二百
口及銀器玉帶等七月入蕃㑹盟使劉元鼎奏以五月
六日與吐蕃盟于悶惶盧川是川葢普之夏衙也中有
臧河流焉滿川多紫薇樹其月吐蕃使論悉諾息等随
元鼎来謝十月命太僕少卿兼御史中丞杜載持節充
答吐蕃謝㑹盟使
三年正月遣使論答熱来賀正幷表進羊六百口
四年遣使来求五臺山圗
寳厯元年三月遣尚綺立熱来朝且請和好
二年十一月詔遣光祿卿兼御史大夫李銑持節入蕃
充答和好使
太和五年正月遣使論乞熱来朝
六年又遣使論董勃蔵来朝
九年正月遣使論籠熱来朝
開成元年遣使論悉立熱来朝正幷獻國信及馬
二年遣使論監通等来朝先是遣宗正少卿兼御史中
丞李從簡入蕃其年五月蕃中遣使進國信金銀器玉
帶獺褐㹈牛尾朝霞㲲雜藥幷馬牛橐駞等詔以其信
物頒賜宰臣已下
四年遣使論焦熱等来朝
㑹昌二年賛普卒至十二月遣論賛等来告喪詔廢朝
三日仍令文武常㕘官四品已上就鴻臚寺弔其使者
詔遣将作少監兼御史中丞李璟持節入西蕃充弔祭
使
三年正月璟至自吐蕃
大中三年春吐蕃宰相尚恐熱因東道節度使以秦原
安樂等三州幷石門木硤等七闗欵塞涇原節度使康
季榮以状聞上命太僕卿陸耽往勞焉其年七月河隴
耆老率長幼千餘人赴闕下上御延喜殿觀之莫不懽
呼抃舞更相踊躍就冠帶於康衢然後命善地以處之
觀者咸稱萬歲八月勅曰古帝王之有國也何嘗不文
以守成武以集事㕘諸二柄歸乎太寜朕猥荷丕圗思
𢎞景業憂勤戒惕四載于兹毎念河湟土疆綿亘遐濶
天寳末西戎乗我多難無力禦奸遂縱侵略不逺京邑
事更十葉時近百年進士試能靡不竭其長策朝廷下
議亦皆聽其直詞盡以不生邊事為永圗且守舊地為
明理荏苒于是收復無由今者天地儲祥祖宗垂佑逺
人輸欵邊壘連降創業建功所謀必尅實賴樞衡妙筭
将帥雄俊副𤣥元不争之文絶漢武逺征之悔甌脱頓
空于内地斥堠全據于新封莫大之休指期而就况将
士等櫛風沐雨暴露郊原披荆榛而刁斗夜嚴逐豺狼
而窮廬曉破動皆如意古無與京念此職勲宜加寵賞
涇原宜賜絹六萬疋並以户部産物充賞仍待康季榮
收明等各領征師到本鎮度支差脚兩司各差人押領
送至本道分付令充節級優賞四道牧州牧闕有功勞
軍将各宜具名衘聞奏當議甄奨原州秦州威州幷七
闗側近訪聞土地肥沃水草豐美如有百姓要墾闢耕
種五年不加賦税五年已後量定户籍使任為産業溼
地有鹽頗聞厚利如置𣙜税可贍邊陲仍委度支計㑹
制置聞奏四道長吏如能各于鎮守處遣官健營田度
支出牛糧種子毎年量得多少充軍糧亦不限約定數
原州秦州威州幷七闗鎮守官健每人各給衣料兩分
一分依常年例支給一分分度支加給仍二年一度替
換其家口委長吏切加安存官健有庄田户籍者仰州
縣放免雜差役秦州至隴州已来道路要置堡柵與秦
州應接李玭與劉臯即便計度聞奏商賈往来興販貨
物任擇利便一切聽從闗鎮不得邀詰其官健父兄子
弟要往通傳家信不限多少任去如要墾闢種田依百
姓例處分三州七闗如要器仗長吏與量據所要申奏
除授刺史闗使後三五月内差人巡檢有如修築部署
課績殊尤幷訓練有度者其刺史闗使雖新授官爵亦
更與超升其官健節給更予優賞山南西道劍南西川
邏界没蕃州縣量力復其兵士委本道差遣如要錢物
接借亦具聞奏三州七闗創置戍卒且要務静如有羌
戎潜来貿易輒不得容受委刺史闗吏切加禁斷或有
投降吐蕃到邏上收取本道令長吏奏取進止其京城
有犯事合流役囚徒從今已後一切配在十處收管嗚
呼七闗要害三郡膏腴候館之殘址可尋唐人之遺風
尚在遡懐往事良用興嗟夫取不在廣貴保其金湯得
必有時詎計于遲速今則便務修築不進干戈必使足
食足兵有備無患載洽亭育之道永致生靈之安逺邇
臣僚宜體朕意
咸通七年十月沙州節度使張義潮奏聞迴鶻首領僕
固俊與吐蕃大将尚恐熱交戰大敗蕃冦斬尚恐熱傳
首京師
　
　
　
　
　
　
　唐㑹要卷九十七
欽定四庫全書
　唐㑹要卷九十八
　　　　　　　　　　　　　宋　王溥　撰
　　迴紇
迴紇在薛延陀北境居近娑陵水去京師六千九百里
勝兵五萬口十萬先屬于突厥初有特健俟斤死有子
曰菩薩部落以為賢而立之由是大振菩薩勁勇有膽
氣善籌䇿常以少制衆其母烏羅渾主知諍訟之事平
決嚴明其地沙鹵有大羊而足長五寸貞觀二十一年
正月率衆内附
顯慶三年十二月以迴紇故燭龍州刺史吐迷度子婆
閏授右衛大将軍
龍朔三年二月移燕然都䕶府于迴紇都落仍改名瀚
海都䕶府其瀚海都䕶府移雲中古城改名雲中都䕶
府仍以磧為界磧以北者為蕃州悉𨽻瀚海磧南並𨽻
雲中婆閏卒妹比栗毒代立比栗毒卒子獨解支立其
都督親屬及部落征戰有功者並自磧北移居甘州界
故天寳末取驍壯以充赤水軍騎士在磧北者自則天
後並為黙啜所役屬仍别立都督以統之獨解支卒子
伏帝匐立為河西經畧副使兼赤水軍使
開元七年伏帝匐卒贈特進遣使弔祭子承宗立承宗為
凉州都督王君㚟誣奏長流瀼州而死其部落猶存
天寳初迴紇葉䕶逸標苾襲滅突厥小殺之孫烏蘇木
施可汗未幾自立為九姓可汗由是至今兼九姓之號因
而南徙居突厥舊地依烏徳健山嗢昆河居焉雖行逐
水草大抵以北山比中國之長安城直南去西城一千
七百里(西城即漢/之髙闕塞)北去磧口三百里有十一都督九姓
部落一部落置一都督于本族中選有人望者為之破
㧞悉蜜及葛邏祿皆收一部落各置都督一人毎行止
戰鬬以二客部落為鋒其九姓一曰迴紇二曰僕固三
曰渾四曰㧞曳固(即㧞/野古)五曰同羅六曰思結七曰契苾
以上七姓部自國初以来著在史傳八曰阿布思九曰
骨崙屋骨恐此二姓天寳後始與七姓齊列天寳三載
三月朝廷以逸標苾有誅烏蘇木施功封為奉義王及
破㧞悉蜜自稱骨咄祿毘伽闕可汗又遣使朝貢四載
加授特進五載冊為懐仁可汗六年逸標苾卒子磨延
啜立國人號為葛勒可汗磨延啜勇悍善用兵十五載
迴紇吐蕃各使請和親助國討逆葛勒可汗棄于葉䕶
以精騎三千随朔方節度使郭子儀討賊
至徳元載七月肅宗即位于靈武二載五月朔駕在彭
原四月官軍為賊将安守忠所敗于清渠北乃遣中官
竇議使於迴紇令發其兵九月迴紇遂遣太子葉䕶領
蕃兵四千餘人来助討賊葉䕶入見肅宗親宣慰賜以
金帛廣平王豫領朔方安西迴紇南蠻大食之衆十五
萬討安慶緒既戰大敗逆賊遂收東京十一月迴紇至
東京勅百官于長樂驛迎上御宣政殿引葉䕶宣慰其
餘豪長列于階下賜錦繡繒綵銀品物甚多葉䕶辭歸
帝謂曰能為國家就大事者卿力也何遽去耶葉䕶奏
曰迴紇戰兵留在沙苑欲更為陛下收范陽馬少不足
以討除餘孽請且歸靈夏已北取馬用濟其事優詔答
之仍許和親
乾元元年六月遣達亥阿波刺史来迎公主拜開府儀
同三司並獻馬五百匹貂裘白㲲等又遣宰相諦徳領
驍将三十人助國討賊七月冊命葛勒可汗為英武威
毘伽可汗封幼女為寜國公主以降焉八月遣三子骨
啜特勒九月遣大首領蓋将軍等謝主下降又賜三婦
人来朝二年四月威武毘伽可汗卒長子葉䕶先被害
小子移地建立是為登里可汗
寳應元年四月迴紇演者裴羅等十八人来朝八月可
汗自將精騎五千南踰太原晋絳屯兵于陕州平陸縣
遣使奏請助王師討平殘冦是日引其使宴于延英殿
賜物有差命左散騎常侍兼御史大夫尚衡使于迴紇
軍宣慰可汗遣弟右殺領精騎三千以行營節度使僕
固懐恩破逆賊史朝義于北邙山二年正月可汗辭還
蕃六月冊命為頡咄登宻于合俱錄英義建功毘伽可
汗
大厯十三年六月河中府朔方将士刼迴紇使輜重因
大掠河中坊土迴紇格戰死者數千人十月迴紇冦太
原河東節度留後鮑防出師與迴紇戰于曲陽我師敗
績死萬餘人十四年英義建功可汗為其下所殺
建中元年六月冊迴紇合骨咄祿毘伽可汗為武義成
功可汗命京兆尹源休持節冊立初徳宗遣中官梁文
秀告哀于迴紇且修舊好可汗移地健不為禮而九姓
部落屬于迴紇者又陳中國便利以誘其心其相頓莫
賀達干諌不聽思人怒擊殺之幷殺其親信及九姓之
所誘来者凡三十人頓莫有立號為合骨咄祿毘伽可
汗使其豪長聿達于随文秀来朝故命休冊拜焉
二年六月以兼光祿卿李涵為散騎常侍充弔冊迴紇
使
貞元三年八月迴紇使合闕将軍歸蕃初合闕将使命
請婚于我許以咸安公主嫁之命公主見合闕于麟徳
殿直令中謁者賫公主畫圗賜其可汗四年十一月迴
紇公主及使至自本藩徳宗御延喜門以觀之可汗喜
于和親其禮甚恭乃喜言曰子壻半子也父患西戎我
子也當遣兵除之又罵辱吐蕃使乃使其宰相等率衆
千餘人及妺吐骨祿毘伽公主姨迷叔咄祿公主及職
使大首領等妻妾凡五十六婦人来迎可敦聘馬三千
匹勅令朔州及太原分留迴紇七百餘人其宰相大首
領等至者舘于鴻臚寺召迴紇公主及使者對于麟徳
殿頒賜有差詔以咸安公主出降迴紇可汗仍特置府
官屬並同親王府十一月冊令骨咄祿武義成功可汗
為天親可汗
五年七月公主至衙帳迴紇使李義進請因咸安公主
下降改紇字為鶻字盖欲夸國俗俊健如鶻也徳宗允
其奏自是改為迴鶻其年九月天親可汗卒子多邏斯
立國人謂之判官特勒詔冊為登里邏没宻施俱祿忠
貞毘伽可汗以鴻臚卿兼御史中丞郭鋒為弔冊迴鶻
使至六年四月忠貞可汗卒子阿啜立十月郭鋒至自
迴鶻初鋒奉使冊忠貞可汗是歲忠貞為弟所殺而簒
立時迴紇大将頡利迦斯西擊吐蕃未迴及四月其次
相率國人殺簒者而立忠貞之子為可汗方年十六七
及六月頡子迦斯西討囘将至牙帳次相等懼其復有
廢立不欲漢使知之留鋒數月迴及頡子迦斯之至也
可汗等迎于郊野盛陳鋒所送國信器幣可汗與次相
等皆俯伏自言廢立之由且請命曰今日惟大相生死
之悉以所陳器幣贈頡子迦斯以悦之可汗又拜泣曰
兒愚幼無知今幸得立惟仰食阿爹國政悉不敢聞也
廻鶻謂父曰阿爹七年二月詔冊阿啜為奉誠可汗遣
鴻臚少卿御史大夫庾挺持節弔祭冊命之四月迴鶻
遣使聿支達于等来朝且告小寜國之喪(小寜國榮王/琬之女寜國)
(将有行肅宗念其逺去故遣媵之及歸/寜遂留之故國人號為小寜國公主也)九月敗吐蕃于
北庭使來獻㨗
十一年十一月奉誠可汗卒奉誠無子國人立其相骨
咄祿将軍詔冊命為滕里邏朋祿没宻施合和祿多利
邪毘伽懐信可汗五月令秘書少監兼御史中丞史館
修撰張薦持節弔祭冊立之其骨咄祿将軍本姓􁧞跌
少孤為迴鶻大首領所養及長有武藝辯慧自天親可
汗時已掌兵馬衙官諸大首領多敬服之奉誠無嗣國
因奉為王其天親以上諸可汗有子見幼小者並送闕
庭至徳後迴鶻于中原有功故懐信可汗不敢言奉誠
從人望也
永貞元年懐信可汗卒遣使来告喪十一月冊命可汗
為愛登里邏洎徳宻施俱錄毘伽可汗(未詳愛登里邏/與懐信何親史)
(並不/載)以鴻臚少卿兼御史中丞孫杲持節充弔祭冊立
使至元和元年二月凡三朝貢三年二月迴鶻使来告
咸安大長公主之喪廢朝三日公主徳宗第八女也本
降天親可汗卒子忠正可汗立忠正可汗卒子奉誠可
汗立奉誠可汗卒國人立其相是為懐信可汗皆從其
國俗尚公主在蕃凡二十一年卒冊贈燕國大長公主
諡曰襄穆三月御麟徳殿對迴鶻使多覽将軍等賜白
綵錦衣服銀器有差自迴鶻請修蕃臣之禮五年後常
遣使朝貢六年迴鶻可汗卒遣使掘野居葛勒將軍来
告喪七年正月冊命可汗為軍登里邏骨徳宻施合毘
伽可汗命檢校工部尚書鴻臚卿兼御史大夫張茂宣
持節弔祭冊立之八年四月迴鶻使和親伊珠難還蕃
宴于三殿贈銀器繒帛九年僕固昌来朝十一年正月御
麟徳殿引對迴鶻使賜錦綵銀器有差三月又遣使押
進橐駞九頭馬八十匹十一年迴鶻可汗卒遣使来告
喪十一月冊迴鶻可汗為愛登里邏骨没宻施合毘保
義可汗命宗中正少卿兼御史中丞李孝誠持節弔祭
冊立之十五年三月御麟徳殿引見迴鶻使合達子等
許其尚主其月封第九妹為永安長公主降嫁迴鶻可
汗
長慶元年三月保義可汗卒輟朝三日四月冊迴鶻可
汗為君登里邏羽祿宻施勾主祿毘伽可汗五月所遣
迴鶻宰相都督公主麾尼等至迎所降公主也初保義
可汗求婚許降以永安公主保義既卒則宜改定而使
人固請永安尋以第五妹封太和公主出降迴鶻命中
書舍人王起就鴻臚寺宣諭焉上御麟徳殿對迴鶻使
及公主五十人等賜錦繒銀器有差六月勅太和公主
宜特置府命宰相杜元頴充五禮使迴鶻宰相幷公主
獻駝褐白錦白練貂鼠裘鴨頭子玉腰帶等馬一千匹
駝五十頭口七月冊太和公主為仁孝端麗明智上夀
可敦命左金吾衛大将軍兼御史大夫何証為送公主
及冊可汗使光祿卿兼御史大夫李憲為之副三年回
鶻可汗卒其從父弟曷薩可汗立遣使来告喪冊曷薩
可汗為君登里汨囉没宻施合毘伽可汗命工部尚書
兼御史大夫鄭權弔祭冊立之寳厯中頻使朝貢至太
和六年為其下所殺其從子和特勒立遣使告喪為之
廢朝詔冊和特勒為君登里邏汨沒宻施合毘伽可汗
命左驍衛将軍兼御史大夫唐𢎞實持節弔祭冊立之
開成四年其相勿薦公引山北沙陀攻圍之可汗自殺國
人立勿薦公為署䬃可汗未受冊命連年饑疫羊馬死
者被地又大雪為災武宗即位遣時澤王溶告喪始知
易代其年為黠戛斯所害其國分散有烏希特勒者曷
薩之弟和特勒之叔也亦率衆南奔至錯子山乃自立
為可汗居塞上朝廷遣鴻臚賈耽右將軍王㑹往宣諭
分邊偹以振食之兼就大同川還其馬價絹直冊為可
汗遣将作少監兼御史中丞苗鎮持節駐于河東待其
底定然後受而可汗違背恩徳侵刼諸部落旋又擅入
雲州将入振武上以為天亡數盡不可容也乃命河東
等道兵討之
㑹昌三年正月諸軍大破迴鶻於薩呼山就其帳中奉
太和公主歸於我軍其特勒以下大衆數萬人盡降獲
其前後所賜勅書可汗亦被瘡與百騎踰山遁走㨗書
至宰相率百僚闕中稱賀先是迴鶻宰相唱沒斯特勒
將其家属及麾下數千人来降上嘉之降書撫宥仍賜
姓李氏封懐化郡王改名思忠賜中第于永樂坊幷家
屬遣所在給傳赴闕其軍士分于諸鎮收管用壯騎兵
　　西㸑
西㸑者南寜之渠帥自云本河東安邑人七代祖事晉
人為南寜州太守屬中國亂遂王其地梁元帝時南寜
州刺史徐文威徵詣荆州有㸑瓚者遂據南寜之地延
袤二千餘里既死其子震玩統其衆髙祖受禪拜翫子
𢎞達昆州刺史令持其父䘮歸𦵏于祖瑩既又遣俞大
施至南寜諭之部落歸欵武徳七年七月二十四日来
貢方物
　　昆彌國
昆彌國者一曰昆明西南夷也在㸑之西洱河為界即
葉榆河也其俗與突厥畧同去京師九千里勝兵數萬
人相傳云與匈奴本是兄弟國也漢武帝得其地入益
州郡而其後復絶諸葛亮定南中亦所不至
武徳四年巂州治中吉𢎞偉使南寜因至其國諭之至
十二月遣使朝貢因求内附自是每歲不絶其使多由
黔南路而至近又封其别帥為滇王代襲其國
貞觀十九年四月二十日右武衛将軍梁建方討之降
其諸屯七十二所户十萬九千三百遣使往洱河有數
十百部落大者五六百户小者二三百户無大君長有
數十姓以楊李趙董為名家各擅一州不相統攝自云
其先本漢人有城郭村邑自夜郎滇池以西皆云荘蹻
之餘種也其土五榖與中夏同以十二月為歲首
　　林邑國
漢日南象郡之地其先因漢女子徵側之亂是後功曹
子區連殺縣令自號為王無子其甥熊代立晉宋已来
恒通中國其地恒温不識氷雪常多霧雨人能用弩以
藤為甲王出則列象千頭信佛法以二月為歲首稻歲
再熟有結遼鳥能解人語(亦謂之結了鳥/盖土音訛也)
武徳六年二月其王梵志遣使朝貢
貞元四年又貢大珠大如雞卵圎白皎潔状若水晶正
午向日以艾承之即火燃八年又獻白鸚鵡情識辨慧
善于應答太宗憫之並付其使令放歸林藪十四年其
國獻通天犀一十枚諸寳稱是永徽總章中有玊鉢迦
含波摩累獻馴象先天開元中其王建多達摩又獻馴
象沈香琥珀等
天寳八載其王盧陀羅使獻真珠一百顆沈香三十觔
鮮白㲲二十隻自至徳後遂改稱環王國不以林邑為
號貞元九年環王因遣使貢犀牛上令見于太廟
元和四年八月安南都䕶張舟奏破環王國偽驩愛州
都統殺三萬餘人獲其王子五十九人器械戰船戰象
稱之
咸通二年十二月攻安南府遣神䇿将軍康承訓率禁
軍幷江西湖南之兵赴援(先是大中末安南都䕶李琢/貪暴侵刻獠民羣僚引蠻攻)
(安南至咸通三年大徵兵赴援/天下騷動其年東蠻境陷交趾)
　　真臘國
在林邑之西南本扶南之屬國也東接車渠西屬驃南
濵海王姓劉利氏其俗東向開門國以東為上有戰象
五千頭梁大同中始幷扶南而有其國都伊奢那城風
俗與林邑同
武徳六年十月遣使来朝
貞觀二年十一月又與林邑國俱来朝貢太宗嘉之賜
賚甚厚今南方人謂真臘國為善國自神龍已後真臘
分為二半以南近海多陂澤處今謂之水真臘半以北
多山阜處今謂之陸真臘亦謂之文單國貞觀中累遣
使朝貢永徽二年遣使獻馴象
聖厯元年開元五年天寳九載並遣使朝貢幷獻犀牛
水真臘國者其境東西南北約皆八百里東至奔陀浪
洲西至堕羅鉢底國南至小海北至陸真臘國其王所
處城號娑羅城提㧞國之東有小城皆謂之國其國甚
多象餘所出物産及言語與真臘同
元和八年遣使李摩那等来朝
　　白狗羌
西羌之别名與㑹州連接勝兵一千白蘭羌亦西羌之
别種風俗並與党項國同
武徳六年十二月遣使朝貢
貞觀五年十二月其渠帥並来朝
永徽二年十一月特浪生羌卜樓莫各率衆萬餘户詣
茂州歸附其年正月生羌大首領凍就率部落内附以
其地置建州顯慶中白蘭為吐蕃所併收其兵以為軍
鋒
開元二十九年春益州刺史仇兼瓊奏其國及索摩等
諸州籠官三百餘來至秦州望准女國等例簡擇許令
入奏餘並就秦州宴賞放還從之其年十月白狗國四
品籠官蘇唐封及狗子川五品籠官薛阿封管至各賜
紫金及帛以遣之
貞元九年七月其王羅陀葱又與女國等詣劍南西川
節度使韋臯内附謁授試太常卿兼保州司馬至今子
孫承襲其爵
　　曹國
理那蜜水古康居之地俗與康國同附于突厥勝兵千
餘人好淫祠罄資産而無悔去𤓰州六千里
武徳七年七月朝貢使至云本國以臣為健兒聞秦王
為神武願在麾下髙祖大悦
貞觀十一年至開元中朝貢不闕
天寳元年其王哥邏僕使獻方物三年詔封其主為懐
徳王四載哥邏僕羅上表自陳曾祖以来囘天可汗忠
赤常受徵發望乞恩慈將臣土國同于唐國小子所須
驅遣臣身一心為國征討十一載其王設阿忽與國副
王野解及九國王並上表請同心擊黑衣大食𤣥宗晏
賜慰諭遣之又有中曹國在西曹國之東康國之北其
所治謂之迦布底真城在平川其人長大工于戰又有
西曹國理那蜜水南瑟底痕城東南去康國一百里西
北至河國二百里南與史國界接北與波覽國界接其
城東北四十里有越于底城内有得悉神逺近敬信之
有金义金破羅濶一丈五尺每日所祭羊馬千人食之
不盡幷有金銀器其上題云漢天子所賜神器隋大業
中始通武徳以後常修蕃禮
　　殊柰國
崑崙人也在林邑南去交趾海行三月餘日習俗文字
與婆羅門同絶逺未常朝中國貞觀二年十月使至朝
貢
　　㧞野古國
在僕骨東境勝兵一萬户六萬人皆殷富其地東北一
千里曰康干河有松木入水一二年而化為石其色青
有國人居住其人謂之康干石人皆著木脚上山逐鹿
其國東北六日行至鞠國有樹無草無羊馬有鹿如中
國牛馬使鹿牽車可勝三四人衣鹿皮鹿食地苔自鞠
國東行十五日並俞折國土地廣大百姓多風俗與抜
野古同地少牛馬而多豹鼠鞠國北有大漠國饒羊馬
其人極長大長者至丈三四其國云北有骨帥國與大
漠國相接戸萬五千勝兵三萬
　　霫國
匈奴之别種亦與靺鞨為隣勝兵萬人並臣于頡利習
俗與突厥畧同其渠帥號為俟斤
貞觀三年朝貢至二十一年列其地為寳顔州即以其
渠長為刺史先是太宗蕩平突厥其豪帥多授以侍衛
之官沙漠之人素愛錦罽太宗既招来遐域特賜其好
者因錦文所用舊縷而錯綜其色花葉翔走事多殊形
毎頒賜其渠長大為榮寵
顯慶五年以其首領李含珠為居延都督含珠死以其
弟厥都為居延都督自後無間焉
　　党項羌
在古析支之地漢西羌之别種魏晉已降西羌㣲弱周
滅宕昌鄧至之後党項始强南雜春桑迷桑等羌北連
吐谷渾其種每姓别自為部落一姓之中復分為小部
落大者萬餘騎小者數千騎不相統一有細封氏費聰
氏往利氏頗超氏野辭氏旁當氏米貪氏拓㧞氏最為
强族俗皆土著有棟宇織犛牛及羊毛覆之俗尚武無
法令賦役其人多夀年至百五六十歲不事生産好為
竊盗互相凌刼尤重復讎如未可得蓬頭垢面洗足蔬
食要斬讐人而復故常男女並皆衣裘褐仍被大氊不
知耕稼土無五榖氣候多風寒以犛牛馬騾羊豕為食
五月草始生八月霜雪降求大麥于他界醖以為酒妻
其庻母及伯叔母嫂子姪之婦淫穢蒸報諸夷中最為
甚然不婚同姓老死者則仰天椎胸而悲哭焚之名為
火𦵏無文字但俟草木以記歲時
貞觀三年南㑹州都督鄭元璹遣招諭其長細部賴舉
部内附亦自入朝列其地為軌州拜部賴為之刺史其
後諸部相次内附列其地為崌奉巗逺四州各拜首領
為刺史五年詔遣使開其河曲地為六十州内附者三
十四萬口有羌豪拓㧞赤詞者甚為渾主伏尤所暱與
之結婚屢抗官軍後與其從子思頭並率衆與諸首領
歸欵列其地為懿嵯麟可等三十二州以松州為都督
府羈縻存撫之拜赤詞為西戎州都督賜姓李氏自是
從阿首大積石山以来並為中國之境後吐蕃强盛拓
㧞氏漸為所逼遂請内徙始移之于慶州因置静邊等
州以處之故地陷于吐蕃其處者為其役屬吐蕃謂之
彌事又有黑党項在水之西李靖之西討也渾主乞伏
奔之處以空閒之地及吐谷渾舉國内屬其黑党項首
領號敦善其年因貢方物其雪山党項姓破丑氏居山
之下貞觀初亦常朝貢又有白狗赤桑白蘭等諸羌自
龍朔以後並為吐蕃所破而服屬焉其在西北邊者天
授三年内附凡二十萬口分其地置朝吴浮歸等十州
仍散居靈夏等界内自至徳已後常為吐蕃所誘宻以
官告授之使為偵導故時或侵叛尋亦底寜至寳應初
其首領来朝請助國供靈州軍糧優詔賛美其在涇隴
州界者至後上元元年率其衆十餘萬詣鳳翔節度使
崔光逺請降
寳慶元年十二月其歸順州部落乾封州部落歸義州
部落順化州部落和寜州部落和義州部落寳善州部
落寜定州部落羅雲州部落朝鳳州部落並詣山南西
道都防禦使梁州刺史臧希讓請冊印讓以聞詔從之
貞元三年十二月初禁商賈以口馬器械于党項部落
貨易十二年二月六州党項自石州奔過河西党項有
大府部落曰野利越詩龍兒野利厥律兒黄野海野窣
等居慶州者號為東山部落居夏州者號為平夏部落
永泰大厯以後居石州依水草至永安城鎮将阿使那
思暕擾其部落求取駝馬無厭中使又賛成其事党項
不堪其弊遂率部落奔過河
元和元年七月宰相杜佑上䟽曰伏見近者党項與西
戎潜通屢有降人指陳事蹟而公卿廷議以為宜當謹
兵備戒侵軼益發申卒邀其冦暴此盖未達事機匹夫
之常論耳夫蠻戎為患自古有之周宣以獫狁為害但
命南仲往城朔方驅之太原及是而止誠不欲弊中國
怒逺人也秦平六國恃其兵力北築長城以拒匈奴西
逐諸羌出于塞外勞力擾人結怨階亂中國未静賊徒
競起海内雲擾實生謫戍漢武因文景之富命将興師
遂至户口減半竟下哀痛之詔罷役輪臺前史書之為
嘉其迷而能復盖聖王之理天下也惟務綏静蒸人西
至流沙東漸于海在南與北示存聲敎不以逺物為珍
重求遐方入貢盖疲内而事外終得少而失多故前代
納忠之臣並有諌君之議淮南王請息師于閩越賈捐
之願棄地于珠崖安危利害髙懸前史昔馮奉世矯漢
帝之詔擊莎車傳其王首于京師威振西域宣帝大悦
議加爵土之賞蕭望之獨以為矯制違命雖有功效不
可為法恐後之奉使者争遂發兵為國家生事述理明
白其言遂行國家自天后以来突厥黙啜兵强氣勇屢
冦邊城為害頗甚開元初邊将郝靈筌親捕斬之傳首
闕下自以為功伐莫二坐自望寵爵宋璟為相慮武臣
邀功為國生事止授以郎將由是訖開元間無人復議
開邊中國遂寜外藩亦静此皆成敗可徴鑒誡非逺其
党項小蕃雖處中國本懐我徳當示撫綏間者邊将非
亷亟有侵刻或利其羊馬或取其子女使竭其方物徴
為役徒怨苦既多叛亡遂起或與北蕃通使或與西戎
冦連有為使然固當懲革傳曰逺人不服則修文徳以
来之管子曰國家無使勇猛為邊境此誠聖哲識㣲知著
之逺畧也今戎醜方强邊備未實誠慎擇良将誡之完
輯使知誠信絶其求取用示懐柔来則懲禦去則謹偹
自然彼懐我徳革其奸謀何必遽圗興師坐致勞費陛
下上聖至仁覆育羣類動必師古謀無不臧伏望堅保
永圗置之袵席實天下幸甚上深嘉納之
九年五月復置宥州以䕶党項
十五年七月鹽州送刼烏自池鹽女子拓㧞三娘幷婢
二人召入内詰之赦罪送本州其年十一月命太子中
允李寮為宣撫党項使以部落繁富至今逺近商賈賫
雜繒諸貨入其部落貨其牛馬至太和開成之際其蕃
鎮統領無緒恣其貪惏不顧危亡或强市其羊馬者不
時償其直以是部落苦之遂相率為盗靈鹽之路小梗
㑹昌初上頻命使安撫之兼命憲臣為使分三印以統
之在邠寜鄜延者以侍御史内供奉崔彦曾統之
　
　
　
　
　
　
　
　
　
　
　唐㑹要卷九十八
欽定四庫全書
　唐㑹要卷九十九
　　　　　　　　　　　　　宋　王溥　撰
　　東謝蠻
在黔州之西數百里南接守宫獠西連夷子北至白蠻
土宜五榖無字刻木為契散在山谷依樹為居無税賦
之事皆自為生業刀劍不離身男女椎髻以緋束之後
垂向下其首領謝元深世為豪長謝氏一族法不育女
自云髙姓不可下嫁也
貞觀三年元深入朝冠烏熊皮冠若今之髦頭以金絡
額身披毛帔韋皮行幐而著履(中書侍郎顔師古奏言/昔武王時天下太平逺)
(國歸欵國史習其事為王㑹篇今萬國来朝至/如此輩章服實可圗寫今請撰為王㑹圖從之)以其地
為應州拜元深刺史𨽻黔州都督府又有南謝首領謝强
與西謝蠻連接共元深俱来朝拜為南夀州刺史後改
為荘州
貞元十三年正月西南蕃大豪長正議大夫檢校蠻州
長史繼襲蠻州刺史資陽郡開國公賜紫金魚袋宋鼎
左右大首領朝散大夫前檢校邛州刺史賜紫金魚袋
謝汕左右大首領繼襲攝蠻州巴江縣令賜紫金袋宋
萬傳界首子弟大首領朝散大夫䍧州録事參軍謝文
經黔中經畧招討觀察使王礎奏前件刺史建中三年
一度朝賀自後更不許隨例入朝今年懇訴稱州接䍧
牱同被聲敎獨此排擯竊自慚恥謹遣随䍧牱等朝賀
伏乞賜優諭兼同䍧牱刺史授官其䍧牱蠻兩州户口
殷盛人力强大鄰側諸蕃悉皆敬憚請比兩州毎三年
一度朝賀仍依䍧牱輪環差定幷以才幹位望為衆所
推者充勅㫖宋鼎等已改官訖餘依奏
　　西趙蠻
在東謝之南其界東至夷子西至昆明南至西洱河山
洞深阻莫知里數南北十八日行東西二十三日行其
風俗與東謝同趙氏世為豪長有萬餘户口
貞觀三年遣使入朝二十一年以其地為明州以首領
趙摩為刺史
　　䍧牱蠻
亦姓謝氏西至昆明九百里土氣鬱熱稻再熟無徭役
刻木為契風俗物産與東謝同
貞觀二年首領謝龍羽遣使朝貢授䍧牱州刺史封夜
郎郡公四年十二月遣使朝貢
開元十年閏五月大豪長謝元齊死詔立其嫡孫嘉藝
襲其官封至十五年其大豪長趙君道来朝且獻方物
大厯中每歲遣使朝貢及貞元初朝獻不絶至七年二
月授其豪長趙主俗官以其歲初朝貢不絶褒之也自
七年後至十八年凡五遣使来朝貢
元和二年五月勅自今以後委黔南觀察使差本道軍
將充押領䍧牱昆明等使至四年正月又遣使来朝是
月遣中使魏徳和領其使幷賫國信物赴䍧牱仍以璽
書賜其王焉七年十二月遣使朝貢九年復遣使謝注
二十人朝貢十一年正月遣使来朝拜其豪長等官仍
賜告身一十六通遣還十二月又遣使二十五人賀正
召對於三殿仍賜宴及銀器錦綵等長慶中朝貢不絶
　寳厯元年十二月遣使謝良震來朝自大和五年至
　㑹昌二年凡七遣使朝貢幷賀正皆寵以宴賜
　凡外蕃使將至遣中使郊驛迎勞既至恩禮甚厚將
　歸亦送以懐逺人今悉不書省文也
　　南詔蠻
北與邛州接部落四千餘户山有毒草沙蝨及蝮蛇人
並樓居登梯而上號為干欄其人美髪為椎髻土多女
少男為婚者女氏必先買求男族貧人無以為嫁女多
賣與富人為婢俗皆婦執役其王姓朱氏號為劍荔王
貞觀三年遣使内附以其地𨽻渝州
大厯十四年十月吐蕃率南蠻二十萬衆来冦一入茂
州過文川及灌且入扶文過方維白壩一入黎雅過卭
郲連陷郡邑乃發禁兵四千人及幽州兵馬五千人同
討大破之
貞元十年三月劍南節度使韋臯奏雲南蠻王異牟尋
領部落兵馬破吐蕃幷收鐵橋等以来城壘等擒吐蕃
列土王五人歸降百姓一十二萬人約計三萬餘户大
小城一十六所勅㫖宣付所司其年七月詔賜南蠻異
牟尋鑄印一用黄金銀為窠其文曰貞元冊南詔印先
是劍南西川節度使韋臯奏南詔前遣清平官尹求寛
獻所授吐蕃印五二用黄金今賜印請以黄金從蠻夷
所重從之九月南詔又使䝉凑羅棟及清平官尹求寛
来獻鐸槊樂浪人劍及吐蕃印八䝉凑羅棟異牟尋之
弟也既朝見于麟徳殿上所賜賚甚厚其年十月以南
詔朝貢使尹求寛為檢校左散騎常侍其餘授官各有
差至十一年九月異弁尋遣使獻馬六十匹至十二年
韋臯奏于雅州㑹野路招受得投降蠻首領髙萬唐等
六十九人蠻約七千户二萬口兼萬唐等先授吐蕃金
字告身五十片至十四年十二月南詔異牟尋遣首望
大将軍王邱各等賀正兼獻方物等至十九年春正月
癸丑朔上御含光殿受南詔朝賀以其使楊漠龍武為
試太僕少卿授黎州廓清道蠻首領襲恭化郡王劉志
寧試太常卿
永貞元年南詔遣使趙迦寛来赴徳宗山陵
元和二年八月授南詔使者鄧傍傳試殿中監其年十
二月復遣使朝賀三年十一月以南詔異牟尋卒廢朝
三日辛未以諌議大夫段平仲兼御史中丞持節充冊
立南詔及弔祭使仍命鑄元和冊南詔印司封員外郎
李逢吉副之至四年正月以太常卿武少儀兼御史中
丞充冊立及弔祭使先是諌議大夫段平仲充使朝廷
以為諌官不合離闕因罷平仲使少儀遂有是行冊異
牟尋之子驃信苴䝉閣勑為南詔至七年十二月南詔
遣使朝貢十年十一月南詔蠻使楊還竒等二十九人
来朝至十三年四月劍南西川節度使奏南詔請貢獻
助軍牛羊奴婢等上發詔褒之不進獻
太和三年宰臣杜元穎鎮守西川以文儒自髙不練戎
事南蠻乗我無備入冦黎州牧守屢陳皆不信之十月
黎州陷十一月犯我西川騷刼玉帛子女而去即日鄰
境以状聞上大怒貶元穎為邵州刺史不入又貶為循
州司馬命東川節度使郜釗代焉明年春正月其王䝉
嵯顛以表自陳請罪兼䟽元穎過失國家方事柔逺尋
宥過自後賦貢不絶
開成四年正月上御龍徳殿入對朝賀正南詔酋趙莫
三十七人賜官告幷錦綵銀器金銀帶衣服等有差至
五年十二月上御三殿對歸國等十六人
㑹昌二年正月三殿對還蕃南詔酋望張元佐等二十
五人大中八年二月南蠻遣進犀牛詔還之
咸通十年十一月南蠻驃信坦綽酋龍率衆二十萬冦
巂州定邊軍節度都頭安再榮守清溪闗為賊所攻再
榮退保太度河北去清溪問二百里隔水相射凡九日
定邊軍節度使竇滂勒兵拒之十二月驃信遣清平官
十餘人来偽和與竇滂語次蠻軍船栰競渡忠武武寜
兵士結陳抗之蠻軍稍却竇滂懼将自縊於帳中徐州
將苗全緒止之滂乃宵遁全緒乃夜入蠻軍萬弩亂發
軍中大駭全緒等保軍而還蠻軍乗勝進攻西川朝廷
以顔慶復為大渡河制劍南應接等使将兵數萬與忠
武武寜之軍合勢戰于漢川之毘橋大㨗蠻軍走解西
川之圍
乾符元年十二月南蠻復冦西蜀詔河東河西山南西
道東川之兵赴援節度使髙駢奏西川新舊軍差已衆
况蠻小醜必易今已道路﨑嶇館驛窮困更有軍頓立
見流移其左神䇿長武鎮鄜州河東所抽兵中人數不
少况備辦軍食費損尤多又縁三道鎮書扼羌戎邊鄙
未寜望不差發詔除河東路兵士令竇瀚不要差發外
餘三處兵士委髙駢到日分布驅使三年十一月邕州
節度使辛讜奏南詔遣使段琷寳等四人通和詔令答
使許之至五年七月讜遣從事徐雲叟通和凡水陸四
十七程至善闌府遇驃信(華言君/上也)逰獵尚去雲南一十
六程叙好而還進南詔錄三卷
　　東女國
西羌之别種(以西海中有女國/故稱東女國也)俗以女為王東與茂州
党項接隔女羅蠻及白狼夷有十八餘城王所别居名
康延州中有弱水南流用牛皮為船以渡户口四萬女
王號為賔就有女官號曰髙霸評議國事在外官寮並
男夫為之五日一聽政女王若死國中多歛錢動至數
萬更于王族求令女二人而立之大者為大王小者為
小王若大王死則小王繼立或姑死而婦繼無簒奪所
居皆起重屋王至九層國人至六層其王服青毛裙下
領衫其袖委地重女而輕丈夫文字同于天竺以十一
月為正毎歲至十月令巫者賫酒殽詣山中散糟麥于
空大呪呼鳥俄頃有鳥如雉飛入巫者杯中因剖其腹
視之有一榖来歲必登若有霜雪必多異災其俗信之
名為鳥卜武徳中女王湯滂氏遣使貢方物
永徽七年正月其國遣女使髙霸黎文幷其主男三盧
等来朝
垂拱五年其王歛臂遣大臣湯劔左来朝仍請官號則
天拜歛臂為左衛員外将軍仍以瑞錦制蕃服賜之
天授三年其主俄琰兒爾來朝萬歲通天元年又遣使
来朝
開元二十九年十二月其王趙曳夫遣子獻方物
天寳元年五月命有司宴之于曲江令宰臣以下同宴
又封曳夫為歸昌王授左金吾衛大将軍賜其子帛八
十匹放還後復以男子為王
貞元九年其王湯立悉與哥鄰國王董卧庭白狗國王
羅陀忽逋租國王弟鄧吉知南水國王姪薛尚悉曩弱
水國王董辟和悉董國王湯息賛清逺國王蘇唐磨咄
霸國王董藐蓬各率其種落詣劍南西川内附其哥鄰
等國皆散居西山弱水王即國初女國之弱水部落其
悉董國在弱水之西故亦謂之弱水西悉董王舊皆分
𨽻邊郡祖父例授将軍中郎果毅等官自中原多故皆
為吐蕃所役屬其部落者大不過二三千各置縣令數
人理之土有絲絮歲輸于吐蕃至是立悉與之同盟相
率獻欵兼賫天寳中國家所賜官告共三十九通以進
節度使韋臯處其衆于維霸保等州給以種糧耕牛咸
樂生業立悉等數國王自来朝召見于麟徳殿授立悉
銀青光祿大夫歸化州刺史鄧吉知試大府少卿兼丹
州長史薛尚悉曩試少府少監兼霸州長史董卧庭行
至綿州卒贈武徳州刺史命其子利羅為保寜都督府
長史襲哥隣國王立悉妹乞悉漫頗有才智從其兄来
朝封和義郡夫人其大首領董卧卿等皆授以官俄又
授女國王兄湯厥銀青光禄大夫試太府卿清逺王弟
蘇厯顛銀青光禄大夫試衛尉卿南國王薛莫庭及湯
息讃董藐蓬女國唱後湯佛庭美王鉢南郎唐並授
銀青光祿大夫試太僕卿其年西山松州羌王等二萬
餘户相率内附其粘信部落主董夢葱龍諾部落主董
辟忽皆授試衛尉卿立悉等並赴明年元㑹訖賜以金
帛各遣還八月詔加韋臯統押近界諸蠻及西山國使
其部落至今猶代襲刺史等官然亦潜通吐蕃故謂之
兩面羌
　　婆利國
婆利國者南荒之國也在林邑東南海行可萬里其地
延袤數千里暑熱恒如國中之盛夏榖一歲再熟王姓
刹利邪伽名䕶路那婆世有其位人皆黒色穿耳附璫其王
戴花飾以真珠瓔珞身坐金牀行則駕象鳴金擊鼓吹
蠡
貞觀四年四月使至婆利界有羅刹國其人極陋朱髪
黑身獸牙鷹爪特與林邑人作市已夜而自掩其面其
國出火珠状如水晶日正午時以珠承影取艾衣之即
火出其年林邑國来獻云羅刹國得之或云出師子國
其國在西海之中出竒寳商人到則不見但署寳物價
直置于洲上商人依價貨之而去以其多子故以為國
名
　　倭國
古倭奴國也在新羅東南居大海之中世與中國通其
王姓阿每氏設官十二等俗有文字敬佛法椎髻無冠
帶隋煬帝賜衣冠令以錦綵為冠飾衣服之制頗類新
羅腰佩金花長八寸左右各數枚以明貴賤等級
貞觀十五年十一月使至太宗矜其路逺遣髙表仁持
節撫之表仁浮海數月方至(自云路經地獄之門親見/其上氣色蓊鬱又聞呼呌)
(鎚鍜之聲甚/可畏懼也)表仁無綏逺之才與王子争禮不宣朝命而
還由是復絶
永徽五年十二月遣使獻琥珀瑪瑙琥珀大如斗瑪瑙
大如五升器髙宗降書慰撫之仍云王國與新羅接近
新羅數為髙麗百濟所侵若有危急王宜遣兵救之倭
國東海嶼中野人有耶古波耶多尼三國皆附庸於倭
北限大海西北接百濟正北抵新羅西南與越州相接
亦頗有絲綿出瑪瑙有黄白二色其琥珀好者云海中
湧出
咸亨元年三月遣使賀平髙麗爾後繼来朝貢則天時
自言其國近日所出故號日本國盖惡其名不雅而改
之
大厯十二年遣大使朝楫寜副使聰逹朝貢
建中元年又遣大使真人興能判官調揖志自明州路
奉表獻方物真人興能盖其官名也風調甚髙善書翰
其本國紙似蠒而𦂳滑人莫能名
貞元十五年其國有二百人浮海至揚州市易而還
永貞元年十二月遣使真人逺誠等来朝貢
開成四年正月遣使薛原朝常嗣等来朝貢
　　大羊同國
東接吐蕃西接小羊同北直于闐東西千里勝兵八九
萬結髪氊裘畜牧為業地多風雪氷厚丈餘物産與吐
蕃同無文字但刻木結繩而已豪長死抉去其腦實以
珠玉剖其五臓易以黄金鼻銀齒以人為殉卜以吉辰
蔵諸巖穴他人莫知其所多殺牸牛草馬以充祭其王
姓姜葛有四大臣分掌國事自古未通中國
貞觀五年十二月朝貢使至十五年聞中國威儀之盛
乃遣使朝貢太宗嘉其逺来以禮答慰焉至貞觀末為
吐蕃所滅分其部衆散至隟地
　　烏羅渾國
盖後魏烏洛侯也今亦謂之烏羅䕶東與靺鞨南與契
丹北與烏丸為鄰風土與靺鞨同
貞觀六年朝貢使至
　　女國
在葱嶺之西以女為王每居層樓侍女數百五日一聴
政其王若死無女嗣位國人乃調歛金錢還于死王之
族買女而立之其俗貴女子賤丈夫婦人為吏職男子
為軍士女子貴者則多有侍男男子貴不得有侍女雖
賤庻之女盡為家長猶有數夫焉生子皆從母姓男子
披髪以青綠塗面婦人辮髪而縈之土宜六畜多駿馬
貞觀八年十二月朝貢使至
　　石國
石國其俗善戰多良馬西北去𤓰州六千里
貞觀八年十二月朝貢使至
顯慶三年列其地噉羯城為大宛都督府仍以其王職
吐屯攝舍提於屈昭穆為都督
開元初其蕃王莫賀咄吐屯有功封為石國王加特進
尋又冊為順義王二十九年其王伊吐屯屈勒遣使上
表曰臣自干代以来於國忠赤祇如突厥騎施可汗忠
赤之中部落安帖後背天可汗脚底大起今突厥屬天
可汗在于西頭為患惟有大石莫踰突厥伏乞天恩不
棄突厥部落打得大石諸國自然安帖
天寳初累遣朝貢至五年封其王子那俱車鼻施為懐
化王幷賜鐵劵九載安西節度使髙仙芝奏其王蕃禮
有虧請討之其王約降仙芝使部送去開逺門數十里
負約以王為俘獻于闕下斬之自後西域皆怨仙芝所
擒王之子西走大石引其兵至怛羅欺城仙芝軍大為
所敗自是西附于大石
寳應二年及大厯七年並遣使朝貢
　　吐火羅國
在葱嶺之西數百里與揖怛離居勝兵五萬國近吐蕃
多男子少婦人故兄弟通室婦人五夫則首戴五角十
夫則首戴十角男子無兄弟則與他人結為昆季方始
得妻不然則終身無婦矣被服文字與于闐畧同其有
屋類頗黎山南岩穴中有神馬國人毎牧馬于其側産
名駒汗血馬北界接西域大宛之地
貞觀九年五月朝貢使至
永徽元年獻大鳥髙七尺其色𤣥足如蛇鼓翅而行三
百里能噉鐵夷俗謂之駝鳥三年其葉䕶那火烏涅波
奉表告立髙宗遣置州縣使王名逺到其國所以理阿
緩大城為月氏都督府仍分其小城為二十四州以烏
涅波為都督五年烏涅波遣子伊室達官弩來朝
龍朔元年授烏涇波使持節月支等二十五州諸軍事
月支都督
麟徳二年遣其弟祖紇多獻瑪瑙燈樹兩具髙三尺餘
開元七年其葉䕶支汗那帝賖上表獻吐火之人暮闇
請加試騐八年獻名馬及䮫至十二年遣使獻神藥乾
陀婆羅等二百餘品十七年冊其首領骨咄祿頓達度
為葉䕶其年葉䕶遣使獻須那伽帝釋麥十八年遣使
獻紅頗梨碧頗梨青瑪瑙金精及質汗等藥
天寳八載其葉䕶失理忙伽羅遣使上表曰臣鄰境有
一賊號曰鴹師居在深山恃其險逺違背聖化親附吐
蕃于國内置吐蕃城投勃律要路與吐蕃擬将兵入境
臣毎憂懼思破凶徒望請安西兵馬来助五月到小勃
律六月到大勃律伏乞允臣所奏事若不成請斬臣七
段縁失蜜王向漢忠赤特望𠡠書宣殿使其感恩𤣥宗
覽表許之十二年又遣使朝貢
乾元元年七月與西域九國遣兵助國討逆詔宗令赴
朔方行營
　　曇陵國
即吐火羅之屬國也居大州中其風俗土宜與吐火羅
同
貞觀十六年遣使朝貢
　　康國
本康居之苗裔也其王本姓温氏其人土著役屬於突
厥先居祁連之北昭武城為匃奴所破南依葱嶺遂有
其地枝庻强盛分王鄰國皆以昭武為姓氏不忘本也
俗多蒲萄酒勝兵三千人深目髙鼻多鬚髯生子必以
蜜納口中以膠置手内欲其成長口常甘言持錢如膠
之粘物習書善賈争分銖之利男子二十即送之他國
来過中夏利之所在無所不至以十二月為歲首有婆
羅門為其占星候氣以定吉凶至十一月鼓舞乞寒以
水相潑盛為戯樂
武徳七年其王屈木支遣使獻名馬
貞觀九年七月獻獅子太宗嘉其逺来使秘書監虞世
南為之賦十一月又獻金桃銀桃詔令植于苑
永徽中其國頻遣使告為大石所攻兼徵賦税
顯慶三年髙宗遣果毅董寄生列其所居城為康居都
督府仍以其王拂呼縵為都督
萬歲通天元年則天封其大首領篤沙鉢提為王鉢提
尋卒又冊立其子泥涅師師神龍中泥涅師師卒又冊
立其子突昏
開元初屢遣使獻鏁子甲水晶珠越諾及侏儒人胡旋
女子兼狗豹之類十九年其王烏勒王表請封其子咄
曷為曹國王黙啜為永國王許之二十七年烏勒卒遣
使冊咄曷襲其父位
天寳三載又封為欽化王其母可敦封為郡夫人十一
載十三載並遣使朝貢
　　盤盤國
在林邑東南海曲中與狼牙之修國為隣習俗與扶南
畧同以路逺不與中國通梁大同時来朝貢
貞觀九年朝貢使至
　　朱俱婆國
在葱嶺之北二百里勝兵三千人其俗崇飾佛法文字
同於婆羅門西與盤陀為鄰去𤓰州三千八百里
貞觀十一年十二月朝貢使至
　　甘棠國
在大海之南崑崙人也
貞觀十年與朱俱婆朝貢同日至太宗謂羣臣曰南荒
西域自逺而至其故何哉房𤣥齡曰當中國乂安帝徳
遐被也太宗曰誠如公言向使中國不安何縁而至朕
何以堪之觀此蕃使益懐畏懼所望公等匡朕不逮也
　　罽賔國
在葱嶺之南其地有涇水皆南流注于南海人皆乗象
土宜種稻多甘蔗葡萄草木凌寒不死尤信佛法南去
舍衛國三千五百里罕通上國聞中夏有聖君故遣使
来朝
貞觀十一年遣使至上謂長孫無忌曰朕即位之初有
上書者或言人主必須威權獨運不得委羣下或欲耀
兵振武攝服四夷維魏徵勸朕偃武興文布徳施惠中
國既安逺人自服朕從其語天下大寜絶域君長皆来
朝貢九夷重譯相望于道路此皆魏徵之力也朕之任
用豈不得人二十二年其國遣使獻俱物頭花丹白相
問其香逺聞
永徽二年獻褥特䑕喙尖尾赤能食蛇
顯慶三年訪其國俗云王始祖磬薛今王曰曷襭支父
子傳位已十二代其年列其城為修鮮都督府龍朔初
授其王修鮮等十一州諸軍事兼修鮮都督
開元七年遣使獻天文經及秘要藥方八年詔遣冊其王
為葛羅達支特勒二十七年其王烏散特勒灑以年老
上表請嫡子拂䔉罽婆罽嗣位許之仍降使冊命
天寳四載又冊其子㪍匐凖為襲罽賔及烏萇國王仍
授右驍衛將軍
乾元元年又遣使朝貢
　　流鬼國
去京師一萬五千里邊北海多温澤有漁鹽之利地氣
沍寒毎堅氷之後以木廣六寸長七尺施系于其上以
踐層氷遂及奔獸俗多狗以其皮毛為裘褐勝兵萬人
南與萬設靺鞨鄰接未嘗通聘中國
貝觀十四年三月重譯而来朝貢
　　史國
居近獨莫水北與康國同域中有神祠毎祭羊十口自
隋以来國漸强盛乃創置使為城郭都邑二萬餘家
貞觀十六年正月朝貢使至
顯慶三年遣果毅董寄生列其所治為祛沙州以其王
昭武失阿曷為刺史
開元十五年其王阿忽必多延屯遣使獻胡旋女子及
豹二十七年多延屯卒冊立其子阿忽鉢為王二十九
年其王斯謹提立首領勃帝未施朝貢天寳中詔使其
國為来成國其那色波國亦謂之小史國為史國役屬
　　拂菻國
一名大秦在西海之國北東南與波斯接地方萬里列
城四百邑居連屬其宫室柱梲多以水晶琉璃為之有
貴臣十二共理國正事常使一人將嚢随王車百姓有
事者即以事投嚢中王至宫省發理其枉直其王無常
人簡賢者立之國有災異及風雨不時即廢之有鳥似
鶴其毛綠色常在王邊倚枕上坐每進食有毒其烏輒
鳴户十萬餘南臨大海城東面有一大門髙二十丈飾
以黄金凡有大門三重第二大門之樓懸一金秤以金
丸十二枚係于衡端以候日之十二時焉為一金人其
大如人立於側毎至一時其金丸輒落鏗然發聲金人
即應聲引唱以紀日時毫釐無差其殿以瑟瑟為柱黄
金為地象牙為門扇香木為棟梁無瓦以白石末塗屋
上如玉石焉盛夏之時引水潜上屋四簷飛溜激氣成
凉風有羊生于土中其國人候其欲萌乃築墻以院之
防外獸所食然其臍與地連割之則死惟人著甲走馬
及擊銅鼓以駭之其羊驚鳴而臍絶便逐水草諸珍寳
多出其國隋焬帝常欲通之竟不能致
貞觀十七年其王波多力遣使獻赤頗璃石綠金精等
物後臣大食國
乾封元年遣使獻底陀伽大定二年復遣使朝貢
開元十年正月遣吐火羅大首領獻獅子二羚羊二四
月又遣大徳僧来朝
　　烏萇國
在中天竺南一名烏枝那地方千餘里百姓殷實人性
懦弱頗詭詐尤工禁呪之術篤信佛法與天竺同而天
竺不及之自古未通中國焉
貞觀十六年十一月朝獻使至
開元八年四月遣使冊立其王時大食東與烏萇隣境
扇誘為虐其王與骨咄王俱位王皆守節不應亦潜輸
欵誠𤣥宗深美之故並降冊命
　　陀洹國
吐火羅西北其王姓察失利字婆那其國海行五月至
廣州土無蠶桑以白疊朝霞布為衣榖有稻麥俗皆樓
居謂之干欄父母死停喪在室輒數日不食燔屍之後
男女並剔頭臨池先浴然後進食
貞觀十八年遣使来朝貢
　
　
　
　
　
　
　
　
　
　唐㑹要卷九十九
欽定四庫全書
　唐㑹要卷一百
　　　　　　　　　　　　宋　王溥　撰
　　瑟匿國
北接石國其俗不好商賈風俗與康國畧同
貞觀二十年三月使至朝貢與役槃國康國同隣出好
馬
　　悉立國
在吐蕃西南户五萬勝兵五千人其地有城邑村落咸
依溪澗男夫以繒綵纒頭衣氊婦人辮髪著短裙婚姻
簡畧不行財禮以蒸報為俗多水牛宜秔稻喪制以黑
為衣一年就吉覊事吐蕃自古未通中國
貞觀二十年閏三月朝貢使至
　　求㧞國
或云章揭㧞本西羌種也在悉立西南居四山之内近
西移出山西接東天竺遂改衣服變西羌之國因而附
焉勝兵二千無城郭好為冦掠商旅患之
貞觀二十五年因悉立而朝貢使至
　　俱蘭國
前亦名俱羅拏國與吐火羅接南抵雪山地險窄物産
惟出金精
貞觀二十年閏三月朝貢使至
　　骨利幹國
居迴紇北方幹海之北二俟斤同居勝兵四千五百口
萬餘人草多百合北出名馬其國北接溟海晝長夕短
日沒後天色正曛煮一羊胛纔熟而東方已曙盖近日
出之所也
貞觀二十一年正月内附
　　訶陵國
在真臘之内海中洲王之所居堅木為城造大屋重閣
以象為牀以椰花為酒飲之亦醉有毒人與常人居止
宿處即令身上生瘡與之交㑹即死苦旋液露著草木
即枯
貞觀二十二年朝貢使至
開元十八年訶陵國遣使獻僧祗僮及五色鸚鵡頻伽
鳥幷異香
天寳十三載十一月獻僧耆女二人及玳瑁蓋生犀等
　　婆登國
在林邑之南海行一月東與訶陵西與迷棃連接北鄰
大海風俗與訶陵國同種榖毎月一熟有文字書于貝
多葉其死者口實以金又以金釧貫于四肢然後加以
婆律膏及沈檀龍腦等香積薪以燔之
貞觀二十一年六月朝獻使至
　　波斯國
在京師西一萬五千里户數十萬其王初嗣位便宻選
諸子才堪承統者名字封而蔵之王死後大臣與王之
羣子共發封而視之奏所書名為王焉俗事天地日月
水火諸神西域諸國事火祅者皆詣波斯受法焉以六
月一日為歲首繫囚無年限惟王代立則釋之地多名
馬駿者日行七百里又多駿犬今所謂波斯犬也出䮫
及大驢
貞觀二十一年其王伊嗣俟遣使朝貢
龍朔元年其國王畢路斯奏頻被大食侵擾請兵救援
之詔遣隴州南田縣令王名逺使西域分置州縣因列
其地陵城為波斯都督府授畢路斯為都督是後數遣
使貢獻焉咸亨中畢路斯来朝貢髙宗甚加恩賜拜右
武衛将軍
儀鳳三年令吏部侍郎裴行儉将軍兵冊送畢路斯還
波斯國行儉以路逺至安西碎葉而還畢路斯獨返不
得入其國漸為大食所侵客於吐火羅三十餘年部落
數千人後漸離散至景龍二年来朝拜為左威衛將軍
無病卒其國遂滅西部衆猶存自開元七年至天寳六
載凡十遣使朝貢獻方物夏四月遣使獻瑪瑙牀九載
獻大毛繡舞筵長繡舞筵無孔真珠至大厯六年九月
遣使獻真珠等
　　都播國
鐵勒之别種也囘紇南十三日行前代未之通也分為
三部自祖統攝其俗結草為廬無牛羊不知耕種土多
百合取其根以為糧衣豹鹿之皮貧者亦緝鳥羽為服
婚姻富者用馬貧者用鹿皮為聘禮國無刑罰偷盗者
倍徴其賦聞骨利幹来通亦遣使朝貢
貞觀二十一年十一月朝貢使至
　　結骨國
在囘紇西北三十里勝兵八萬口數十萬南阻貪縵山
有水從迴紇北流踰山經其國人並依水而居身悉長
大赤色綠睛朱髪有黑髪以為不祥人皆勁勇隣國憚
之其大與突厥同而婚姻無財聘性多淫泆與外人通
者不忌其壻死喪刀𠢐其面火𦵏收其骨踰年而葬以
木為室覆以木皮天每雨鐵收而用之以為刀劍甚銛
利若獵獸皆乗木馬升降山磴追赴若飛其北有騮馬
國鄰北海畜騮馬而不乗但取其酪充飱而已貌類結
骨而不敦隣好交相侵伐
貞觀二十一年二月結骨國君長逺遂身入朝云臣段
一心歸國望得國家官職執笏而還遂授左衛大将軍
堅昆都督開元中安西都䕶蓋嘉惠撰西域記云堅昆
國人皆赤髪綠晴其有黑髪黑晴者則李陵之後故其
人稱是都尉苗裔亦有由然今有改稱紇提斯者亦是
當時舊號今按國史叙鐵勒種類云伊吾以西焉耆以
北旁白山則有契弊烏䕶紇骨子其契弊即契弊苾也
烏䕶則烏紇也後為迴鶻其紇骨即紇提斯也由是而
言盖鐵勒之種嘗以稱迴鶻矣其轉為黠戞斯者盖夷
音有緩急即傳譯語不同其或稱戞戞斯者語急而然
耳於史譯云黠戞是黄頭赤面義即以為迴鶻所呼今
使者稱自有此名未知孰是
㑹昌三年其國遣使注吾合索(上聲/呼之)等七人来朝兼獻
馬二疋以其久不修貢且莫詳更改之名中㫖訪求唯
賈耽所撰四夷述具載黠戞斯之號始知耽之通習荒
服灼然不誤先是迴鶻背恩徳侵刼諸部落又擅入靈
州上以為天亡不可容也乃命河東等道兵討之正月
命河東兵大破迴鶻于殺狐山就帳中奉太和公主歸
於我軍可汗亦與數十騎踰山遁走黠戞斯乗其破亡
遂有其國二月遣使注吾合索等七人来朝幷獻名馬
且憑大唐威徳求冊命焉四年上命太僕卿兼御史中
丞趙蕃持節宣慰五年五月勅我國家光澤四海君臨
八荒聲敎所覃冊命咸被况乎族稱宗姓地接封疆爰
申建立之恩用廣懐来之道有加常典得不敬承黠戞
斯國王生窮隂之鄉禀沍朔之氣少卿之後胄裔且異
於蕃夷大漠之中英傑自雄於種落日者居於絶徼隔
以强隣空馳向化之心莫通事大之禮旋能奮其武勇
清彼朔陲萬里歸誠重譯而至時既當於無外義必在
於固存是用特降徽章載明深懇加其美號錫以冊書
貽厥後昆遂荒有北舉兹盛典彰示逺戎祗服寵光永
孚恩化可冊為宗英雄武誠明可汗命右散騎常侍兼
御史中丞李葉持節冊使仍命有司擇日備禮冊命六
年九月勅去歲先帝冊立黠戞斯為可汗雖有成命旋
屬朝廷變故未果遵行今欲遣使且展封告之儀續行
先帝之意又慮深僻小國不足與之抗衡迴鶻向殘不
合遽有建置斯事體大須歸至當必詢於衆方免有疑
宜令中書門下五品已上御史臺尚書省四品已上集
議聞奏大中元年遂命鴻臚卿御史中丞李葉持節再
冊命焉
　　天竺國
即漢之身毒或云摩伽佗或云婆羅門地在葱嶺之南
去月氐東南數千里地方三萬餘里其中分為五南天竺
南際大海北天竺北距雪山四周有山為壁南面一谷
通為國門東天竺東際大海與扶南連但隔小海而已
西天竺與罽賔波斯相接中天竺據四天竺之間國並
有王而俱以天竺為名隋煬帝志通西域諸國多至惟
天竺不通
貞觀初年中國沙門𤣥奘至其中國天竺王尸羅逸多
謂𤣥奘曰吾聞中國有聖王作出秦王破陣樂試為我
説秦王之為人也𤣥奘具言聖徳王曰信如所言我當
自朝也至十五年自稱摩伽佗王遣使朝貢上乃遣雲
騎尉梁懐璥往通其國尸羅多大驚問諸國人曰自古
亦有摩訶震且使人至吾國乎皆曰未之有也乃遣使
随懐璥来朝至二十二年四月遣使右衛長史王𤣥䇿
奉使天竺國至尸羅逸多死其國大亂發兵拒𤣥策遂
率吐蕃兵犬破之虜其王以歸(太宗大悦謂侍臣曰夫/人耳目耽於聲邑口鼻)
(耽于臭味此敗徳之尤若天竺不刼我使人豈為俘虜/耶昔中山以貪寳取敝蜀侯以牛金致滅莫不由之是)
(時其國方士那邏邇婆娑自言年二百云有長生之術/上深禮之館之金颷門内造延年藥令兵部尚書崔禮)
(監主之發使天下采諸竒藥異石延厯歲月藥成/服之無効後放還本國拜互巢為朝散大夫也)
天授三年東天竺王摩羅㧞摩西天竺王尸邏逸南天
竺王遮邏其䟦羅婆北天竺王那那中天竺王地婆西
那並来朝貢及中宗睿宗兩朝並獻方物
開元三年二月遣使瞿曇惠成来朝八年五月南天竺
遣使獻豹皮五色鸚鵡又奏請以戰象兵馬討大食吐
蕃求所以名其軍制書嘉焉號為懐徳軍九月南天竺
王尸利那羅僧伽寳多㧞摩為國造寺上表乞寺額𠡠
以歸化為寺名十一月遣使冊利那羅僧伽寳多為南
天竺王遣使朝十七年六月北天竺國王三蔵沙門僧
宻多獻質汗等藥十九年十月中天竺國王伊沙伏摩
遣其大徳僧来朝獻方物二十九年三月中天竺國王
李承恩来朝授逰擊将軍放還
天寳中累遣使朝貢
　　歌邏禄國
本突厥之俗也城在金山之西與車鼻部落相接薛延
陀破滅之後車鼻人衆漸大歌邏祿率其下以歸之及
髙騈之經畧車鼻也歌邏祿相繼来降仍發兵以討之
後車鼻破滅歌邏祿摸剌婆蔔蹈實力三部落並詣朝
見天寳初與迴鶻㧞悉宻等攻殺突騎他鳥蘇采可汗
三年與㧞悉宻可汗同著表兼獻馬至闕下其年冬又
與迴鶻同擊破㧞悉宻部落其可汗阿史那施奔北庭
後朝于京師十三年授阿史那施左武衛将軍乾元中
率㧞悉宻可汗南奔後葛祿與九姓部落復立迴鶻敦
葉䕶可汗焉朝廷尋遣使封為奉義王仍號懐仁可汗
自此後葛祿在鳥往犍山左右者别置一都督𨽻屬九
姓迴鶻其在金山及北庭館内者别立葉䕶毎歲朝貢
十一年葉䕶頓畧伽生擒突厥師阿布思送於闕庭授
開府儀同三司改封金山郡王至徳後其衆漸盛與迴
鶻為敵國仍移居十姓可汗之故地而碎葉阻還斯城
新城盡為所踞然礙迴鶻近歲朝貢不通
　　泥婆羅國
在吐蕃之西其俗剪髪與眉齊穿耳揎竹筩緩至肩者
以為妙麗食用手其器皆銅多商賈少田作以銅為錢
面文為人背文為馬牛不穿孔衣服以一幅布蔽身數
日一盥浴以板為屋壁皆雕畫俗重博戲頗解推測盈
虚皆通厯術事五天神鐫石為像毎日清水浴神烹羊
而祭其王那陵提婆身著真珠諸寳耳垂金鈎玉璫佩寳
裝伏突坐獅子牀堂内散花燃香大臣及左右並坐於地
有阿耆婆彌池週迴二十餘步以物投之即煙熖懸釡
而炊須㬰而熟
永徽二年其王尸利那連陀羅遣使朝貢
　　大食國
波斯之别種也大業中有波斯囘紇合亡命渡恒曷水
刼奪商旅其衆漸盛遂割據波斯西境自立為王其王
姓大食氏名噉蜜莫末膩自云有國已四十四年厯三
主矣俗勇于鬬戰土多沙石不堪耕種唯食駞馬肉西
隣大海常遣人乗船將衣糧入海經八年而未極西岸
中有一方石上有樹幹赤葉青上總生小兒長六寸見
人皆笑動其手脚既著樹枝若使摘取一枝小兒便死
永徽二年八月大食遣使朝貢至龍朔中擊破波斯又
破拂菻始有麫米之屬又南侵婆羅門吞併諸國勝兵
四十餘萬開元初遣使来朝進良馬寳鈿帶其使謁見
平立不拜云本國惟拜天神雖見王亦不拜所司屢詰
責之其使遂依漢法致拜令康國石國皆臣屬十三年
遣使蘇梨滿等十三人獻方物授果毅賜緋袍銀帶遣
還其境東西萬里東與突騎施相接焉又按賈耽四夷
述云隋開皇中大食族中有孤列種代為酋長孤列種
中又有兩姓一號盆尼奚深一號盤泥末換其奚深後有
摩訶末者勇健多智衆立之為王東西征伐開地三千
里兼尅夏臘一名釤(音所/鑒反)城摩訶末後十四代至末換末換
殺其兄伊疾而自立復殘忍其下怨之有呼羅珊木麤
人並波悉林舉義兵應者悉令著皁旬月間衆盛數萬
鼓行而西生擒末換殺之遂求得奚深種阿蒲羅㧞立
之自末換以前謂之白衣大食自阿蒲羅㧞以後改為
黑衣大食阿蒲羅㧞卒立其弟阿蒲恭拂至徳初遣使
朝貢代宗之為元帥亦用其國兵以收兩都寳應初其
使又至恭拂卒子迷地立迷地卒子牟栖立牟栖卒弟
阿論立貞元二年遂與吐蕃為勁敵蕃兵大半西禦大
食故鮮為邊患其力不足也至十四年丁夘九月以黑
衣大食使含崖烏雞沙北三人並為中郎将放還蕃
　　大辭彌國
與波斯接風俗亦與波斯同
貞觀十九年三月遣使貢方物
　　駁馬國
其地近熱海在突厥北去京師一萬四千里經突厥大
部落五所乃至勝兵三萬馬萬匹地寒積雪至冬樹木
不彫者一二尺雪消以馬耕種五榖馬色並駁故以為
國號其使云去鬼國六十日行其國夜逰晝飲眼鼻牙
與中國人同口在頂上土無米粟噉鹿與蛇
永徽二年十一月朝貢使至
　　舍利毗迦國
在京師西南四萬餘里行經祇洹國訶陵國摩訶國新
國多薩國者埋國婆婁國多郎婆黄國摩羅迦國真臘
國林邑國乃至廣州東去俱羅國二千里西去赤土國
一千五百里南近婆庭舍衣朝霞白㲲毎食先泥上鋪
□而後坐其國王名本多陽牙前有隊仗甲鍪甲用貝
多樹皮風俗物産與真臘國同
　　多摩長國
居於南海島中使云其王先祖骨利龍之子利常得一
鳥卵割之得一女子容色殊妙因以為妻今尸羅劬傭
即其後地
顯慶四年二月朝貢使至
　　蝦夷國
海島中小國也其使鬚至長四尺尤善弓矢挿箭於首
令人戴瓠而立數十步射之無不中者
顯慶四年十月随倭國使來朝
　　波羅舍利國
在南海之南接吐火羅國其王名蒲越摩伽精兵二萬
人其使以顯慶五年發本國至龍朔二年五月到京
　　日本國
倭國之别種以其國在日邊故以日本國為名或以倭
國自惡其名不雅改為日本或云本舊小國吞併倭國
之地其人入朝者多自矜大不以實對故中國疑焉
長安三年遣其大臣朝臣真人来朝貢方物朝臣真人
者猶中國户部尚書冠進徳冠其項為花分而四散身
服紫袍以帛為腰帶好讀經史解屬文容止温雅則天
宴之授司善卿而還
開元初又遣使来朝因請士授經詔四門助敎趙元黙
就鴻臚敎之乃遺元黙濶幅布以為束修之禮題云白
龜元年調布人亦疑其偽為題所得賜賚盡市史籍泛
海而還其偏使朝臣仲滿慕中國之風因留不去改姓
名為朝衡厯仕左補闕終右常侍安南都䕶
　　師子國
在西南大海中洲來使云其洲中有山名稜伽古佛逰
處國中有王以一善化人皆以清净學道為務
天寳五載正月使至獻鈿金寳瓔珞及貝葉抄冩大般
若經一部細白疊四十張
　　多薎國
居大海之北周迴可兩月行南至海西俱逰國北波剌
國東真陀洹國其王姓摩伽名失利户口極衆置四十
州又役屬佗國有城郭樓櫓宫殿並瓦木常侍衛兵可
四千人雖有弓箭刀楯甲韒而無戰陣有刑典書記及
婚聘之禮事佛及神亦以十二月為歲畜有犀象馬牛
果有檳榔子其桃棗𤓰李及園蔬五榖與中國不殊
龍朔元年八月朝貢使至
　　耽羅國
在海居山島上周迴並接于海北去百濟可五日行其
王姓儒李名都羅無城隍分作五部落其屋宇為圎墻
以草盖之户口有八千有弓刀楯矟無文記唯事鬼神
常役屬百濟
龍朔元年八月朝貢使至
　　拘蔞宻國
在林邑之西陸路三月行山居饒象並養之以供用
顯慶元年閏正月来朝貢在盤盤致物國東南海路一
月行南去婆離國十日行東去不述國五日行西北去
單國六日行風俗物産與赤土國墮和羅國畧同
永徽六年八月遣使獻五色鸚鵡
　　驃國
貞元十八年春正月南詔使来朝驃國王始遣其弟悉
利移来朝華言謂之驃自謂突羅朱闍婆人謂之徒里
拙自古来未嘗通中國魏晉間有見西南異方志及南
中八郡者云永昌古哀牢國也傳聞永昌西南三千里
有剽國君臣父子長幼有序然向無見史傳者其王聞
南詔異牟尋歸附心慕之乃因南詔重譯遣子朝貢東
北拒南詔咩苴城六千八百里凡去上都一萬四千里
在永昌故郡南二千餘里其境東西三千里往来通聘
者迦羅婆提等二十國役屬者道林王等九城食境土者
羅君潜等二百九十八部落東隣真臘國西接東天竺
國南溟海北通南詔此樂城界其王姓困没長名摩羅
惹其國相名摩訶斯那其王近適則輿以金繩牀逺適
則乗象嬪御甚衆傳御常數百人其羅城環以甎甓周
一百六十里壕岸亦用甎相傳本是舍利佛城内有居
人數萬家佛寺百餘區其堂宇皆金銀渥以丹彩地以
紫鑛覆以錦罽其俗好生惡殺其土宜菽粟稻梁無蔴
麥其理無刑名桎梏之具犯罪者以竹五本束之復犯
者笞其背數止五輕者止三殺人者戮之男女七歲則
落髪止寺舍依桑門至二十不悟佛理乃復為居人其衣服
悉以白㲲與朝霞繞腰而已不衣繒帛云出于𧖟為傷
生也又獻其國樂凡二十二曲與樂工三十五人来朝
樂曲皆演釋氏經論之詞意二十一年四月封彌臣國
嗣王樂道勿禮為彌臣國王焉
咸通三年二月遣使貢方物
　　占卑國
大中六年二月占卑國佛邪葛等六人来朝兼獻象宰
相魏謩以性不安中土請還其使從之
咸通十二年二月復遣使朝貢
　　雜錄
故事西蕃諸國通唐使處悉置銅魚雄雌相合各十二
隻皆銘其國名第一至十二雄者留在内雌者付本國
如國使正月来者賫第一魚餘月推此閏月賫本月而
但校其雌雄今乃依常禮待之差謬則推案聞奏
開元一十六年十一月五日鴻臚卿舉舊草奏日近縁
突騎施背叛蕃國銅魚多有散失望令所司檢校
貞觀二年六月十六日勅諸蕃使人所娶得漢婦女為
妾者並不得将還蕃四年三月諸蕃君長詣闕請太宗
為天可汗乃下制今後璽書賜西域北荒之君長皆稱
皇帝天可汗諸畨渠帥有死亡者必下詔冊立其後嗣
焉統制四夷自此始也二十一年三月十一日以逺夷
各貢方物其草木雜物有異于常者詔所司詳錄焉葉
䕶獻馬乳葡蔔一房長二尺子亦稍大其色紫摩伽獻
菩提樹一名皮羅葉似白楊康國獻黄桃大如鵞卵其
色如金亦呼金桃伽國獻鬱金香葉似麥門冬九月花
開如芙蓉其色紫碧香聞數十歩華而不實欲種取其
根罽賔國獻俱物頭花其花丹白相間而香逺聞伽失
畢國獻泥樓鉢羅花葉類朶荷圓缺其花色碧而蕊黄
芳數十步達國獻佛土葉一莖五葉花亦中心正黄而
蘂紫色泥婆國獻波稜數紅藍花實似蒺藜火熟之能
益食味又鮮菜状如菜濶而長味如美鮮苦菜状如苣
其葉濶味雖少苦久食益人胡芹状如芹而味香渾提
葱其状如葱而白辛嗅藥其状如蘭凌冬而青收乾作
末味如桂椒其根能愈氣疾薛延陀獻凌蘭花毛如牛
角大如麚西蕃突厥獻馬蹄羊其蹄似馬波斯國獻活
縟蛇其状如鼠而色青身長七八尺能入穴取䑕西畨
咄祿可汗獻金卵雞鷇鳥鷇也雕刻作禽獸而悉塗以
金西畨諸國出石蜜中國貴之太宗遣使至摩伽佗國
取其法令揚州煎蔗之汁于中厨自造焉色味愈于西
域所出者葡萄酒西域有之前世或有貢獻及破髙昌
收馬乳葡萄實于苑中種之幷得其酒法自損益造酒
酒成凡有八色芳香酷烈味兼醍醐既頒賜羣臣京中
始識其味
天寳二年四月二十五日上因問西畨諸國逺近鴻臚
卿王中嗣上言曰臣謹按西域圗陀㧞恩單國在踈勒
西南二萬五千里至勃達國一月程西至溟滿國一月
程南至羅刹支國十五日程北至海兩月程羅刹支國
東至都盤國十五日程西至沙蘭國二十日程南至大
食國二十程北至陀㧞國十五日程都盤國東至大食
國十五日程西至羅刹支國十五日程南至大食國二
十日程北至渤達國一月程渤達國東至大食國兩月
餘程西北至岐蘭國二十日程南至都盤國一月程北
至大食國一月程河没國東至南陀㧞國十五日程西
北至岐蘭國二十日程從南至沙蘭國一月程北至海
兩月程岐蘭國東南至河没國二十日程西至大食國
兩月程南至涅□國二十日程北至海五日程涅□國
東至陀㧞國一月程西至大食國兩月程南至大食國
一月程北至岐蘭國二十日程沙蘭國東至羅刹支國
二十五日程南至大食國二十五日程北至湼□國二
十五日程石國東至㧞汗那國一百里西南至東米國
五百里罽賔國在踈勒西南四千里東至俱蘭佗國七
百里西至大食國一千里南至婆羅門國五百里北至
吐火羅國二百里東米國在安國西北二千里東至碎
葉國五千里西南至石國一千五百里南至㧞汗那國
一千五百里文國在蘇勒國西四千里東至俱蜜國一
千里西至大食國二千里南吐火羅國一百里西北至
康國七百里
證聖元年九月五日勅畨國使入朝其糧料各配等第
給南天竺北天竺波斯大食等國使宜給六個月糧尸
利佛誓真臘訶陵等國使給五個月林邑國使給三個
月聖厯三年六月六日勅東至髙麗國南至真臘國西
至波斯土畨及堅昆都督府北至契丹突厥靺鞨並為
八畨以外為繩域其使應給料各依式
開元四年正月九日勅靺鞨新國吐蕃先無里數毎遣
使給賜宜凖七千里以上給付也
大厯十四年七月詔迴紇諸蕃在京師者各服其國之
服不得與漢相恭
　　歸降官位
顯慶三年八月十四日置懐徳大將軍正三品歸化将
軍從三品以授初復首領仍𨽻屬諸衛不置員類及俸
額
總章元年十一月授婆羅門盧加逸多州酬其丹誠也
貞元十二年正月十九日置懐化大将軍正三品毎月
料錢四十五千文雜料三十五千文歸徳將軍從三品
料錢四十千文懐化中郎将正四品料錢三十七千文
歸徳中郎将從四品料錢三十五千文懐化郎將正五
品料錢三十三千文歸徳郎将從五品料錢三十千文
懐化司階正六品料錢二十五千文歸徳司階從六品
料錢二十三千文懐化中侯正七品料錢十八千文歸
徳中侯從七品料錢十七千文懐化司戈正八品料錢
十五千文歸司戈從八品料錢十四千文懐化執㦸長
上正九品料錢正十一千文歸徳執㦸長上從九品料
錢十千文勅凖六典應收募蕃官前承未置今蕃人向
化近日漸多名位髙卑須有等級其增置官品及料錢
等宜依前件其月以歸降吐蕃論乞髯湯没蔵悉諾硉
為歸将軍㑹昌二年八月制歸義軍使特進檢校工部
尚書兼右金吾衛大将軍同正懐化郡王唱没斯賜姓
李名思忠冠軍大將軍左衛大将軍同正寧邊郡公厯
支賜姓李名思正冠軍大将軍左衛大將軍同正思化
郡公習聞啜賜姓李名思義冠軍大将軍左衛大将軍
同正寜朔郡公烏羅思賜姓李名思禮守右領軍大將
軍同正寜塞郡公受邪勿可檢校右散騎常侍右領軍
衛大将軍國正充歸義軍副使仍賜姓李名𢎞順制李
思正弟冠軍大将軍右騎衛大將軍同正昌化郡公李
思義母可封雁門郡君李思禮男可中散大夫檢校殿
中少監仍賜紫金魚袋賜名繼美
天祐元年六月授福建道佛齊國入朝進奉使都蕃長
蒲訶粟寜逺将軍
　
　
　
　
　
　
　
　
　
　唐㑹要卷一百
