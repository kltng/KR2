#+TITLE: 漢制考-宋-王應麟
#+DATE: 2016-06-11 12:22:21
#+SOURCE: github.com/kanripo/KR2m0008 master 54c3457f                
欽定四庫全書　　　　　史部十三
　漢制攷　　　　　　　　政書類一(通制之屬/)
　　提要
　　　　(臣/)等謹案漢制攷四卷宋王應麟撰應麟字
　　　　伯厚晚年自號深寧叟其先浚儀人南渡後
　　　　遂家於鄞縣淳祐元年進士寶祐四年又中
　　　　博學宏詞科度宗時官至禮部尚書是編因
　　　　兩漢書諸志於當時制度多詳於大端畧於
　　　　細目困摭采漢儒經註及説文諸書所載鈎
　　　　稽排纂以補其遺頗足以資考證又以唐時
　　　　賈孔諸疏去古已逺方言土俗時異名殊所
　　　　謂某物如今某物某事如今某事者徃徃循
　　　　文笺釋於舊文不必悉符如周禮疏不知歩
　　　　繇假紒及五夜儀禮疏不知偃領之類不一
　　　　而足應麟皆為一一訂辨旁引證明又周禮
　　　　太史職注云太史抱式疏謂占文謂之式應
　　　　麟則别引藝文志羡門式法以觧之考式者
　　　　候時之儀器史記日者傳旋式正棊漢書王
　　　　莽傳天文郎按式於前日時加某皆指此器
　　　　所引亦較舊義為長非但抄撮舊文無所别
　　　　擇其中偶失考定者如周禮士師職注云三
　　　　公出城郡督郵盜賊道盖漢時郡掾分部屬
　　　　縣為督郵其分治各曹者亦名督郵故朱博
　　　　傳云為督郵書掾此督郵盗賊盖掾主捕盜
　　　　賊者其不加掾字猶巴郡太守張納碑隂書
　　　　督盗賊枳李街耳以此職又主為三公𨗳行
　　　　故云督郵盜賊導盖道與導古字通也賈公
　　　　彦疏乃謂使舊為盜賊之人督察郵行徃來
　　　　於義為誤應麟沿用其説未免千慮之一失
　　　　要其大致精核具有依據較南宋末年侈空
　　　　談而鮮寔徴者其分量相去逺矣乾隆四十
　　　　三年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
漢制攷自序
漢制載於史者先儒攷之詳矣其見他書者未之攷也
嘗謂法始乎伏羲而成乎堯三代損益至周大備夫子
從周與從先進之言所謂百世可知者其法著于春秋
東遷之初先王典章槩有存者義和秬鬯之賚王命猶
重也司徒緇衣之美王官猶賢也祭仲論京不度過制
之城猶未衆也無駭卒始請族世官之敝猶未逺也泰
山有祊則廵守之蹟猶可復也九宗五正有後則封建
之制猶可尋也師服之言建國臧僖伯之諫觀魚則據
經守古之士猶多也春秋何為而作乎宰咺歸賵天衷
民彛大泯亂春秋所以始歟於獻六羽於稅畆皆曰初
於丘甲於三軍皆曰作於南門於雉門及兩觀皆曰新
作夫子蓋傷之也秦作西畤臚於郊祀魯惠公請郊禘
史角實往而祀禮始僣矣其後齊作内政而兵制變晉
作爰田而田制變晉作執秩而官制變鄭鑄刑書而刑
制變大夫奏肆夏季氏旅泰山晉不知殽烝魯不知尚
羔禮㡬亡矣然名卿大夫講聞故實三代文獻藹如也
納鼎有諫觀社有諫申繻名子之對里革斷罟之規御
孫别男女之贄管仲辭上卿之饗栁下季之述祀典單
襄公之述夏令秩官魏綘之述夏訓虞箴郯子能言紀
官州鳩能言七律子革倚相能誦祈招懿戒觀射父之
陳祭祀閔馬父之稱商頌格言猷訓粲然可暏齊虞人
之守官魯宗人之守禮懔懔秋霜夏日之嚴劉子所云
天地之中子産所云天地之經胥臣敬徳之聚晏子禮
之善物又皆識其大者綂紀相承淵源相續得夏時坤
乾見易象魯春秋而知三代之禮所以扶持於未墜者
豈一人之力哉戰國去籍之餘孟子言井地曰大畧言
班爵禄曰聞其畧言諸侯䘮禮曰未學而嘗聞若其宏
綱丕式因畧而致詳推舊而為新聖人復起不能易也
春秋大復古譏變古井牧變而阡陌畿服變而郡縣車
乗變而歩騎什一變而箕斂佩玉變而帶劔簋席變而
杯案生民之理有窮則聖王之法可改古其不可復乎
是意唯太史公知之於夏殷紀舉孔子正夏時善殷輅
卓然見損益之要指於髙帝紀曰朝以十月車服黃屋
左纛葢歎其襲秦也漢之止於為漢自髙帝之襲秦始
雖然兩漢之制文中子奚取焉吁三代逺矣漢詔令人
主自親其文猶近於書之典誥也郎衞執㦸之用儒生
猶近於王宮之士庶子也司徒府有百官朝會殿以決
大事猶近於外朝之詢衆也牧守有子孫郡國有辟舉
庶㡬建侯之舊丞相進見御坐為起在輿為下庶㡬敬
臣之意三老掌教化孝悌力田置常員鄉遂之流風遺
韻亦間見焉是之取爾君子尚論古之人以為漢去古
未逺諸儒佔畢訓故之學雖未盡識三代舊典而以漢
制證遺經猶幸有傳注在也冕服車旗彛器之類多以
叔孫通禮器制度為據其所臆度無以名之則謂若今
某物及唐儒為疏義又謂去漢久逺雖漢法亦不可攷
蓋自西晉板蕩之後見聞放失習俗流敗漢世之名物
稱謂知者鮮焉况帝王制作之法象意義乎此漢制之
僅存於傳注者不可忽不之攷也愚少嘗有聞老弗敢
墜因紬次為編以俟後之君子自流遡源三代之禮庶
乎其可識矣辛巳夏五王應麟序
欽定四庫全書
　漢制攷卷一　　　　　　宋　王應麟　撰
　　周禮
胥徒注此民給徭役者若今衞士矣　疏衞士亦給徭
　役故舉漢法況之
　　貢禹傳諸離宮及長樂宮衞可減太半寛繇役
膳夫注今時美物曰珍膳
酒人注奄今謂之宦人　古者從坐男女沒入縣官為
　奴其少才知以為奚今之侍史官婢或曰奚官女
　疏侍史官婢舉漢法言之或曰官女者漢時有此别
　號案左氏晉惠公之女名妾稱為官女謂宦事秦公
　子亦云宦女也
　　貢禹傳諸官奴婢十萬餘人
大府注大府為王治藏之長若今司農矣　疏漢時司
　農主府藏故史游章云司農少府國之淵
司會注司會主天下之大計計官之長若今尚書　疏
　漢之尚書亦主大計故舉以況之也
　　成帝紀建始四年罷中書宦官初置尚書員五人
職内注職内主入也若今之泉所入謂之少内　疏漢
　之少内亦主泉所入案王氏漢官解云小官嗇夫各
　擅其職謂倉庫少内嗇夫之屬各自擅其條理所職
　主由此言之少内蔵聚似今之少府但官卑職碎以
　少為名
　　丙吉傳少内嗇夫白吉曰食皇孫亡詔令注云少
　　内掖庭主府藏之官也
大宰八法注鄭司農云官屬謂六官其屬各六十若今
　博士大史大宰大祝大樂屬大常也　疏漢始叔孫
　通為奉常後改為大常
八則注禄若今月奉也　疏古者禄皆月別給之漢之
　月奉亦月給之
九職注鄭司農云閒民謂無事業者轉移為人執事若
　今傭賃也
九賦注賦口率出泉也今之算泉民或謂之賦此其舊
　名與　疏漢法民年二十五已上至六十出口賦錢
　人百二十以為算
　　食貨志董仲舒曰田租口賦二十倍於古　貢禹
　　傳古民亡賦算口錢起武帝征伐四夷重賦於民
　　民産子三嵗則出口錢故民重困宜令兒七嵗去
　　齒乃出口錢年二十乃算元帝令民産子七嵗乃
　　出口錢　鹽鐵論曰雖三十而以頃畆出稅加之
　　以口賦更繇之役　理道要訣漢髙帝每嵗人常
　　賦百二十錢至孝文時省儉減至四十武帝事邉
　　費廣人産子三嵗則出口錢孝宣減人算三十孝
　　成減四十光武有産子復以三年之算
關市山澤謂占㑹百物幣餘占賣國中之斥幣皆末作
　當增賦者若今賈人倍算矣
小宰注宫刑在王宫中者之刑建眀布告之糾猶割也
　察也若今御史中丞　疏應劭云秩千石朝㑹獨坐
　副貳御史大夫内掌蘭臺圖籍外督刺史糾察百寮
　故舉漢法況之
八成注鄭司農云質劑謂市中平價今時月平是也(平/音)
　(病/)
傅別質劑皆今之劵書也
嵗終則令羣吏致事注使齎嵗盡文書來至若今上計
　　疏漢之朝集使謂之上計吏謂上一年計㑹文書
　及功狀也
憲禁于王宫注憲謂表縣之若今新有法令云
宰夫八職注治要若嵗計也治凡若月計也治目若今
　日計也
賛治若今起文書草也　疏起文書草乃後判決是為
　賛治之法
治敘次序官中如今侍曹伍伯傳吏朝也　疏漢時五
　人為伍伯長也是五人之長言傳吏朝者傳在朝羣
　吏諸官事務於朝也胥於什長亦然故舉漢法況之
　也
書其能者與其良者注鄭司農云若今時舉孝㢘賢良
　方正茂才異等　疏孝㢘者謂孝弟㢘絜賢良即經
　中良者謂有賢行而良善也云方正者人雖無別行
　而有方幅正直者也云茂才者漢光武諱秀時號為
　茂才即經云能者也云異等者四科不同等級各異
　故云異等
宫正次舍注次諸吏直宿若今部署諸廬者舍其所居
　寺
　　史記秦紀衞令曰周廬設卒甚謹西京賦曰徼道
　　外周千廬内傅胡廣曰衞士於周垣下為區廬
㡬其出入注鄭司農云若今時宫中有罪禁止不得出
　亦不得入及無引籍不得入宫司馬殿門也　疏今
　時謂漢法言引籍者有門籍及引人乃得出入也又
　云司馬殿門者漢宫殿門每門皆使司馬一人守門
　比千石皆號司馬殿門也
　　元帝紀令從官給事宮司馬中者得為大父母父
　　母兄弟通籍應劭曰籍者為二尺竹牒設其年紀
　　名字物色縣之宮門案省相應乃得入也顔師古
　　曰司馬門者宮之外門也衞尉有八屯衞候司馬
　　主衞士徼廵宿衞每面各二司馬故謂宫之外門
　　為司馬門竇嬰傳太后除嬰門籍不得朝請王嘉
　　傳為郎坐户殿門失闌免梁孝王傳梁之侍中郎
　　謁者著引籍出入天子殿門與漢宦官亡異
凡邦之事蹕注鄭司農云國有事王當出則宫正主禁
　絶行者若今時衞士填街蹕也　疏漢儀大駕行幸
　使衞士填塞街巷以止行人備非常也
宮伯凡在版者注鄭司農云版名籍也以版為之今時
　鄉户籍謂之户版
以時頒其衣裘注衣裘若今賦冬夏衣　疏夏時班衣
　冬時班裘賦班也皆賜授之義
庖人共祭祀之好羞注謂四時所為膳食若荆州之䱹
　魚青州之蟹胥雖非常物進之孝也　疏鄭見當時
　有之(集韻蝑蟹/醢四夜切)
外饔饗士庶子注士庶子衛王宫者若今時之饗衞士
　矣
　　王尊傳正月行幸曲䑓臨饗罷衞士如淳曰諸衞
　　士更盡得代去故天子自臨而饗之和熹鄧后紀
　　舊事嵗終當饗遣衞士注葢寛饒傳嵗盡交代上
　　臨饗罷衞卒是也
亨人注爨今之竈　疏周禮儀禮皆言爨論語王孫賈
　云寜媚於竈祭法天子七祀之中亦言竈自孔子已
　後皆言竈
腊人乾肉注大物解肆乾之謂之乾肉若今凉州烏翅
　矣
瘍醫五毒注今醫方有五毒之藥
酒正五齊注泛者成而滓浮泛泛然如今宜成醪矣醴
　猶體也成而汁滓相將如今恬酒矣盎猶翁也成而
　翁翁然葱白色如今鄼白矣(鄼在/何反)緹者成而紅赤如
　今下酒矣沈者成而滓沈如今造清矣　疏宜成說
　以為地名故曹植酒賦曰宜成醴醪蒼梧縹清若馬
　融所云今之宜成會稽稻米清似宜成以為酒名故
　劉杳要雅亦以宜成為酒名二者未知孰是恬酒於
　五齊中為恬故以恬酒况之鄼白漢時蕭何所封地
　名鄼(釋文即今之白醝酒/宜作醝作鄼假借也)也下酒謂曹床下酒其色
　紅赤故以緹名之案鄭下注五伯緹衣亦赤黑色也
　造清漢時造清熟則滓沈故以况沈齊也
三酒注事酒酌有事者之酒其酒則今之醳酒也昔酒
　今之酋久白酒所謂舊醳者也清酒今中山冬釀接
　夏而成　疏事酒冬釀春成以漢之醳酒况之昔為
　久酋亦逺久之義故以漢之酋久白酒况之但昔酒
　對事酒為清若對清酒則為白故云酋久白酒也晉
　語云味厚寔昔毒酒久則毒也昔酒為久冬釀接春
　清酒久於昔酒自然接夏也中山郡名故魏都賦云
　醇酎中山沈湎千日
四飲注漿今之酨漿也酏今之粥(酨昨/再反)　疏酨之言載
　米汁相載漢時名為酨漿内則有黍酏酏飲粥稀者
　之清也
大祭三貳中祭再貳小祭壹貳汪益之者以飲諸臣若
　今常滿尊也　疏言益之故常滿故以漢法况之
漿人六飲注凉今寒粥若糗飯雜水也　疏案内則飲
　内有濫無凉彼鄭云以周禮六飲較之則濫凉也紀
　莒之間名諸為濫言諸者非一之義内則名凉為濫
　參驗相當
凌人治鑑注鑑如甀大口以盛氷置食物于中以禦温
　氣　疏漢時名為甀即今之甕是也
夷槃注漢禮器制度大槃廣八尺長丈二尺深三尺漆
　赤中　疏叔孫通前漢時作漢禮器制度多得古之
　周制故鄭君依而用之也周謂之夷槃漢謂之大槃
　是别代異名(䘮大記注漢禮大盤廣八尺長/丈二深三尺赤中夷槃小焉)
籩人注籩竹器如豆者其容實皆四升　疏依漢禮器
　制度而知也
朝事之籩注鮑者於􁍨室中糗乾之出於江淮鱐者析
　乾之出東海　疏鄭以目驗知之言􁍨室者謂􁍨土
　為室
今河間以北煑穜麥賣之名曰逢燕人膾魚方寸切其
　腴以㗖所貴　疏引漢法證麷亦是熬煑之麥引時
　事證膴亦是腹腴以擬祭與啗貴者同也
饋食之籩注饋食薦孰也今吉禮存者特牲少牢諸侯
　之大夫士祭禮也　疏天子諸侯祭祀之禮亡
醢人饋食之豆豚拍注鄭大夫杜子春云今河間名䐁
　脅聲如鍜鎛
鹽人飴鹽注鹽之恬者今戎鹽有焉　疏即石鹽是也
幕人注帟王在幕若幄中坐上承塵
掌次皇邸注鄭司農云皇羽覆上邸後版也𤣥謂後版
　屏風與染羽象鳯皇羽色以為之　疏言後版者謂
　為大方版於坐後畫為斧文言屏風者據漢法況之
　無正文故言與以疑之
外府掌邦布之入出注布泉也布讀如宣布之布其藏
　曰泉其行曰布取名於水泉其流行無不徧泉始葢
　一品周景王鑄大泉而有二品後數變易不復識本
　制至漢唯有五銖久行王莽改貨而異作泉布多至
　十品今存於民間多者有貨布大泉貨泉貨布長二
　寸五分廣寸首長八分有竒廣八分其圜好徑二分
　半足枝長八分其右文曰貨左文曰布重二十五銖
　直貨泉二十五大泉徑一寸二分重十二銖文曰大
　泉直十五貨泉徑一寸重五銖右文曰貨左曰泉直
　一也　疏漢書食貨志周景王時患泉輕將更鑄大
　泉單穆公曰不可王不聴鑄大泉文曰寳貨漢興為
　秦泉重難用更令民鑄榆莢錢至孝文有司言榆莢
　三銖輕易姦詐請鑄五銖至王莽居攝變漢制更造
　大泉徑寸二分重一十二銖文曰大泉直五十又造
　契刀形如刀直五百又造錯刀以黃金錯其文曰一
　刀直五千與五銖錢凡四品並行至莽即真罷五銖
　錢異作泉布多至十品其布有大布次布弟布壯布
　中布差布厚布幼布么布小布是為貨十品也其泉
　十品者莽居攝作大泉錯刀契刀即真作小錢么錢
　幼錢布錢壯錢天鳳年更造貨布與貨錢為十品莽
　以劉有金刀罷契刀錯刀從莽至漢末鄭君時見行
　此三者故云今存於民間也彼文貨布無有竒廣八
　分半足支長八分等十一字此鄭君目所覿見以義
　增之耳彼大泉直五十言十五者亦誤當從五十為
　正也王莽之大泉葢與景王所鑄大泉亦異也(愚桉/武帝)
　(鑄五銖疏謂孝/文作五銖誤也)
　　周語景王二十一年鑄大錢韋昭注錢者金幣之
　　名所以貿買物通財用也古曰泉後轉曰錢單穆
　　公云古者有母平子子權母而行然則二品之來
　　古而然矣鄭君云錢始一品至景王有二品省之
　　不熟耳前後漢紀武帝元狩五年行五銖錢(王莽/時廢)
　　光武建武十六年始行五銖錢齊孔覬曰自漢鑄
　　五銖至宋文帝歴五百餘年不變者輕重可法得
　　貨之宜也
幣齎注鄭司農云齎或為資今禮家定齎作資
司會書契版圖注書謂簿書契其最凡也版户籍也圖
　土地形象田地廣狹　疏漢時以簿書記事至於餘
　物記事亦謂之簿書故舉漢法而言也漢之户籍皆
　以版書之故以漢法况
職内凡受財者受其貳令而書之注受財受於職内以
　給公用者貳令者謂若今御史所冩下本奏王所可
　者書之若言某月某日某甲詔書出某物若干給某
　官某事(下户/嫁反)　疏御史掌賛書用財者先奏白於王
　王許可則御史賛王為辭下職内是其貳令職内則
　書之為本案然後給物與之
職幣以書揭之注鄭司農云揭之若今時為書以著其
　幣(著直/畧反)
掌皮㑹其財齎注齎所給予人以物曰齎今時詔書或曰齎
　計吏　疏漢時攷使謂之計吏有詔賜與之則曰齎
　引之證齎是與人物也
内宰教六宫注六宫若今稱皇后為中宫矣　疏漢舊
　儀有此事也
　　哀帝紀中宫注皇后之宫
禁其竒衺注竒衺若今媚道　疏漢法有官禁云敢行
　媚道者謂道妖衺巫術以自衒媚故舉漢法證經
内小臣隂事注隂事羣妃御見之事若今掖庭令晝漏
　不盡八刻白録所記推當御見者
閽人掌守王宫之中門之禁注中門為外内為中若今
　宫闕門
女祝招梗禬禳注四禮唯禳其遺象今存　疏漢時招
　梗及襘不行唯禳一禮漢日猶存其遺象
典婦功物書而揭之注鄭司農云書其賈數而著其物
　若今時題署物
内司服褘衣揄狄闕狄注今世有圭衣者蓋三翟之遺
　俗　疏漢時有圭衣刻為圭形綴於衣是由周禮有
　三翟別刻繒綴於衣漢俗尚有故云三翟遺俗也
素沙注素沙者今之白縳也(縳音絹今/作絹字)六服皆袍制以
　白縳為裏使之張顕今世有沙縠者名出于此　疏
　素沙為裏無文故舉漢法而言謂漢以白縳為裏以
　周時素沙為裏耳
縫人棺飾注漢禮器制度飾棺天子龍火黼黻皆五列
　又有龍翣二其戴皆加璧　疏明天子加數與䘮大
　記不同之義
翣栁注書曰分命和仲度西曰栁榖(度音/宅)　疏濟南伏
　生書傳文度亦居也栁者諸色所聚日將沒其赤兼
　有餘色故云栁榖
　　呉虞翻奏鄭𤣥解尚書違失古大篆夘字讀當為
　　夘古栁夘同字而以為昧
追師副編注副之言覆所以覆首為之飾其遺象若今
　歩繇矣服之以從王祭祀編編列髮為之其遺象若
　今假紒矣服之以桑也　疏漢之歩繇謂在首之時
　行歩繇動此據時目驗以曉古至今去漢久逺亦無
　以知之矣假紒亦是鄭之目驗以曉古至今亦不知
　其状也
　　續漢輿服志皇后入廟歩揺以黄金為山題貫白
　　珠桂枝相糺八爵九華熊虎赤羆天禄辟邪南山
　　豐大特六獸東觀漢記章帝詔東平王蒼以光烈
　　皇后假髻帛巾各一衣一篋遺王
屨人注複下曰舄襌下曰屨古人言屨以通於複今世
　言屨以通於襌俗易語反與　疏漢時名複下者為
　屨并通得下襌之屨
夏采建綏注今禮家定作蕤　疏謂今說禮之家蕤賔
　在午月一隂爻生隂氣委蕤於下故旌旗之緌亦定
　作蕤也
媒氏注媒之言謀也謀合異姓使和成者今齊人名麴
　􁍪(魚列/反)曰媒
　　漢書注孟康曰媒酒教顔師古曰齊人名麴餅曰
　　媒
司門注司門若今城門校尉主王城十二門　疏都司
　總監十二門官故舉漢法況之
囿人注囿今之苑　疏此據漢法以況古古謂之囿漢
　家謂之苑
大司徒建邦之土地之圖注土地之圖若今司空郡國
　輿地圖　疏案漢蕭何收秦圖籍以知天下阨塞廣
　逺至後漢乃有司空郡國地圖輿者車輿其前牙曲
　地形不可正方故云輿地圖也案職方亦云掌天下
　之圖注直云如今司空輿地圖不云郡國者彼以司
　馬主九畿并夷狄而言故不得云郡國此經云主人
　民之數則唯據九州之内故此注云郡國也
　　武帝元狩六年御史大夫奏輿地圖請所立國名
　　立齊燕廣陵三王淮南王安與左呉等按輿地圖
　　部署兵所從入疏謂後漢乃有葢攷之未詳也光
　　武披輿地圖指示鄧禹建武十五年封皇子大司
　　空上輿地圖馬援曰前披輿地圖見天下郡國百
　　有六所肅宗建初中案輿地圖令諸國户口皆等
　　租入(史記正義天為葢地/為輿故云輿地圖)
皁物注鄭司農云皁物柞栗之屬今世間謂柞實為皁
　斗
日至之景注鄭司農云土圭之長尺有五寸以夏至之
　日立八尺之表其景適與土圭等謂之地中今潁川
　陽城地為然　疏潁川郡陽城縣是周公度景之處
　古跡猶存
　　王朴曰古者植圭於陽城以其近洛也蓋尚歉其
　　中乃在洛之東偏開元十二年遣使天下候影南距
　　林邑北距橫野中得浚儀之岳䑓應南北弦居地
　　之中司馬公曰日行黃道每嵗有差地中當隨而
　　轉移故周在洛邑漢在潁川陽城唐在汴州浚儀
其食者半參之一四之一注土均均邦國地貢輕重之
　等其率之也公之地以一易侯伯之地以再易子男
　之地以三易必足其國禮俗䘮紀祭祀之用乃貢其
　餘若今度支經用餘為司農榖矣　疏據漢法以況
　之
保息六注寛疾若今癃不可事不算卒可事者半之也
　　疏漢時癃病不可給事不算計以為士卒若今廢
　疾者也可事者謂不為重役輕處使之取其半功而
　已似今殘疾者也
正治而致事注致事上其計簿　疏漢時攷吏謂之計
　吏據其使人也此言計簿據其文書也
　　宣帝黃龍元年謂上計簿具文而已御史察計簿
　　疑非實者按之匡衡傳郡定國界上計簿更定圖
　　言丞相府貢禹傳郡國擇便巧史書習於計簿能
　　欺上府者以為右職
小司徒以嵗時入其數注若今四時言事　疏漢承周
　後皆四時入其數今時白役簿皆在於冬代異時殊
　故有革別也
大比注鄭司農云五家為比故以比為名今時八月案
　比是也要謂其簿　疏漢時八月案比而造籍書周
　以三年大比未知定用何月故以漢法八月況之
　　後漢皇后紀漢法常因八月算人漢儀注曰八月
　　初為算賦
鄉師前後之屯注鄭大夫讀屯為課殿　疏當時俗有
　課殿之語故讀從之
鄉大夫其舍者國中貴者賢者能者服公事者老者疾
　者皆舍注鄭司農云征之者給公上事也舍者謂有
　復除舍不收役事也貴者謂若今宗室及關内侯皆
　復也服公事者謂若今吏有復除也老者謂若今八
　十九十復羨卒也疾者謂若今癃不可事者復之
　疏四事皆若今者並舉漢法況之
　　鹽鐵論今寛力役之政二十三始賦五十六而免
　　所以輔耆壯而息老艾也
興賢者能者注鄭司農云興賢者謂若今舉孝亷興能
　者謂若今舉茂才　疏孝悌㢘絜人之徳行故以孝
　㢘況賢者茂才則秀才也才人之技藝故以況能者
　也
黨正以歳時涖較比注鄭司農云如今小案比　疏此
　舉漢法言小案比對三年大比為小耳
族師春秋祭酺注酺者為人物烖害之神也較人職又
　有冬祭馬歩則未知此世所云蝝螟之酺與人鬼之
　歩與盖亦為壇位如雩禜云　疏酺不知何神故舉
　漢法以況之但漢時有蝝螟之酺神又有人鬼之歩
　神故兩言之
封人注畿上有封若今時界矣　疏漢時界上有封樹
　故舉以言之
　　急就篇頃町界畆畦埒封
置其絼注鄭司農云絼著牛鼻繩所以牽牛者今時謂
　之雉與古者名同　疏自漢以前皆謂之絼案少儀
　云牛則執紖紖則絼之别名
楅衡注楅設於角衡設於鼻如椵狀也　疏漢時有置
　于犬之上謂之椵(音/加)故舉以况衡
鼔人以金錞和鼔注錞錞于也圜如碓頭大上小下樂
　作鳴之與鼔相和　疏錞于之名出于漢之大予樂
　官其形並出彼文而知之也
以金鐲節鼓注鐲鉦也形如小鍾軍行鳴之以為鼔節
　　疏形如小鍾者亦據漢法而言也
以金鐃止鼓注鐃如鈴無舌有秉執而鳴之以止擊鼓
　　疏鐃如鈴無舌者亦約漢法而知也
以金鐸通鼔注鐸大鈴也　疏亦約漢法知之
牛人共其牛牲之互注互若今屠家縣肉格
充人展牲注鄭司農云展具也具牲若今時選牲也𤣥
　謂展牲若今夕牲也　疏夕牲此舉漢法以況之
　　丙吉子顯從祠髙廟至夕牲日乃使出取齋衣顔
　　師古注未祭一日其夕展視牲具謂之夕牲
載師以㕓里任國中之地注㕓里者若今云邑里居矣
　　疏異義公羊十一稅逺近無差漢制收租田有上
　中下與周禮同義
閭師疏劉琰問夫家之征與夫布其異如何鄭答云夫
　家之征者田稅如今租矣夫布者如今算斂在九賦
　中者也
遺人十里有廬三十里有宿注廬若今野候徒有庌也
　宿可止宿若今亭有室矣　疏此舉漢法以況義漢
　時野路候迎賓客之處皆有庌舍與廬相似漢法十
　里有亭有三老人皆有宫室故引以為況也
保氏九數注鄭司農云九數方田粟米差分少廣商功
　均輸方程贏不足旁要今有重差夕桀(夕音/的)句股也
　　疏方田已下皆依九章算術而言今有重差夕桀
　句股此漢法増之馬氏注以為今有重差夕桀夕桀
　亦是算術之名與鄭異案今九章以句股替旁要則
　旁要句股之類也　少儀正義云九數之名書本多
　誤儒者所解方田一粟米二差分三少廣四商功五
　均輸六方程七贏不足八旁要九云今有重差句股
　者鄭司農指漢時云今世於九數之内有重差句股
　二篇其重差即與舊數差分一也去舊數旁要而以
　句股替之為漢之九數即今之九章也馬融干寳等
　更云今有夕桀各為二篇未知所出
　　鄭𤣥傳通九章算術注周公所作也凡九篇方田
　　粟米差分少廣均輸方程傍要盈不足句股馬續
　　傳善九章算術注劉徽九章算術方田一粟米二
　　差分三少廣四商功五均輸六盈不足七方程八
　　句股九並無重差夕桀劉徽九章算經序伏羲氏
　　始畫八卦作九九之術以合六爻之變記稱隸首
　　作數周公制禮而有九數九數之流則九章是矣
　　漢北平侯張蒼大司農中丞耿夀昌皆以善算名
　　世蒼等因舊文之遺殘(闕/)稱刪補故較其目則與
　　古或異而所論者多(闕/)語也凡望極髙測絶深而
　　兼知其逺者必用重差句股則必以重差為率故
　　曰重差也一方田以御田疇界域二粟米以御交
　　質變易三裦分(差/也)以御貴賤禀税四少廣以御積
　　羃方圓五商功以御功程積實六均輸以御逺近
　　勞費七盈不足以御隐雜互見八方程以御錯糅
　　正負九句股以御髙深廣逺梅福傳齊桓之時有
　　以九九見者唐藝文志劉向九章重差一卷
調人凡有鬭怒者成之注鄭司農云成之謂和之也和
　之猶今二千石以令解仇怨後復相報移徙之此其
　類也
媒氏嫁殤注鄭司農云今時娶㑹是也
司市以次叙分地注次謂吏所治舍思次介次也若今
　市亭然　疏舉漢法而言
　　張平子西京賦廓開九市通闤帶闠旗亭三重俯
　　察百隧周制大胥今也惟尉注漢宫闕疏曰長安
　　立九市其六市在道西三市在道東史記褚先生
　　曰臣為郎與方士㑹旗亭下
質劑注質劑謂兩書一札而別之也若今下手書言保
　物要還矣　疏漢時下手書即今畫指劵與古質劑
　同也
思次介次注思次若今市亭也介次市亭之屬別小者
　也
量度者注若今處斗斛及丈尺也
以璽節出入之汪璽節印章如今斗簡封矣　疏案漢
　法斗簡封其形方上有封簡其内有書則周時印章
　上書其物識事而已
　　左傳正義周時印已名璽但上下通用
泉府以國服為之息注以其於國服事之稅為息也王
　莽時民貸以治産業者但計贏所得受息無過嵗什
　一　疏此與周少異周時不計其贏所得多少據本
　徵利王莽時雖計本多少為定及其徵科唯據所贏
　多少假令萬泉嵗還贏萬泉徴一千贏五千徴五百
　餘皆據利徴什一也
司關以節傳出之注傳如今移過所文書　疏傳則過
　所文書
　　文帝十二年除關無用傳張晏注傳信也若今過
　　所也釋名曰過所至關津以示之或曰傳
掌節使節皆金也注今漢有銅虎符　疏證周時節用
　銅之意
門關用符節注符節者如今宫中諸官詔符也璽節者
　今之印章也旌節今使者所擁節是也將送者執此
　節以送行者皆以道里日時課如今郵行有程矣以
　防容姦擅有所通也　疏符節已下周法無文故皆
　約漢法況之案太史公本紀漢文帝二年九月初與
　郡國守相為銅虎符竹使符應劭曰銅虎符第一至
　第五國家當發兵遣使者至郡國合符符合乃聴受
　之竹使符者皆以竹箭五枚長五寸鐫刻篆書第一
　至第五張宴曰符以代古之圭璋從簡易也鄭引之
　者欲明漢時銅虎符本出於此也
　　後漢杜詩上疏舊制發兵以虎符其餘徵調竹使
　　而已
遂人夫一廛注鄭司農云揚子雲有田一廛謂百畮之
　居也𤣥謂廛城邑之居王莽時城郭中宅不樹者謂
　不毛出三夫之布　疏引莽時事者證廛是城郭中
里宰以嵗時合耦于耡注耡者里宰治處也若今街彈
　之室於此合耦使相佐助因放而為名　疏鄭以漢
　法況之漢時在街置室簡彈一里之民於此合耦使
　相助佐因放而名耡也
　　金石録漢都鄉正街彈碑在汝州界故昆陽城中
　　其嵗月畧可見葢中平二年正月而其額題都鄉
　　正街彈碑莫知其為何碑也水經魯陽縣有南陽
　　都鄉正衛為碑平氏縣有南陽都鄉正衞彈勸碑
　　隸釋亦以為衞彈碑葢未攷此注也酸棗令劉熊
　　碑云愍念烝民勞苦不均為作正彈造設門更
合人耦則牛耦亦可知也　疏周時未有牛耦耕至漢
　時搜粟都尉趙過始教民牛耕今鄭云合牛耦可知
　者或周末兼有牛耦至漢趙過乃絶人耦專用牛耦
　故鄭兼云焉
　　山海經后稷之孫叔均始作牛耕周益公曰竊疑
　　耕犂起於春秋之間故孔子有犂牛之言而弟子
　　冉耕亦字伯牛月令季冬出土牛示農耕早晩賈
　　誼新書劉向新序俱載鄒穆公曰百姓飽牛而耕
　　暴背而耘大率在秦漢之際何待趙過過特教人
　　耦犂共二牛費省而功倍爾
旅師平頒其興積注縣官徵聚物曰興今云軍興是也
　　疏鄭舉漢法況之興皆是聚積之義也
草人土化之法注化之使美若氾勝之術也　疏漢時
　農書有數家氾勝為上故月令注亦引氾勝
　　蓺文志農家氾勝之十八篇(音凡/)
稻人芟夷之注鄭司農說今時謂禾下麥為夷下麥言
　芟刈其禾於下種麥也
迹人邦田之地政注田之地若今苑也
掌蜃共白盛之蜃注盛猶成也謂飾牆使白之蜃也今
　東萊用蛤謂之义灰云　疏蜃蛤在泥水之中東萊
　人义取以為灰故以蛤灰為义灰
囿人牧百獸注備養衆物也今掖庭有鳥獸自熊虎孔
　雀至於狐狸鳧鶴備焉
司稼出斂法注斂法者豐年從正凶荒則損若十傷
　二三實除減半　疏舉法以況義謂漢時十分之内
　傷二分三分餘有七分八分者實除減半者謂就七
　分八分中為實在仍減去半不稅於半内稅之以凶
　荒所優饒民法也
槁人外内朝冗食注外朝司寇斷獄弊訟之朝也今司
　徒府中有百官朝㑹之殿云天子與丞相㕘決大事
　焉是外朝之存者與内朝路門外之朝也冗食者謂
　留治文書若今尚書之屬諸直上者　疏引漢法說
　之謂以次當直留在朝宿不復須以食供之冗散也
　外内朝上直諸吏謂之冗吏亦曰散吏
　　續漢厯志熹平四年馮光陳晃言厯元不正詔以
　　羣臣㑹司徒府議注蔡邕集載三月九日百官㑹
　　府公殿下東面校尉南面侍中郎將大夫千石六
　　百石重行北面議郎博士西面户曹令史當坐中
　　而讀詔書公議蔡邕前坐侍中西北近公卿與光
　　晃相難問是非焉　後百官志注蔡質漢儀曰司
　　徒府與蒼龍闕對厭於尊者不敢號府應劭曰丞
　　相舊位在長安時府有四出東西門耳國每有大
　　議天子車駕親幸其殿殿西王侯以下更衣併存
　　每嵗州郡聴採長吏臧否民所疾苦還條奏之是
　　謂舉謡言舉謡言者掾屬令史都會殿上主者大
　　言某州郡行状周禮外朝干寳注曰禮司徒府中
　　有百官朝㑹殿　朝士注今司徒府有天子以下
　　大㑹殿亦古之外朝
　
　
　
　
　
　
　
　
　
　
　
　
　
　漢制攷卷一
欽定四庫全書
　漢制攷卷二　　　　　　宋　王應麟　撰
春官注鄭師農云唐虞歴三代以宗官典國之禮與其
　祭祀漢之大常是也　疏代異法殊禮有㳂革故至
　漢時祭祀之禮使大常主之
典瑞注瑞節信也典瑞若今符璽郎　疏舉漢法而況之
守祧奄八人注奄如今之宦者　疏漢以奄人為内宦
　則名奄人為宦
世婦每宫卿二人中士八人注世婦后宫官也王后六
　宫漢始大長秋詹事中少府大僕亦用士八人　疏
　見周時用奄之義
鞮鞻氏注鞮屨四夷舞者所屝也今時倡蹋鼓㳫行者
　自有屝　疏謂漢時倡優作樂蹋地之人并擊鼓㳫㳫作
　聲者行自有屝屨證四夷舞者亦自有屝與中國不
　同也
太宗伯疈辜注故書疈為罷鄭司農云罷辜披磔牲以
　祭若今時磔狗祭以止風　疏舉漢法以況義狗屬
　西方金金制東方木之風故用狗止風也
五命賜則注則地未成國之名王莽時以二十五成為
　則方五十里合今俗說子男之地獨劉子駿等識古
　有此制焉　疏時有孟子張包周及何休等並不信
　周禮有五百里已下之國以王制百里七十里五十
　里等為周法故鄭指此等人為俗說也
孤執皮帛注帛如今璧色繒也　疏漢時有璧色繒故
　鄭舉而言之未知色之所定也
小宗伯立軍社注社之主葢用石為之　疏案許慎云
　今山陽谷祠有石主
甫竁注今南陽名穿地為竁
肄儀為位注謂若今時肄司徒府也
肆師治其禮儀注故書儀為義鄭司農義讀為儀古者
　書儀但為義今時所謂義為誼
司尊彛皆有舟注鄭司農云舟尊下臺若今時承槃
　疏漢時酒尊下槃象周時尊下有舟故舉以為況也
獻酌脩酌注獻讀為摩莎之莎齊語聲之誤也脩讀為
　滌濯之滌今齊人命浩酒曰滌
司几筵黼依注斧謂之黼其繡白黒采綘帛為質依其
　制如屏風然　疏屏風之名出於漢世鄭以今曉古
　故舉屏風為況也
繅席次席注繅席削蒲蒻展之編以五采若今合歡矣
　次席桃枝席有次列成文　疏漢有合歡席故舉漢
　法況之漢世以桃枝竹為席次第行列成文章
紛純注紛如綬有文而狹者　疏漢世綬是薄帔有文
　章而狹
典瑞祼圭有瓉注漢禮瓉槃大五升口徑八寸下有槃
　口徑一尺　疏此漢器制度文叔孫通所作
珍圭注杜子春云珍當為鎮以徵召守國諸侯若今時
　徵郡守以竹使符也𤣥謂珍圭王使之瑞節如今時
　使者持節矣　疏持節即子春所云竹使符也
　　髙帝紀注節以毛為之上下相重取象竹節將命
　　者持之以為信(武帝紀征和元/年更節加黄旄)光武紀注節所以
　　為信以竹為之柄長八尺以旄牛尾為其眊三重
　　馮衍與田邑書今以一節之任建三軍之威豈特
　　寵其八尺之竹犛牛之尾哉
牙璋注鄭司農云以牙璋發兵若今時以銅虎符發兵
　　疏銅虎竹使符漢時皇帝使者之瑞節
　　漢齊王傳魏勃紿召平曰王欲發兵非有漢虎符
　　驗也吳王傳弓髙侯責膠西王曰未有詔虎符擅
　　發兵擊義國嚴助傳上曰新即位不欲出虎符發
　　兵郡國廼遣助以節發兵會稽㑹稽守欲距法不
　　為發
司服韋弁服注韋弁以韎韋為弁又以為衣裳今時伍
　伯緹衣古兵服之遺色　疏鄭韎為赤色韋猶以為
　疑故舉漢事以為況言伍伯者伍行也伯長也謂宿
　衞者之行長見服纁赤之衣是古兵服赤色遺象至
　漢時是其兵服赤之驗也
奠衣服注今坐上魂衣也　疏守祧云遺衣服藏焉至
　祭祀之時則出而陳於坐上
冢人丘封之度注王公曰丘諸臣曰封漢律曰列侯墳
　髙四丈闗内侯以下至庶人各有差疏周禮丘封
　髙下樹木之數無文以漢法況之也
職䘮注國之䘮禮䘮服士䘮既夕士虞今存者其餘則
　亡　疏儀禮三千條漢興惟得十七篇髙堂生所傳
　即今儀禮是也
大司樂成均注董仲舒云成均五帝之學　疏董仲舒
　作春秋繁露繁多露潤為春秋作義潤益處多
弛縣注弛釋下之若今休兵鼔之為　疏樂縣在於虡
　釋下之與兵鼓縣之於車上休亦釋下之義相似故
　舉今以況古
樂師帗舞注帗析五采繒今靈星舞子持之是也
皇舞注皇雜五采羽如鳯皇色持以舞　疏漢世鳯皇
　數出五色
行以肆夏趨以采薺注鄭司農云人君行歩以肆夏為
　節趨疾於歩則以采薺為節若今時行禮於太學罷
　出以鼔陔為節
大胥掌學士之版以待致諸子注鄭司農云版籍也今
　時鄉户籍世謂之户版卿大夫之諸子則案此籍以
　召之漢大樂律曰卑者之子不得舞宗廟之酎除吏
　二千石到六百石及闗内侯到五大夫子先取適子
　髙七尺已上年十二到年三十顔色和順身體脩治
　者以為舞人與古用卿大夫子同義　疏漢法卑者
　之子不得舞宗廟之酎則元士之子不入故知卿大
　夫之諸子也月令四月云天子與羣臣飲酎鄭注云
　酎之言醇謂重釀之酒春酒至此始成作此酎亦謂
　重釀之酒祭宗廟而用之祭末有相飲之法漢紀注
　云漢承秦爵二十等五大夫九爵闗内侯十九爵列
　侯二十爵宗廟舞人用貴人子弟與周同故引以為
　證(十二誤當云二十至三十卿大夫國中自七尺以/及六十案韓詩二十從役與國中七尺同是七尺)
　(為二十矣不/得為十二也)
小師簫管注簫編小竹管如今賣飴餳所吹者管如篴
　而小併兩而吹之今大予樂官有焉
鼗注如鼓而小持其柄揺之旁耳還自擊　疏後鄭觧
　鼗依漢法而知
鐘師祴夏注杜子春云祴讀為陔鼓之陔　疏漢有陔
　鼓之法(樂師注鼓/陔見上)
笙師篴管舂牘應雅注鄭司農云舂牘以竹大五六寸
　長七尺短者一二尺其端有兩空髤畫以兩手築地
　應長六尺五寸其中有椎雅状如漆筩而弇口大二
　圍長五尺六寸以羊韋鞔之有兩紐疏畫杜子春讀
　篴為蕩滌之滌今時所吹五空竹篴　疏此皆約漢
　法知之
旄人教舞散樂注散樂野人為樂之善者若今黃門倡
　矣　疏不在官之員内謂之為散漢倡優之人亦非
　官樂之内故舉以為說也
　　漢禮樂志成帝時鄭聲尤甚黃門名倡丙彊景武
　　之屬富顯於世蓺文志黃門倡車忠等歌詩十五
　　篇
占夢注以日月星辰占夢者其術則今八㑹其遺象也
　用占夢則亡　疏按堪輿大㑹有八小㑹亦有八
大祝六曰說注董仲舒救日食祝曰炤炤大明瀐滅無
　光奈何以隂侵陽卑侵尊是之謂說也
九祭注鄭司農云衍祭羡之道中如今祭殤無所王命
九􁅛注杜子春云竒讀為竒偶之竒謂先屈一膝今雅
　拜是也或云竒讀曰倚倚拜謂持節持㦸拜身倚之
　以拜鄭司農云襃拜今時持節拜是也肅拜但俯下
　手今時撎(於至反即/今之揖)是也　疏儀禮鄉飲酒賔客有
　撎入門之法推手曰揖引手曰撎
　　左傳郤至敢肅使者注肅手至地若今撎(字林云/舉首下)
　　(手/也)漢何武舉方正所舉者召見槃辟雅拜有司以
　　為詭衆虛偽
小祝置銘注鄭司農云銘書死者名於旌今謂之柩　疏
　漢時謂銘為柩
設道齎之奠注杜子春云齎當為粢道中祭也漢儀每
　街路輒祭　疏引漢法為證後鄭不從者按既夕禮
　祖廟之庭禮道中無祭法
甸祝禂牲注今侏大字也　疏今漢時人傍侏是侏大
　之字
司巫掌巫降之禮注巫下神之禮今世或死既斂就巫
　下□其遺禮　疏郊特牲鄉人□鄭注云□彊鬼彼
　逐疫癘之事此□當家之鬼非彊鬼也
女巫注嵗時祓除如今三月上巳如水上之類釁浴謂
　以香薫草藥沐浴　疏一月有三已據上旬之已而
　為袚除之事見今三月三日水上戒浴是也
大史正嵗年以序事注中數曰嵗朔數曰年中朔大小
　不齊正之以閠若今時作厯日矣
抱天時注鄭司農云大史主抱式以知天時處吉凶
　疏據當時占文謂之式以其見時候有法式故謂載
　天文者為式
　　蓺文志有羨門式法
馮相氏十有二嵗注嵗謂大嵗嵗星與日同次之月斗
　所建之辰樂說說嵗星與日常應大嵗月建以見然
　則今厯大嵗非此也　疏以今厯大嵗嵗星北辰大
　嵗無跳辰之義非此經大嵗者也
㑹天位注合此嵗日月辰星宿五者以為時事之候若
　今厯日大嵗在某月某日某甲朔日直(音/值)某也
保章氏星土注堪輿雖有郡國所入度非古數也今其
　存可言者十二次之分也星紀吳越也𤣥枵齊也娵
　訾衞也降婁魯也大梁趙也實沈晉也鶉首秦也鶉
　火周也鶉尾楚也夀星鄭也大火宋也析木燕也此
　分野之妖祥主用客星彗孛之氣為象　疏古黄帝
　時堪輿亡後代有作堪輿者非古數雖非古數時有
　可言者
　　占夢注天地之㑹建厭所處之日辰疏堪輿天老
　　曰假令正月陽建於寅隂建在戍張逸問厭對之
　　義答曰案堪輿黄帝問天老事云四月陽建於已
　　破於亥隂建於未破於癸是為陽破陰陰破陽故
　　四月有癸亥為陰陽交㑹十月丁巳為隂陽交㑹
　　　蓺文志堪輿金匱十四卷注許慎云堪天道輿
　　地道也
十有二嵗注嵗星為陽右行於天大嵗為陰左行於地
　十二嵗而小周其妖祥之占甘氏嵗星經其遺象也
五雲之物注鄭司農云以二至二分觀雲色青為蟲白
　為䘮赤為兵荒黒為水黃為豐　疏葢據陰陽書
内史凡四方之事書内史讀之注若今尚書入省事
　疏漢法奏事讀之故舉以況之也
　　霍光傳尚書令讀奏
以方出之注杜子春云方直謂今時牘也　疏古時名
　　為方漢時名為牘故舉以說之
外史達書名注古曰名今曰字使四方知書之文字得
　能讀之　疏聘禮記云百名以上書之於策不滿百
　名書之於方古者之文字少直曰名後代文字多則
　曰字字者滋也滋益而多故更稱曰字
御史掌賛書注賛為辭若今尚書作詔文　疏謂若今
　出詔勅之書
　　續漢百官志尚書侍郎三十六人一曹有六人主
　　作文書起草安帝時陳忠上疏薦周興曰諸郎多
　　文俗吏鮮有雅材每為詔文宣示内外轉相求請
　　或以不能而專已自由辭多鄙固乃拜興尚書郎
巾車注纓今馬鞅
容蓋注鄭司農云容謂幨車山東謂之裳幃或曰潼容
　𤣥謂蓋如今小車葢也　疏此舉漢法小車有葢以
　況周
翟車有握注有握則此無蓋矣如今軿車是也　疏漢
　法軿車無盖故舉以況之
蒲蔽注鄭司農云謂嬴蘭車以蒲為蔽天子䘮服之車
　漢儀亦然　疏漢時有嬴長蘭乗不善之車故舉以
　說之也
藩蔽注藩今時小車藩漆席以為之
良車散車注不在等者謂若今輜車後户之屬作之有
　功有沽　疏漢時輜車與古者從軍所載輜重財貨
　之車皆車後開户故舉以説之
典路注漢朝上計律陳屬車於庭　疏漢朝集使上計
　律法謂上計㑹之法
　　安帝紀永初四年春正月元日㑹徹樂不陳充庭
　　車注每大朝㑹必陳乗輿法物車輦於庭以年饑
　　故不陳
司常九旗之物名各有屬注屬謂徽識也大傳謂之徽
　號令城門僕射所被及亭長著綘衣皆其舊象　疏
　引今漢法欲見古有此物遺及漢時也
司爟注爟讀如予若觀火之觀今燕俗名湯熱為觀則
　爟火謂熱火與
司甲注甲今之鎧也　疏今古用物不同其名亦異古
　用皮謂之甲今用金謂之鎧從金為字也
司戈盾注戈今時句孑㦸　疏漢時見戈有旁出者為
　句孑亦名胡孑故號戈為胡孑㦸也(句古/侯字)
大司馬師帥執提注鄭司農云提謂馬上鼓有曲木提
　持鼓立馬髦上者故謂之提　疏據當時已有單騎
　舉以況周其實周時皆乗車無輕騎法也
　　曲禮前有車騎則載飛鴻正義古人不騎馬經典
　　無言騎者今言騎者當是周末時禮左傳正義六
　　國之時始有單騎左師展將以公乗馬而歸此騎
　　馬之漸也
誓民注誓以犯田法之罰也誓曰無干車無自後射
　疏此據漢田律而言
左右和之門注軍門曰和今謂之壘門立兩旌以為之
　　疏漢時軍壘為門名曰壘門與古和門同故舉為說
司勲祭於大烝注今漢祭功臣於廟庭　疏引漢法欲
　見古者祭功臣在廟庭也
　　漢舊儀宗廟祭功臣四十人食堂下惟御僕滕公
　　祭於廟門外塾
加田注鄭司農云禄田亦有給公家之賦貢若今時侯
　國有司農少府錢穀矣　疏漢法穀入司農錢入少
　府故舉以為況
掌固設其飾器注兵甲之屬今城郭門之器亦然　疏
　漢時城郭門守器所飾亦若今城郭門傍所執矛㦸
　皆有幡飾之等
挈壺氏分以日夜注異晝夜漏也漏之箭晝夜共百刻
　冬夏之間有長短焉大史立成法有四十八箭　疏
　馬氏云漏凡百刻春秋分晝夜各五十刻冬至晝則
　四十刻夜則六十刻夏至晝六十刻夜四十刻鄭注
　堯典云日中者日見之漏與不見者齊日長者日見
　之漏五十五刻於四時最長也夜中者日不見之漏
　與見者齊日短者日見之漏四十五刻於四時最短
　此與馬義異以其馬云春秋分晝夜五十刻據日見
　之漏若兼日未見日没後五刻晝五十五刻夜四十
　五刻若夏至晝六十刻通日未見日没後五刻則晝
　六十五刻夜三十五刻一年通閏有三百六十五日
　四分日之一四時之間九日有餘較一刻為率云大
　史立成法有四十八箭者此據漢法而言則以器盛
　四十八箭箭各百刻以壺盛水懸於箭上節而下之
　水水淹一刻則為一刻四十八箭者葢取倍二十四
　氣也　書正義漢初率九日増減一刻和帝時霍融
　始請改之鄭注書緯考靈曜仍云九日増減猶未覺
　誤也
　　續漢厯志永元十四年詔曰今官漏以計率分昏
　　明九日増減一刻違失其實大史待詔霍融上言
　　不與天相應令下晷景漏刻四十八箭立成式官
　　府當用者計吏到班予四十八箭
射人射牲注今立秋有貙劉云　疏漢時苑中有貙劉
　即爾雅貙似貍劉殺也云立秋貙殺物
　　武帝紀膢五日注如淳曰漢儀注立秋貙膢蘇林
　　曰膢祭名貙虎屬常以立秋日祭獸王者亦以此
　　日出獵還以祭宗廟故有貙膢之祭顔師古曰續
　　漢書作貙劉膢劉義通　法言膢臘注膢八月旦
　　也今河東俗奉以為大節祭祀先人也
羅氏注今俗放火張羅其遺教　疏漢之俗間在上放
　火於下張羅丞之以取禽獸是周禮之遺教
羅春鳥注若今南郡黃雀之屬
方相氏注冒熊皮者以驚敺疫厲之鬼如今魌頭也
敺方良注天子之椁柏黃腸為裏而表以石焉　疏引
　漢法為證
　　霍光傳注如淳曰漢儀注天子陵中明中高丈二
　　尺四寸周二丈内梓宫次楩椁柏黄腸題湊蘇林
　　曰柏木黄心故曰黄腸
大僕大寢之門外注大寢路寢也其門外則内朝之中
　如今宫殿端門下矣
達窮者與遽令注鄭司農云窮謂窮寃失職則來擊此
　鼓以達於王若今時上變事擊鼓矣遽傳也若今時
　驛馬軍書當急聞者亦擊此鼔
前驅注前驅如今道引也
小臣燕出入則前驅注燕出入若今游於諸觀苑　疏
　引漢法證之
隸僕掌蹕宫門之事注鄭司農云蹕謂止行者清道若
　今時儆蹕
弁師延紐注延冕之覆在上是以名焉紐小鼻在武上
　笄所貫也今時冠卷當簪者廣袤以冠縰其舊象與
　　疏古之紐武笄貫交處若今漢時冠卷當簪所貫
　者於上下之廣及隨縰之袤以冠縰者貫簪之處當
　冠縰之中央是周冕垂紐於武貫笄之舊象以無正
　文故云與以疑之凡冕體周禮無文叔孫通作漢禮
　器制度取法於周今還取彼以釋之案彼文凡冕以
　版廣八寸長尺六寸以上𤣥下朱覆之乃以五綵繅
　繩貫五采玉垂於延前後謂之邃延
繅斿注鄭司農云繅當為藻繅古字也藻今字也同物
　同音
會五采注鄭司農云沛國人謂反紒為䯤𤣥謂㑹讀如
　大㑹之㑹　疏漢歴有大㑹小㑹取㑹聚之意
玉璂注璂讀如薄借綦之綦綦結也　疏漢時有薄借
　綦之語故讀從之亦取結義薄借之語未聞
司戈盾設藩盾注藩盾盾可以藩衛者如今之扶蘇與
　　疏舉漢法以況之
司弓矢枉矢注枉矢者取名變星飛行有光今之飛矛
　是也　疏案援神契云枉矢射慝考異郵曰枉矢精
　狀如流星蛇行有尾見天文志曰狀大流星是其妖
　變之星行時有光漢時名此矢為飛矛故舉以為説
　也
廋人注鄭司農云散讀為中散大夫之散
圉師注杜子春讀椹為齊人言鐵椹之椹
職方氏天下之圗注天下之圖如今司空輿地圗也
　疏大司徒掌九州不言夷狄九州之内有邦國故以
　郡國言之此職方兼主夷狄夷狄中漢時不置郡國
　惟置校尉掌之故此注亦不言郡國也
司圜注鄭司農云圜土謂獄城也今獄城圜　疏東方
　主規規主仁恩凡斷獄以仁恩求出之故圜也
司隸注隸給勞辱之役者漢始置司隸亦使將徒治道
　溝渠之役後稍尊之使主官府及近郡　疏以漢時
　司隸官與周同故舉以為況也
萍氏注今天問萍號作蘋　疏離騷有天問篇天不可
　問故以天問為名
㝠氏注鄭司農云𡨕讀為𡨕氏春秋之𡨕　疏㝠氏作
　春秋書名若晏子吕氏春秋之類取其音讀也
　　漢儒林傳堂谿惠授泰山㝠都都與筦路又事顔
　　安樂故顔氏復有筦㝠之學㝠氏春秋即㝠都也
　　疏恐誤
薙氏注鄭司農云今俗間謂麥下為夷下言芟夷其麥
　以其下種禾豆也
蟈氏注蟈今御所食蛙也
　　霍山曰丞相擅減宗廟羔莵鼃
伊耆氏注今姓有伊耆氏也
大司寇兩劑注劑今劵書也
欲有復於上注復猶報也報之者若上書詣公府言事
　矣
以邦成弊之鄭司農云邦成謂若今時決事比也　疏
　若今律其有斷事皆依舊事斷之其無條取比類以
　決之故云決事比也
　　晉志漢時決事集為令甲以下三百餘篇
小司寇讀書則用法注鄭司農云如今時讀鞫已乃論
　之　疏鞫謂劾囚之要辭讀已乃論其罪也
八辟注鄭司農云議親若今時宗室有罪先請是也議
　賢若今時㢘吏有罪先請是也議貴若今時吏墨綬
　有罪先請是也　疏漢法丞相中二千石金印紫綬
　御史大夫二千石銀印青綬縣令六百石銅印墨綬
前王而辟注鄭司農云小司寇為王道辟除姦人也若
　今時執金吾下至令尉奉引矣　疏漢時執金吾及
　令尉為帝奉引猶如小司寇為王導故引以為況
士師五禁注古之禁書亡矣今宫門有符籍官府有無
　故擅入城門有離載下帷野有田律軍有囂讙夜行
　之禁其觕可言者　疏舉漢法以況之在車離耦載
　而下帷恐是姦非故禁之
三曰禁注禁則軍禮曰無干車無自後射比其類也
追胥注胥讀如宿偦之偦偦謂司搏盜賊也　疏時有
　夜宿逐賊謂之偦
士之八成注鄭司農云八成者行事有八篇若今時決
　事比　疏凡言成者皆舊有成事品式後人依而行
　之決事依前比類決之
邦汋注鄭司農云斟酌盜取國家宻事若今時刺探尚
　書事　疏漢時尚書掌機宻有刺探尚書宻事斟酌
　私知故舉為況也
詔司寇注若今曰聽正法觧也
傅別注故書别為辯鄭司農云傅或為符辯讀為風别
　之别若今時市買為劵書以别之各得其一訟則案
　劵以正之
鄉士辯其獄訟異其死刑之罪而要之注要之為其罪
　法之要辭如今劾矣　疏劾實也
　　左傳疏漢世名斷獄為劾
士師受中協日注鄭司農云協和合支幹善日若今時
　望後利日也士師受中若今二千石受其獄也　疏
　漢時受二千石禄稟郡守之等受在下已成之獄利
　日即合刑殺之日
三公若有邦事則為之前驅而辟注鄭司農云鄊士為
　三公道也若今時三公出城郡督郵盜賊道也　疏
　郵謂郵行往來盜賊謂舊為盜賊即不良之人故郡
　内督察郵行者是盜賊之人使之道以況古鄊士為
　道相類也
訝士有治於士者造焉注如今郡國亦時遣主者吏詣
　廷尉議者　疏漢時獄官號廷尉
四方有亂獄則往而成之注猶吕歩舒使治淮南獄
　疏吕歩舒明春秋公羊為丞相長史淮南王反武帝
　詔使宗正劉徳與歩舒窮驗其事
朝士外朝之法注雉門設兩觀與今之宫門同　疏舉
　漢以況周
今司徒府有天子以下大㑹殿亦古之外朝哉　疏舉
　漢法況義
得獲貨賄人民六畜者注鄭司農云若今時得遺物及
　放失六畜持詣鄉亭縣廷大者公之大物没入公家
　也小者私之小物自畀也
期外不聽注鄭司農云若今時徒論決滿三月不得乞
　鞫
有判書注鄭司農云謂若今時辭訟有劵書者為治之
犯令者注若今時加貴取息坐臧
殺之無罪注鄭司農云若今時無故入人室宅廬舍上
　人車船牽引人欲犯法者其時格殺之無罪　疏先
　鄭舉漢賊律云
　　晉志魏李悝著法經其律始於盜賊鹽鐵論一尺
　　四寸之律古今一也或以治或以亂
司民皆書於版注版今户籍也
司刑注今東西夷或以墨劓為俗古刑人亡逃者之世
　類與宫若今宦男女也鄭司農云漢孝文帝十三年
　除肉刑　疏宦男女即宮人婦女及奄人使守内閤
　者也文帝赦肉刑所赦者唯赦墨劓與刖三者其宮
　刑至隋乃赦也
　　書呂刑正義漢除肉刑除墨劓剕耳宫刑猶在隋
　　開皇之初始除男子宫刑婦人猶閉於宫
詔刑罰法處其所應不如今律家所署法矣
司刺三宥注鄭司農云過失若今律過失殺人不坐死
　𤣥謂識審也不審若今仇讐當殺甲見乙誠以為甲
　而殺之者過失若舉刃欲斫伐而軼中人者遺㤀若
　間帷薄㤀有在焉者而以兵矢投射之　疏甲乙者
　興喻之之義
三赦注鄭司農云幼弱老旄若今時律令年未滿八歲
　八十以上非手殺人他皆不坐
司約丹圗注丹圗未聞或有雕器簠簋之屬有圗象者
　與今俗語有鐵劵丹書豈此舊典之遺言與
職金楬而璽之注鄭司農云今時之書有所表識謂之
　楬櫫　疏楬即今之板
金罰疏夏侯歐陽說云墨罰疑赦其罰百率古以六兩
　為率古尚書説百鍰鍰者率也一率十一銖二十五
　分銖之十三也百鍰為三斤鄭𤣥以為古之率多作
　鍰
　　蕭望之傳張敞曰甫刑之罰小過赦薄罪贖有金
　　選之品注選音刷字本作鋝鋝即鍰也其重十一
　　銖二十五銖之十三一曰重六兩
用金石注作槍雷(音/誄)椎椁(宅耕/反)之屬　疏皆謂守城禦
　捍之具
司屬掌任器貨賄入于司兵注鄭司農云若今時傷殺
　人所用兵器盜賊臧加責没入縣官　疏加責者即
　今時倍臧
其奴注鄭司農云今之為奴婢古之罪人也𤣥謂奴從
　坐而没入縣官者　疏漢時名官為縣官非謂州縣
　也
　　史記索隐云夏家王畿内名縣内即國都也王者
　　官天下故曰縣官
司圜任之以事注鄭司農云若今時罰作矣
　　史記馮唐傳雲中守魏尚削其爵罰作之
掌戮注斬以鈇鉞若今要斬也殺以刀刃若今棄市也
宫者使守内注以其人道絶也今世或然
野廬氏比修除道路者注比較治道者名若今次金敘
　丈功　疏謂漢時主役之官官名次金敘主以丈尺
　賦功
凡道禁注禁謂若今絶䝉大巾持兵杖之屬　疏古時
　禁書亡故舉漢法而言也
蜡氏置楬焉注鄭司農云今時楬櫫是也有地之官有
　部界之吏今時鄉亭是也
司寤氏掌夜時注夜時謂夜晩早若今甲乙至戌　疏
　甲乙則早時戌亥則晩時也(疏以戊為戌誤甲乙/至戊謂夜有五更)
　　西域傳杜欽曰斥候士五分夜擊刁斗自守一夜
　　有五更故分而持之天文志有甲夜乙夜袁宏漢
　　舊儀晝漏盡夜漏起省中用火中黄門(闕/)五夜甲
　　夜乙夜丙夜丁夜戊夜相傳授守火(闕/)内户外鼓
　　五止宫中衞官城門擊刁斗傳五夜百官各徼直
　　符行衞士周廬擊木柝唯呼備
夜士注主行夜徼候者如今都候之屬　疏行夜來往
　周旋謂徼候者
司烜氏以鑒取明水於月注鑒鏡屬取水者世謂之方
　諸　疏漢世謂之方諸
明竁注若今楬頭明書其罪法也
條狼氏執鞭以趨辟注趨而辟行人若今卒辟車之為
庶氏毒蠱注賊律曰敢蠱人及教令者棄市
薙氏春始生而萌之夏日至而夷之秋繩而芟之注萌
　之者以兹其斫其生者夷之以鉤鐮迫地芟之也若
　今取菱矣　疏漢時兹其即今之鋤也
蟈氏注齊魯之間謂鼃為蟈
伊耆氏齒杖注鄭司農云今時亦命之為工杖
大行人諭書名注書名書之字也古曰名聘禮曰書名
　以上
小行人秋獻功注若今計文書斷於九月其舊法
管節注如今之竹使符也
賻補注鄭司農云若今時一室二尸則官與之棺也
司儀旅擯注旅讀為鴻臚之臚
行夫傳遽注傳遽若今時乗傳騎驛而使者也
掌訝次于舍門外注次如今官府門外更衣處　疏舉
　漢法以況之即今門外亦然
考工記注胡今匈奴
鮑書或為鞄蒼頡篇有鞄□　疏藝文志蒼頡有七章
　秦丞相李斯所作鞄□是其一篇内有治皮之事故
　引為證也
既建而迆注鄭司農云迆讀為倚移從風之移　疏司
　馬長卿上林賦云
戚速注齊人有名疾為戚者
終古注齊人之言終古猶言常也
轐注鄭司農云轐讀為旃僕之僕謂伏兔也　疏伏兔
　漢時名今人謂之車屐是也
輪人三材注今世轂用雜榆輻以檀牙以橿也　疏鄭
　舉今世所用木為此三者
牙也者注鄭司農云謂輪輮也世間或謂之罔
眡其綆注鄭司農云綆讀為闗東言餅之餅　疏依俗
　讀也
察其菑注鄭司農云菑讀如雜厠之厠泰山平原所樹
　立物為菑博立梟棊亦為菑　疏史游章分别部居
　不雜厠博戲時立一子於中央謂之梟棊
為之弱注今人謂蒲本在水中者為弱　疏史游章云
　蒲蒻蘭席謂取蒲之本在水者為席
𣙗注鄭司農云蜀人言摋曰𣙗
弓注蓋橑也　疏漢世名蓋弓為橑子也
輈人緧其牛後注鄭司農云闗東謂紂為緧
築氏為削注今之書刀　疏古者未有紙筆則以削刻
　字至漢雖有紙筆仍有書刀是古之遺法也
　　漢書刀筆吏注刀所以削書古者用簡牒故吏皆
　　以刀筆自隨
冶氏戈廣二寸注戈今句孑㦸也或謂之鷄鳴或謂之
　擁頸鋌讀如麥秀鋌之鋌　疏據漢法而言漢時見
　胡横之句孑㦸鷄鳴者以其胡似雞鳴故也擁頸者
　以其胡曲故謂之擁頸有此數名也
倨句注俗謂之曼胡似此　疏胡外廣而本寛曼胡然
　案莊公四年左氏傳楚武王荆尸授師子焉以伐隨
　注孑句孑凡㦸而無刃秦晉之間謂之子或謂之鏕
　吳揚之間謂之伐東齊秦晉之間其大者謂之曼胡
　其曲者謂之句子曼胡
重三鋝注許叔重說文觧字云鋝鍰也今束萊稱或以
　大半兩為鈞十鈞為環環重六兩大半兩鍰鋝似同
　矣則三鋝為一斤四兩　疏鋝鍰輕重無文故王肅
　之徒皆以六兩為鍰是以鄭引許氏及東萊稱為證
　也
㦸注今三鋒㦸也　疏三鋒者見此經言援言胡又言
　刺
桃氏謂之下制注下制長二尺重一斤一兩三分兩之
　一此今之匕首也　疏漢時名此小劒為匕首也
鳬氏鍾縣謂之旋注今時旋有蹲熊盤龍辟邪　疏舉
　漢法鍾旋之上以銅篆作蹲熊及盤龍辟邪辟邪亦
　獸名古法亦當然也
篆間謂之枚注今時鍾乳俠鼔與舞每處有九面三十
　六　疏舉漢法一帶有九古法亦當然鍾有兩面面
　皆三十六也
㮚氏量之以為鬴注鬴六斗四升也鬴十則鍾方尺積
　千寸於今粟米法少二升八十一分升之二十二其
　數必容鬴此言大方耳　疏算術有算粟為米之法
畫繢山以章注齊人謂麇為獐
五入為緅注緅今禮俗文作爵言如爵頭色也
㡛氏漚其絲注楚人曰漚齊人曰涹
玉人侯用瓉注瓉讀為􁉸□之□(作旦/反)　疏醢人職有
　􁉸食漢時有膏􁊰
玉多則重石多則輕　疏盈不足術曰玉方寸重七兩
　石方寸重六兩
大圭注終葵椎也相玉書曰珽玉六寸明自炤　疏齊
　人謂椎為終葵
祼圭注瓉如盤其柄用圭有流前注
矢人夾而揺之注今人以指夾矢儛衞是也
梓人顧注鄭司農云讀為鬝頭無髮之鬝　疏時俗有
　以無髮為鬝
觚三升注觚當為觶　疏禮器制度云觚大二升觶大
　三升
廬人句兵椑注齊人謂柯斧柄為禆
匠人四阿重屋注四阿若今四注屋重屋復笮也　疏
　燕禮云設洗當東霤則此四阿四霤者也復笮重承
　壁材
　　上林賦髙廊四注
大扃小扃注大扃牛鼎之扃長三尺小扃膷鼎之扃長
　二尺　疏此約漢禮器制度知之
外有九室注九室如今朝堂諸曹治事處　疏據漢法
　謂正朝之左右為廬舍者也
宮隅城隅注謂角浮思也　疏鄭以浮思觧隅者案漢
　時云東闕浮思災言災則浮思者小樓也明堂位疏
　屏注亦云今浮思也刻之為雲氣蟲獸如今闕上為
　之矣則門屏有屋覆之與城隅及闕皆有浮思刻畫
　為雲氣并蟲獸
　　文帝紀未央宫東闕罘罳災顔師古注罘罳謂連
　　闕曲閣也以覆重刻垣墉之處其形罘罳然一曰
　　屏也王莽傳遣使壞渭陵延陵園門罘罳曰毋使
　　民復思也
耜廣五寸注古者耜一金兩人併發之今之耜歧頭兩
　金象古之耦也　疏後漢用牛耕種故有歧頭兩脚
　耜今猶然也但以牛種用一耜則畎下布種與古異
　矣
堂涂注謂階前若今令甓祴也　疏漢時名堂涂為令
　甓祴令甓則今之塼也祴則塼道也(令音零甓薄/厯反祴音階)
車人一欘有半謂之柯　注鄭司農云蒼頡篇有柯欘
車人為耒疏古法耒下惟一金不歧頭先鄭云耒下歧
　據漢法而言其實古者耒不歧頭是以後鄭上注亦
　云今之耜歧頭
以其一為之首注首六寸謂今剛闗頭斧　疏漢時斧
　近刃皆以剛鐵為之又以柄闗孔即今亦然故舉漢
　法為説也
羊車注羊善也善車若今定張車　疏雖舉當時漢法
　以曉人漢世去今久逺亦未知定張車將何所用但
　知在宫内所用故差小為之謂之羊車也
弓人茭觧注茭讀如齊人名手足掔為骹之骹
故剽注鄭司農云剽讀為湖漂絮之漂　疏時有此語
　從俗讀之
樴脂膏䐈敗之䐈　疏若今人頭髮有脂膏者則謂之
　䐈
　
　
　
　
　
　
　
　
　
　
　
　
　漢制攷卷二
欽定四庫全書
　漢制攷巻三　　　　　　宋　王應麟　撰
　　儀禮
士冠禮所卦者注所以畫地記爻　疏筮法依七八九
　六之爻而記之但古用木畫地今則用錢以三少為
　重錢重錢則九也三多為交錢交錢則六也兩多一
　少為單錢單錢則七也兩少一多為折錢折錢則八
　也案少牢云卦者在左坐卦以木故知古者畫卦以
　木也
有司如主人服注有司羣吏有事者謂主人之吏所自
　辟除府史以下今時卒吏及假吏是也　疏周禮三
　百六十官之下皆有府史胥徒不得君命主人自辟
　除去役賦補置之周禮皆云府史此云羣吏吏史亦
　一也故舉漢法為證
抽上韇注韇藏筴之器今時藏弓矢者謂之韇丸也
　疏此舉漢法為況亦欲見韜弓矢者以皮為之故詩
　云象弭魚服是以魚皮為矢服則此韇亦用皮也
設洗直于東榮注洗承盥洗者棄水器也士用鐵榮屋
　翼也周制自卿大夫以下其室為夏屋水器尊卑皆
　用金罍及大小異　疏士用鐵者案漢禮器制度洗
　之所用士用鐵大夫用銅諸侯用白銀天子用黄金
　也檀弓孔子云見若覆夏屋者矣鄭注云夏屋今之
　門廡漢時門廡也兩下為之故舉漢法以況夏屋兩
　下為之或名兩下屋為夏屋夏后氏之屋亦為夏屋
　鄭云卿大夫以下其室為夏屋兩下而周之天子諸
　侯皆四注金罍此亦案漢禮器制度尊卑皆用金罍
　及其大小異榮即今之摶風云榮者與屋為榮飾言
　翼者與屋為翅翼
韎韐注今齊人名蒨為韎韐
緇布冠缺項青組纓屬于缺緇纚廣終幅長六尺皮弁
　笄爵弁笄注缺讀如頍緇布冠無笄者著頍圍髮際
　結項中隅為四綴以固冠也今未冠笄者著巻幘頍
　象之所生也滕薛名蔮為頍纚今之幘梁也笄今之
　簪　疏著頍圍髮際者無正文約漢時巻幘亦圍髮
　際故知也頍象之所生者此舉漢法以況義漢時男
　女未冠笄者首著巻幘之狀亦以布帛之等圍繞髮
　際為之漢時滕薛二國云蔮蔮巻幘之類亦遺象故
　為況也幘梁亦舉漢法為況幘梁之狀鄭目驗而知
　至今久逺亦未審也
有篚注篚竹器如笭者　疏舉漢法為況也
緇布冠各一匴注緇布冠今小吏冠其遺象也匴竹器
　名今之冠箱也　疏緇布冠士為初加之冠冠訖則
　弊之不用庶人則常著之故詩云臺笠緇撮是庶人
　以布冠常服者以漢之小吏亦常服之故舉為況冠
　箱亦舉漢法為況
屨青絇注絇之言拘也以為行戒狀如刀衣鼻在屨頭
　　疏此以漢法言之今之屨頭見有下鼻似刀衣鼻
　故以為況也
大古冠布注白布冠者今之喪冠是也
周弁殷冔夏收注其制之異亦未聞　疏案漢禮器制
　度弁冕周禮弁師相參周之冕以木為體廣八寸長
　尺六寸績麻三十升布為之上以𤣥下以纁前後有
　旒尊卑各有差等天子玉笄朱紘其制可聞云未聞
　者但夏殷之禮亡其制與周同異亦如上未聞也
士昏禮女次注次首飾也今時髲也
姆注若今時乳母矣　疏漢時乳母則選徳行有乳者
　為之并使教子
纚笄注纚縚髮笄今時簪也　疏簪舉漢為況義
被顈黼注卿大夫之妻刺黼以為領如今偃領矣　疏
　舉漢法鄭君目驗而知至今已逺偃領之制亦無可
　知也
　　爾雅黼領謂之襮注繡刺黼文以褗領
婦執笄注竹器而衣者其形蓋如今之筥􁏂籚矣　疏
　此舉漢法以況義但去今以逺其狀無以可知也
鄉飲酒禮注今郡國十月行此飲酒禮　疏漢時已罷
　諸侯之國而為郡郡有太守而封王子母弟者仍為
　國故云郡國也
鄉朝服注今郡國行鄉飲酒之禮𤣥冠而衣皮弁服與
　禮異
鄉射禮注今郡國行此禮以季春　疏漢時雖無諸侯
　國而置郡為守其王之子弟猶名國其君曰相故鄭
　注禮記云如今從太守相臨之禮是也引之者證時
　節與周異也
主人朝服注今郡國行此鄉射禮皮弁服與禮為異
　疏引之者欲見與周異也
不及地武注武迹也中人之迹尺二寸　疏無正文蓋
　目驗當時而言漢禮云五武成歩歩六尺或據此而
　言也
中十尺注方者也用布五丈今官布幅廣二尺二寸旁
　削一寸　疏此言十尺用布五幅幅廣二尺二寸兩
　畔各削一寸為縫幅各二尺在故五幅為一丈也漢
　法幅二尺二寸亦古制存焉故舉以為況周禮鄭志
　純三只只八寸二尺四寸者據繒幅也
燕禮設洗當東霤注當東霤者人君為殿屋也亦南北
　以堂深　疏漢時殿屋四向流水故舉漢以況周言
　東霤明亦有西霤對大夫士言東榮兩下屋故也
坐行之注若今坐相勸酒(大射/儀同)
燕朝服於寢注今辟雍十月行此燕禮𤣥冠而衣皮弁
　服與禮異也　疏引漢法欲見與古異者周時𤣥冠
　服則緇布衣今衣皮弁服是其異也
大射儀有豐注近似豆大而卑矣　疏既用豆為形還
　近似籩豆之豆舉漢法而知
司射適次注次若今時更衣處張幃席為之
聘禮釋幣於行注今時民春秋祭祀有行神古之遺禮
　乎　疏鄭以行神無正文雖約檀弓猶引漢法為況
束帛注帛今之璧色繒也　疏周禮大宗伯孤執皮帛
　鄭注亦然束帛亦與璧色同以其相配但未知正用
　何色耳
及郊注逺郊百里近郊各半之　疏尚書君陳序云命
　君陳分正東郊成周鄭注周之近郊五十里今河南
　洛陽相去則然鄭以目驗知之
以二竹簋方𤣥被纁裏有蓋注竹簋方者器名也以竹
　為之狀如簋而方如今寒具筥筥者圜此方耳　疏
　寒具若籩人先鄭云朝事謂清朝未食先進寒具口
　實之籩實以冬食故謂之寒具筥圜此方者方圓不
　同為異也
束紡注紡紡絲為之今之縳也　疏鄭注周禮内司服
　云素紗者今之白縳也則此束紡者素紗也故據漢
　法況之(縳息絹反聲類/以為今正絹字)
百名以上書於策不及百名書於方注名書文也今謂
　之字　疏鄭注論語亦云古者曰名今世曰字許氏
　説文亦然名者即今之文字也
圭與繅皆九寸注雜采曰繅以韋衣木板飾以三色再
　就　疏依漢禮器制度而知也但木板大小一如玉
　制然後以韋衣之大小一如其板
卿大夫訝注訝主國君所使迎待賓者如今使者䕶客
十六斗曰籔注今江淮之間量名有為籔者(今文籔/為逾)
　　論語注十六斗曰庾正義庾逾籔其數同
四秉曰筥注筥穧名也若今萊易之間刈稻聚把有名
　為筥者
公食大夫禮漿飲注酨漿也　疏酨之言載以其汁滓
　相載故云酨漢法有此名故也
膷臐膮注今時臛也
覲禮斧依注依如今綈素屏風也有繡斧文所以示威
　也斧謂之黼　疏案爾雅牖户之間謂之扆以屏風
　為斧文置於依地孔安國顧命傳云扆屏風畫為斧
　文置户牖間是也言綈素者綈赤也素白也漢時屏
　風以綈素為之象古者白黒斧文故鄭以漢法為況
䘮服冠六升注布八十縷為升升字當為登登成也今
　之禮皆以登為升俗誤已行久矣
繐衰裳注凡布細而疏者謂之繐今南陽有鄧繐　疏
　謂漢時南陽郡鄧氏造布有名繐
櫛笄注櫛笄者以櫛之木為笄或曰榛笄有首者若今
　時刻鏤摘頭矣　疏摘頭之物刻鏤為之此笄亦在
　頭而云首為大飾明首亦刻鏤之故舉漢法況之也
髽注髽露紒也以麻者自項而前交於額上卻繞紒如
　著幓頭焉　疏鄭引漢法幓頭況者古之括髮其髽
　之狀亦如此
繩菲注今時不借也　疏周時人謂之屨子夏時人謂
　之菲漢時謂之不借
士䘮禮浴衣於篋注浴衣已浴所衣之衣以布為之其
　制如今通裁　疏布單衣漢時名為通裁故舉漢法
　為况
渜濯注古文渜作湪荆沔之間語　疏豫州人語
連絇注絇屨飾如刀衣鼻在屨頭上以餘組連之　疏
　以漢時刀衣鼻況絇在屨頭上以其皆有孔得穿繫
　于中而過若無絇則謂之鞮屨
貝三注貝水物古者以為貨江水出焉　疏漢書食貨
　志云五貝為朋又有大貝牡貝之等以為貨用
免于房注免之制未聞舊説以為如冠狀廣一寸此用
　麻布為之狀如今之著幓頭矣
　　後漢向栩好被髮著絳綃頭注綃當作幧
髽于室注既去纚而以髮為大紒如今婦人露紒其象
　也其用麻布亦如幓頭然
葵菹芋注齊人或名全菹為芋　疏菹法舊短四寸者
　全之若長於四寸者亦切之
敦注敦有足則敦之形如今酒敦
既夕禮薦車注薦進也進車者象生時將行陳駕也今
　時謂之魂車　疏鄭舉漢法況之以其神靈在焉
用軸注軸輁軸也軸狀如轉轔　疏此以漢法況之漢
　時名轉軸為轉轔
薦馬纓注纓今馬鞅也　疏古者謂之纓漢時謂之
　故舉漢法為況也
池注池者象宫室之承霤以竹為之狀如小車笒衣以
　青布　疏此鄭依漢禮而言(䘮大記注同知疏鄭以/漢之制度而  小車之)
　(箱必猶/狹長)
齊注齊居柳之中央若今小車葢上蕤也　疏漢時小
　車葢上有蕤在葢之中央故舉以為説
甸人抗重注今時有死者鑿木置食其中樹於道側由
　此
脾析注脾讀為雞脾肶之脾　疏時俗有此語故讀從
　之也
中帶注若今之襌襂
隸人注罪人也今之徒役作者也
棜注今之轝也
不饋于下室注下室如今之内堂正寢聽朝事　疏下
　室既為燕寢故鄭舉漢法内堂況之
士虞禮墮祭注齊魯之間謂祭為墮　疏齊南魯北謂
　祭為墮者由墮下而祭因即謂祭為墮
三个注今俗或名枚曰個音相近(特牲禮注个猶枚也/今俗言物數若云若)
　(干個者/此讀然)
乾肉注如今涼州烏翅矣　疏漢時乾脯似之故鄭以
　今曉古也
主婦亦拜賔注拜之於闈門之内闈門如今東西掖門
　　疏案爾雅釋宫云宫中之門謂之闈則闈門在宫
　内漢時宫中掖門在東西若人左右掖故舉以為況
　也
鉤袒注如今擐衣也(釋文作㩊/衣音宣)　疏若漢時人擐衣以
　露臂
特牲饋食禮棜在其南注棜之制如今大木轝矣上有
　四周下無足　疏鄭舉漢法以曉古
棘心匕刻注刻若今龍頭
有司徹注桃謂之㰱讀如或舂或枕之枕字或作桃者
　秦人語也此二匕者皆有淺升狀如飯槮　疏此以
　漢法況之
舉觶注古文觶皆為爵延熹中詔較書作觶
　　禮記
曲禮乘安車注安車坐乘若今小車也　疏古者乘四
　馬之車立乘此臣既老故乘一馬小車坐乘也庾蔚
　云漢世駕一馬而坐乘也
請業則起請益則起注起若今摳衣前請也　疏漢時
　受學有摳衣前請之法鄭引證之也
在醜夷不爭注四皓曰陛下之等夷
不以隱疾注俗語云隱疾難為醫
用梜注今人或謂箸為梜提
量鼓疏隱義云東海樂浪人呼容十二斛者為鼓
禮不諱嫌名釋文案漢和帝名肇不改京兆郡魏武帝
　名操陳思王詩云脩阪造雲日是不諱嫌名
君天下曰天子注今漢於蠻夷稱天子於王侯稱皇帝
量幣注今河東云幣帛也
使某羞注羞進也古者謂候為進　疏古時謂迎客為
　進漢時謂迎客為候
椇注椇枳也有實今邳郯之東食之
檀弓蟻結于四隅注殷之蟻結似今蛇文書
置翣注牆柳衣翣以布衣木如攝與　疏攝是漢時之
　扇與疑辭鄭恐人不識翣體故云
覆夏屋注夏屋今之門廡也其形旁廣而卑　疏殷人
　以來始屋四阿夏家之屋唯兩下而已無四阿如漢
　之門廡
重霤注今宫中有承霤云以銅為之
　　漢宣帝紀金芝産函徳殿銅池中注銅池承霤也
　　以銅為之
衽每束一注衽今小要衽　疏漢時呼衽為小要也
厭冠注今䘮冠其服未聞
豐碑注斵大木為之形如石碑於椁前後四角樹之穿
　中於間為鹿盧下棺以繂繞天子六繂四碑前後各
　重鹿盧也　疏案春秋天子有隧以羨道下棺所以
　下碑者凡天子之𦵏掘地以為方壙漢書謂之方中
桓楹注四植謂之桓　疏案説文桓亭郵表也謂亭郵
　之所而立表木謂之桓即今之橋旁表柱也
王制大國三卿皆命於天子注命於天子者天子選用
　之如今詔書除吏矣
制國用注如今度支經用
狄鞮注今冀部有言狄鞮者
史以獄成告於正注正於周鄉師之屬今漢有正平丞
　秦所置　疏案漢書百官公卿表廷尉秦官掌刑辟
　有正左右監宣帝地節三年初置左右平鄭見古有
　正連言平耳此王制多是殷法秦則放殷置之
執左道注左道若巫蠱及俗禁　疏盧云左道謂邪道
　地道尊右右為貴故漢書云右賢左愚右貴左賤故
　正道為右不正道為左巫蠱案漢書武帝時江充埋
　桐人於太子宫是也俗禁者若前漢張竦行辟反支
　後漢書郭躬傳有陳伯子者出辟往亡入辟歸忌是
　也
周尺注周尺之數未詳聞也案禮制周猶以十寸為尺
　葢六國時多變亂法度或言周尺八寸則歩更為八
　八六十四寸以此計之古者百畝當今百五十六畆
　二十五歩古者百里當今百二十五里　疏鄭即以
　古周尺十寸為尺八尺為歩則歩八十寸鄭又以今
　周尺八寸為尺八尺為歩則今歩皆少於古歩一十
　六寸也是今歩別剰六十寸
月令魚上冰注夏小正正月啟蟄魚陟負冰漢始亦以
　驚蟄為正月中　疏漢之時立春為正月節驚蟄為
　正月中雨水為二月節春分為二月中氣至前漢之
　末以雨水為正月中驚蟄為二月節故律厯志云正
　月立春節雨水中二月驚蟄節春分中是前漢之末
　劉歆作三統厯改驚蟄為二月節鄭以舊厯正月啟
　蟄啟即驚也故云漢始亦以驚蟄為正月中但蟄蟲
　正月始驚二月大驚故在後移驚蟄為二月節雨水
　為正月中
鴻鴈來注今月令鴻皆為候　疏月令出有先後入禮
　記者為古不入禮記者為今則呂氏春秋是也
先立春三日　疏周法五時迎氣皆前期十日而齋散
　齋七日致齋三日今秦法簡省故三日也
迎春注周近郊五十里　疏鄭注尚書君陳序云天子
　近郊五十里今河南洛陽相去則然是也
草木萌動注農書曰土長冒橛陳根可㧞耕者急發
　疏案漢書藝文志農書有九家百一十四篇鄭所引
　農書先師以為氾勝之書也漢書注成帝時為侍郎
　使教田三輔也土長冒橛者謂置橛以候土(侍郎按/漢書注)
　(云議/郎)
始雨水注漢始以雨水為二月節　疏漢初驚蟄為正
　月中雨水為二月節至後來事稍變改故律厯志云
　雨水為正月中驚蟄為二月節由氣有參差故也
省囹圄注囹圄所以禁守繫者若今别獄矣桎梏今械
　也　疏崇精問曰獄周曰圜土殷曰羑里夏曰均臺
　囹圄何代之獄焦氏答曰月令秦書則秦獄名也漢
　曰若盧魏曰司空是也
日夜分疏馬融曰書有五十刻夜有五十刻據日出入
　為限蔡邕以為星見為夜日入後三刻日出前三刻
　皆屬晝晝有五十六刻夜有四十四刻鄭康成注尚
　書云日中星以為日見之漏五十五刻不見之漏四
　十五刻與蔡較一刻也大畧亦同
大合樂注其禮亡今天子以大射郡國以鄉射禮代之
命大尉注三王之官有司馬無大尉秦官則有大尉今
　俗人皆云周公作月令未通於古　疏俗人謂賈逵
　馬融之徒皆云月令周公所作故王肅用焉
為來嵗受朔日注秦以建亥之月為嵗首於是嵗終使
　諸侯及鄉遂之官受此法焉
命大史釁龜筴注周禮龜人上春釁龜謂建寅之月也
　秦以其嵗首使大史釁龜筴與周異矣　疏秦以孟
　冬為嵗首謂建亥月
大飲烝注其禮亡今天子以燕禮郡國以鄉飲酒禮代
　之
臘先祖五祀
　　左傳虞不臘矣正義月令孟冬臘門閭及先祖五
　　祀臘之見於傳記者唯月令與此二文而已秦本
　　紀惠王十二年初臘始皇三十一年更改臘曰嘉
　　平蔡邕獨斷云臘者嵗終大祭縱吏民宴飲非迎
　　氣故但送不迎應劭風俗通云案禮傳夏曰嘉平
　　殷曰清祀周曰大蜡漢改曰臘臘者獵也田獵取
　　獸祭先祖也此言虞不臘矣明當時有臘祭周時
　　臘與大蜡各為一祭言漢改曰臘不蜡而為臘耳
征鳥注題肩也齊人謂之擊征
　　大射儀注齊魯之間名題肩為正
曾子問公館注若今縣官宫也　疏鮑遺問曰注此云
　公所為君所命使舍己者注雜記云公所為若今離
　宫别館也是二説異何張逸答曰公館若今停待者
　也離宫是也聘禮曰卿館於大夫大夫館於士公命
　人使館客亦云所為也
文王世子内豎之御者注御如今小史直日矣
春官釋奠于其先師注若漢禮有髙堂生樂有制氏詩
　有毛公書有伏生億可以為之也　疏皆漢書儒林
　傳文億是發語之聲
成均注董仲舒曰五帝名太學曰成均則虞庠近是也
　　疏春秋繁露云成均為帝之學
禮運蜡賔釋文夏曰清祀殷曰嘉平周曰蜡秦曰臘
吾得夏時焉注其書存者有小正
吾得坤乾焉注其書存者有歸藏　疏先言坤者熊氏
　云殷易以坤為首故先坤後乾
　　崇文總目歸藏隋志有十三篇今但存初經齊母
　　本著三篇
耐以天下為一家注耐古能字俗書世異古字時有存
　者則亦有今誤矣　疏案説文云耐者鬚也鬚謂厮
　下之毛象形字也古者犯罪以髠其鬚謂之耐罪故
　字從寸寸為法也不虧形體猶堪其事故謂之耐漢
　書惠帝紀中具有其事古之能字為此耐字取堪能
　之義後來乃假借鼈三足為能今書或有作耐字者
　此耐以天下為一家及樂記云人不耐無樂仍作耐
　字是古字時有存者亦有誤不安寸直作而字則易
　屯彖利建侯而不寧及劉向説苑能字皆為而也鄭
　注樂記耐古能字後世變之此獨存焉古以能為三
　台字兩注雖異其意同也
還相為宫注終於南呂更相為宮凡六十也　疏諸本
　及定本多作終於南事則是京房律法
禮器棜禁注禁如今方案隋長局足髙三寸　疏案漢
　禮器制度而知(隋他/果反)
門外缶門内壺君尊瓦甒注壺大一石瓦甒五斗　疏
　漢禮器制度文也
或素或青注變白黒言素青者秦二世時趙髙欲作亂
　或以青為黒黒為黄民言從之至今語猶存也　疏
　即鹿馬之類也
經禮三百曲禮三千注經禮謂周禮也周禮六篇周官
　有三百六十曲猶事也事禮謂今禮也禮篇多亡本
　數未聞其中事儀三千　疏漢孝文帝時求得周官
　不見冬官一篇乃使博士作考工記補之
郊特牲明酌也注明酌者事酒之上也名曰明者事酒
　今之醳酒皆新成也　疏古之事酒正是漢之醳酒
内則紛帨注紛帨拭物之巾也今齊人有言紛者
笄注笄今簪也
滫瀡注秦人溲曰滫齊人滑曰瀡
敦牟注牟讀曰堥釋文齊人呼土釡為牟　疏敦則周
　禮有玉敦今之柸盂也隱義曰堥土釜也今以木為
　器象土釜之形
介婦注雖有勤勞不敢掉磬　疏庾氏云齊人謂之差
　訐崔氏云北海人謂相激之事為掉磬隠義云齊人
　謂相絞訐為掉磬
三牲用藙注藙煎茱萸也漢律會稽獻焉　疏賀氏云
　今蜀郡作之九月九日取茱萸折其枝連其實廣長
　四五寸一升實可和十升膏名之藙也
魚去乙注今東海鰫魚有骨名乙在目旁狀如篆乙食
　之鯁人不可出
麋鹿魚為菹注今益州有鹿􁌐者近由比為之矣(􁌐於/偽反)
　　疏益州人有將鹿肉畜之􁌐爛謂之鹿􁌐
與稻米為酏注狼臅膏臆中膏也以煎稻米則似今膏
　􁊰矣此周禮酏食也(􁊰之然反/又音贊)　疏漢時膏􁊰以膏
　煎稻米鄭舉時事以説之
玉藻搢珽注相玉書曰珽玉六寸明自炤
纊緼注纊謂今之新綿也緼謂今纊及舊絮也
而素帶終辟大夫素帶辟垂士練帶率下辟注而素帶
　終辟謂諸侯也諸侯不朱裏合素為之如今衣帶為
　之下天子也大夫亦如之率練也士以下皆襌不合
　而繂積如今作幧為之也
凡君召以三節注今漢使者擁節
明堂位副褘注副首飾也今之歩搖是也　疏副是首
　飾以其覆被頭首漢之歩搖亦覆首
疏屏注屏謂之樹今浮思也刻之為雲氣蟲獸如今闕
　上為之矣　疏漢時謂屏為浮思故云今浮思解者
　以為天子外屏人臣至屏俯伏思念其事案匠人注
　云城隅謂角浮思也漢時東闕浮思災以此諸文參
　之則浮思小樓也故城隅闕上皆有之然則屏上亦
　為屋以覆屏牆故稱屏曰浮思或解屏為闕也古詩
　云雙闕百餘尺則闕於兩旁不得當道與屏別也
大路殷路也注大路木路也漢祭天乗殷之路今謂之
　桑根車也
簨虛注垂五采羽於其下樹於簨之角上　疏案漢禮
　制度而知也
楬豆注齊人謂無髪為秃楬
大傳繫之以姓而弗別注繫之弗別謂若今宗室屬籍
　也　疏漢之同宗有屬籍則周家繫之以姓是也
少儀籥注籥如笛三孔　疏案漢禮器知之
學記扞格注格讀如凍􁅅之􁅅　疏今人謂地堅為􁅅
樂記不殈注今齊人語有殈者
治亂以相注今齊人或謂穅為相
訊疾以雅注雅亦樂器名也狀如漆筩中有椎　疏以
　漢時制度而知也
䘮大記食粥於盛注盛謂今時杯杅也
紞注紞以組類為之綴之領側若今被識矣　疏領為
　被頭側謂被旁識謂記識
畫翣注漢禮翣以木為筐廣三尺髙二尺四寸方兩角
　髙衣以白布畫者畫雲氣其餘各如其象柄長五尺
魚躍拂池注以銅為魚縣於池下　疏亦參漢之制度
　而知也
大夫士以咸注今齊人謂棺束為緘繩
雜記使某實注實當為至此讀周秦之人聲之誤也
素沙注素沙若今紗縠之帛也六服皆袍制不襌以素
　紗裏之如今袿袍襈重繒也　疏袍制謂通衣裳有
　表有裏似袍漢時有袿袍其袍下之襈以裏繒為之
繭衣裳注若今大䙱也
公館者公宫與公所為也注公所為君所作離宫別館
　也
有司官陳器皿注器皿其本所齎物也律弃妻卑所齎
　(卑必/利反)
束五兩注今謂之匹猶匹偶之云與
紃以五采注紃施諸縫中若今時絛也
祭法七祀五祀注司命與厲其時不著今時民家或春
　秋祠司命行神山神門户竈在旁是必春祠司命秋
　祠厲也或者合而祠之山即厲也民惡言厲巫祝以
　厲山為之謬乎　疏漢時人民嫌惡厲巫祝之人意
　以厲神是厲山氏之鬼為之
七廟疏其主之制案漢儀髙帝廟主九寸前方後圓圍
　一尺后主七寸
　　春秋正義衛次仲云右主八寸左主七寸廣厚三
　　寸穿中央達四方也范寗云天子主長尺二寸諸
　　侯主長一尺也白虎通云納之西壁
大夫以下成羣立社曰置社注大夫不得特立社與民
　族居百家以上則共立一社今時里社是也郊特牲
　曰唯為社事單出里　郊特牲疏周法百家以上得
　立社其秦漢以來雖非大夫民二十五家以上則得
　立社故云今之里社又鄭志云月令命民社謂秦社
　也自秦以下民始得立社也
中庸栽者培之注今時人名草木之殖曰栽築牆立板
　亦曰栽
壹戎衣注衣讀為殷聲之誤也齊人言殷聲如衣虞夏
　商周氏者多矣今姓有衣者殷之胄與
仁者人也注人也當讀如相人偶之人以人意相存問
　之言
緇衣其出如綸注綸今有秩嗇夫所佩也　疏案漢百
　官公卿表十里一亭十亭一鄉鄉有三老有秩嗇夫
　漢書云張敞以鄉有秩補太守卒史朱邑為桐鄉嗇
　夫續漢百官表鄉置有秩郡所置其鄉小者縣所署
　嗇夫案此有秩嗇夫職同但隨鄉大小故名異耳名
　雖異其所佩則同張華云綸如宛轉繩
　　後漢仲長統傳身無半通青綸之命注十三州志
　　曰有秩嗇夫得假半章印續漢輿服志曰百石青
　　紺綸一采宛轉繆織長丈二尺説文綸青絲綬又
　　爾雅注云綸今有秩嗇夫所帶糾青絲綸
資冬祈寒注資當為至齊魯之語聲之誤也祈之言是
　也齊西偏之語也
周田觀文王之徳注古文為割申勸寧王之徳今博士
　讀為厥亂勸寧王之徳三者皆異古文似近之
問䘮鷄斯注當為笄纚今時始䘮者邪巾貊頭笄纚之
　存象也
深衣續衽鉤邊注鉤邊若今曲裾也　疏鄭以後漢之
　時裳有曲裾故以續衽鉤邊似漢時曲裾今時朱衣
　朝服從後漢明帝所為則鄭云今曲裾者是今朝服
　之曲裾也
　　爾雅裳削幅謂之纀注削殺其幅深衣之裳
曲袷如矩以應方注古者方領如今小兒衣領　疏鄭
　以漢時領皆嚮下交垂故云古者方領似今擁咽故
　云若今小兒衣領但方折之也
鄉飲酒義注謂之鄉者州黨鄉之屬也或則鄉之所居
　州黨鄉大夫親為主人焉如今郡國下令長於鄉射
　飲酒從太守相臨之禮也　疏謂郡治之下及王侯
　有國治之下滿萬户以上之令不滿萬户之長於己
　縣或射或飲酒則從郡之太守及主國之相來自行
　禮相監臨之儀不用令長禮也令長射而飲酒似州
　長黨正也太守與相來監臨似鄉大夫監臨也
射義諸侯嵗獻貢士於天子注嵗獻獻國事之書及計
　偕物也　疏漢時謂郡國送文書之使謂之為計吏
　其貢獻之物與計吏俱來故謂之計偕物也偕俱也
表記衣服以移之注移讀如水汜移之移(昌氏/反)移猶廣
　大也
　
　
　
　
　
　
　漢制攷巻三
欽定四庫全書
　漢制攷卷四　　　　　　宋　王應麟　撰
　　詩
小星抱衾與裯箋裯牀帳也　疏漢世名帳為裯蓋因
　於古鄭志今人名帳為裯
願言則嚏箋今俗人嚏云人道我此古之遺語也
涇以渭濁注涇渭相入而清濁異　疏漢書溝洫志云
　涇水一石其泥數斗潘岳西征賦云清渭濁涇是也
方之舟之注舟舩也　疏舟者古名也今名舩易曰利
　渉大川乗木舟虚注云舟謂集板如今自空大木為
　之曰虚即古又名曰虚總名皆曰舟
副笄六珈箋珈之言加也副既笄而加飾如今歩搖上
　飾古之制有所未聞　疏歩搖副之遺象故可以相
　類也古今之制不必盡同故言古之制有所未聞以
　言六珈必飾之有六但所施不可知
漸車帷裳箋帷裳童容也　疏巾車云重翟厭翟安車
　皆有容葢鄭司農云容謂襜車山東謂之裳幃或曰
　童容以幃障車之傍如裳以為容飾故或謂之幃裳
　或謂之童容其上有葢四傍垂而下謂之襜故雜記
　曰其輤有裧注云裧謂鼈甲邊縁是也然則童容與
　襜別司農云謂襜車者以有童容上必有襜故謂之
　為襜車也
適子之館兮箋卿士所之之館在天子之宫如今之諸
　廬也
方秉蕳兮注蕳蘭也　疏澤蘭廣而長節節中赤髙四
　五尺漢諸池苑及許昌宫中皆種之可著粉中藏衣
　著書中辟白魚
齊子豈弟箋豈讀當為闓弟古文尚書以弟為圛圛明
　也　疏古文尚書即今鄭注尚書是也無以悌為圛
　之字唯洪範稽疑論卜兆有五曰圛注云圛者色澤
　光明葢古文作悌今文作圛賈逵以今文較之定以
　為圛故鄭以賈氏所奏從定為圛於古文則為悌
有鴞萃止疏漢供御物各隨其時唯鴞冬夏尚施之以
　其美故也
刺朝廷之不知　疏漢魏稱人主或云國家或言朝廷
　古今同也
烝然汕汕注汕汕樔也箋樔者今之撩罟也
錫我百朋箋古者貨貝五貝為朋　疏漢書食貨志大
　貝牡貝么貝小貝不成貝為五小貝以上四種各二
　貝為一朋而不成者不為朋王莽多舉古事而行五
　貝
搏獸于敖箋敖鄭地今近滎陽
田畯至喜箋田畯司嗇今之嗇夫也　疏田畯田官在
　田司主稼穡故謂之司嗇漢世亦有此官謂之嗇夫
　故言今之嗇夫也
既種既戒箋至孟春土長冒橛陳根可㧞而事之　疏
　出於農書
邪幅在下注幅偪也箋邪偪如今行縢也偪束其脛自
　足至膝故曰在下　疏左傳曰帶裳幅舄内則亦單
　云偪則此服名偪而已杜鄭皆云今之行縢然則邪
　纒於足謂之邪幅
酌言醻之箋主人既卒酢爵又酌自飲卒爵復酌進賔
　猶今俗人勸酒　疏俗人亦先自飲而後勸人
韓奕箋梁山今左馮翊夏陽西北　疏漢於長安畿内
　立三郡謂之三輔京兆在中馮翊在東扶風在西外
　郡之長謂之太守此三輔者謂之京兆尹左馮翊右
　扶風左右猶外郡之名太守也計此止須言馮翊耳
　不須言左但漢書稱馮翊扶風之人皆并言左右故
　鄭亦連言左范曄後漢書始於馮翊扶風之人不言
　左右
召旻彼疏斯粺箋米之率糲十粺九鑿八侍御七　疏
　九章粟米法云粟率五十糲米三十粺二十七鑿二
　十四侍御二十一
鞉磬柷圉疏臯陶謨云合止柷敔注云柷狀如漆筩中
　有椎合之者投椎於其中而撞之敔狀如伏虎背上
　刻之所以止鼓謂之止釋樂云所以鼓柷謂之止所
　以鼓敔謂之籈郭璞云柷如漆筩方二尺四寸深一
　尺八寸中有椎柄連底挏之令左右擊止者其椎名
　也敔如伏虎背上有二十七鉏鋙刻以木長尺櫟之
　籈者其名也此等形狀葢依漢之大予樂而知之栒
　簨圉敔古今字耳
簫管備舉箋簫編小竹管如今賣餳者所吹也管如篴
　併而吹之　疏賣餳之人吹簫以自表也史記稱伍
　子胥鼓腹吹簫乞食呉市亦為自表異也
侯彊侯以箋以謂閒民今時傭賃也
以開百室箋百室者出必共洫間而耕入必共族中而
　居又有祭酺合醵之歡　疏族師職云春秋祭酺注
　云酺者為人物災害之神也古書酺為歩因此祭酺
　聚錢飲酒故後世聽民聚飲皆謂之酺漢書每有嘉
　慶令民大酺五日是其事也
允猶翕河箋河自大陸之北敷為九　疏鄭志答張逸
　云鉅鹿今名廣河澤然則河從廣河之北分為九也
　禹貢兖州九河既道鄭注云九河之名徒駭太史馬
　頰覆釜胡蘇簡絜鉤盤鬲津周時齊桓公塞之同為
　一今河間弓髙以東至平原鬲津往往有其遺處焉
　　鄭以古之九河皆在兖州之界於漢乃冀州域耳
思樂泮水箋辟雝者築土雝水之外圓如璧四方來觀
　者均也　疏辟廱之宫内有館舍外無牆院也後漢
　書明帝正坐自講諸儒問難於前冠帶搢紳之人圜
　橋門而觀聽者葢億萬計是由外無牆院故得圜門
　觀之也
犧尊將將注犧尊有沙飾也　疏春官司尊彛作獻尊
　鄭司農云獻讀為犧犧尊飾以翡翠象尊以象鳯凰
　或曰以象骨飾尊此傳言犧尊者沙羽飾與司農飾
　以翡翠意同則皆讀為娑傳言沙即娑之字也阮諶
　禮圖云犧尊飾以牛象尊飾以象於尊腹之上畫為
　牛象之形王肅云將將盛美也大和中魯郡於地中
　得齊大夫子尾送女器有犧尊以犧牛為尊然則象
　尊尊為象形也王肅此言以二尊形如牛象而背上
　負尊皆讀犧為羲與毛鄭義異
自彼氐羌箋氐羌夷狄國在西方者也　疏氐羌之種
　漢世仍存其居在秦隴之西
　　書
科斗書廢已久正義亡新使甄豐較定六書一曰古文
　孔子壁内書也孔子壁内古文即蒼頡之體故鄭𤣥
　云書初出屋壁皆周時象形文字今所謂科斗書以
　形言之為科斗指體即周之古文若於周時秦世所
　有至漢猶當識之不得云無能知者
堯典正義刻漏漢初率九日増減一刻和帝時待詔霍
　融始請改之古時真厯遭戰國及秦而亡漢存六厯
　雖詳於五紀之論皆秦漢之際假託為之實不得正
舜典璣衡正義璣為運轉衡為横簫運璣使動於下以
　衡望之是王者正天文之器漢世以來謂之渾天儀
　者是也蔡邕天文志云言天體者有三家一曰周髀
　二曰宣夜三曰渾天宣夜絶無師説周髀術數具在
　考驗天象多所違失故史官不用惟渾天近得其情
　今史所用候臺銅儀則其法也宣帝時耿壽昌始鑄
　銅為之象史官施用焉後漢張衡作靈憲以説其狀
　　史記索隠益部耆舊傳云落下閎待詔太史於地
　　中轉渾天
六宗正義續漢書云安帝元初六年立六宗祠於洛陽
　城西北亥地祀比大社
金作贖刑注黄金　正義此傳黄金呂刑黄鐵皆是今
　之銅也古之贖罪者皆用銅漢時改用黄金但少其
　斤兩令與銅相敵後魏以金難得合金一兩收絹十
　匹今律復依古贖銅
　　程氏曰漢世以金價計贓故謂十金法重不忍相
　　暴章
益稷柷敔搏拊正義柷敔之狀經典無文漢初以來學
　者相傳皆云柷如漆桶中有椎柄敔如伏虎背上有
　刻漢禮器制度及白虎通其説皆為然摶拊形如鼓
　以韋為之實之以糠擊之以節樂漢初相傳為然
禹貢壺口梁岐正義髙祖入咸陽蕭何先收圖籍則秦
　焚詩書圖籍皆在孔君去漢初七八十年耳身為武
　帝博士必當具見圖籍其山川所在必是驗實而知
　壺口在冀州梁岐在雍州當時疆界為然也
既修太原注髙平曰太原今以為郡名　正義即平陽
　縣
島夷正義孔讀鳥為島是海中之山九章算術所云海
　島邈絶不可踐量是也
黒水正義地理志益州郡故滇王國也武帝元封二年
　始開為郡郡内有滇池縣縣有黒水祠
五子之歌六馬正義經傳之文惟此言六馬漢世此經
　不傳餘書多言駕四者春秋公羊説天子駕六毛詩
　説天子至大夫皆駕四許慎案王度記云天子駕六
　鄭𤣥以周禮校人養馬一師四圉四馬曰乘康王之
　誥云皆布乘黄朱以為天子駕四漢世天子駕六非
　常法也
　　石慶為太僕御出上問車中㡬馬慶以䇿數馬畢
　　舉手曰六馬
夏社正義漢世儒者説社稷有二左傳説社祭勾龍稷
　祭柱棄惟祭人神而已(是孔之/所用)孝經説社為土神稷
　為榖神勾龍柱棄是配食者也(是鄭之/所從)
咸有一徳七世之廟正義王肅等以受命之王是初基
　之王故立四廟庶子王者謂庶子之後自外繼立雖
　承正統之後自更別立己之髙祖已下之廟猶若漢
　宣帝別立戾太子悼皇考廟之類也
微子今殷民乃攘竊神祇之犧牷牲用注盜天地宗廟
　牲用　正義漢魏以來著律皆云敢盜郊祀宗廟之
　物無多少皆死為特重故也
泰誓正義漢書婁敬説髙祖云武王伐紂不期而會盟
　津之上者八百諸侯偽泰誓有此文不知其本出何
　書也武帝時董仲舒對策云書曰白魚入于王舟有
　火復于王屋流為烏周公曰復哉復哉今引其文是
　武帝之時已得之矣
牧誓羌髳微注羌在西蜀叟髳微在巴蜀　正義左思
　蜀都賦云三蜀之豪時來時往是蜀都分為三羌在
　其西故云西蜀叟叟者蜀夷之別名巴在蜀之東偏
　漢之巴郡所治江州縣也
　　後漢興平元年馬騰劉範謀誅李傕益州牧劉焉
　　遣叟兵助之是蜀夷有名叟者也
武成正義漢書律厯志引武成篇與此經不同彼是焚
　書之後有人偽為之漢世謂之逸書後又亡其篇
召誥攻位于洛汭注治都邑之位於洛水北今河南城
　也　正義漢書地理志河南郡治在洛陽縣河南城
　別為河南縣
成王既伐東夷注海東諸夷駒麗扶餘馯貊之屬
　正義此皆於孔君之時有此名漢書有髙駒麗扶餘
　韓馯即彼韓也
費誓淮夷徐戎注此戎夷帝王所羈縻統緒故錯居九
　州之内秦始皇逐出之　正義漢時内地無戎夷者
　秦始皇逐出
吕刑輸而孚注謂上其鞠劾文辭　正義漢世問罪謂
　之鞫斷獄謂之劾
善敹乃甲胄注甲鎧胄兠鍪　正義經典皆言甲胄秦
　世已來始有鎧兠鍪之文古之作甲用皮秦漢已來
　用鐵鎧鍪二字皆從金葢用鐵為之因以作名
我惟築注攻敵壘距堙之屬　正義兵法攻城築土為
　山以闚望城内謂之距堙
畢命正義漢書律厯志云畢命豐刑曰惟十有二年六
　月庚午胐王命作策書豐刑此偽作者
冏命大僕正正義與君同車最為親近故春秋隨侯寵
　少師以為車右漢書文帝愛趙同命之為御
康誥正義周官隣保以比伍相及而趙商疑而發問鄭
　答云周禮太平制此為居殷亂而言
　今案康誥所云以骨肉之親得相容隱故左傳云父
　子兄弟罪不相及周禮所云據疎人相督率之法以
　相連獲罪故今之律令大功已上得相容隠以其罪
　有相及是也
　　鹽鐵論文學曰自首匿相坐之法立骨肉殘廢而
　　刑罪多
　　論語
服周之冕正義阮諶三禮圖漢禮器制度云冕制皆長
　尺六寸廣八寸天子以下皆同沈引董巴輿服志云
　廣七寸長尺二寸應劭漢官儀云廣七寸長八寸沈
　又云廣八寸長尺六寸者天子之冕廣七寸長尺二
　寸者諸侯之冕廣七寸長八寸者大夫之冕但古禮
　殘缺未知孰是司馬彪漢輿服志云孝明帝永平二
　年初詔有司采周官禮記尚書之文制冕皆前圎後
　方朱裏𤣥上前垂四寸後垂三寸天子白玉珠十二
　旒三公諸侯青玉珠七旒卿大夫黒玉珠五旒皆有
　前無後此則漢法耳
傳不習乎釋文鄭注云魯讀傳為専今從古案(闕/)
　　周之本以齊古讀正凡五十事鄭本或無此注者
　然皇覽引魯讀六事則無者非也
寢衣孔曰今之被也
　　孟子
孝文欲廣遊學之路論語孝經孟子爾雅皆置博士後
　罷傳記博士獨立五經而已　劉歆曰天下衆書往
　往頗出皆諸子傳説猶廣立於學官為置博士
人皆謂我毁明堂注謂泰山下明堂本周天子東廵狩
　朝諸侯之處也
太誓曰我武惟揚注太誓古尚書百二十篇之時太誓
　也今之尚書太誓篇後得以充學故不與古太誓同
　諸傳記引太誓皆古太誓也
事舜於畎畆之中注孟子時尚書凡百二十篇逸書有
　舜典之敘亡失其文孟子諸所言舜事皆堯典及逸
　書所載
皆去其籍注今周禮司禄之官無其職是則諸侯皆去
　之故使不復存也
庻人在官者注食禄之等差由農夫有上中下之次亦
　有此五等若今之斗食佐史除吏也
　　國語
祭公謀父曰日祭注日祭祭於祖考謂上食也近漢亦
　然
土乃脈發注農書曰春土冒橛陳根可拔耕者急發
律所以立均出度也注均者均鍾木長七尺有弦繫之
　以均鍾者度鍾大小清濁也漢大予樂官有之
宗室之謀不過宗人注此宗人則上宗臣也亦用同姓
　若漢宗正用諸劉矣
被羽先升注羽鳥羽繫於背若今軍將負眊矣
執枹鼔立於軍門注軍門立旌為門若今牙門矣
屏攝之位注屏屏風也攝形如今要扇皆所以分別尊
　卑為祭祀之位近漢亦然(左傳廵羣屏攝注祭祀之/位正義鄭衆云攝束茅以)
　(為屏/蔽)
盟于宋候遮扞衞不行注候候望遮遮罔也晝則候遮
　夜則扞衞扞衞謂羅闉狗附也張羅闉去壘五十歩
　而陳周軍之前後左右彉弩注矢以誰何謂之羅闉
　又二十人為曹輩去壘三百歩畜犬其中或視前後
　或視左右謂之狗附皆昏而設明而罷候遮二千人
　居狗附處以視聽候望明而設昏而罷
右執殤宫注若今世云能使殤也
巴浦之犀犛兕象注今象出徼外其三獸則荆交有焉
億醜注十萬曰億古數也今人乃以萬萬為億
追而予之璽書注古者大夫之印亦稱璽(左傳正義蔡/邕獨斷云璽)
　(印也信也天子璽白玉螭虎紐古者尊卑共之衞宏/云奉以前民皆以金玉為印唯其所好自秦以來唯)
　(天子之印獨稱璽又/以玉羣臣莫敢用也)
趙語夫差衣水犀之甲者億有三千注所謂賢良也若
　今備衞士
　　公羊春秋
隠元年會猶最也注最之為言聚若今聚民為投最
如勿與而已矣注如即不如齊人語也
二年無聞焉爾注春秋其説口授相傳至漢公羊氏及
　弟子胡毋生等乃始記於竹帛故有所失也
昉於此乎注昉適也齊人語
五年登來之也注登讀言得來得來之者齊人語也齊
　人名求得為得來作登來者其言大而急由口授也
百金之魚注百金猶百萬也古者以金重一斤若今萬
　錢矣
桓二年累也注齊人語也　五年㤜也注㤜者狂也齊
　人語　七年焚之者何樵之也注樵之齊人語　六
　年化我也注行過無禮謂之化齊人語也
莊十二年注脰頸也齊人語　二十年注瘠病也齊人
　語也　二十八年伐者為客注伐人者為客讀伐長
　言之齊人語也伐者為主注見伐者為主讀伐短言
　之齊人語也　三十一年漱浣注無垢加功曰漱去
　垢曰浣齊人語也
僖元年注輈小車轅冀州以北名之云爾　十年踊為
　文公諱也注踊豫也齊人語若關西言渾矣　三十
　三年詐戰注詐卒也齊人語也
文十三年往黨注黨所也所猶時齊人語也　十五年
　筍將而來注筍者竹箯一名編輿齊魯以北名之曰
　筍
宣六年荷畚注畚草器若今市所量榖者是也齊人謂
　之鍾
膳宰注主宰割殺犧者若今大官宰人
成二年踊于掊而窺客注凡無髙下有絶加躡板曰掊
　齊人語　十五年魯人徐傷歸父之無後也注徐者
　皆共之辭也關東語
襄五年往殆乎晉注殆疑疑讞于晉齊人語
十六年君若贅旒然注若今俗名就壻為贅壻矣
三十年更宋之所䘮注如今俗名解浣衣復之為更衣
昭二十五年再拜顙注顙者猶今叩頭矣
定元年不蓑城注若今以草衣城是也
哀六年于諸其家注于諸置也齊人語也
十二年用田賦注若今漢家斂民錢以田為率矣
　　説文
漢律曰祠䃾司命(䃾卑履切以/豚祠司命)
漢律會稽獻􁖡一斗(魚既切/煎茱萸)
漢令曰□張百人(車者切/距也)
□漢令鬲從瓦􁓔聲
漢令曰蠻夷長有罪當殊之
漢律令簞小筐也
漢律能捕豺貀購百錢
漢律會稽郡獻鮚醬三斗(蚌也巨/乙切)
漢律曰婦告威姑
□籕文繒揚雄以為漢律祠宗廟丹書告
漢律民不繇貲錢二十二
漢律曰綺絲數謂之絩(治小/切)布謂之總綬組謂之首
漢律曰疁田茠艸
漢律曰及其門首灑㳻
漢令蠻夷卒有□(相主切絆/前兩足也)
漢令解衣耕謂之襄
漢律曰賜衣者縵表白裏
漢律名舩方長為舳艫
漢律齊人予妻婢姦曰姘(左傳注漢律滛/季父之妻曰報)
漢律曰見姅變不得侍祠
樂浪挈令織從糸從式(臣鉉等曰挈令/葢律令之書也)
尉律學僮十七已上始試諷籀書九千字乃得為吏又
　以八體試之郡移太史并課最者以為尚書史書或
　不正輒舉劾之(徐鍇曰尉律/漢律篇名)
明堂月令𤣥鳥至之日祠于髙禖　季夏燒薙　數將
　僟終　舫人習水　酎三重醇酒也明堂月令曰孟
　秋天子飲酎
對或從士漢文帝以為責對而為言多非誠對故去其
　口以從士也
秦漢之初侍中冠鵔鸃冠
漢中有朐䏰縣地下多此蟲因以為名
符信也漢制以竹長六寸分而相合
古者貨貝而寳龜周而有泉至秦廢貝行錢
秦以罪為辠字(秦以辠似皇/字改為罪)
漢令有髳長
秦謂民為黔首黒色也周謂之黎民
漢有挏馬官作馬酒
後漢長沙王始煮艸為䕩
東齊壻謂之倩
今俗以始生子為鼻子
今逐疫有䫏頭
祆胡神也　僧浮屠道人也　塔西域浮屠也
律厯書名五星為五歩
洛陽名弩曰弲
㱾改大剛卯以逐精鬼
(闕二/字)名引弓控弦
奭召公名史篇名醜(徐鍇曰史篇所作/蒼頡十五篇也)
安定朝那有湫泉
今鹽官入水取鹽為掊
鷮走鳴長尾雉也乘輿以為防釳著馬頭上
角􁙎狀如豕角善為弓出胡休多國
羌人所吹角屠□以驚馬也　羌笛三孔
潁川人名小兒所書寫為笘
古者玉琯舜之時西王母來獻其白琯前零陵文學姓
　奚於伶道舜祠下得笙玉琯夫以玉作音故神人以
　和鳯皇來儀也
祕書□从戍　祕書説日月為易象隂陽也
揚雄説以為古理官決罪三日得其宜乃行之从晶从
　宜亡新以為疊从三日太盛改為三田
鬱鬯百草之華逺方鬱人所貢芳草合釀之以降神鬱
　今鬱林郡也
楢柔木也工官以為耍輪
榰柱砥古用木今以石
櫑龜目酒尊刻木作雲雷象
蜀人聞子巂鳴皆起云望帝
春分而禾生日夏至晷景可度禾有秒秋分而秒定律
　數十二秒而當一分十分而寸其以為重十二粟為
　一分十二分為一銖故諸程品皆以禾
十髮為程一程為分十分為寸
布之八十縷為稯五稯為秭二秭為秅
右扶風有五畤好畤鄜畤皆黄帝時祭或曰秦文公立
　也
司馬相如説淮南宋蔡舞嗙喻也
盬河東鹽地袤五十一里廣七里周百十六里
安定有鹵縣東方謂之㡿西方謂之鹵
鄈河東臨汾地即漢之所祭后土處
𢎞農謂帬帔也
幏南郡蠻夷賨布
幡書兒拭觚布也
今鹽官三斛為一帣(居倦/反)
中婦人手長八寸謂之咫周尺也
頫太史卜書頫仰字如此
顥南山四顥白首人也
嵞會稽山一曰九江當嵞也民以辛壬癸甲嫁娶
甘氏星經曰太白上公妻曰女媊(女媊居南斗食厲/天下祭之曰明星)
冬至後三戌臘祭百神
(闕/)　　皮有(闕/)出樂浪車(闕/)神爵四年初捕收輸考工
膢楚俗以二月祭飲食也一曰祈穀食新曰離膢
周制天子地方千里分為百縣縣有四郡故春秋傳曰
　上大夫受郡是也至秦初置三十六郡以監其縣
周景王作洛陽誃臺(尺氏/切)
揚雄賦響若氏隤(承㫖/切)
薉貉中女子無絝以帛為脛空用絮補核名曰繜衣狀
　如䄡䄖
召上書者汝南許沖詣左掖門㑹令并齎所上書十月
　十九日中黄門饒喜已詔書賜召陵公乗許沖布四
　十匹即日受詔朱雀掖門敕勿謝
　
　
　
　
　
　漢制攷卷四
