#+TITLE: 七國考-明-董說
#+DATE: 2016-06-11 12:22:24
#+SOURCE: github.com/kanripo/KR2m0011 master 6dabec84                
欽定四庫全書　　　　　史部十三
　七國攷目錄　　　　　　政書類一(通制之屬/)
　卷一
　　　職官
　　卷二
　　　食貨
　　卷三
　　　都邑
　　卷四
　　　宫室
　　卷五
　　　國名
　　卷六
　　　羣禮
　　卷七
　　　音樂
　　卷八
　　　器服
　　卷九
　　　雜祀
　　卷十
　　　䘮制
　　卷十一
　　　兵制
　　卷十二
　　　刑法
　　卷十三
　　　災異
　　卷十四
　　　𤨏徴
　　　　(臣/)等謹案七國攷十四卷明董説撰説字雨
　　　　若烏程人所著有易發吳興備志諸書已别
　　　　著錄是編載秦齊楚趙韓魏燕七國制度分
　　　　職官食貨都邑宫室國名羣禮音樂器服雜
　　　　記喪制兵制刑法災異𤨏徴等十四門皆採
　　　　掇諸書以相佐證畧如兩漢㑹要之體大致
　　　　以戰國䇿史記為本而以諸子雜史補其遺
　　　　缺其所援引如劉向列仙傳張華感應類從
　　　　志子華子符子王嘉拾遺記之類或文士之
　　　　寓言或小説之雜記皆據為典要而月令所
　　　　載太尉大酋之屬註者明曰秦官乃反遺漏
　　　　未免去取不倫又既以七國為名自應始自
　　　　分晉以後而秦之寺人上引車轔楚之兩廣
　　　　逺徵左傳則於斷限有乖新序載魏王欲為
　　　　中天之臺許綰諫止未必實有其事即有之
　　　　亦議而未行而魏宫室門中乃出一中天臺
　　　　莊子所載麗譙乃城闕之通名非魏所獨有
　　　　乃於魏宫室中標一目曰麗譙琴操載韓殺
　　　　聶政之父乃古來之常刑非韓所剏乃於韓
　　　　刑法中標一目曰殺亦嫌於隨意撦撏苟盈
　　　　卷帙至於秦水心劍事本見續齊諧記乃云
　　　　白帖秦舎晉侯於靈臺本見左傳乃云列女
　　　　傳亦往往不得其出典觀其前後無序䟦而
　　　　齊職官門注封君后妃附乃祗有封君而無
　　　　后妃殆説未成之稿偶為後人傳錄歟然春
　　　　秋以前之制度有經傳可稽秦漢以下之故
　　　　事有史志可考惟七雄雲擾䇿士縱横中間
　　　　一二百年典章制作實蕩然不可復徵説能
　　　　叅考諸書排比鉤貫尚一一各得其崖畧俾
　　　　考古者有徵焉雖間傷蕪漫固不妨過而存
　　　　之矣乾隆四十三年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　七國攷卷一　　　　　　　明　董說　撰
　　秦職官(封君后妃附/)
　　　相
國策衛鞅亡入秦孝公以為相史記惠文王十年張儀
相秦更元七年樂池相秦按禮諸侯有上大夫卿下大
夫上士中士下士凡五等諸侯之大夫不世爵祿公孤
國一人大國三卿皆命于天子次國三卿二卿命于天
子一卿命于其君小國三卿一卿命于天子二卿命于
其君每國下大夫五人上士二十七人大國之卿不過
三命下卿再命小國之卿與大夫一命次國之上卿位
當大國之中中當其下下當其上大夫小國之上卿位
當大國之下卿中當其上大夫下當其下大夫至於周
衰諸侯失制號令自己其名不一正卿當國皆謂之相
楚謂之相亦謂之令尹荀子曰孫叔敖曰吾三相而心
愈卑淮南子曰蘧伯玉為相又子産為鄭國相孔子攝
行魯相事公儀休為魯相戰國又不可勝數矣
　　　左右丞相
史記秦武王二年初置丞相樗里疾甘茂為左右丞相
茂為左疾為右莊襄王又以吕不韋為丞相按物原云
諸臣稱丞自秦獻公置丞相始是獻公之時已置丞相
武王特加左右之名耳杜氏通典曰丞相相國皆秦官
金印紫綬掌丞天子助理萬幾曰丞相荀悦曰秦本次
國命卿二人是以置左右丞相無三公官漢官儀云相
國丞相皆六國時官余按二世已誅李斯乃拜趙高為
中丞相是二世時又有中丞相矣
　　　相國
杜預曰始皇始置相國余按范睢傳秦昭王加賜相國
應侯食物日益厚是昭王時有相國又莊襄王元年東
周君與諸侯謀秦秦使相國吕不韋誅之見秦紀
　　　師
商君傅太子犯法衛鞅曰法之不行自上犯之將法太
子太子君嗣也不可施刑刑其傅公子䖍黥其師公孫
賈
　　　傅
詳見師
　　　上卿
國䇿秦王大說姚賈封千户以為上卿又秦封甘羅為
上卿
　　　亞卿
晉公子雍仕秦為亞卿見左傳
　　　客卿
史記昭襄王三十六年客卿竈攻齊取剛壽
　　　上大夫
虞氏春秋秦繆公贖百里奚於楚欲爵之百里奚曰臣
不及臣之友臣之友曰蹇叔是察於王道於是繆公使
人厚幣迎蹇叔以為上大夫
　　　右大夫
左傳楚子囊乞旅於秦秦右大夫詹帥師從楚子又秦
右大夫說
　　　中大夫令
史記秦始皇九年中大夫令齊等二十人皆梟首正義
曰中大夫令秦官也齊名也
　　　五校大夫
秦昭王使五校大夫王陵將而伐趙見國䇿
　　　將軍
穰侯傳昭王以冉為將軍
　　　䕶軍將軍
漢書百官公卿表云䕶軍將軍從秦官舎人李斯為之
　　　國尉
白起傳白起遷為國尉正義曰言太尉通鑑秦尉錯錯
伐魏襄城注尉國尉也月令云立夏命太尉贊桀俊注
太尉秦官按尚書中候舜為堯太尉故徐陵碑云舜為
太尉於是九澤載疏禹作司空然後百川咸導
　　　廷尉
李斯傳秦王除逐客之令復李斯官卒用其計謀官至
廷尉二十餘年竟并天下據此秦并天下以前有廷尉
　　　都尉
通鑑始皇二十二年楚大敗李信入兩壁殺七都尉注
此郡都尉將兵從伐楚者也又秦使都尉墨等從石牛
道伐蜀
　　　中尉
華陽國志蜀王伐苴侯苴侯奔巴求救于秦秦惠王方
欲謀楚羣臣議曰夫蜀西僻之國戎狄為鄰不如伐楚
司馬錯中尉田眞黄曰蜀有桀紂之亂其國富饒得其
布帛金銀足給軍用水通於楚有巴之勁卒浮大舶船
以東向楚楚地可得
　　　軍尉
應劭漢注云秦惠文王置軍尉又國策有尉注有尉軍
尉也
　　　衛尉
史記秦始九年衛尉竭内史肆佐弋竭中大夫令齊等
二十人皆梟首漢書百官表曰衛尉秦官
　　　秩官史
史記秦襄公十三年初有秩史以紀事
　　　御史
劉歆略云戰國秦趙皆立御史又秦御史見亷頗藺相
如傳按周禮有御史掌邦國都鄙及萬民之治令以贊
冡宰凡治者受法令焉掌贊書
　　　内史
史記戎王使由余于秦繆公退而問内史廖漢書百官
表内史周官又應侯謂昭王曰其令邑中自斗食以上
至尉内史有非相國之人者乎注尉内史秦二官名
　　　長史
李斯傳秦王拜斯為長史
　　　大良造
史記惠文王五年陰晉人犀首為大良造昭襄王十五
年大良造白起攻魏國策右行秦謂大梁造注秦官也
以良作梁
　　　庶長
史記惠文王更元七年韓趙魏燕齊帥匈奴共攻秦秦
使庶長疾與戰修魚虜其將申差余按秦爵二十等有
左庶長右庶長此庶長當别是一官如有五大夫官大
夫又有大夫也左傳秦庶長鮑庶長武帥師伐晉以救
鄭又亢倉子秦景主將眎强兵于天下使庶長鮑戎必
致命亢倉子余按春秋時有秦景公即景主也盖秦在
春秋時即有庶長之官
　　　太守
風俗通秦昭王使陳氷為蜀郡太守史記昭襄王十三
年任鄙為漢中守漢書百官表云郡守秦官
　　　縣官
史記秦王收穰侯之印使歸陶因使縣官給車牛以從
玉海云周官有縣正春秋時縣大而郡小縣邑之長曰
宰曰尹曰公曰大夫其職一也戰國郡大而縣小矣故
甘茂謂秦武王曰宜陽大縣名曰縣其實郡也
　　　令
商君傳秦集小都鄉邑聚為縣置令丞
　　　丞
詳見令
　　　常侍郎
物原云諸官稱郎自秦武王置常侍郎始李斯傳李斯
求為吕不韋舎人不韋賢之任以為郎
　　　郎中
國䇿段産謂新城君曰今臣處郎中能無議君於王不
能使人無議臣於君荆軻傳秦有郎中又韓非子秦惠
王愛公孫衍郎中皆曰兵秋起攻韓犀首為將于是日
也郎中盡知之
　　　執法
國䇿秦自四境之内執法以下執法殿中法官
　　　謁者
史記秦昭王使謁者王稽於魏漢明帝詔曰昔燕太子
使荆軻刼始皇變起兩楹之間其後謁者持匕首劍刺
腋高祖偃武行文故易之以板
　　　中車府令
蒙恬傳趙高昆弟數人皆生隠宫其母被刑僇世世卑
賤秦王聞高彊力通於獄法舉以為中車府令傳言秦
王知未并天下之前也
　　　右行
國䇿石行秦謂大梁造曰欲决覇王之名不如偹兩周
辨智之士注云石行一作右行右行秦官也
　　　佐弋
詳見衛尉漢書百官表曰秦時少府有佐弋漢武帝改
為佽飛掌射弋者
　　　主簿
風俗通曰秦昭王時蜀守李氷與江神鬭主簿刺殺江
神按玉海云主簿漢晉有之不言秦官應麟失攷也
　　　主魚吏
劉向列仙傳赤須子豐人也豐中傳世見之云秦穆公
時主魚吏也
　　　里正
韓非子秦昭王有病百姓里出一牛而家為禱王訾其
里正與五老屯二甲里正者司鄉邑者也
　　　主鐵官
司馬遷傳司馬蘄孫昌為秦主鐵官按楊升菴外集紀
秦官名有工官鹽官鐵官銅官錦官服官羞官尊官渇
官林官疇官湖官陂官樓船官發弩官均輸官橘官苑
官洭浦官皆秦官名而漢因之雜見于諸傳百官表不
悉載者㣲乎㣲者也余意秦并天下之後所置故鐵官
外不具錄
　　　市官
華陽國志張儀與張若城成都置鹽鐵市官并長丞
　　　寺人
秦風未見君子寺人之令鄭箋云欲見國君者先令寺
人使傳告之時秦仲又始有此官傳云寺人内小臣也
正義曰天官序官云内小臣奄上士四人寺人王之正
内五人則天子之官内小臣與寺人别官也燕禮諸侯
之禮也經云獻左右正與内小臣是諸侯之官有寺人
也
　　　著人
秦别紀云繆公享國三十九年天子致伯𦵏雍繆公學
著人索隠曰著音貯又音宁著即宁也門屏之間曰宁
謂學於宁屏門之人故詩云俟我于著乎而也楊慎曰
三代之君必學於耆德以為師保而繆公乃學於宁人
以刑餘為周召以法律為詩書又不待始皇胡亥矣則
景監得以薦商鞅趙高得以殺扶蘓終於亡秦著人之
禍也
　　　侍醫
史記荆軻逐秦王而卒惶急無以擊軻而以手共搏之
是時侍醫夏無且以其所奉藥囊提荆軻也
　　　掌卜
左傳秦伯伐晉卜徒父筮之吉杜預曰徒父秦之掌龜
卜者
　　　大祝
集仙傳注蕭史為秦大祝
　　　宗祝
秦詛楚文云又秦嗣王敢用吉玉瑄璧使其宗祝卲鼛
布愍告於不顯大沉久湫按周禮有大祝小祝器祝詛
祝宗祝疑詛祝之類也
　　　舎人
史記秦始初即位李斯為舎人注主廐内小吏名或曰
侍從賓客謂之舎人也
　　　行人
道書注秦昭王時行人張固至楚按左傳文公十二年
秦行人夜戒晉師
　　　中庶子
中庶子蒙嘉秦王寵臣見刺客傳
　　　少庶子
國䇿甘羅為文信侯少庶子盖家臣也
　　　徹侯(二十/)
商君為秦制爵二十等以賞功勞徹侯二十關内侯十
九大庶長十八駟車庶長十七大上造十六少上造十
五右更十四中更十三左更十二右庶長十一左庶長
十五大夫九公乘八公大夫七官大夫六大夫五不更
四簮褭三上造公士一詳應劭漢儀後漢志云徹侯金
印紫綬功大者食縣小者食鄉亭得臣其所食吏民後
避漢武帝諱改曰通侯或曰列侯
　　　關内侯(十九/)
顔師古曰言有侯號而居京畿無國邑也荀綽百官表
註曰時六國未平將相皆居關中故以為號按吕覧春
秋齊景公時已有關内侯又嬾眞子云僕仕於關中嘗
見一方寸古印印文云闗外侯印然疑古有闗内侯不
聞有闗外侯後於魏志見之建安二十三年始置名位
侯十二級以賞軍功闗外侯乃其一也
　　　大庶長(十八/)
劉昭曰自左庶長以上至大庶長皆將軍也所將庶人
更卒故以為大庶長即大將軍也左右庶長即左右偏
禆也
　　　駟車庶長(十七/)
言乗駟馬之車而為衆庶之長
　　　大上造(十六/)
大上造少上造皆言主上造之士
　　　少上造(十五/)
詳上
　　　右更(十四/)
言主領更卒部其役使
　　　中更(十三/)
昭襄王三十八年中更胡傷攻閼與
　　　左更(十二/)
昭襄王時有左更白起及左更錯
　　　右庶長(十一/)
言為衆列之長
　　　左庶長(十/)
孝公拜鞅為左庶長秦舊有此官
　　　五大夫(九/)
五大夫大夫之尊者也劉昭曰自公士至大夫皆軍吏
也昭襄王十三年五大夫禮出亡奔四十五年五大夫
賁攻韓取十城葉陽四十八年五大夫陵攻趙邯鄲至
始皇封松為五大夫
　　　公乗(八/)
言得乗公家之車也傅子云臨戰得乗公車故曰公乗
　　　公大夫(七/)
漢舊儀云公大夫領行伍兵漢書髙帝紀曰其七大夫
以上皆令食邑師古注云七大夫公大夫也爵第七故
謂之七大夫
　　　官大夫(六/)
官大夫亦謂之國大夫
　　　大夫(五/)
傅子云大夫者在車右也左傳楚人滅江秦伯為之降
服出次不舉過數大夫諫又榖梁疏云秦無大夫秦處
西戎罕接諸夏繆公始有大夫
　　　不更(四/)
不更者言不預更率之事漢舊儀云不更主一車四馬
秦桓公時已有不更女父見左傳
　　　簮褭(三/)
以組帯馬曰褭簮褭者言飭此馬傅子云駕車馬者其
形如簮故曰簮褭
　　　上造(二/)
造成也言有成命於上
　　　公士(一/)
言有爵命異於士卒　史記秦始四年百姓内粟千石
拜爵一級按納粟拜爵始此
　　　商君(以下附/)
史記孝公以衞鞅為相封之於商號曰商君竹書紀年
云周顯王二十八年秦封衞鞅於鄔改名曰尚胡應麟
曰史無封尚之文尚恐商字之誤
　　　涇陽君
范睢曰太后擅行不顧穰侯出使不報涇陽華陽擊斷
旡諱昭襄王同母弟二曰顯高陵君也曰悝涇陽君也
　　　華陽君　新城君
宣太后二弟冉同母芈戎異母芈戎封為華陽君又號
新城君國䇿注云新城君芈戎也
　　　高陵君
詳見涇陽君
　　　嚴君
史記昭襄王元年嚴君疾為相正義曰盖封蜀郡嚴道
縣因號嚴君疾樗里子名也
　　　武安君
昭襄王十三年左更白起攻新城十四年左更白起攻
韓魏於伊闕十五年大良造白起攻魏二十七年白起
攻趙二十八年大良造白起攻楚楚王走周君來白起
為武安君
　　　長安君
始皇弟長安君將兵擊趙在始皇八年見漢書五行志
　　　安國君
昭襄王四十二年安國君為太子
　　　陽泉君
吕不韋見秦質異人竒之為説秦王后弟陽泉君以上
並見史記王符曰戰國之制將相權臣必以親家皇后
兄弟主壻外孫年雖童妙未脱桎梏由籍此官職功不
加民澤不被下而取侯多受茅土又不得治民効能以
報百姓虛實重禄素餐尸位而但事淫侈坐作驕奢破
敗而不及傳世者也子産有言未能操刀而使之割其
傷實多是故也
　　　昌平君
史記嫪毐為亂王使昌平君昌文君發卒攻毐
　　　昌文君
詳見昌平君
　　　武信君
秦惠王封儀五邑號曰武信君見傳
　　　剛成君
國䇿文信侯欲攻趙以廣河間使剛成君蔡澤事燕蔡
澤傳云號為剛成君與國䇿異余按戰國封君有二一
以封地為號如秦之華陽涇陽新城陽泉齊之安平楚
之彭城襄城魏之平都中山之類是也一特立名號如
秦之剛成武信齊之孟嘗楚之春申(春申傳注云四君/封邑檢皆不獲唯)
(平原有地又非趙境並盖號諡而孟/嘗是諡然余按孟嘗亦非諡乃號耳)趙之馬服信平武
襄長安之類是也
　　　南鄭公
北史李氏之先出自帝顓頊高陽氏周時李耳字伯陽
為柱下史子孫㪚居諸國或在趙或在秦在秦者名興
族為將軍生子伯佑建功北狄封南鄭公
　　　穰侯
昭王時封魏冉于穰復益封陶號曰穰侯見穰侯傳
　　　蜀侯
華陽國志秦惠王封子通為蜀侯七年復封子惲為蜀
侯十五年封惲子綰為蜀侯
　　　應侯
史記范睢封為應侯秦王謂范睢曰昔者齊桓公得管
仲時以為父今吾得子亦以為父
　　　文信侯
異人既以不韋計得立以不韋為相號曰文信侯食藍
田十二縣
　　　長信侯
秦封嫪毐為長信侯上並見史記　右封君
　　　王后　夫人　羙人　良人　八子　七子
　　　長使　少使
應劭云秦自惠文王後嫡稱王后次稱夫人又有羙人
良人八子七子長使少使之號羙人爵視二千石比少
上造八子視千石比中更史記昭襄王母芊八子是也
　右后妃爵秩
　　田齊職官(封君后妃附/)
　　　相
國䇿鄒忌為齊相
　　　司馬
齊王建入朝於秦雍門司馬前諫見國䇿余按齊桓公
時置王子成為大司馬景公以穰苴為司馬盖春秋列
國皆置司馬也
　　　師
通鑑孫臏以刑徒陰見説齊使者齊使者竊載與之齊
田忌善而客待之進於威王威王問兵法遂以為師
　　　傅
吕氏春秋齊宣王使淳于髠傅太子
　　　太傅
國䇿齊逐孟嘗君梁使三反孟嘗君固辭不受王聞之
遣太傅齎黄金千斤文車二駟服劍一書謝孟嘗君注
太傅本周官當是齊之大臣
　　　御史
史記齊威王置酒后宫問淳于髠曰先生能飲幾何而
醉對曰賜酒大王之前執法在前御史在後髠恐懼不
過一斗徑醉矣按戰國竝置御史
　　　太史
史記淖齒殺閔王於鼓里太子法章乃解衣免服逃去
為太史家灌園太史后氏女知其貴人也善事之注后
姓也太史官名以其姓后不可曰后故曰君王后也左
傳疏云天子則内史主之外史佐之諸侯亦不異但春
秋之時不能依禮諸侯史官多有廢闕或不置内史其
䇿命之事多是太史
　　　右師
王驩為齊右師見孟子余按趙有左師古人吉禮尚左
唯䘮禮軍禮尚右左陽右陰故䘮禮右也人左臂力少
右臂力多故軍禮右也秦漢及前元之世丞相將軍以
下官俱先右而後左秦于金石文及本紀稱右丞相去
疾左丞相斯可證
　　　士師
劉向孟子注士師田齊獄官余按先齊景公時有士師
見晏子春秋
　　　祭酒
荀卿三為齊祭酒見劉向目錄按史記注云三為祭酒
者謂荀卿出入前后三度處列大夫康莊之位而皆為
其所尊故云三為祭酒漢書注應劭云禮飲酒必祭示
有先也故稱祭酒尊之也如淳云祭祠時唯尊長者以
酒沃酹
　　　博士
五經異義曰戰國時齊置博士之官班固亦云六國時
往往有博士掌通古今
　　　卿
孟子為卿於齊淳于髠曰夫子在三卿之中
　　　上卿
説苑淳于髠立為上卿
　　　客卿
蘇秦傳蘇秦詳為得罪於燕而亡走齊齊王以為客卿
　　　大夫
册府元龜魯謂之宰仲尼為中都宰是也齊謂之大夫
齊威王封即墨大夫烹阿大夫是也
　　　上大夫
齊宣王喜文學游説之士如騶衍淳于髠之徒七十六人
皆賜列第為上大夫見史記劉向荀子目錄曰方齊威
王之時聚天下賢士於稷下尊寵之若鄒衍田駢淳于
髠之屬甚衆號曰列大夫咸作書刺世是時荀卿年十
五始來游學至齊襄王時荀卿最為老師齊尚修列大
夫之缺余按列大夫即賜列第為上大夫也或曰齊有
上大夫又有列大夫非
　　　中大夫
韓子云齊中大夫有夷射者
　　　上將軍
説苑田單為齊上將軍史記作將軍
　　　駙駕
韓子造父為齊王駙駕
　　　執法
詳見御史
　　　掌書
吕氏春秋春子諫大室宣王召掌書曰書之盖史官也
劉向作召尚書書之干寶周禮注曰言司者總其柄言
師者訓其徒言職者主其業言衡者平其政言掌者主
其事言氏者世其官言人者終其身
　　　郎中
韓子齊威王時有郎中
　　　諸侯主客
滑稽傳齊王罷長夜之飲以髠為諸侯主客正義曰今
鴻臚卿也按周禮有掌客掌四方賓客主即掌也
　　　謁者
國䇿先生王斗造門欲見齊宣王宣王使謁者延入注
謁者掌賓讃受事延引也
　　　五官
靖郭君謂齊王曰五官之計不可不日聽也而數覧見國
䇿鮑彪曰曲禮司徒司馬司空司士司冦典司五衆計其
事之凡也正曰按記曽子問諸侯出命國家五官而后
行高曰五官齊之計簿書者或作五大夫非也按楚亦
有五官
　　　守
山東志盻子戰國時人齊威王使守高唐趙人不敢東
漁於河
　　　令
雜事篇云齊田單為即墨令
　　　靖郭君(以下附/)
國䇿靖郭君將城薛舊注田嬰謚正曰此據史文索隠
曰靖郭當是封邑之號漢齊王舅父駟鈞封靖郭侯也
按戰國臣死無諡索隠為是耳靖郭君又名薛公
　　　孟嘗君
見國䇿田嬰子田文也
　　　安平君
貂勃惡田單曰安平君小人也注安平在青州臨淄縣
東單初起安平故以為號
　　　成侯
成侯鄒忌為齊相高誘注成齊邑按田齊世家騶忌子
以鼓琴見威王三月而受相印居朞年封以下邳號曰
成侯則成侯為號矣
　　楚職官(封君附/)
　　　令尹
史記郟敖三年以其季父康王弟圍為令尹考烈王以
左徒為令尹封於吳號春申君應劭曰令尹楚相也陳
軫所謂冠國之上又國䇿陳軫曰令尹貴矣王非置兩
令尹也以此見楚令尹爵位最高傅遜氏曰春秋諸國
惟楚英賢最多而為令尹執國政者皆其公族少有僨
事旋即誅死所以强大累世而威畧無下移固其君之
强明亦其傳國用人之制獨善也
　　　小令尹
國䇿為公仲謂白壽曰今公與楚解中封小令尹以桂
陽(一作杜陽/)
　　　柱國
史記懐王六年楚使柱國昭陽將兵攻魏
　　　上柱國
國䇿楚國之法破軍殺將者其官為上柱國封上爵執
珪又上柱國子良入見通典云柱國上柱國皆楚之寵
官宛委餘編云上柱國楚為勲官在令尹下諸卿上其
後隋為從一品階官在唐則為四品以階官皆不甚尊
　　　相國
國䇿周共太子死有五庶子皆愛之而無適立也司馬
翦謂楚王曰何不封公子咎而為之請太子左成謂司
馬翦曰周君不聽是公之智困而交絶於周也不如
謂周君曰孰欲立也㣲告翦翦令楚王資之以地公若
欲為太子因令人謂相國御展子廧夫空曰王類欲令
若為之此健士也居中不便於相國相國令之為太子
注相國楚官楚有相國柱國又楚置相璽
　　　將軍
史記楚成王三十九年伐宋宋告急於晉晉救宋成王
罷歸將軍子玉請戰楚共王十六年共王召將軍子反
　　　上將軍
説苑田齊去齊奔楚楚郊迎至舎問曰楚萬乗之國也
齊亦萬乗之國也常欲相并為之奈何對曰易知耳齊
使申繻將則楚發五萬人使上將軍將之至禽將首而
反耳
　　　大將軍
史記楚懷王十七年秦大敗我軍斬甲士八萬虜我大
將軍屈匃禆將軍逄侯丑等七十餘人
　　　禆將軍
詳上
　　　太宰
左傳楚靈王即位薳罷為令尹薳啟疆為太宰先是伯
州犁為太宰被殺
　　　少宰
左宣十二年楚少宰如晋師注少宰官名
　　　太師
史記穆王以其太子宫予潘崇使為太師掌國事
　　　少師
説苑楚莊王之時太子車立於茅門之内少師慶逐之
太子怒入謁王曰少師逐臣之車王曰舎之老君在前
而不踰少君在後而不豫是國之寶臣也
　　　太子太傅
史記平王時伍奢為太子太傅旡忌為少傅(左傳作奢/為太子建)
(師費無極/為少師)荀綽晉百官表曰太子太傅唐虞官
　　　太子少傅
詳上
　　　保
楚文王不治政保申諫曰先王卜以臣為保吉云云見
吕氏春秋又楚語鍾儀曰其為太子也師保奉之以朝
於嬰齊而夕於側也
　　　司馬
史記楚靈王十二年吳越兵立子比為王公子子晢為
令尹棄疾為司馬
　　　大司馬
國䇿遣昭常為大司馬令徃守東地又左傳公子圍殺
大司馬蒍掩而取其室申無宇曰王子必不免善人
國之主也王子相楚國將善是封殖而虐之是禍國也
且司馬令尹之偏而王之四體也
　　　右司馬
左傳楚公子申為右司馬
　　　左司馬
韓詩外傳楚使申鳴為左司馬又國䇿齊韓魏共伐燕
燕使太子請救於楚楚使景陽將而擊之暮舎使左右
司馬各營壁地又左傳載楚子田孟諸宋公為右盂鄭
伯為左盂期思公復遂為右司馬子朱及文之無畏為
左司馬
　　　司徒
左傳楚令尹蒍艾獵城沂使封人慮事以授司徒量功
命日
　　　司敗
左傳子西曰臣免於死又有讒言謂臣將逃臣歸死於
司敗也杜預曰陳楚名司冦為司敗
　　　司宫
左傳楚子朝其大夫曰晉吾仇敵也茍得志焉無恤其
他今其來者上卿大夫若吾以韓起為閽以羊舌肸為
司宫足以辱晉我亦得志矣注司宫謂加宫刑使為司
宫之官也
　　　莫敖
左傳有莫敖屈瑕注莫敖楚官名又國䇿威王問於莫
敖子華自從先君文王以至不榖之身亦有不為爵勸
不為祿勉以憂社稷者乎按楚改司空為莫敖
　　　新造盩
國䇿棼冒勃蘇曰臣非異楚使新造盩鮑彪曰楚官
余按戰國官號之竒者如新造盩犀首是也姓名之竒
者如董之蘩菁及苦成帝是也
　　　大夫
登徒子好色賦大夫登徒子侍於楚王又懐王時上官
大夫按榖梁傳云楚無大夫疏云無大夫凡有三等之
例曹無大夫者本非㣲國後削小耳莒則是東夷夲㣲
國也楚則蠻夷之國僣號稱王其卿不命於天子故不
得同中國之例也册府元龜云楚命大夫為公余意楚
公尹之外又有大夫之官但列國大夫皆尊爵楚不過
備官耳
　　　上大夫
齊桓公七子奔楚楚以為上大夫見史記
　　　五大夫
吕氏春秋荆文王曰莧譆數犯我以義違我以禮與處
則不安曠之而不榖得焉不以吾身爵之後世有聖人
將以非不榖於是爵之五大夫
　　　三閭大夫
離騷注屈原名平與楚同姓仕於楚王為三閭大夫三
閭之職掌王族三姓曰昭屈景屈原序其譜屬率其賢
良以厲國士入則與王圖議政事决定嫌疑出則監羣
下應對諸侯按戰國䇿楚有昭奚恤元和姓纂云楚武
王子食采於屈因氏焉屈重屈蕩屈平屈建並其後又
云景氏有景差至漢皆徙關中
　　　公
杜預曰楚僣號縣令皆稱公葉公諸梁申公鬭班之類
是也册府元龜云魯謂之宰齊謂之大夫楚謂之尹亦
謂之公公爵在侯伯之上楚僣天子之號故命大夫為
公也又銅龍志云鄭公潭者乃楚之鄭鄉守邑大夫僣
稱公故世以為鄭公潭耳漢書孟康注云楚舊僣稱王
其縣宰為公陳渉為楚王沛公起應渉故從楚制稱曰
公
　　　卿
楚武王子瑕受屈為卿因以為氏見離騷注
　　　上卿
譙周三巴記云周末巴國有亂巴國將軍㬅子請師於
楚許以三城楚王與師㬅子既平巴國既而楚遣使請
城㬅子曰吾城許予之君矣持頭往謝楚王城不可得
乃自刎以頭與楚王楚王曰吾得臣若巴㬅子何以城
為乃以上卿禮葬㬅子頭
　　　執珪
文選注楚爵功臣賜以圭謂之執圭比附庸國䇿注楚
國之法破軍殺將其官為上柱國封上爵執珪者謂既
為上柱國之官又虚受執珪之爵也余按上柱國執珪
皆楚官名封上爵執珪即今尚書加宫保之比文選注
未明國䇿楚嘗與秦搆難戰於漢中通侯執珪死者七
十餘人注通侯執珪皆楚官又楚襄王以執珪授莊辛
淮南子云佽非爵為執珪又云子發攻蔡踰之宣王郊
迎列田百頃而封之執珪又云吳起為楚减爵祿之令
而功臣畔矣徐注减爵减執珪之類
　　　通侯
詳見執珪
　　　三旌
莊子楚昭王延屠羊説以三旌之位注三旌三公位也
司馬本作三珪謂諸侯之三卿皆執珪者韓詩外傳作
昭王請屠羊説為三公一官爾或稱三公或稱三旌或
稱三珪也屈原大招三圭重侯聽類神只王逸云三圭
謂公侯伯也
　　　五官
國䇿楚昭王反郢五官失法蒙榖獻典五官得法劉歆
云楚之五官者五卿也或云如秦五大夫一人官之者
也
　　　太史
張華感應類從志云有蒼雲圍軫軫楚之分野是不善
之徴楚太史唐勒乃夜以葭灰遺於地乃更滅拂之其
蒼雲為之半滅春秋文耀鈎作唐舉詳見災異攷
　　　左史
國語左史倚相王應麟玉海云左史楚之史官也韓詩
外傳楚史援筆而書之於䇿
　　　左徒
史記頃襄王二十七年使左徒侍太子於秦攷烈王立
以左徒為令尹封於吳盖黄歇初為左徒官也又屈原
為懐王左徒正義曰盖今左右拾遺之類
　　　右領
左傳子榖曰右領差車與左史老皆相令尹司馬以伐
陳注右領官名
　　　令
史記楚以荀卿為蘭陵令又芈尹文為江南令見春秋
翼
　　　典令
國䇿史疾謂楚王曰今王之國有柱國令尹司馬典令
其任官置吏必曰亷潔勝任今盗賊公行而弗能禁也
此烏不為烏鵲不為鵲也
　　　市令
史記莊王以為幣輕更以小為大百姓不悦市令言之
相相言之王
　　　市長
眞仙通鑑云宋來子楚莊公時市長
　　　尹
左傳楚武王克權使鬭緡尹之以叛圍而殺之遷權於
那處使閻敖尹之
　　　亞尹
亢倉子荆君熊圉問水旱理亂亢倉子曰水旱由天理
亂由人若人事和理雖有水旱無能為害堯湯是也故
周之秩官云人强勝天若人事壊亂縱無水旱日益崩
離且桀紂之滅豈惟水旱荆君北面遵循稽首曰天不
弃不榖及此言也乃以和璧十朋為亢倉子夀拜為亞
尹曰庶吾國有瘳乎
　　　王尹
左傳楚莠尹然王尹麇帥師救潜孔頴逹疏曰楚官多
以尹為名知二尹是官名耳其莠王之義不可知也服
䖍曰王尹主宫内之政余按今本王作工然楚自有工
尹此當是王尹也
　　　右尹
史記靈王聞太子祿之死自投車而下曰人之愛子亦
如是乎侍者曰甚是王曰余殺人之子多矣能無及此
乎右尹曰請待於郊以聽國人又左傳有右尹子辛右
尹子革通志氏族略有右尹氏
　　　左尹
左傳楚左尹郤宛工尹壽帥師至於潜吳師不能退通
志有左尹氏云楚左尹郄宛之後項羽本紀云楚左尹
項伯者項羽季父也盖仍楚舊又廣陵人召平矯陳王
命拜項梁為楚王上柱國懐王以吕青為令尹
　　　工尹
見上又左傳工尹路請曰君王命剝圭以為鏚柲敢請
命王入視之析父謂子革吾子楚國之望也今與王言
如響國其若之何檀弓有工尹商陽注工尹楚官名
　　　寢尹
左傳注栢舉之役寢尹由于以背受戈
　　　莠尹
左傳楚莠尹然王尹麇帥師救潜杜預曰二尹楚官然
麇其名通志作季尹
　　　藍尹
通志氏族畧云藍尹氏楚大夫藍尹亹之後也楚書云
藍尹陵尹分掌山澤位在朝廷
　　　監馬尹
劉向云楚有監馬尹官廐尹楚有監馬尹大心
　　　宫廐尹
詳上左傳公子圍弑王宫廐尹子晢出奔鄭
　　　中廐尹
左傳楚郤宛之難國言未巳進胙者莫不謗令尹沈尹
戌言於子常曰夫左尹與中廐尹莫知其罪而子殺之
以興謗讟杜預曰左尹郤宛也中廐尹陽令終
　　　芈尹
史記靈王饑不能起芈尹申無宇之子申亥曰吾父再
犯王命王弗誅恩孰大哉乃求王奉之以歸
　　　環列之尹
左傳楚穆王立以其為太子之室與潘崇使為太師且
掌環列之尹注環列之尹宫衞之官
　　　清尹
通志楚有清尹弗忌清尹楚官號也
　　　陵尹
通志氏族畧陵尹氏楚大夫陵尹喜陵尹招之後陵尹
楚官
　　　箴尹
左傳有箴尹克黄玉海云楚有箴尹之官又楚有箴尹
固見定公四年箴一作鍼
　　　連尹
左傳楚公子午為令尹公子罷戎為右尹蒍子馮為大
司馬公子橐師為右司馬公子成為左司馬屈到為莫
敖公子追舒為箴尹屈蕩為連尹養由基為宫廐尹以
靖國人君子謂楚於是乎能官人又楚連尹襄老
　　　縣尹
左傳穿封戍囚皇頡公子圍與之爭之正於伯州犂伯
州犂曰請問於囚乃立囚伯州犂曰所爭君子也其何
不知上其手曰夫子為王子圍寡君之貴介弟也下其
手曰此子為穿封戍方城外之縣尹也誰獲子
　　　囂尹
左傳楚子狩於州来次於潁尾使蕩侯潘子司馬督囂尹
午陵尹喜帥師圍徐以懼吳
　　　郊尹
左傳楚子奪成然邑而使為郊尹許氏説文曰邑外謂
之郊郊外謂之野野外謂之林林外謂之坰
　　　玉尹
新序荆人卞和奉玉璞而獻之楚武王武王使玉尹相
之玉尹掌玉之官也
　　　卜尹
史記楚平王謂觀從恣爾所欲欲為卜尹王許之賈逵
曰卜尹卜師大夫官故卜尹亦曰卜大夫也
　　　樂尹
左傳楚子入於郢將嫁季芈季芈辭曰所以為女子遠
丈夫也鍾建負我矣以妻鍾建以為樂尹楚子昭王也
樂尹樂大夫也
　　　門尹
左傳石乞尹門注為楚門尹也
　　　樂師
左傳鄭文夫人芊氏姜氏勞楚子於柯澤楚子使師縉
示之俘馘杜預曰師縉楚樂師也又楚有樂師扈子作
窮刼之曲見吳越春秋
　　　樂長
焦竑云予得漢延熹中碑云優孟楚之樂長史記所謂
樂人優孟者也
　　　泠人
左傳晉侯觀於軍府見鍾儀問之曰南冠而縶者誰也
有司對曰鄭人所獻楚囚也使稅之召而弔之再拜稽
首問其族曰泠人也注泠人樂官名古泠氏世掌官因
以為號泠音伶
　　　封人
詳見司徒
　　　鋗人
史記楚靈王獨傍徨山中野人莫敢入王行遇其故
鋗人韋昭曰今之中鋗
　　　工正
左傳蒍賈為工正
　　　軍正
列子魯施氏之子好兵楚王以為軍正
　　　廷理
韓詩外傳楚昭王有士曰石奢其為人也公而好直王
使為廷理説苑楚令尹子文之族有干法者廷理拘之
聞其令尹之族也而釋之子文召廷理而責之曰凡立
廷理者將以司犯王命而察觸國法也或作廷尉
　　　郎中
國䇿朱英謂春申君曰君先仕君為郎中君王崩李園
入臣請為君撞其胸殺之
　　　正僕
左傳昭十三年陳蔡入楚蔡公使湏務牟與史猈先入
因正僕人殺太子祿及公子罷敵注須務牟史猈楚大
夫蔡公之黨也正僕太子之近官
　　　謁者
國䇿蘇秦謂楚王曰謁者難得見如鬼王難得見如帝
　　　閽
詳司宫即司門之官也職比大閽較卑
　　　大閽
左傳巴人伐楚楚子禦之大敗於津還鬻拳弗納遂伐
黄敗黄師於踖陵還及湫有疾夏六月庚申卒鬻拳𦵏
諸夕室亦自殺也而𦵏於絰皇初鬻拳强諫楚子楚子
弗從臨之以兵懼而從之鬻拳曰吾懼之以兵罪莫大
焉遂自刖也楚人以為大閽謂之大伯使其後掌之杜
預曰大閽若今城門校尉官
　　　御士
左傳子南之子弃疾為王御士注云御士御王車者之
官也周亦有御士
　　　太官
史記楚莊王有愛馬衣以文繡置華屋下席以露牀㗖
以棗脯馬死欲以大夫禮𦵏之樂人優孟入殿門大哭
曰請以君禮𦵏之以雕玉為棺文梓為椁豫章為題凑
發甲卒為壙老弱負土諸侯聞之皆知大王賤人而貴
馬也王曰為之奈何請為王言六畜之𦵏以籠竈為之
槨銅䥶為之棺齊以薑桂薦以木蘭衣之以火光𦵏人
腹中王乃以馬屬太官無令天下知聞也
　　　銅官
圖書記云楚設銅官鑄錢洲上遂名銅官按一統志銅
官渚在湖廣長沙府城北六十里有洲舊傳楚鑄錢處
即銅官洲也
　　　太卜
屈原卜居云屈原既放三年不得復見竭智盡忠蔽障
於讒心煩意亂不知所從乃往見太卜鄭詹尹曰余有
所疑願因先生决之注太卜楚掌卜者之官按周禮有
太卜
　　　嗇夫
楚有嗇夫空詳見相國
　　　主酒吏
許愼淮南注楚㑹諸侯魯趙皆獻酒於楚王主酒吏求
酒於趙趙不與吏怒乃以趙厚酒易魯薄者奏之楚王
以趙酒薄遂圍邯鄲也
　　　庖宰　監食
賈子云楚惠王食寒葅而得蛭因遂吞之腹有疾而不
能食令尹入問曰王安得此疾王曰吾食寒葅而得蛭
念譴而不行其罪乎是法廢而威不立也非所聞也譴
而行誅則庖宰監食者法皆當死心又弗忍也故吾恐
蛭之見遂吞之
　　　關吏
吳越春秋子胥到昭關關吏欲執之伍員因詐曰上所
以索我者羙珠也今我已亡矣將去取之關吏因舍之
按周禮有司門司關
　　　堂谿氏(以下附/)
史記吳夫概敗楚楚封之堂谿號為堂谿氏或作堂谿公
　　　白公
楚惠王二年子西召故平王太子建之子勝於吳以為巢
大夫號曰白公服䖍曰白邑名楚邑杜預曰汝陰襃信
縣西南有白亭
　　　春申君
攷烈王以黄歇為令尹封於吳號春申君
　　　彭城君
昭奚恤與彭城君議於王前注彭城屬楚以上並見史
記
　　　襄城君
説苑有襄城君
　　　卾君
楚辭后語越人歌者楚王之弟卾君泛舟於新波之中
榜枻越人擁棹而歌
　　　鄢陵君　壽陵君
國䇿莊辛謂楚襄王曰君王左州侯右夏侯輦從鄢陵
君與壽陵君
　　　安陵君
江乙説於安陵君注云失其姓盖楚之幸臣
　　　陽陵君
莊辛説襄王襄王聞之顔色變作身體戰慄於是乃以
執珪授之為陽陵君與淮北之地
　　　臨武君
天下合從趙使魏加見楚春申君曰君有將乎曰有之
僕將欲將臨武君魏加曰臨武君嘗為秦孽不可以拒
秦之將也以上並見國䇿
　　　陽文君
史記黄歇為楚太子計曰陽文君子二人在中王若卒
大命太子不在陽文君子必立為後太子不得奉宗廟
矣不如亡秦
　　　州侯　夏侯
詳見鄢陵君
　　　陵陽侯
荆王封卞和為陵陽侯見謝詩註
　　趙職官(封君附/)
　　　丞相
國䇿希冩見建信君建信君曰秦使人來仕僕官之丞
相爵五大夫注秦武王二年初置丞相秦爵五大夫第九
據此則趙亦有之戰國改置遞相效也按魏亦有丞相
見魏職官
　　　相國
趙武靈王傳國於少子何肥義為相國見趙世家應劭
曰相國之名始此秦漢因之又趙惠文王以相國印授
樂毅
　　　假相國
亷頗傳趙以尉文封亷頗為信平君為假相國又趙世
家孝成王十七年假相大將武襄君攻燕注假相假名
相也余按項羽斬宋義頭自立為假上將軍韓信破齊
遣使立為假王其端有自起
　　　守相
國䇿文信侯出走與司空馬之趙趙以為守相注守假
官也
　　　代相
見後官帥將
　　　柱國
翟章從梁從甚善趙王王三延之以相不受田駟謂柱
國韓向曰臣請為君刺之注云柱國楚官盖趙亦有
　　　左師
國䇿左師觸讋願見太后注春秋之時宋有左右師上
卿也趙以觸讋為左師冗㪚之官以優老臣齊有右師
王驩
　　　師
史記趙烈侯好音將賜歌者田萬畆相國公仲連乃進
牛畜荀欣徐越牛畜侍烈侯以仁義約以王道荀欣選
練舉賢徐越節財儉用烈侯悦使使謂相國曰歌者之
田且止官牛畜為師荀欣為中尉徐越為内史或曰師
即右師之官也
　　　傅
國䇿武靈王二十五年使周紹為王子傅
　　　司冦
公子成為相號安平君李兌為司冦見史記胡三省云
司冦周六卿之一也
　　　左司馬
張孟談告趙襄子曰左司馬見使於國家安社稷不避
死以成其忠注左司馬張孟談自謂也見國䇿余按趙
必有左右司馬
　　　上卿
韓詩外傳趙以孫子為上卿史記趙惠文王十六年亷
頗為趙將伐齊大破之取晉陽拜為上卿藺相如傳趙
王以相如功大拜為上卿位在亷頗之右(王劭按董勛/答禮曰職高)
(者名錄在上於人為右職/卑者名錄在下於人為左)
　　　客卿
春秋后語東里子趙之客卿也
　　　大夫
史記趙武靈王立何為王大夫悉為臣
　　　上大夫
相如既歸趙王以為賢大夫使不辱於諸侯拜相如為
上大夫見史記
　　　中大夫
韓非子王登為中牟令上言於襄主曰中牟有士曰中
章胥已者其身甚修其學甚博君何不舉之主曰子見
之我將為中大夫按左傳晉有中大夫
　　　五大夫
詳見丞相
　　　夣大夫
右夣書引趙史記云趙簡子病五日不知人扁鵲視之
曰不出三日必寤寤必有言也居二日半簡子寤語大
夫曰我之帝所甚樂與百神遊於鈞天廣樂九奏萬舞
不類三代之樂其聲動人心有一熊一羆來欲援我帝
命我射之死帝賜我二笥皆有副吾見兒在帝側帝屬
我一翟犬曰及而子之壯也以賜之夣大夫董安于受
言而書藏之於府按趙世家無夣大夫三字
　　　國尉
史記趙以許厯為國尉
　　　都尉
新序秦趙戰於長平趙不勝亡一都尉應劭曰自上安
下曰尉武官悉以為稱胡三省通鑑注曰戰國之時有
國尉有都尉
　　　中尉
詳見師
　　　尉文
史記孝成王十五年以尉文封相國亷頗為信平君注
尉文官名謂以尉文所食之地以封亷頗也或作邑名
又作尉官文名俱非是
　　　將軍
史記幽繆王七年秦人攻趙趙大將李牧將軍司馬尚
擊之
　　　大將軍
文選注李牧為趙大將軍又史記云趙王與大將軍亷
頗謀大臣謀按左傳晉閻沒女寛謂魏獻子曰豈將軍
食之而有不足又家語衛將軍文子問於子貢自戰國
置大將軍周末又置前後左右將軍
　　　官帥將
漢書馮奉世傳馮奉世字子明上黨潞人也徙杜陵其
先馮亭為韓上黨守秦攻上黨絶太行道韓不能守馮
亭乃入上黨城守於趙趙封馮亭為華陽君與趙將括
拒秦戰死於長平宗族繇是分散或留潞或在趙在趙
者為官帥將官帥將子為代相師古曰帥音所類反字
或作師
　　　中候
趙奢傳軍中候有一人言急救武安趙奢立斬之
　　　内史
詳見師漢書百官表云少府内史周官秦因之掌治
京師
　　　御史
張儀説趙王曰敝邑秦王使臣獻書於大王御史應劭
曰御史立於陛下者猶云陛下舊注御史周宗伯屬官
秦因之趙亦有此官補曰御史周官以中士下士為之
特小臣之傳命者余按亷頗藺相如傳相如顧趙御史
曰某年某月趙王使秦王鼓缶是又紀事之官矣
　　　尹史
趙有尹史見月生齒齕畢大星占有兵變詳見災異攷
　　　筮史
史記孝成王夣乗飛龍上天不至而墜明日召筮史敢
占之注筮史官敢名也周禮有□人□古筮字
　　　代史
竹書紀年愼靚王十三年邯鄲命將軍大夫適子代史
皆貂服代史不知何官姑附於此
　　　郎中
國䇿秦召春平君因而留之泄鈞謂文信侯曰春平侯
者趙王甚愛之而郎中妬之應劭曰郎中趙官名
　　　中庶子
詩傳曰扁鵲過趙趙王太子暴疾而死鵲造宫門曰吾
聞國中卒有壤土之事得无有急乎中庶子之好言方
者應之曰然王太子暴疾而死按扁鵲傳作虢太子不
審孰是姑存之
　　　行人
國䇿馮忌請見趙王行人見之注行人趙官又趙簡子
時有行人燭過見韓非子
　　　宰人
莊子説劍云宰人上食王三環之王者趙文王也又史
記趙襄子請代王使厨人操銅枓以食代王及從者行
斟陰令宰人各以枓擊殺代王注宰人趙之卑官余按
宰人即周庖人之類
　　　令
詳見中大夫
　　　家令
古今注云羅敷為邑人千乗王氏妻王氏後為趙王家
令家令疑官名
　　　宦者令
杜氏通典云天文有宦者四星在帝座之西周官有宫
正宫伯宫人内宰閽人寺人戰國時有宦者令注云趙
有宦者令繆賢是也
　　　博聞師
史記武靈王少未能聽政立博聞師三人左右司過二
人應劭曰博聞師趙諫官余按司過乃諫官耳博聞師
當是偹顧問者
　　　司過
詳見博聞師按湯有司直之臣周禮有司諫中士二人
史二人徒二十人
　　　司日
劉向錄云趙武靈王立司日出納王命余按國語趙簡
子田於螻史黯聞之以犬待於門簡子見之曰何為曰
有所為得犬欲試之兹囿簡子曰何為不告對曰君行
臣不從不順主將適螻而麓不聞臣敢煩當日注當日
簡子當日之官武靈司日疑即此官也
　　　太卜
國䇿趙取周之祭地周君患之告於鄭朝鄭朝曰君勿
患也臣請以三十金復取之周君予之鄭朝獻之趙太
卜因告以祭地事及王病使卜之太卜譴之曰周之祭
地為祟趙乃還之
　　　典門
子華子云子華子違趙趙簡子悅燭過典廣門之左簡
子召而語之以其故余按古有典門之官吕氏春秋又
云趙簡子時陽城胥渠處廣門之官
　　　黒衣
國䇿左師觸讋曰老臣賤息舒祺最少不肖而臣衰竊
愛憐之願得補黒衣之缺以衞王宫注黒衣衞士之服
也沈約史記注云黒衣趙官名戰國時官制紛亂如魏
之犀首齊祭酒皆縁事起名不仍周舊趙衞宫之官衣
黒衣遂名黒衣也
　　　驂乗
少室周為趙襄王驂乗見孟子注
　　　筆吏
吕覧章句趙簡子以周舎為筆吏
　　　津吏
列女傳趙簡子南擊荆至河津津吏醉卧不能渡
　　　傳舎吏
春秋后語秦急圍邯鄲邯鄲且欲降傳舎吏子李同説
平原君曰今邯鄲之民析骨而炊易子而食可謂急矣
而君之后宫以百數婢妾被綺縠餘粱肉而民敝衣不
完糟糠不厭君器物鐘鼓自若使秦破趙安得而有此
哉
　　　田部吏
史記趙奢者趙之田部吏也收租稅而平原君家不肯
出趙奢以法治之
　　　奉陽君(以下附/)
蘇秦說趙肅侯曰奉陽君妬大王不得任事注肅侯令
其弟成相號奉陽君
　　　安陽君
惠文王四年朝羣臣安陽君亦來朝
　　　平陽君
惠文王二十七年封趙豹為平陽君
　　　華陽君
白起傳趙封馮亭為華陽君
　　　武陽君
孝成王十一年武陽君鄭安平死徐廣曰故秦將降趙
也
　　　武襄君
孝成王十六年以樂乗為武襄君正義曰襄舉也上也
言樂乗功最髙也
　　　武安君
幽繆王三年秦政攻赤麗宜安李牧率師與戰肥下却
之封牧為武安君又蘇秦傳趙封蘇秦為武安君以上
見史記
　　　建信君
國䇿建信君貴於趙或謂建信君君之所以事王者色
也建信君无考
　　　平都君
國䇿趙惠文王三十年相平都君田單謂趙奢曰吾非
不悦將軍之兵也
　　　廬陵君
馮忌為廬陵君謂趙王曰廬陵君孝成王母弟見趙記
　　　代成君
趙世家襄子平代遂以代封魯伯子周為代成君
　　　長安君
趙世家孝成王三年王新立太后用事秦急攻之趙氏
求救於齊齊曰必以長安君為質正義曰長安君者以
長安善故名也
　　　信平君
史記孝成王十五年以尉文封相國亷頗為信平君正
義曰信平亷頗號也言篤信而亷平也
　　　馬服君
惠文王二十九年趙使趙奢將擊秦大破秦軍閼與下
賜號為馬服君見史記(説在趙/兵制中)崔浩云馬服趙官名誤
陳餘遺章邯書曰白起為秦將南征鄢郢北阬馬服往
趙奢子括代號馬服
　　　望諸君
樂毅傳毅知燕惠王之不善畏誅遂西奔趙趙封樂毅
於觀津號曰望諸君
　　　平原君
平原君趙勝見國䇿
　　　春平君
悼襄王時秦召春平君泄鈞為之説文信侯注春平君
趙太子也
　　　李侯
平原傳秦圍邯鄲急傳舎吏子李談説平原君得敢死
士三千人與赴秦軍秦兵遂罷李談戰死趙封其父為
李侯徐廣曰河内成臯有李城正義曰懐州温縣本李
城李談父所封
　　魏職官(封君附/)
　　　丞相
史記蘇代曰太子自相是三人者皆以太子為非常相也
皆務以國事魏欲得丞相璽也注魏置丞相余按太子
自相亦竒
　　　師
通鑑魏文侯以卜子夏田子方為師虞夏商皆有師保
凝丞師古官也
　　　傅
史記翟璜曰君之子無傅臣進屈侯鮒胡三省云傅者
傅之以德義因以為官名
　　　司徒
芒卯謂秦王曰王能使臣為魏之司徒則臣能使魏獻
長平王屋洛林之地也見國䇿按左傳晉以僖侯廢司
徒注僖侯名司徒故廢司徒為中軍魏有司徒知三晉
之官非晉舊也
　　　犀首
春秋后語魏以犀首官公孫衍劉向别錄云犀首大梁
官名公孫衍嘗為是官因號犀首盖以官號也司馬彪
曰犀首魏官若今虎牙將軍
　　　將軍
魏有將軍王敖見劉向孟子注
　　　上將軍
國䇿迎孟嘗君為上將軍魏世家令太子申為上將軍
信陵君傳魏王以上將軍印授公子
　　　客將軍
國䇿秦圍趙之邯鄲魏安釐王使將軍晉鄙救趙畏秦
止於蕩陽不進魏王使客將軍辛垣衍間入邯鄲應劭
曰魏有客將軍官
　　　五乗將軍
韓子秦韓攻魏昭卯西説而秦韓罷齊荆攻魏昭卯東
説而齊荆罷魏襄王養之以五乗將軍卯曰伯夷以將
軍𦵏於首陽之下而天下曰夫以伯夷之賢與其稱仁
而以將軍𦵏是手足不掩也按將軍周末官此言伯夷
以將軍𦵏無攷注五乗將軍謂養之以五乗為將軍也
余謂注非也當是五乗之將軍古者兵車一乗甲士三
人歩卒七十二人五乗凡三百七十五人
　　　公乗
説苑魏文侯時有公乗不仁公乗疑官名晉有公乗之
官是也
　　　大夫
孔叢子秦兵攻趙魏大夫以為於魏便國䇿魏武侯與
諸大夫浮於西河
　　　上大夫
尹子文魏王賜獻玉者千金長食上大夫之祿
　　　中大夫
史記魏人范雎從中大夫須賈使於齊注戰國之時仍
周制置上中下三大夫隋書百官志曰周監二代㳂革
不同其道既文置官彌廣逮於戰國戎馬交馳雖時有
變革然猶仍周制
　　　國大夫
韓非子吳起下令大夫曰明日且攻亭有能先登者仕
之國大夫賜之上田宅吕氏春秋云吳起治西河欲諭
其信於民夜日置表於南門之外令於邑中曰明日有
人僨南門之外者仕長大夫明日日晏矣莫有僨表者
民相謂曰此必不信有一人曰試徃僨表來謁吳起吳
起自見而出仕之長大夫異文而同實也
　　　五大夫
國䇿信陵君使人謂安陵君曰君其遣縮高吾將仕之
以五大夫使為持節尉(或作執/節尉)吕氏云謂兼持節尉也
　　　關内侯
為竇屢謂魏王曰王不若與竇屢關内侯見國䇿
　　　上卿
新序魏文侯召翟黄入復為上卿
　　　持節尉
詳見五大夫注持節尉尉之持節者按周禮有掌節
　　　御史
國䇿安邑之御史死注六國已遣御史監郡不自秦始
也
　　　守
魏文侯問於解狐曰寡人將置西河之守見説苑又呉
起為苑守
　　　令
西門豹為鄴令見淮南子
　　　樂人
桓譚新論云漢文帝得魏文侯時樂人竇公百八十歲
文帝奇之問何服食而至此對曰年十三失明父母教
以鼓琴日以為常无所服餌
　　　虞人
魏文侯與虞人期獵見國策注虞人掌山澤之官按周
禮有山虞澤虞
　　　舎人
説苑魏文侯封太子擊於中山三年使不往來舎人趙
倉奉使
　　　御庶子
國策魏公叔痤病惠王往問之曰公叔病即不可諱
將奈社稷何痤對曰痤有御庶子公孫鞅願王以國
事聽之也史記作中庶子注云此公族官别於國官
及太子官或以為御庶子痤之家臣如甘羅為文信
侯少庶子也白帖作公叔之少子誤矣禮記曰古者
周天子有庶子之官職諸侯卿大夫之庶子掌其戒
令與其教理别其等正其位胡三省曰自戰國以來
大夫之家有中庶子舎人青絲編曰中庶子魏官時
公叔痤相魏中庶子其屬官也故曰痤有中庶子公
孫鞅
　　　博士
漢書賈山傳賈山潁川人也祖父祛故魏王時博士弟
子也師古曰六國時魏也
　　　主書
吕氏春秋魏攻中山樂羊將已得中山還反報文侯有
貴功之色文侯知之命主書曰羣臣賓客所獻書者操
以進之主書舉兩篋以進令將軍視之
　　　信安君(以下附/)
國䇿秦召魏相信安君注史不書無攷
　　　平都君
長平之役平都君説魏王
　　　隱陵君
詳見宫室攷
　　　安陵君
國䇿信陵君使人謂安陵君按征羌侯國有安陵亭
　　　信陵君
信陵君殺晉鄙救邯鄲破秦人存魏國見史記曹子建
七啓云若夫田文無忌之儔乃上古之俊公子也皆飛
仁揚義騰躍道藝游心無方抗志雲際揮袂則九野生
風慷慨則氣盛虹蜺
　　　寗陵君
魏豹傳魏豹者故魏諸公子也其兄魏咎故魏時封為
寗陵君秦滅魏遷咎為家
　　　中山君
魏文侯封擊為中山君見韓詩外傳及説苑
　　　龍陽君
國䇿魏王與龍陽君共船而釣胡元瑞筆叢云魏安釐
王幸姬號龍陽君見名疑今以為男子非是余按古來
羙人諒亦有稱龍陽者非男子矣婦人封君至隱怪也
天下守箋注童而習之不知其非誣女為男號為幸臣
封君之竒反聾瞽焉譬如晦夜不見星斗獨有雲霧
　　　除寗侯
續春秋云魏龎涓為除寗侯
　　韓職官(封君附/)
　　　相國
國策謂韓相國曰人之善扁鵲者為有臃腫也史記韓
懿侯八年申不害相韓修術行道國内以治諸侯不來
侵伐
　　　司空
吕氏春秋韓氏城期十五日而成段喬為司空有一縣
後二日段喬執其吏而囚之囚者之子走告封人子髙
曰惟先生能活臣父之死孔安國曰司空主空土以居
人按空穴也古者穴居一曰司空地官雖空處皆得司
也言自地已上無不司
　　　太守
韓氏上黨守馮亭使者至曰願以上黨入之趙趙使平
原君往受地以萬户都三封其太守為華陽君以千户
都三封其縣令為侯見通鑑正義曰爾時未合言太守
至漢景帝時始置太守此言太守衍字也余按國策中
太守數見正義説
　　　縣令
詳見太守
　　　封人
詳見司空
　　　客卿
客卿為韓謂秦王見國䇿注云韓重客卿位在相國之
下一等
　　　大夫
琴經疏聶伯為韓大夫出使於秦作怨離之曲别老母
稚妻也
　　　中庶子
國䇿韓公叔與幾瑟爭國中庶子强謂太子曰不若及
齊師未入急擊公叔
　　　典冠
韓非子韓昭侯醉而寢典冠者見君之寒也故加衣於
君之上覺而問左右曰誰加衣者左右對曰典冠君因
罪典衣與典冠其罪典衣以為失其事也其罪典冠以
為越其職也
　　　廩吏
韓子韓昭侯之時廩吏竊黍種
　　燕職官(封君祿制附/)
　　　相國
國䇿秦客卿謂穰侯君欲成之何不使人謂燕相國又
韓非子郢人有遺燕相國書史記蘇秦之在燕與其相
子之為婚又燕王喜命相栗腹約歡趙趙世家作燕王
令丞相栗腹約驩
　　　上卿
蘇代説燕昭王王曰吾請拜子為上卿又太子丹尊荆
軻為上卿並見史記
　　　亞卿
樂毅傳樂毅為魏昭王使於燕燕王以客禮待之樂毅
辭讓遂委質為臣燕昭王以為亞卿
　　　大夫
王喜時有大夫將渠詳見兵制攷
　　　太傅
史記燕太子丹質於秦亡歸見秦且滅六國兵已臨易
水太子丹患之謂其太傅鞠武曰燕秦不兩立
　　　將軍
史記燕噲讓位子之國大亂將軍市被與太子平謀將
攻子之
　　　上將軍
典略燕以樂毅為上將軍
　　　御書
蘇代自齊獻書於燕王曰臣之行也固知有口事故獻
御書而行應劭曰御書猶尚書也余按趙亦有御史盖
謁者之官
　　　右御
韓非子右御冶工見外儲説
　　　境吏
國䇿張丑為質於燕燕王欲殺之走且出境境吏得丑
　　　豕宰
符子朔人獻燕昭王以大豕曰養奚若使曰豕也非大
囿不居非人便不珍今年百二十矣人謂豕仙王乃命
豕宰養之十五年大如沙獖足如不勝其體王異之命
衡官橋而量之折橋豕不量又命水官舟而量之其重
千鈞其巨無用燕相謂王曰奚不烹之王乃命宰夫膳
之
　　　衡官
詳上按周禮有林衡川衡
　　　水官
詳豕宰
　　　宰夫
詳豕宰周宰夫之職掌治朝之法以正王及三公六卿
大夫羣吏之位掌其禁令燕之宰夫乃膳人矣自春秋
以來皆然
　　　女伶官
拾遺記燕昭王時廣延國獻善舞者二人容冶妖麗靡
於鸞翔而歌聲輕颺廼使女伶代唱其曲余按伶樂官
也黄帝時樂師伶倫世掌樂官故後世號樂官曰伶官
女伶者女樂官也周禮有女祝女史後代有女尚書女
侍中女學士女博士之類又有女將軍女司樂即女伶
官也
　　　昌國君(以下附/)
史記樂毅勝齊燕昭王親至濟上勞軍行賞饗士封樂
毅於昌國號為昌國君及樂毅奔趙後燕王復以其子
樂閒為昌國君
　　　奉陽君
國䇿奉陽君甚不取於蘇秦正曰奉陽君李兌
　　　成安君
趙世家惠文王二十八年燕將成安君公孫操殺其主
　右封君
　　　三百石
史記燕噲自三百石吏以上而效之子之注以石計祿
始見於此又秦范雎曰自斗食以上有非相國之人者
乎王翦歸斗食以下秩吕不韋舎人六百石以上奪爵
孟子為齊卿其祿十萬鍾七國祿制僅見於此姑附燕
職官俟博聞者
　右禄制
　
　
　
　
　
　
　
　
　
　
　
　七國攷卷一
欽定四庫全書
　七國攷卷二　　　　　　　明　董說　撰
　　秦食貨(户籍河渠附/)
　　　轅田
漢地理志秦孝公用商鞅制轅田開阡陌杜氏通典云
孝公用商鞅鞅以三晉地狹人貧秦地廣人寡故草不
盡墾地利不盡出於是誘三晉之人利其田宅復三代
无知兵事務本於内而使秦人應敵於外故廢井田開
阡陌任其所耕不限多少數年之間國富兵强天下無
敵吳氏曰井田受之於公毋得鬻賣故王制曰田里不
粥秦開阡陌遂得賣買又戰得甲首者益田宅五甲首
而𨽻役五家兼并之患自此始矣民田多者以千畆為
畔无復限制王氏曰古者遂廣二尺溝四尺洫八尺澮
二尋則丈有六尺矣徑容車馬畛容大車凃容乗車一
軌道二軌路三軌則幾二丈矣此其水陸占地不得為
田者頗多所以正經界止侵爭時畜洩備水旱為永久
之計今商君除一時之害而千古聖賢傳授精㣲之㫖
失矣蔡澤稱商君曰决裂阡陌决裂云者井田之制分
畫堅明封表深固非大用其力以决裂之不能掃滅其
跡也陸深傳疑錄曰商鞅佐秦以一夫力餘地利不盡
於是改制二百四十歩為畆(秦孝十二年/周顯十九年)秦别紀作昭
襄王四年初為田開阡陌
　　　牛田
國䇿秦以牛田通水糧
　　　墾令
商君開塞耕戰書戰墾令曰無宿治則邪官不及為私
利於民而百官之情不相稽則農有餘日邪官不及為
私利於民則農不敝農不敝而有餘日則草必墾矣訾
粟而税(訾/量)則上一而民平上一則信信則臣不敢為邪
民平則愼愼則難變上信而官不敢為邪民慎而難變則
下不非上中不苦官下不非上中不苦官則壯民疾農
不變壯民疾農不變則少民學之不休少民學之不休
則草必墾矣無以外權爵任與官則民不貴學問又不
賤農民不貴學則愚愚則無外交無外交則勉農而不
偷民不賤農則國安不殆國安不殆勉農而不偷則草
必墾矣祿厚而税多食口衆者敗農者也則以其食口
之數賤而重使之則僻滛游食之民無所於食民無所於食
則必農農則草必墾矣使商無得糴農無得糶農無得糶
則窳惰之農勉疾商不得糴則多嵗不加樂多嵗不加樂則
饑歲无裕利无裕利則商怯商怯則欲農窳惰之農勉
疾商欲農則草必墾矣聲服無通於百縣則民行作
不顧休居不聽休居不聽則氣不淫行作不顧則意必
一意一而氣不淫則草必墾矣無得取庸則大夫家長
不見繕愛子惰民不窳而庸民無所於食是必農大夫
家長不見繕則農事不傷愛子惰民不窳則故田不荒農
事不傷農民益農則草必墾矣(庸僱也閒民僱役於人/也繕治也大夫家長不)
(得役民/治事也)廢逆旅則姦偽躁心私交疑農之民不行逆旅
之民无以食即必農農則草必墾矣壹山澤則惡農慢
惰倍欲之民无所於食无所於食則必農農則草必墾
矣貴酒肉之價重其租令十倍其樸然則商估少農不
能喜酣奭大臣不能為荒飽商估少則上不費粟民不
能喜酣奭則農不慢大臣不荒則國事不稽主无過舉
上不費粟民不慢農則草必墾矣重刑而連其罪則褊
急之民不闘狠剛之民不訟怠惰之民不游費資之民
不作巧諛惡心之民无變也五民者不生於境内則草
必墾矣使民无得擅從則誅愚亂農民无所於食而必農
愚心躁欲之民一意則農民必靜農靜誅愚則草必墾
矣均出餘子之使令以世使之又高其廨舎令有甬官
食槩不可以辟役而大官未可必得也則餘子不㳺事人
則必農農則草必墾矣國之大臣諸大夫博聞辨慧㳺居
之事皆无得為无得居游於百縣則農民无所聞變見
方農民无所聞變見方則知農无從離其故事而愚農
不知不好學問愚農不知不好學問則務疾農知農不
離其故事則草必墾矣令軍市無有女子而命其商令
人自拾甲兵使視軍興又使軍市无得私輸糧者則姦
謀无所於伏盗私糧者不私稽輕惰之民不游軍市盗
糧者無所售送糧者不私輕惰之民不游軍市則農民
不淫國粟不勞則草必墾矣百縣之治一形則從迂者不敢
更其制過而廢者不能匿其舉過舉不匿則官無邪人
迂者不飾代者不更則官屬少而民不勞官無邪則民
不敖民不敖則業不敗官屬少徴不煩民不勞則農多
日農多日徴不煩業不敗則草必墾矣重關市之賦則
農惡商商有疑惰之心農惡商商疑惰則草必墾矣以
商之口數使商令之厮輿徒重者必當名則農逸而商
勞農逸而商勞則良田不荒商勞則去來賫送之禮無
通於百縣則農民不饑行不飾農不饑行不飾則公作
必疾而私作不荒則農事必勝農事必勝則草必墾矣令
送糧无取僦无得反庸車牛輿重設必當名然則往來
疾則業不敗農業不敗則草必墾矣無得為罪人請於
吏而饟食之則姦民無主姦民無主則為姦不勉農民
不傷姦民無樸姦民無樸則農民不敗農民不敗則草
必墾矣
　　　粟
魏文帝典論當七國爭闘秦粟如山趙若虎
　　　棗栗
韓子秦大饑應侯請發五苑果棗栗以活民詩疏云栗
五方皆有周秦吳揚特饒唯漁陽范陽栗甜羙長味他
方不及也
　　　載鹽
太平御覧云秦穆公使賈人載鹽
　　　行錢
秦别紀秦惠文王生十九年而立立二年初行錢始皇
本紀秦始皇九年令國中有生得嫪毐賜錢百萬殺之五
十萬許氏説文云古者貨貝而寳龜周而有泉至秦廢
貝行錢
　　　租禾
史記秦簡公七年初租禾
　　　賦稅　口賦
史記秦孝公十四年初為賦董仲舒云秦用商鞅之法
力役三十倍於古田租口賦鹽鐵之利二十倍於古日
愼齋記聞云秦商鞅更為稅法收大半之賦三分而稅
一民力殫矣咸陽大事記云秦賦户口百姓賀死而弔
生故秦謡曰渭水不洗口賦起即苛政猛虎之意矣
　　　蠻夷賦
漢舊注云秦惠王以巴氏為蠻夷君長有罪得以爵除
其君長歲出賦二千一十六錢三歳一出義賦千八百
錢其民户出幏布八丈二尺雞羽三十鍭杜氏通典云
秦昭襄王時巴郡閬中夷廖仲等射殺白虎昭王以其
夷人不欲加封乃刻石為盟要復夷人頃田不租十妻
不算注云一户免其一頃田之租雖有十妻不輸口算
之錢
　　　長太平倉
太平御覧云秦始皇四年七月立長太平倉豐則糴歉
則糶以利民也
　　　户籍
史記秦獻公十年初為户籍相伍按杜氏通典云周武
王致商之罪罔有敵於我師一戎衣天下大定垂拱而
天下治定五等之封凡千七百七十三國又滅湯時千
三百國人衆之損亦如之周公相成王致理刑措人口
千三百七十萬四千九百二十三此周之極盛也及昭
王南征不還穆王荒耄加以幽厲之亂平王東遷三十
餘年莊王十三年齊桓公二年五千里外非天子之御
自太子公侯以下至於庶人凡千一百八十四萬一千
九百二十三人其後諸侯相并尚有千二百國至於戰
國存者十餘於是縱横短長之説相奪於殘人詐力之
兵動以萬計伊闕之敗斬首二十四萬長平之戰血流
漂鹵周之列國唯秦楚燕而已齊及三晉皆以簒亂衞
雖得存不絶如綫然攷蘇張之說秦及山東戍卒尚踰
五百餘萬推人口數尚當千餘萬也
　　　李冰渠
揚雄云蜀有李冰渠秦蜀守通華陽國志秦孝文王以
李冰為蜀守冰乃壅江作堋穿郫江檢江别支流䨇過
郡下以行舟船岷山多梓柏大竹頽隨水流坐致材木
功省用饒又溉灌三郡開稻田於是蜀沃野千里號為
陸海旱則引水浸潤雨則杜塞水門故記曰水旱從人
不知饑饉時無荒年天下謂之天府也外作石犀五頭
以厭水精穿石犀溪於江南命曰犀牛里後轉置犀牛
二頭一在府市市橋門今所謂石牛門是也一在淵中
乃自前堰上分穿羊摩江灌江西於玉女房下自渉郵
作三石人立三水中與江神要水竭不至足盛不沒肩
時青衣有沬水出䝉山下伏行地中㑹江南安觸山脇
溷崖水脉漂疾破害舟船厯代患之氷發卒鑿平溷崖
通正水道氷又通笮通汶井江徑臨卭與蒙溪分水白
木江㑹武陽天社山下合江又導洛通山洛水或出瀑
口經什邡郫别江㑹新都大渡又有綿水出紫岩山經
綿竹入洛東流過資中㑹江陽皆溉灌稻田膏潤稼穡是
以蜀川人稱郫繁曰膏腴綿洛為浸沃也又識齊水脉
穿廣都鹽井諸陂池蜀於是盛有養生之饒焉又風俗
通云秦昭王使陳永為蜀郡太守開成都兩江溉田萬
頃無復水旱之災歲常豐歉史記云蜀守氷鑿離碓辟
沬水之害穿二江成都之中理道要訣云秦以李冰為
蜀郡太守透百丈堰灌田數千頃蜀以富饒
　　　鄭國渠
通鑑始皇元年韓欲疲秦人使無東伐乃使水工鄭國
為間於秦鑿涇水自仲山為渠並北山東注洛中作而
覺秦人欲殺之鄭國曰臣為韓延數年之命然渠成亦
秦萬世之利也乃卒使為之注塡閼之水溉舄鹵之地
四萬餘頃收皆畆一鍾關中由是益富饒通典京兆雲
陽縣有鄭國渠班志涇水出安定郡涇陽縣西笄頭山東
至馮翊陽陵縣入渭過郡三行千六百里師古曰注引
也塡閼謂壅泥也言引淤濁之水灌鹹鹵之地更令肥
羙故一畆之收至六斛四斗杜佑曰古者百歩為畆秦
漢以降即二百四十歩為畆唐夷狄傳杜佑謂秦漢鄭
渠溉田四萬頃白渠溉田四千五百頃永徽中兩渠灌
浸不過萬頃大厯初减至六千頃頃朘一斛歲少四五
百萬斛後兩渠之饒誘農夫趣耕河隴可復
　　　君主妻河
史記秦靈公八年城塹河瀕初以君主妻河索隱曰謂
初以此年取他女為君主猶公主也妻河謂嫁之河伯
余按魏俗亦為河伯娶婦然民女耳秦乃以君主甚矣
魏自西門豹為鄴令此俗遂絶秦則靈公已下世世守
為常法史曰初者明後世不改也
　　　江神聘婦
風俗通云秦昭王伐蜀令李氷為守江水有神歲取童
子二人為婦主者出錢百萬以行聘氷曰不須吾自有
女到時裝飾其女當以沉江氷徑上坐舉酒酹曰今得
傳九族君天神當見尊顔相為進酒氷先投杯但澹淡
不耗厲聲曰江君將興當相伐耳㧞劍忽然不見良久
有蒼牛闘於岸有頃氷還謂官屬令相助曰南向要中
正白者我綬也還復對闘主簿刺殺其北面者江神死
後無復患
　　田齊食貨(河渠附/)
　　　粟
蘇秦曰齊地方二千里𢃄甲數十萬粟如山丘按詩含
神霧云齊地處孟春之位海岱之間土地汙泥流之所
歸利之所聚律中太簇音中宫角
　　　魚鹽
國䇿齊湣王獻魚鹽之地三百於秦按管子云齊有渠
展之鹽請君伐菹薪煮水為鹽(煮泲/水也)征而積之十月至
正月成三萬六千鍾下令曰孟春農事起無得煮鹽此
則坐長十倍桓公糶之得成金萬一千斤國語云齊通
魚鹽於東萊
　　　田租　徭役
說苑齊宣王出獵於社山社山父老十三人相與勞王
王曰父老苦矣謂左右賜父老田不租父老皆拜閭丘
先生獨不拜又賜無徭役諸父老皆拜閭丘先生又不
拜
　　　河隄
賈讓治河三䇿云隄防之作近起戰國齊與趙魏以河
為境齊地卑下作隄去河二十五里雖非其正水尚有
所游盪時至而去則塡淤肥羙民耕田之或久無害稍
築室宅排水澤而居之湛溺固其宜也按宋太祖云夏
后治水但言導河至海隨山濬川未聞力制湍流廣營
髙岸自戰國專利堙塞故道以小妨大以私害公九河
之制遂隳厯代之患弗弭
　　楚食貨(河渠附/)
　　　粟
蘇秦曰楚地方五千里帶甲百萬車千乗騎萬匹粟支
十年
　　　橘柚
蘇秦說趙肅侯大王誠能聽臣燕必致氊裘狗馬之地
齊必致魚鹽之地楚必致橘柚雲夣之地屈原九章有
橘頌后皇嘉樹橘徠服兮受命不遷生南國兮言楚王
好草木之樹而橘生其土也
　　　三錢
越世家楚王赦常封三錢之府注金幣三等也又楚有
銅官洲鑄錢其上詳職官
　　　更幣
史記孫叔敖為楚相莊王以為幣輕更以小為大百姓
不便相言之王復如故
　　　賦
左傳楚蒍掩為司馬子木使它賦數甲兵甲午蒍掩書
土田度山林鳩藪澤辨京陵表淳鹵數疆潦規偃豬町
原防牧隰臯井衍沃量入修賦賦車籍馬賦車兵徒兵
甲楯之數既成以授子木禮也
　　　均輸
越絶書吳兩倉春申君所造西倉名曰均輸東倉周一
里八歩
　　　芍陂
皇覧云楚大夫子思造芍陂水利通考云楚孫叔敖起
芍陂而楚受其利淮南子孫叔敖决期思之水而灌雩
婁之野莊王知其可以為令尹也一統志云孫叔敖為
楚相截汝墳之水作塘以溉田民獲其利
　　　無錫湖　申浦
越絶書云無錫湖者春申君治以為陂鑿語昭凟以東
到大田田名胥卑鑿胥卑下以南注大湖以冩西野去
縣三十五里一統志南直常州申浦在江陰縣西三十
里昔春申君開置田為上下屯自大江南導分而為二
東入無錫西入武進戚墅俱逹於運河今江陰之山川
多以春申取義
　　　溝渠
漢書溝洫志於楚西方則通渠漢川雲夣之際東方則
通溝江淮之間
　　趙食貨
　　　粟
蘇秦曰趙粟支十年陸深燕閒錄曰禹貢八州皆有貢
物而冀州獨無之冀即今之山西土瘠天寒生物鮮少
盖自古而然余按山西在戰國時大半屬趙以此知趙
亦瘠國也
　　　田稅
史記平原君家不肯出田稅趙奢為趙田部吏以法治
平原用事者九人列國紀聞云稅歛之法趙不如楚楚
不如秦深言秦賦之繁也
　　　趙錢
古錢經云趙錢仍晉舊内外皆圓　史記趙王使人㣲
隨張儀奉以車馬金錢不言錢制未知經文何據世言
錢起於太公九府圜法前漢志云凡貨金錢布帛為用
夏殷以來其詳靡記鹽錢論云夏后氏以貝殷以紫石
后世或金錢刀布故或疑周以前未用錢也然史記曰
紂厚賦歛以實鹿䑓之錢又曰㪚鹿䑓之錢高謙之曰
昔禹遭大水以厯山金鑄錢救人之困湯遭大旱以莊
山金鑄錢贖人之儥子是三代皆已鑄錢不但周也宋
洪遵所纂泉志其正用品有虞錢夏錢商錢周錢景王
錢齊錢晉錢楚錢趙錢
　　　漳水
趙惠文王二十四年趙徙漳水武平曲
　　魏食貨(河渠附/)
　　　行田百畆
漢書志云襄王以史起為鄴令起進曰魏氏之行田也
以百畆鄴獨二百畆是田惡也注云以百畆謂賦田之
法一夫百畆
　　　盡地力之教
通典魏文侯使李悝作盡地力之教以為地方百里提
封九萬頃除山澤邑居三分去一為田六百萬畆理田
勤謹則畮益三升(臣瓉曰當言三斗謂/治田勤則畮益三斗)不勤則損亦如
之地方百里之增减輙為粟百八十萬石必雜五種以
備災害力耕數畆收穫如冦盗之至環廬樹桑萊茹有
畦𤓰瓠果蓏殖於疆塲
　　　地大稅寡　什一之稅
荀子論魏兵云地雖大其稅必寡是危國之兵也注云
優復既多則稅寡資用貧乏故國危什一之稅詳李悝
糴法又魏文侯時租賦倍增於常或有貧者文侯曰今
口不加而租賦嵗倍此由課多也譬彼治冶令大則薄
令小則厚治人亦如之夫貪其賦稅不愛人是猶虞人
反裘而薪也徒惜其毛而不知皮盡而毛無所附
　　　賦鳩　賦口
文選箋引尸子注云魏之於百姓也日食不賦鳩民疫
不賦口(許愼淮南注戰國收民役賦不畢者榜/之於格上不得下故曰枕格而死也)
　　　農官讀法
桓子新論魏三月上祀農官讀法法曰耒無十其羽耡
無泥其塗春田如布平以直夏田如鶩秋田惕惕如冦
來不可測冬田吳越視上上之田收下下女則有罰下
下之田收上上女則有賞
　　　李悝平糴
漢書李悝既為文侯作盡地力之數又曰糴甚貴傷民
(此民謂士/工商也)甚賤傷農民傷則離散農傷則國貧故甚貴
與甚賤其傷一也善為國者使民不傷而農益勸今一
夫挾五口治田百畆歲收畮一石半為粟百五十碩除
什一之稅(據此魏亦行/什一稅法也)十五碩餘百三十五碩食人月
一碩半五人終歲為粟九十碩餘有四十五碩碩三十
為錢千三百五十除社閭嘗新春秋之祠用錢三百餘
千五十衣人率用錢三百五人終歲用千五百不足四
百五十不幸疾病死䘮之費及上賦歛又未與此此農
所以常困有不勸耕之心而令糴至於甚貴者也故善
平糴者謹視歲有上中下孰上孰其收自四餘四百石
(張晏曰平歲百畮收百五十石今大孰四倍收六百石/計民食終歲長四百石官糴三百石此為糴三而舎一)
(也/)中孰自三餘三百石(自三四百五十石也終歲長三/百石官糴二百石此為糴二舍)
(一/也)下孰自倍餘百石(自倍収三百石終歲長百石官糴/其五十石云下孰糴一謂中分百)
(石之一也皆/所以偹饑也)小饑則收百石(平歲百畮之收收百五十/石今小饑收百石收三分)
(之二/也)中饑七十石(収二分/之一也)大饑三十石(收五分之一也/以此準之大小)
(中饑之/率也)故大孰則上糴三而舍一中孰則糴二下孰則
糴一(詳見/上文)使民適足賈平則止小饑則發小孰之所歛
(官以歛藏/出糶也)中饑則發中孰之所歛大饑則發大孰之所
歛而糶之故雖遇饑饉水旱糴不貴而民不散取有餘
以補不足也行之魏國國以富强(吕祖謙曰大抵荒政/統而論之先王有預)
(備之政上也修李悝之政次也蓄積有可均處使/之流通移民移粟又次也咸無焉設糜粥最下也)
　　　移粟
劉向孟子注魏惠王三十五年河内復旱秋無禾於是
惠王乃議移食羣臣曰不可民不可移也將軍王敖曰
天乙逐桀囚之漆城武王伐紂黄鉞斬首聖人造事其
次繼事因事最下今羣臣皆因王其造之於是惠王移
民河東以就食移粟河内以給癃老三十六年河東大
凶移民河内以就食而移粟於河東
　　　發藪
薛瓉漢注引汲郡古文云梁惠王發逄忌之藪以賜民
又魏文侯有御廩見說苑
　　　十二渠
魏文侯時西門豹為鄴令往到鄴問民疾苦長老曰苦
為河伯娶婦以故貧鄴三老廷掾常歲賦歛百姓得錢
數百萬用其三十萬為河伯娶婦當其時巫行視民家
好女輙聘為河伯婦為治新繒綺縠衣閒居齋戒築齋
宫河上張緹絳帷女居其中為具牛酒飲食共粉飾之
如嫁女状浮之河行數十里乃沒民俗相戒曰即不為河
伯娶婦水來漂沒溺其人民云西門豹曰嫁河伯婦願
往觀也於是嫁河伯婦時三老官屬豪長者里父老皆
會民􁂰觀者三千人西門豹亦往㑹河上其巫老女子
也年七十從女弟子皆衣繒單衣立大巫後西門豹曰
呼河伯婦來因出女帷中豹顧謂三老巫祝曰女醜大
巫可入報河伯當更求好女命投大巫河中有頃曰何
久也弟子趣之復投一弟子河中有頃又投一弟子河
中如是者三西門豹曰女子不能白事復投三老河中
西門豹簮筆磬折立河上待良久欲復使廷掾與豪長
者入趣之皆叩頭且流血曰不敢復為河伯娶婦鄴
吏民大驚於是西門豹曰害不去利不興非國也吾為
魏興利鑿渠十二父老子弟雖煩苦然百歲後期令父
老子弟思吾言即發民鑿十二渠引河水灌民田魏由
是得水利見史記
　　　漳渠
漢書溝洫志文侯曾孫襄王即位與羣臣飲酒祝曰令
吾臣皆如西門豹也史起進曰魏氏之行田也以田畆
鄴獨二百畆是田惡也漳水在其旁西門豹不知用是
不智知而不興是不仁仁智豹未之盡何足法也於是
以史起為鄴令遂引漳水溉鄴以富魏之河内民歌之
曰鄴有賢令兮為史公決漳水兮灌鄴旁終古舄鹵兮生
稻粱史河渠書曰西門豹引漳水溉鄴以富魏之河内
與漢書異一統志亦云河南彰德府有西門渠云西門
豹所鑿引漳水以溉田杜氏通典云漳渠史起所鑿史
記誤不知當據何說也按左思魏都賦西門溉其前史
起灌其後墱流十二同原異口畜為屯雲泄為行雨(晉/束)
(晢傳云兩周爭東周之流史記惜漳渠之浸明地利/之重也括地志云漳水源出潞州長子縣西力黄山)
　　　白圭治水
宋蘇軾雜䇿云方戰國之用兵國於河之壖者三晉為
多而魏文侯時白圭治水最為有功而孟子譏其以鄰
國為壑
　　　李悝廢溝洫
水利拾遺云李悝以溝洫為墟自謂過於周公
　　　北郛大溝
玉海二十一卷内引水經注云浚儀縣竹書紀年梁惠
成王三十一年三月為大溝於北郛以行圃田之水今
按竹書紀年云梁惠成王十年入河水於甫田又為大
溝而引甫水
　　　河伯娶婦
詳見十二渠　按玉海云河患自戰國始而禹功廢矣
周譜云定王五年河徙砱礫盖已失其故道大事記云
威烈王十三年晉河岸崩壅龍門至於底柱春秋後河
患見史傳始於此賈讓曰戰國壅防百川各以自利此
孟子所謂以鄰國為壑也王横曰秦攻魏決河灌其都
決處遂大不可復補噫㣲禹吾其魚乎秦灌大梁以魚
其民禍不止於一時而河流潰溢遂為無窮之患重以
決通隄防隳壊禹迹甚矣其不仁也李垂導河勝書曰
春秋二百四十年有二災異畢書獨不書河決者夏禹
故道尚存也
　　韓食貨
　　　粟
按國䇿蘇秦說秦惠王曰秦沃野千里蓄積饒多說齊
宣王曰齊粟如丘山說楚威王曰楚粟支十年説趙肅
侯曰趙粟支十年説燕文侯曰燕粟支十年獨韓魏不
言粟諱之也張儀為秦說韓王曰韓地儉惡山居五榖
所生非麥而豆民之所食大抵豆飯藿羔一歲不收民
不厭糟糠地方不滿九百里無二歲之所食
　　燕食貨
　　　粟　丹泉粟
蘇秦曰燕地方二千里帯甲數十萬車七百乗騎六千
匹粟支十年南有碣石鴈門之饒北有棗栗之利民雖
不田作棗粟之實足食於民矣此所謂天府也拾遺記
曰燕昭王即位廣延國來獻舞者二人王處以丹綃華
幄飲以瓀珉之膏飴以丹泉之粟燕世家燕昭王弔死
問孤與百姓同甘苦二十八年燕國殷富
　　　棗栗
詳見上按春秋說題辭云箕尾為燕陰氣侵生欲俗云
貪地利宜栗漢書云燕秦千樹栗其人與千户侯等
　　　魚鹽
玉海云碣石在海旁鴈門有鹽澤故云碣石鴈門之饒
今人知齊有鹽利不知燕也漢書云上谷至遼東有魚
鹽棗栗之饒
　　　氊裘
蘇秦說趙肅侯曰大王能聽臣燕必致氊裘狗馬之地
　
　
　
　
　
　
　
　
　
　
　
　
　
　
　七國攷卷二
欽定四庫全書
　七國攷卷三　　　　　　　明　董說　撰
　　秦都邑(關塞附/)
　　　犬丘
秦紀非子居犬丘周孝王分土為附庸邑之秦注今天
水隴西縣秦亭也地理志今隴西秦亭秦谷是也括地
志秦州清水縣本名秦嬴姓邑漢屬天水郡水經注清
水逕清水城南又西與秦水合水出東北大隴山秦谷
厯三泉合成一水而厯秦川川有故亭秦仲所封也秦
之為號始是秦水又西南厯隴川逕六槃口過清水城
西南注清輿地廣記秦州隴城縣有秦谷郡縣志秦城
在隴州東南二十五里世本云秦非子始封於秦故秦
本紀稱周孝王曰朕分之土邑秦隴西秦谷亭是也
　　　廢丘
秦紀莊公居其故西犬丘世紀周懿王所都今槐里是
也世本云秦非子𤣥孫莊公徙廢丘
　　　汧渭之㑹
秦紀平王封襄公為諸侯賜之岐以西之地於是始國
文公居西垂宫東獵至汧渭之㑹乃卜居之占曰吉即
營邑之括地志故汧城在隴州汧源縣南三里世紀云
襄公二年徙居汧即此城郿縣故城在岐州鳯翔府郿
縣東北十五里文公東獵汧渭之㑹卜居之乃營邑焉
即此城也世紀文公從汧今扶風郿縣是也
　　　平陽
世紀云出公徙平陽郿之平陽亭是也秦紀云寧公徙
平陽括地志平陽故城在岐州岐山縣西四十六里秦
寧公徙都之處岐山縣有平陽鄉鄉内有平陽聚武公
居平陽封宫正義云在平陽城内水經注汧水逕郁夷
縣逕平陽故城南
　　　雍城
秦紀德公初居雍城大鄭宫卜居雍子孫飲馬於河世
紀云今扶風雍是也括地志岐州雍縣南七里故雍城
秦德公大鄭城也秦記康公居雍高寢桓公居雍太寢
今鳯翔府天興縣
　　　櫟陽
秦紀獻公城櫟陽徙都之世紀今馮翊萬年是也括地
志櫟陽故城一名萬年城在雍州東北百二十里漢七
年分櫟陽城内為萬年縣通典漢萬年縣在京兆府櫟
陽縣東北二十五里櫟陽故城是周明帝省萬年入廣
陽更於長安城中置萬年縣仍移廣陽縣入舊萬年縣
城即今櫟陽縣是也
　　　咸陽
秦紀孝公十二年作為咸陽築冀闕徙都之按别紀云
孝公十三年始都咸陽盖十二年築闕而十三年都之
也世紀漢元年更名新城屬扶風後并於長安故太史
公曰長安故咸陽也元鼎三年復别為渭城今長安西
北渭水陽有故城西京賦秦里其朔實為咸陽括地志
咸陽故城一名渭城在雍州咸縣東十五里京城北四
十五里即秦徙都者今咸陽縣古之杜郵劉伯莊云冀
猶記事闕猶象魏也始皇置酒咸陽宫營作朝宫渭南
上林苑中先作前殿阿房為閣道自殿下直抵南山為
複道自阿房渡渭屬之咸陽自孝公至子嬰十世居咸
陽元和郡縣圖志山南曰陽水北曰陽在北山之南渭
水之北故曰咸陽西都賦云左據函谷二崤之阻表以
太華終南之山右界褎斜隴首之險帯以洪河涇渭之
川衆流之隈汧湧其西華寔之毛則九州之上腴焉防
禦之阻則天地之奥區焉是故横被六合三成帝畿周
以龍興秦以虎視蘇秦說秦惠王曰大王之國西有巴
蜀漢中之利北有胡貉代馬之用南有巫山黔中之限
東有殽函之固田肥羙民殷富戰車萬乗奮擊百萬沃
野千里蓄積饒多地勢形便此所謂天府天下之雄國
也(淮南注云神農明堂曰天府蘇秦天/府二字本此謂可以建都之地也)胡三省通鑑注
云河自龍門上口南抵華陰而東流秦國在河之西山
自鳥鼠同穴連延為長安南山至於泰華秦國在山之
西韓魏趙齊楚燕六國皆在河山以東荀子應侯問孫
卿曰入秦何見孫卿曰其國塞險形勢便山林川谷羙
天材之利多是形勝也入境觀其風俗其百姓樸其聲
樂不流汙其服不佻甚畏有司而順古之民也及都邑
官府其百吏肅然莫不恭儉敦敬忠信而不楉古之吏
也入其國觀其士大夫出於其門入於公門出於公門
歸於其家無有私事也不比周不朋黨倜然莫不明通而
公也古之士大夫也觀其朝廷其間聽决百事不留恬
然如無治者古之朝也故四世有勝非幸也數也是所
見也故曰佚而治約而詳不煩而功治之至也秦類之
矣雖然則甚有其諰也兼數具者而盡有之然而縣之
以王者之功名則倜倜然其不及逺矣是何也則殆其
無儒耶漢書志云秦地於天官東井輿鬼之分野也其
界自𢎞農故關以西京兆扶風馮翊北地上郡西河安
定天水隴西南有巴蜀廣漢犍為武都西有金城武威
張掖酒泉敦煌又西南有牂牁越雋益州皆冝屬焉秦
地於禹貢時跨雍梁二州詩風兼秦豳兩國昔后稷封
􁅶公劉處豳太王徙􁉴文王作鄷武王治鎬其民有先
王遺風好稼穡務本業故豳詩言農桑衣食之本甚備
有鄠杜竹林南山檀柘號稱陸海為九州膏腴始皇之
初鄭國穿渠引涇水溉田沃野千里民以富饒漢興立
都長安徙齊諸田楚昭屈景及諸功臣家於長陵後世
世徙吏二千石高訾富人及豪傑并兼之家於諸陵盖
亦以彊幹弱支非獨為奉山園也是故五方雜厝風俗
不純其世家則好禮文富人則商賈為利豪傑則遊俠
通姦瀕南山近夏陽多阻險輕薄易為盜賊常為天下
劇又郡國輻凑浮食者多民去本就末王侯貴人車服
僭上衆庶放效羞不相及嫁娶尤崇侈靡送死過度天
水隴西山多林木民以板為室屋及安定北地上郡西
河皆廹近戎狄修習戰備高上氣力以射獵為先故秦
詩曰在其板屋又曰王于興師修我甲兵與子偕行及
車轔四鐵小戎之篇皆言車馬田狩之事漢興六郡良
家子選給羽林期門以材力為官名將多出焉孔子曰
君子有勇而無義則為亂小人有勇而無義則為盗故
此數郡民俗質木不耻冦盜自武威以西本匈奴昆邪
王休屠王地武帝時攘之初置四郡以通西域隔絶南
羌匈奴其民或以關東下貧或以報怨過當或以悖逆
無道家屬徙焉習俗頗殊地廣民稀水草宜畜牧故凉
州之畜為天下饒保邉塞二千石治之咸以兵馬為務
酒禮之㑹上下通焉吏民相親是以其俗風雨時節榖
糴常賤少盜賊有和氣之應賢於内郡此政寛厚吏不
苛刻之所致也巴蜀廣漢本南夷秦并以為郡土地肥羙
有江水沃野山林竹木疏食果食之饒南賈滇僰僮西
近卭莋馬旄牛民食稻魚無凶年憂俗不愁苦而輕易
淫佚柔弱𥚹阸景武間文翁為蜀守教民讀書法令未
能篤信道德反以好文刺譏貴慕權勢及司馬相如游
宦京師諸侯以文辭顯於世鄉黨慕循其迹後有王褎
嚴遵揚雄之徒文章冠天下繇文翁倡其教相如為之
師故孔子曰有教無類武都地雜氐羗及犍為牂牁越
嶲皆西南外夷武帝初開置民俗略與巴蜀同而武都
近天水俗頗似焉故秦地天下三分之一而人衆不過
什三然量其富居十六秦豳吳札觀樂為之歌秦曰此
之謂夏聲自井十度至桞三度謂之鶉首之次秦之分
也又漢志云雍州其山鎭曰吳嶽國語謂之西吳古文
以為汧山秦都咸陽以為西嶽
　　　函谷關(以下附/)　(東/)
賈子過秦論曰秦孝公據殽函之固范雎謂左關阪即
殽函也鹽鐵論曰秦包商洛殽函以禦諸侯淮南墜形
訓九塞曰殽阪按函谷關在陜州靈寶縣西南十二里
西征記曰關城路在谷中深險如函故以為名其中劣
通東西十五里絶岸壁立崖上栢林蔭谷中殆不見日
關去長安四百里日入則閉鷄鳴則開秦法也東自崤
山西至潼津通名函谷號曰天險所謂秦得百二也孟
嘗君客雞鳴出函谷燕太子丹亦雞鳴出函谷百物志
云秦前有藍田之鎮後有故苑之塞左崤函右隴蜀西
通流沙險阻之國也西征賦云躡函谷之重阻㸔天險
之襟帶跡諸侯之勇怯算嬴氏之利害或開關以延
敵競遁逃以奔竄有噤門而莫啓不窺兵於山外班固
西都賦注云函谷者其谷似函故曰函谷江統函谷關
賦云唯七國之西征仰斯阻而震恐豈懊險之難犯將
羣帥之無勇鹽鐵論云諸侯之有關梁庶人之有爵祿
非升平之興盖自戰國始也
　　　武關(南/)散關(西/)蕭關(北/)臨晉關
張儀曰秦地被山𢃄河四塞以為固徐廣曰東函谷南
武關西散關北蕭關武關即建武關也張衡東京賦秦
負阻於二關注云二關武關函谷關也通鑑即墨大夫
見齊王曰齊地方數千里帯甲數百萬王收而與之百
萬人之衆使收三晉之故地即臨晉之關可以入矣鄢
郢大夫不欲為秦而在城南下者百數王收而與之百
萬之師使收楚故地即武關可以入矣胡三省云收三
晉兵自河東攻秦則入臨晉關楚攻秦自南陽入武關
七國形勢攷云秦地西有隴關東有函谷臨晉南有嶢
武關北有蕭關居庸天井關以臨胡庭故曰關中賈誼新
書云所為建武臨晉函谷關者大抵備山東諸侯也武
關在商州商洛以限南諸侯函谷在陜州靈寶以限北
諸侯臨晉在同州朝邑以限東諸侯隴關即隴山關也
七國形勢考引正義云秦東有函谷蒲津龍門合河等
關南山及武關嶢關西有大隴山及隴山關大震烏蘭
等關北有黄河南塞故曰被山帯河四塞以為固臣瓚
曰臨晉者秦築高壘以臨晉國故曰臨晉
　　　湖關
史記秦昭王使謁者王稽於魏載范雎入秦至湖關望
見穰侯車騎東行縣邑
　　　松栢塞
荀子曰秦有松栢之塞
　　　焉氏塞　鄭所塞
吕覧曰公子連亡在魏欲入從鄭所之塞右主然守塞
弗入公子連去入翟從焉氏塞筃改入之
　　　長城
王應麟曰秦昭王滅義渠於是秦有隴西北上郡築長
城以距胡非自始皇始也古今注云秦築長城土色皆
紫故稱紫塞楊泉物理論云始皇使蒙恬築長城死者
相屬民歌曰生男愼勿舉生女哺用餔不見長城下尸
骸相撑拄北邉備對云秦城多承燕趙燕城起於造陽
而至襄平遼陽造陽者上谷地也襄平者遼東縣也遼
陽者遼水之北也皆燕國邉胡之地故其建築亦在此
地也趙之城則自代地而西屬於高闕代者鴈門都也
高闕者靈州北流河之西陰山之上游也趙武靈王國
於雲代故其備河之城但能並河而西以極乎趙境耳
至秦已并六國天下為一西自上郡北地而東至遼東
西悉為秦有故䝉恬之致役也西起臨洮則中國極西
之地也北屬遼東則中國極東之地也自東迄西殆萬
餘里無論燕趙之與岷蘭其在當時盖無一地而無長
城也於是㑹合三制而要其所宿則秦城之長固周乎
中國之北矣然審而求之則其城不皆秦築也秦但補
築使足耳元和志云開皇城自代之繁畤縣北經蔚州
北十里入飛狐縣夫其自代而蔚則極北而盡乎邉中
國之地不出此外秦人為城以城中夏勝地固當在此
矣志又曰開皇城起嵐州合河縣經幽州皆因古跡修
築夫嵐州者樓煩郡也初為胡地後為趙惠文所取則
合河縣固可立城矣幽州者戰國時屬燕地則非趙人
所有何由可施版築也是前乎燕趙别有築之者史所
不傳故槩言因古跡修築也
　　田齊都邑(關塞附/)
　　　臨淄
通釋齊田和立為齊侯都臨淄國䇿蘇秦說齊宣王曰
齊南有泰山東有瑯琊西有清河北有渤海此所謂四
塞之國也臨淄甚富而實其民無不吹竽鼓瑟擊筑彈
琴闘雞走犬六愽蹋鞠者臨淄之途車轂擊人肩摩連
袵成幃舉袂成幕揮汗成雨家敦而富志高而揚田肯
曰齊東有瑯琊即墨之饒南有泰山之固西有濁河之
限北有渤海之利地方二千里持㦸百萬縣隔千里之
外齊得十二焉此東秦也荀卿子說齊相曰今巨楚縣
吾前大燕鰌吾後勁魏鈎吾右西壤之不絶若繩楚人
則有襄賁開陽以臨吾左是一國作謀則三國必起而
乗我如是則齊必斷而為四三國若假城然耳鹽鐵論
曰齊撫阿甄關榮厯倚泰山負海隅漢地理志曰齊地
虛危之分野也東有淄川東萊琅邪高密膠東南有泰
山城陽北有千乗清河以南渤海之高樂高城重合陽
信西有濟南平原皆齊分也少昊之世有爽鳩氏虞夏
時有季崱湯時有逄公柏陵殷末有薄姑氏皆為諸侯
國此地至周成王時薄姑氏與四國共作亂成王滅之
以封師尚父是為太公詩風齊國是也臨淄名營丘故
齊詩曰子之營兮遭我乎嶩之間兮又曰俟我于著乎
而此亦其舒緩之體也吳札聞齊之歌曰泱泱乎大風
也哉其太公乎國未可量也古有分土亡分民太公以
齊地負海舄鹵少五榖而人民寡乃勸以女工之業通
魚鹽之利而人物輻凑後十四世桓公用管仲設輕重
以富國合諸侯成覇功身在陪臣而取三歸故其俗彌
侈織作氷紈綺繡純麗之物號為冠𢃄衣履天下初太
公治齊修道術尊賢智賞有功故至今其土多好經術
矜功名舒緩濶逹而足智其失夸奢朋黨言與行繆虛
詐不情急之則離散緩之則放縱始桓公兄襄公淫亂
姑姊妹不嫁於是令國中民家長女不得嫁名曰巫兒
為家主祠嫁者不利其家民至今以為俗痛乎道民之
道可不愼哉臨淄海岱之間一都㑹也其中具五民云
　　　陽關(以下附/)　(南/)
博物志云齊南有長城巨防陽關之險北有河濟足以
為固越海而東通於九夷西界岱嶽配林之險坂固之
國也史記齊世家魯伐我入陽關徐廣曰在鉅平括地
志云兖州愽平縣南二十九里西臨汶水
　　　穆陵關
山東志穆陵關在沂水縣北一百二十里古齊關也
　　　博關
張儀說齊曰悉趙兵渡清河指博關臨淄即墨非王之
有也史記齊宣王二年三晉之王皆因田嬰朝齊王於
博望關而去輿地廣記博州戰國屬齊趙衞三國之交
徐廣曰齊威王六年晉伐齊至博陵
　　　長城
泰山記云泰山西有長城縁河徑泰山千餘里至琅邪
䑓入海國䇿蘇秦云長城鉅防以為塞齊記云齊宣王
乗山嶺之上築長城東至海西至濟州千餘里以備楚
括地志西北起濟州平陰縣縁河厯泰山城岡上經濟
州淄州即西南兖州傅城縣北東至密州琅邪䑓入海
正義長城西在濟州平陰縣界竹書紀年梁惠成王二
十年齊閔王築防以為長城郡縣志故長城首起鄆州
平陰縣北二十九里齊湣王所築外紀威烈王十六年
王命韓趙伐齊入長城田世家趙人歸我長城在齊威
王時山東志齊長城在諸城縣南四十里跨安丘境連
亘蒙泰萊蕪直至平陰乃齊宣所築以禦楚冦者
　　楚都邑(關塞附/)
　　　丹陽
通釋楚熊繹當周成王時封於楚蠻居丹陽輿地志秭
歸縣東有丹陽城周廽八里熊繹始封也丹陽凡有數
處楚鬻熊始封丹陽則在今秭歸縣后楚文王徙都江
陵府枝江縣亦曰丹陽漢於宛陵置丹陽郡隋於丹州
置丹陽郡唐於京口置丹陽郡而西漢志乃以曲阿之
丹陽為楚所封誤矣
　　　郢
楚文王始都郢括地志云平王城郢在江夏陵縣東北
六里故郢城是也楚始都丹陽在今枝江文王遷郢昭
王遷鄢皆在今江陵境中杜預左傳注云楚國今南郡
江陵縣北紀南城也謝靈運鄴中集詩云南登宛郢城
今江陵北十二里而有紀南城即古之郢都也又謂之
南郢桓譚新論曰楚之郢都車掛轂民摩肩市路相交
號為朝衣新而暮衣敝
　　　鄀
楚昭王去郢北徙都鄀輿地廣記鄀縣故鄀國春秋時
自商密遷此為楚附庸楚滅之昭王畏吳自郢遷焉後
復還郢吳越春秋作昭王徙於蒍若注云蒍若字誤當
作鄀蘇秦說楚威王曰楚地西有黔中巫郡東有夏州
海陽南有洞庭蒼梧北有陘塞郇陽
　　　陳城
楚襄王二十三年秦㧞郢東北保於陳城
　　　壽春
考烈王二十二年東徙都壽春命曰郢今安豐軍壽春
縣漢地理志云楚地翼軫之分野也今之南郡江夏零
陵桂陽武陵長沙及漢中汝南郡盡楚分也周成王時
封文武先師鬻熊之曽孫熊繹於荆蠻為楚子居丹陽
後十餘世至熊逹是為武王寖以彊大後五世至嚴王
總帥諸侯觀兵周室并吞江漢之間内滅陳魯之國後
十餘世頃襄王東徙於陳楚有江漢川澤山林之饒江
南地廣或火耕水耨民食魚稻以漁獵山伐為業果蓏
蠃蛤食物常足故啙窳媮生而亡積聚飲食還給不憂
凍餓亦無千金之家信巫鬼重淫祀而漢中淫佚枝柱
與巴蜀同俗汝南之别皆急疾有氣勢江陵故郢都西
通巫巴東有雲夣之饒亦一都㑹也
　　　扞關(以下附/)
七國形勢考云楚肅王四年周安王二十五年蜀伐楚
取兹方楚為扞關以拒之鹽鐵論云楚自巫山起方城
屬巫黔中設扞關以拒秦一名捍關括地志今峽州巴
山縣界張儀說楚王曰秦西有巴蜀大船積粟起於汶
山浮江以下不至十日而距扞關扞關驚則從竟陵以
東盡城守矣黔中巫郡非王之有
　　　江關陽關
華陽國志巴楚相攻伐故置江關陽關括地志云江關
今䕫州魚復縣南二十里江南岸白帝城是陽關今涪
州永安縣治關城也
　　　弱關
水經注江水自關東逕弱關捍關弱關在建平秭歸界
昔巴楚數相攻伐藉險置關以相防捍
　　　昭關
范雎傳子胥槖載而出昭關夜行晝伏
　　　陘塞
國䇿北有汾陘之塞徐廣曰春秋齊伐楚次于陘楚威
王十一年魏敗楚陘山在密縣正義曰陘山在鄭州新
鄭縣西南三十里楚世家魏取我陘山今按陘塞其說
有三山海經有少陘之山太平御覧謂滎陽則正義新
鄭近之滎陽春秋為鄭戰國為韓盖南北之隘道楚為
塞以禦北方故蘇秦於韓曰南有陘山於楚曰北有陘
塞其地一也楚漢亦於此决勝負焉左傳楚子庚治兵
於汾注云襄城縣東北有汾丘城今襄城屬汝州汾陘
之塞盖在汝鄭二州
　　　黽阨之塞
史記秦踰黽阨之塞而攻楚不便劉昭曰江夏郡鄳縣
古黽阨之塞也
　　　符離之塞
國䇿楚苞九夷地方千里南有符離之塞北有甘魚之
口
　　　方城　萬城
淮南兵畧訓曰楚地南卷沅湘北繞潁泗西包巴蜀東
裹郯淮潁汝以為洫江漢以為池垣之以鄧林綿之以
方城山高尋雲谿肆無景荀子議兵曰汝潁以為險江
漢以為池限之以鄧林縁之以方城左傳曰方城以為
城地理志葉縣有長城號曰方城朱熹曰荆地勢四平
其守當在外楚人謂方城為城漢水為池是也博物志
云楚後背方城前及衡嶽左則彭蠡右則九疑有江漢
之流實險阻之國也盛𢎞之荆州記云葉東界有故城
始犨縣東至瀙水逹泚陽界南北聫聫數百里號為方
城一謂之長城南北雖無基築皆連山相接而漢水流
其南郭仲産曰苦萊于東間有方城又楚狂接輿耕於
城之南皆傍此長山方城而名者也又唐勒奏土論云
楚世覇南土自越以至葉𢎞境萬里故號曰萬城楊用
修以方城為萬城伯晦引史記阻之以鄧林縁之以方
城及服䖍杜預之說以闢之(桓寛鹽鐵論云楚/有汝淵滿堂之固)
　　趙都邑(關塞附/)
　　　趙城
史記趙之先造父封趙城通釋云在晉州趙城縣
　　　耿
晉獻公賜趙夙耿通釋云河中府龍門縣東南索隱云
今河東皮氏耿鄉也
　　　原
趙世家重耳為晉文公趙衰為原大夫居原任國政括
地志故原城在懐州濟源縣西北二里左傳云襄王以
原賜晉文公原不服文公伐原以示信原降以趙衰為
大夫即此也原本周畿内邑也索隱曰系本成季徙原
列國紀聞云襄子嘗居原
　　　晉陽
趙世家趙襄子時知伯率韓魏攻趙趙襄子懼乃奔保
晉陽列國紀聞云趙簡子居晉陽
　　　中牟
趙獻侯治中牟索隐曰在河北非鄭之中牟地理志河
南中牟縣趙獻侯自耿徙此
　　　邯鄲
趙敬侯元年始都邯鄲蘇秦說趙肅侯曰山東之建國
莫如趙强地方三千里西有常山南有河漳東有清河
北有燕國宋白曰邯鄲本衛地後屬晉七國時為趙都
趙敬侯自晉陽始都邯鄲地理志云自中牟徙此按史
記六國年表周安王之十六年趙敬侯之元年烈王之
二年趙成侯之元年成侯二十二年魏克邯鄲是年顯
王之十六年也二十四年魏歸邯鄲若敬侯已都邯鄲
魏克其國都而趙不亡何也至顯王三十二年公子范
襲邯鄲不勝而死是年肅侯之三年也意此時趙方都
邯鄲盖肅侯徙都非敬侯也漢志云趙地昴畢之分野
趙分晉得趙國北有信都眞定常山中山又得涿郡之
髙陽鄚州鄉東有廣平鉅鹿清河河間又得勃海郡之
東平舒中邑文安束州成平章武河以北也南至浮水繁
陽内黄斥丘西有太原定襄雲中五原上黨上黨本韓
之别郡也遠韓近趙後卒降趙皆趙分也趙中山地薄
人衆猶有沙丘紂淫亂餘民丈夫相聚游戱悲歌慷慨
起則椎剽掘冡作姦巧多弄物為倡優女子彈弦跕躧
游媚富貴徧諸侯之後宫邯鄲北通燕涿南有鄭衞漳
河之間一都㑹也其土廣俗雜大率精急髙氣勢輕
為姦太原上黨又多晉公族子孫以詐力相傾矜夸功
名報仇過直嫁娶送死奢靡漢興號為難治常擇嚴猛
之將或任殺伐為威父兄被誅子弟怨憤至告訐刺史
二千石或報殺其親屬鍾代石北廹近邉徼民俗懻忮
好氣為姦不事農商自全晉時已患其剽悍而武靈王
又益厲之故冀州之部盗賊常為它州劇定襄雲中五
原本戎狄地頗有趙齊衞楚之徙其民鄙樸少禮文好
射獵鴈門亦同俗於天文别屬燕
　　　信都
李公緒趙記云趙孝成王造檀䑓之宫為趙都朝諸侯
故曰信都亦見宫室攷又史記云客說張耳曰兩君覊
旅難以獨立立趙後扶以義可以就功乃求趙歇立為
趙王居信都
　　　扞關(以下附/)
蘇厲為齊遺趙王書曰秦之上郡近扞關至於榆中千
五百里吕氏云扞者扞敵之扞非關名也趙之扞關陸
道之關也楚之扞關水道之關也
　　　句注塞
句注塞者吕氏春秋九塞之一也匈奴傳趙襄子踰句
注而破并代張儀說燕曰昔趙襄子欲并代與代王遇
於句注之塞郡縣志晉咸寧二年句注碑曰盖北方之
險有盧龍飛狐句注為之首天下之阻所以分别外内
博物志云趙東臨九州西瞻恒嶽有沃瀑之流飛壺井
陘之險至於潁陽涿鹿之野鹽鐵論云趙結飛狐句注
以存荆代一統志云句注山在代州西二十五里一名
西陘史語正義云夏屋與句注相接
　　　鴈門塞
鴈門山在代州北三十五里志云以鴈出其門故名鴈
門塞關因山以立凡山西之關四十有餘皆踞隘保固
而聳㧞雄壯則鴈門為最故趙李牧漢郅都偹邉於此
匈奴不敢近塞固皆一時良將不可謂非地險也史記
李牧者趙之北邉良將也常居鴈門備匈奴以便宜置
吏市租皆輸入幕府為士卒費日擊數牛饗士習騎射
謹𤇺火多聞間諜厚遇戰士為約曰匈奴即入盗即入
收保有敢捕虜者斬匈奴每入𤇺火謹輙入收保不敢
戰如是數歲亦不亡失
　　　髙闕塞
杜氏通典趙武靈王築長城自代傍陰山下至髙闕為
塞水經注云長城之際連山刺天其山中斷兩岸䨇闕
善能沄舉望若闕焉節收表目故有高闕之名也自闕
北出荒中闕口有城跨山結局謂之高闕戍上右迄今
常置重捍以防塞道
　　　長城
括地志云趙武靈王長城在朔州善陽縣北今按史記
趙肅侯七年築長城及武靈王北畧中山之地至於房
子遂之代北至無窮西至河登黄華之上召樓緩謀曰
我先王因世之變以長南藩之地屬阻漳滏之險立長
城是武靈王之前已有長城疑括地志脱一字當是武
靈王修長城也圖書記云趙簡子築長城以備胡又在
肅侯之前矣虞氏記云趙侯自五源河曲築長城東至
陰山又於河西造大城一箱崩不就乃改卜陰曲而禱
焉晝見羣鵠游於雲中徘徊經日光在其下乃即於
其處築城今雲中城是也
　　魏都邑(關塞附/)
　　　魏
史記晉獻公以魏封畢萬魏城在陜州芮城縣北五里
漢河北縣輿地廣記河中府永樂縣古魏國唐分芮城
置水經注永樂澗水北出於薄山南流逕河北縣故城
西故魏國也晉以封畢萬左思賦魏土者畢昴之所應
虞夏之餘人先王之桑梓列聖之遺塵考之四隈則八
埏之中測之寒暑則霜露所均
　　　霍
魏悼子徙居霍晉州霍邑縣索隱曰系本云武仲生莊
子絳無悼子又系本居篇曰魏武子居魏悼子徙霍宋
忠曰霍地名今河東彘縣也則是有悼子系本卿大夫
代自脫耳
　　　安邑
地理志河東安邑魏絳自魏徙此魏世家武侯二年城
安邑秦紀昭王二十一年魏獻安邑國䇿云安邑者魏
之柱國也晉陽者趙之柱國也鄢郢者楚之柱國也郡縣
志安邑故城在陜州夏縣東北十五里禹所都(柱國者/都也)
　　　大梁
魏世家惠王三十一年秦用商君東地至河而齊趙數
破我安邑近秦於是徙治大梁水經注大梁城本春秋
之陽武高陽鄉於戰國為大梁周梁伯之居今開封府
祥符縣也魏又有少梁史記韓魏戰於少梁注魏有大
梁故此稱少梁耳蘇秦說魏襄王曰大王之地南有鴻
溝陳汝南許郾昆陽召陵舞陽新都新郪東有淮潁煮
棗無胥西有長城之界北有河外卷衍酸棗地方千里
地名雖小然而田舎廬廡之數曽無所芻牧人民之衆
車馬之多日夜行不絶輷輷殷殷若有三軍之衆臣竊
料大王之國不下楚説趙曰秦之攻韓魏也無有名山
大川之限稍蠶食之傳國都而止張儀說魏王曰魏地
四平諸侯四通輻凑無名山大川之限從鄭至梁二百
餘里車馳人走不待力而至梁南與楚境西與韓境北
與趙境東與齊境卒戍四方守亭障者不下十萬梁之
地勢固戰塲也梁南與楚而不與齊則齊攻其東東與
齊而不與趙則趙攻其北不合於韓則韓攻其西不親
於楚楚攻其南此所謂四分五裂之道也愽物志云魏
前枕黄河背漳水瞻王屋望梁山有藍田之寶浮地之
淵漢地理志云魏地觜觽參之分野也其界自高陵以
東盡河東河内南有陳留及汝南之召陵㶏疆新汲西
華長平潁川之舞陽郾許傿陵河南之開封中牟陽武
酸棗卷皆魏分也河内本殷之舊都周既滅殷分其畿
内為三國詩風邶鄘衞國是也邶以封紂子武庚鄘管
叔尹之衞蔡叔尹之以監殷民謂之三監故書序曰武
王崩三監畔周公誅之盡以其地封弟康叔號曰孟侯
以夾輔周室遷邶鄘之民於雒邑故邶鄘衞三國之詩
相與同風邶詩曰在浚之下鄘曰在浚之郊邶詩又曰
亦流於淇河水洋洋鄘曰送我淇上在彼中河衛曰瞻
彼淇澳河水洋洋故吳公子札聘魯觀周樂聞邶鄘衛
之歌曰羙哉淵乎吾聞康叔之德如是是其衛風乎至
十六世懿公亡道為狄所滅齊桓公帥諸侯伐狄而更
封衛於河南曹楚丘是為文公而河内殷虛更屬於晉
康叔之風既歇而紂之化猶存故俗剛彊多豪桀侵奪
薄恩禮好生分河東土地平易有鹽鐵之饒本唐堯所
居詩風唐魏之國也周武王子唐叔在母未生武王夣
帝謂已曰余名而子曰虞將與之唐屬之參及生名之
曰虞至成王滅唐而封叔虞唐有晉水及叔虞子爕為
晉侯云故參為晉星其民有先王遺教君子深思小人
儉陋故唐詩蟋蟀山樞葛生之篇曰今我不樂日月其
邁宛其死矣他人是愉百歲之後歸于其居民皆思奢
儉之中念死生之慮吳札聞唐之歌曰思深哉其有陶
唐氏之遺民歟魏國亦姬姓也在晉之南河曲故其詩
曰彼汾一曲寘諸河之側自唐叔十六世至獻公滅魏
以封大夫畢萬滅耿以封大夫趙夙及大夫韓武子食
采於韓原晉於是始大至於文公覇諸侯尊周室始有
河内之土吳札聞魏之歌曰羙哉渢渢乎以德輔此則
明主也文公後十六世為韓魏趙所滅三家皆自立為
諸侯是為三晉趙與秦同祖韓魏皆姬姓也是畢萬後
十世稱侯至孫稱王徙都大梁　鮑氏謂他國有山川
關塞唯梁無之皆以卒戍守按九域志卒戍四方守亭
障者參列粟糧漕庾不下十萬宋都大梁太祖欲西遷
洛陽㨿山河之固曰不出百年民力殫矣後山陳氏謂
開封無山川之阻為四戰之地故太祖以兵為衛畿内
常用十四萬人
　　　長城(附/)
戰國之世各有長城秦昭王築長城以備邉楚有長城
又有扞關以拒巴趙肅侯築長城以備邉濟宣王乗山
嶺之上築長城東至海西至濟州以備楚燕築長城自
造陽至襄平置上谷漁陽右北平遼東以拒敵魏之長
城自惠王築也攷竹書紀年梁惠成王十二年龍賈帥
師築長城於西邉魏世家惠王十九年築長城塞固陽
城自鄭濵洛以北有上郡當是時秦數侵魏而西戎義
渠稱王窺中國故築長城焉鹽鐵論曰魏濵洛築城阻
山帯河以保晉國
　　韓都邑(關塞附/)
　　　韓原
韓世家韓之先與周同姓姓姬氏其後苗裔事晉得封
於韓原曰韓武子武子後三世為韓厥從封姓為韓氏
索隱曰按左傳云䢴晉應韓武之穆則韓是武王之子
然詩稱韓侯出祖則是有韓而先滅今據此文云其後
裔事晉封於韓原曰韓武子則武子本是韓之後晉又
封之於韓原即今之馮翊縣是也系本云韓萬生□伯
□伯生定伯簡簡生輿輿生獻子厥
　　　州
宣子徙居州漢河内州縣括地志懷州武德縣本周司
冦蘇忿生之州邑也
　　　平陽
貞子徙居平陽晉州臨汾縣世奉云景子徙平陽
　　　鄭
哀侯二年滅鄭因徙都鄭改號曰鄭蘇秦說韓王曰韓
北有鞏洛成臯之固西有宜陽商阪之塞東有宛穰洧
水南有陘山地方九百餘里國䇿頓子曰韓天下之咽
喉魏天下之胷腹玉海云晉楚之覇也爭鄭秦之并六
國也始於韓以虎牢成臯之險也秦㧞成臯滎陽十九
年而韓亡圖書編云河南豫州之地平夷洞逹九有一
轂八面受敵之場也而戰國之時韓魏以區區之陋邦
北縈南齊環繞數千里界於秦楚齊趙四大國之間無
再㑹不受敵而虎狼之秦搏噬尤亟其勢可謂危矣而
終能雞唱荷戈月沉擊柝繼世相仍為二百年之戰國
及與齊楚皆亡夫以二百年韓魏之君豈皆賢哉咸能
不失疆土則以生於憂患故耳漢地理志云韓地角亢
氐之分野也韓分晉得南陽郡及潁川之父城定陵襄
城潁陽潁陰長社陽翟郟東接汝南西接𢎞農得新安
宜陽皆韓分也及詩風陳鄭之國與韓同星分焉鄭國
今河南之新鄭本髙辛氏火正祝融之虛也及成臯滎
陽潁川之崇髙陽城皆鄭分也本周宣王弟友為周司
徒食采於宗周畿内是為鄭鄭桓公問於史伯曰王室
多故何所可以逃死史伯曰四方之國非王母弟甥舅
則夷狄不可入也其濟洛河潁之間乎子男之國虢㑹
為大恃勢與險崈侈貪冒君若寄帑與賄周亂而敝必
將背君君以成周之衆奉辭伐罪亡不克矣公曰南方
不可乎對曰夫楚重黎之後也黎為高辛氏火正昭顯
天地以生柔嘉之材姜嬴荆芈實與諸姬代相干也姜
伯夷之後也嬴伯益之後也伯夷能禮於神以佐堯伯
益能儀百物以佐舜其後皆不失祠而未有興者周衰
將起不可逼也桓公從其言乃東寄帑與賄虢㑹受之
後三年幽王敗桓公死其子武公與平王東遷卒定虢
㑹之地右雒左泲食溱洧焉土陿而險山居谷汲男女
亟聚㑹故其俗淫鄭詩曰出其東門有女如雲又曰溱
與洧方灌灌兮士與女方秉菅兮恂盱且樂惟士與女
伊其相謔此其風也吳札聞鄭之歌曰羙哉其細已甚
民弗堪也是其先亡乎自武公後二十三世為韓所滅
韓自武子後七世稱侯六世稱王五世而為秦所滅秦
既滅韓徙天下不軌之民於南陽故其俗夸奢上氣力
好商賈漁獵藏匿難制御也宛西通武關東受江淮一
都之㑹也自東井六度至亢六度謂之夀星之次鄭之
分野與韓同分
　　　商阪(以下附/)　(西/)
蘇秦說韓宣惠王曰韓北有鞏洛成臯之固西有宜陽
商阪之塞六國表秦孝公十六年城商塞玉海云商阪
一作商塞即商山也在商州商洛縣南一里亦曰楚山
武關在焉
　　　成臯(北/)
困學紀聞云虎牢之險天下之樞也在虢曰制在鄭曰
虎牢在韓曰成臯鹽鐵論云韓阻宜陽伊闕要成臯太
行
　　燕都邑(關塞附/)
　　　薊
通釋周武王封召公於北燕都薊輿地廣記武王封帝
堯之後於薊又封召公於北燕其後燕國都薊詩補傳
曰薊後改為燕猶唐之為晉荆之為楚或曰黄帝之後
封於薊者已絶成王更封召公奭於薊為燕蘇秦說燕
文侯曰燕東有朝鮮遼東北有林胡樓煩西有雲中九
原南有呼沱易水愽物志云燕却背沙漠進臨易水西
至君都東至於遼長蛇帶塞險陸相乘也鹽鐵論云燕塞碣
石絶邪谷繞援遼蘇代見燕王曰天下戰國七燕處弱
焉獨戰則不能有所附則無不重南附楚楚重西附秦
秦重中附韓魏韓魏重韓非子曰燕襄王以河為境以
薊為國襲涿方城殘齊平中山有燕者重無燕者輕(注/方)
(城涿之/邑也)漢地理志云燕地尾箕分野也武王定殷封召
公於燕其後三十六世與六國俱稱王東有漁陽右北
平遼西遼東西有上谷代郡鴈門南得涿郡之易容城
范陽北新城固安涿縣良鄉新昌及渤海之安次皆燕
分也樂浪𤣥莵亦宜屬焉燕稱王十世秦欲滅六國燕
王太子丹遣勇士荆軻西刺秦王不成而誅秦遂舉兵
滅燕薊南通齊趙勃碣之間一都㑹也初太子丹賓養
勇士不愛後宫羙女民化以為俗至今猶然賔客相過
以婦侍宿嫁取之夕男女無别反以為榮後稍頗止然
終未改其俗愚悍少慮輕薄無威亦有所長敢於急人
燕丹遺風也上谷至遼東地廣民希數被兵警俗與趙
代相類有魚鹽棗栗之饒北隙烏九夫餘東賈眞畨之
利𤣥莵樂浪武帝時置皆朝鮮濊貉句驪蠻夷殷道衰
箕子去之朝鮮教其民以禮義田蠶織作樂浪朝鮮民
犯禁八條相殺以當時償殺相傷以榖償相盜者男沒
入為其家奴女子為婢欲自贖者人五十萬雖免為民
俗猶羞之嫁取無所讐是以其民終不相盜無門户之
閉婦人貞信不淫辟其田民飲食以籩豆都邑頗放效
吏及内郡賈人往往以杯器食郡初取吏於遼東吏見
民無閉藏及賈人往者夜則為盗俗稍益薄今於犯禁
􁃯多至六十餘條可貴哉仁賢之化也然東方天性柔
順異於三方之外故孔子悼道不行設浮於海欲居九
夷有以也夫樂浪海中有倭人分為百餘國以歲時來
獻見云自危四度至斗六度謂之析木之次燕之分也
　　　遼東郡(以下附/)
匈奴傳燕置遼東郡以距之通典云舜營州遼水之東
是也燕置遼東郡秦漢因之
　　　遼西郡
通典云燕築遼西郡
　　　上谷郡　漁陽郡　右北平郡
天下圖書記云燕築長城又置上谷漁陽右北平遼東
以距之
　　　朝鮮障
蘇秦曰燕東有朝鮮遼東按朝鮮傳王滿燕人自始燕
時嘗畧屬真畨朝鮮為置吏築障秦滅燕屬遼東外徼
　　　長城
匈奴傳燕築長城自造陽至襄平置上谷漁陽右北平
遼西遼東郡以距之冠帯戰國七而三國邉於匈奴燕
與敵相接杜氏通典云北方以畜牧為業随逐水草無
文書俗簡易以言語為約束然各有分地射獵禽獸食
肉衣皮習於攻戰此天性也唐虞則山戎夏則獯鬻周
則獫狁懿王時德衰侵暴及涇陽人被其苦至曾孫宣
王乃命將討伐至太原稱為中興其後山戎越燕伐齊
後乂伐燕齊桓公救燕敗走之襄王之時戎狄至雒邑
東至衞境侵盗尤甚晉文公乃興師攘却居於西河圁
洛之間(圁音/銀)號曰赤翟白翟而晉北有林胡樓煩之戎
燕北有樓蘭山戎各分散谿谷自為君長往往而聚者
百有餘戎然不相統一自晉悼公納魏絳之謀和諸戎
之服而晉强至安王之時趙襄子踰句注而破之洎於
戰國趙武靈王築長城其後燕將秦關開襲破樓蘭却
地千餘里燕亦築長城以距之北邉備對云古來築長
城以扞北膚者四世燕趙秦隋也秦制多仍燕趙而隋
氏不盡因秦也
　
　
　
　
　
　
　
　
　
　
　
　
　
　七國攷卷三
欽定四庫全書
　七國攷卷四　　　　　　　明　董說　撰
　　秦宫室
　　　西垂宫
秦文公元年居西垂宫見秦紀
　　　封宫(一作平陽宫/)
武公元年居平陽封宫正義曰封宫在岐州平陽城内
也雍録云平陽宫在華山下徐廣云一云居平封宫
　　　大鄭宫
秦紀徳公元年初居雍城大鄭宫括地志云岐州府雍
縣南七里故雍城秦徳公大鄭宫城也
　　　陽宫
秦别紀宣公享國十二年居陽宫
　　　左宫
秦别紀夷公不享國死𦵏左宫
　　　覇宫
三秦記云覇城秦穆公築為覇宫
　　　髙泉宫
陜西志髙泉宫在扶風縣東美陽縣故城秦宣太后嘗
居之
　　　甘泉宫
史記齊人茅焦說秦王曰秦方以天下為事而大王有
遷母太后之名恐諸侯聞之由此倍秦也秦王乃迎太
后于雍而入咸陽復居甘泉宫按陜西淳化縣有甘泉
山秦甘泉宫剏其上也劉歆曰秦王政二年起甘泉宫
應劭曰甘泉宫名在雲陽一名林光薛瓉史記注云甘
泉山名林光秦離宫名
　　　虢宫
漢志虢宫宣太后起雍録云在岐州虢縣
　　　離宫
史記范雎見秦王於離宫應劭曰離本卦體名秦以名
宫秦有封宫離宫王律曰離宫别宫也二說不知孰正
　　　秦川宫
郡國志秦川宫者昔非子到秦于此築宫室
　　　長安宫
郭氏𤣥中記云秦文公造長安宫西面四百里南至終
南山
　　　芷陽宫
水經注襄王芷陽宫在覇上
　　　棫陽宫
秦昭王起棫陽宫見鄭志雍録云棫陽宫在岐州扶風
漢書文帝紀二年夏行幸雍棫陽宫張晏曰秦昭王所
作
　　　萯陽宫
三輔黄圖萯陽宫秦文王所起在今鄠縣西南二十三
里一統志云萯陽宫秦惠文王建漢時猶存宣帝嘗幸
之應劭曰萯音倍
　　　羽陽宫
陳倉有羽陽宫秦武王起見鄭志又歐陽公研譜云相
州真古瓦朽腐不可用世俗尚其名爾今人乃以澄泥
如古瓦狀埋土中乆而研之然近有長安民獻秦武公
羽陽宫瓦十餘枚若今人筩瓦然首有羽陽千歳萬歳
字其瓦猶今舊瓦殊不朽腐研北雜志云秦羽陽宫在
鳳翔寳雞縣界歳乆不知其處宋元祐六年正月直縣
門之東百步居民權氏浚地得古筒瓦獨一尚完面
徑四寸四分瓦面隠起四字曰羽陽千歳篆字隨勢為
之不取方正始知即羽陽舊址也
　　　槖泉宫
皇覽云秦繆公家在槖泉宫祈年觀下廟記云槖泉宫
秦孝公造祈年觀徳公造漢書注作橐泉宫
　　　興樂宫
三輔故事云咸陽宫在渭北興樂宫在渭南秦昭王通
兩宫之間作渭橋長三百八十步
　　　咸陽宫
刺客傳秦王朝服設九賓見燕使者咸陽宫劉向曰秦
未兼天下即厚歛起咸陽宫
　　　華陽宫
秦史秦太子妃曰華陽夫人華陽秦太子宫名在陜西
西安府舊長安城内(太子即秦孝/文王柱也)
　　　六英宫
廣記云主父入秦直至昭王所居六英之宫而人不覺
　　　髙寢
秦别紀康公享國十二年居雍髙寢共公享國五年居
雍髙寢景公享國四十年居雍髙寢
　　　大寢
秦别紀桓公享國二十七年居雍大寢
　　　愛寢
秦别紀躁公享國十四年居愛寢
　　　冀闕
史記孝公十二年作為咸陽築冀闕徙都之劉伯莊云
冀猶記事闕即象魏也或曰人臣至此必思其所闕三
輔黄圗云孝公改都咸陽築冀闕其曰闕必古象魏矣
而何以標名為冀也按史記孝公十一年衛鞅圍安邑
降之十二年作冀闕冀者冀州也安邑即冀州之邑也
冀之為州堯舜禹皆嘗都焉今孝公已得冀州而築冀
闕其必放古闕存者而剏立此名也
　　　秦殿
荆軻傳秦法羣臣侍殿上者不得持尺寸之兵又燕丹
子云荆軻至秦殿上展圗荆軻拔匕首擿秦王决耳入
銅柱火出　余又按各國宫室魏有丹衣柱趙晉陽宫
銅柱秦殿銅柱並見本國宫室攷楚有鐵柱見列異傳
　　　章臺
蘓秦說楚威王曰今欲西面而事秦則諸侯莫不南面
而朝于章臺之下矣又楚懷王入秦朝章臺如藩臣禮
見楚世家
　　　三休臺
李善文選注云戎王使由余聘秦秦繆公示以宫室引
之登三休臺由余曰臣國土階三尺茅茨不翦寡君猶
謂作之者勞居之者淫此臺若鬼為之則神勞矣使人
為之則人亦勞矣
　　　祀雞臺
一統志陜西鳳翔府寳雞縣東二十里有祀雞臺秦文
公立寳雞祠築此臺祀之
　　　白起臺
長平城在郡之南秦壘在城西二軍共食流水澗相去
五里秦坑趙衆收頭顱築臺于壘中因山為臺崔巍桀
起號曰白起臺見上黨記
　　　㑹盟臺
一統志㑹盟臺在河南河南府澠池縣西城外秦昭王
與趙惠王㑹盟于此臺
　　　靈臺
列女傳秦獲晉君以歸穆姬聞之乃與太子罃公子𢎞
與簡璧(穆姬/女也)衰絰履薪以迎公懼乃舍諸靈臺左傳同杜
預曰靈臺在京兆鄠縣周之故臺史記作舍之上舍
　　　鳳臺
劉向列仙傳蕭史者善吹簫作鸞鳳之樂秦穆公有女
字㺯玉好之公遂以妻焉日教弄玉作鳳鳴后數年吹
簫似鳳聲鳳凰來止其舍公為作鳳臺一統志作鳳女
臺
　　　祈年觀(一作祈年宫/)
詳槖泉宫水經注曰雍縣中年井秦惠公之故居所謂
祈年宫也孝公又謂之槖泉宫名雖兩出其實一宫也
酈又按地理志知其地皆屬雍縣又引崔駰之言曰穆
公冡在槖泉宫祈年觀下又從而辨正其失曰劉向固
言穆公𦵏無丘壟處矣惠公孝公並是穆公繼世之君子
孫無由起宫于祖宗之墳陵也以是推之知二證之非
實也按酈此言則是祈年宫槖泉宫皆在惠公雍都而
亦不知何人所建獨漢書曰祈年宫惠公所起也三輔
黄圗作蘄年宫且曰秦穆公所造廟記宫在城外而始
皇本紀則曰在雍皆以世逺難究其的也
　　　廣成舍
史記藺相如奉璧西如秦秦王舍相如廣成舍索隠廣
成舍之名
　　　張儀樓
杜甫石犀行蜀人矜誇一千歳泛濫不及張儀樓成都
記云張儀樓在于城南髙百尺蜀紀云張儀既築龜城
作樓髙百尺定江山南北之勢
　　　觀樓　射圃
華陽國志秦惠王二十七年張儀與張若城成都周迴
十二里髙七丈郫城周迴七里髙六丈臨卭城周迴六
里髙五丈造作下倉上皆有屋而置觀樓射圃成都縣
本治赤里街若徙置少城内城營廣府金置鹽鐵市
官并長丞修整里闠市張肆列與咸陽同制
　　　具囿
左傳云鄭之有原圃猶秦之有具囿也
　　　五苑
韓子秦大饑應侯請發五苑菓棗以活民按史記孝文
王元年赦罪人修先王功臣褒厚親戚弛苑囿
　　　上林
應劭曰嬴秦未并天下章臺上林皆在渭南上林秦苑
名也
　　　獸圏
三輔黄圗秦有獸圈烈士傳云秦王召魏公子無忌不
行使朱亥奉璧一雙詣秦秦王怒使置亥于獸圈中
　　　永巷
史記范雎得見于離宫佯為不知永巷而入其中正義
曰永巷宫中獄也
　　田齊宫室
　　　梧宫
劉向說苑楚使使聘于齊齊王饗之梧宫水經注齊王
享楚使梧宫之側有臺層秀䑓西有碑漢熹平間立今
廢按山東通志梧臺在臨淄縣界即梧宫也又齊地記
云齊城有梧桐臺唐韓翃青州詩栢寢寒蕪變梧臺宿
雨收
　　　雪宫
山東志古蹟青州有雪宫在府城内城隍廟西有遺址
存齊王見孟子於雪宫即此郡縣志雪宫故趾在臨淄
縣東北六里余按晏子春秋齊侯見晏子於雪宫姜齊
有雪宫也文選謝惠連云雪宫建于東國雪山峙于西
域注雪宫在齊故云東國
　　　百畆室
老子注解齊有百畆之室按吕氏春秋齊宣王為大室
盖百畆堂上三百户三年而未成羣臣莫敢諫老子注
解盖引此也
　　　右室
史記騶忌子以鼓琴見王威王說而舍之右室應劭曰
古諸侯置左右室也
　　　瑶臺
說苑齊威王遊於瑶臺許慎淮南注帝有桀紂為璇室
瑶臺者璇瑶石之似玉以飾室臺也
　　　栢寢臺
杜氏通典青州千乗縣柏寢臺齊景公與晏子遊處至
田氏王亦屢游樂焉庾亮啟云齊威王不登柏寢之臺
故忠臣日親楚莊王戒強臺而弗登故驕樂日踈
　　　琅邪臺
戰國春秋威王起琅邪之臺倚山背流其髙九仭淮南
子注齊宣王樂琅邪之臺三月不返按山東志琅邪臺
在琅邪山
　　　戲馬臺
吕觀孟子注引國䇿云齊宣王登戲馬之臺羣臣皆從
(今本/無)按志戯馬臺在新城縣治東世傳齊桓公歇馬之
臺一云景公
　　　祭臺
山東志祭臺在平隆縣西南相傳齊康公𦵏此後人築
祭臺祭之或曰田齊之王祭之也
　　　漸臺
齊宣王漸臺五重黄金白玉琅玕籠䟽翡翠珠璣幕絡
連飾見列女傳
　　　九重臺
說苑齊王起九重之臺募國中有畫者賜之錢狂卒敬
君居常饑寒妻端正敬君工畫貪賜畫臺去家日乆思
念其妻像向之熹笑旁人瞻見之以白王王即設酒與
敬君相樂謂敬君曰國中獻女無好者以錢百萬易妻
可乎不者殺汝敬君倉惶聽許　余又按姜齊諸臺名
可攷者左傳齊晏子侍于遄臺又齊有檀臺亢倉子齊
有清臺不詳世代又闞子云景公登虎圏之臺又一統
志桓公臺在樂安縣東齊桓公盟諸侯于此臺他如穆
陵臺牛山臺戰臺封衛臺封禪臺夫人臺或以地或以
事名號尤多不能具載又齊威王閉虞姬九層之臺
　　　稷山館
史記齊宣王喜文學游說之士自如騶衍淳于髠接予
瓌淵之徒七十六人皆賜列第為上大夫不治而議論
是以齊稷下學士復盛且數百千人齊地記曰齊城西
門側系水左右有講室趾往往存焉虞嘻曰齊有稷山
立館其下以待游士名曰稷山館七畧云齊田駢遊稷
下好談論號天口言不可窮盡余按稷山館一名講堂
郡國志云齊桓公宫城西門外有講堂齊宣王立此學
也故稱為稷下學即稷山館也
　　　明堂
齊宣王欲毁明堂見孟子按禮記明堂位云明堂者明
諸侯之尊卑昔成王封周公于曲阜令魯世世祀周公
以天子之禮樂故泰山下有明堂相傳為周公朝諸侯
之處盖魯封内有泰山後嘗以為齊所代故齊南有泰
山云
　　　美唐
吕氏春秋齊人走莒燕人争金于美唐注美唐齊藏金
之處楚方府三錢府之類也篇海云廟中路謂之唐
　　　鹿囿
李郊宫室賦齊則栢臺鹿囿按孟子曰臣聞郊闗之内
有囿方四十里殺其麋鹿者如殺人之罪所謂鹿囿也
　　　章華東門　閭門　武鹿門
史記宣王三十六年蘓代自燕來入齊見于章華東門
括地志云齊城章華之東有閭門武鹿門也東門國䇿
作南門
　　　杏唐之門
魯連子魯仲連見孟嘗君于杏唐之門一作杏堂之門
　　　稷門
劉向别録稷門齊城門也談說之士期㑹于稷門之下
故曰稷下一統志稷山者山有后稷祠故名稷山余按
虞嘻所謂稷山館者稷山下之館也劉向所謂稷門者
稷山下之門也或以稷門為稷館誤矣
　　　司馬門
列女傳鍾離春詣齊司馬門按賈誼書曰天子宫門曰
司馬門司馬貞曰天子門有兵欄曰司馬門也
　　　雍門
戰國䇿孫子謂田忌曰使輕車銳騎衝雍門注雍去聲
齊西門也博物志韓娥東之齊過雍門鬻歌假而去餘
響遶梁三百日不絶故雍門人至今善歌
　　　郎門
韓子齊中大夫有夷射者御飲于王醉而出倚于郎門
　　楚宫室
　　　細腰宫
四川志巫山治西北楚襄王所遊之地有古楚宫遺址
尚存所謂細腰宫也按楚靈王亦好小腰淮南子靈王
好細腰而民有殺食自饑也徐陵玉臺新詠序楚王宫
内無不推其細腰衛國家人俱言訝其纎手述廣記云
楚中有宫人草狀如金䔲花色紅翠俗說楚靈王時宫
人數千皆多愁曠有囚死于宫中者塟之后墓上悉生
此花
　　　假君宫
越絶書云春申君子假君宫前殿屋盖地東西十七丈
五尺南北十五丈七尺堂髙四丈十霤髙丈八尺殿屋
盖地東西十五丈南北十丈二尺七寸户霤髙丈二尺
庫東鄉屋南北四十丈八尺上下户各二南鄉屋東西
六十四丈四尺上户四下户三西鄉屋南北四十二丈
九尺上戸三下户二凡百四十九丈一尺檐髙五丈二
尺霤髙二丈九尺周一里二百四十一步春申君所造
　　　大宫
國䇿吳與楚戰于柏舉䝉榖奔入大宫負雞次之典
　　　渚宫
左傳云楚子西縊而梁絶王使適至使為商公㳂漢泝
江將入郢王在渚宫下見之杜預注小洲曰渚正義曰
商在漢水北漢水東流而南入江子西既至商聞讒言
不敢居商縣㳂漢水順流而下至江乃泝流逆上渚宫
當郢都之南故王在渚宫下見之也
　　　章華臺
左傳楚子即位為章華之宫納亡人以實之杜預曰章
華南近華容縣余按楚華容城内又有章華臺盖宮以
臺名也
　　　蘭臺之宫
風賦楚襄王游于蘭臺之宫楚世家楚有人謂頃襄王
曰王請繳蘭臺飲馬西河蘭臺一名南臺時所謂楚臺
者也湖廣志楚臺山在歸州城中舊傳楚襄王建臺于
此因名又杜詩注作雲臺之宫
　　　夀宫
楚辭蹇將憺兮夀宫注夀宫楚供神之宫也漢武帝時
置夀宫神君
　　　楚殿
平原君傳毛遂定從于楚殿上韓詩外傳楚成王讀于
殿上又楚莊王賜其羣臣酒日暮酒酣左右皆醉殿上
又樂人優孟入殿門大哭余按齊景公時有得罪者景
公大怒縛置之殿下是春秋已有殿矣
　　　太室
史記楚共王有寵子五人無適立乃望祭羣神請神决
之而隂與巴姬埋璧于太室之庭杜預曰太室楚廟也
㨿劉向别録云楚有太室王游焉是楚别館
　　　葉庭
國䇿秦興師求九鼎周君患之顔率曰大王勿憂臣請
東借救於齊謂齊王曰秦欲九鼎不若歸之大國齊王
大發師五萬人救周而秦兵罷齊將求九鼎周君又患
之顔率至齊謂齊王曰大國何途之從而致之齊齊王
曰將寄徑於梁顔率曰不可夫梁之君臣欲得九鼎謀
之暉臺之下沙海之上其日乆矣鼎入梁必不出王曰
寡人將寄徑于楚對曰不可楚之君臣欲得九鼎謀之
葉庭之下其日乆矣鼎入楚必不出
　　　小曲臺
列女傳楚恭王在小曲之臺令尹侍焉
　　　層臺
楚書右篇楚莊王築層臺延石千重延壤百里國人勞
苦罷敝士有反三月之糧者說苑云莊王築層臺大臣
諫者七十二人皆死矣有諸御已者入諫莊王遂解層
臺而罷民楚人歌之曰薪乎萊乎無諸御已訖無子乎
萊乎薪乎無諸御已訖無人乎按晉靈公嘗造九層臺
　　　雲夢臺
髙唐賦序游于雲夢之臺通鑑注祝穆云據左傳邢夫
人棄子文于夢中言夢而不言雲楚子避吳入于雲中
言雲而不言夢則知雲夢二澤也漢陽志雲在江之北
夢在江之南子産相楚楚子享之賦吉日王以田江南
之夢盖楚之雲夢跨江南江北故有南夢有北夢
　　　陽雲臺
古文苑襄王與唐勒景差宋玉游于陽雲之臺玉作大
言賦文選作雲陽時所謂陽臺者
　　　豫章臺
水經注江水又東得豫章口夏水所通也西北有豫章
岡盖因岡而得名矣或言因楚王豫章臺名
　　　匏居臺
楚語伍舉曰先君莊王為匏居之臺髙不過望國氛大
不過容晏豆木不妨守備用不煩官府或作抱居之臺
　　　放鷹䑓
一統志放鷹臺在湖廣安陸州州城東南五十里藪澤
間四望空濶極目千里而臺居其中昔楚王游獵放鷹
于此又襄陽耆舊記云楚王好遊獵之事揚鑣馳逐乎
華容之下射鴻乎夏水之濱按荆門州北亦有放鷹䑓
志云楚昭王放鷹之所
　　　附社臺
湖廣志楚昭王游獵與越姬同乗馳逐登附社之臺望
雲夢之圃顧謂姬曰樂乎對曰樂則樂矣不可乆也亦
見列女傳
　　　春申臺
一統志春申臺在夀州城内東北隅楚春申黄歇所築
遺址尚存
　　　釣臺
一統志釣臺在江陵縣西南龍陂北相傳楚莊王垂釣
臺也
　　　乾谿臺
新語楚靈王作乾谿之臺五百仭之髙欲登浮雲窺天
文薛綜注張衡東京賦引左氏傳迺云楚子成章華之
臺於乾谿誤說也左傳實無此文章華與乾谿元非一
處
　　　中天臺
賈誼新書楚王作中天之臺三休而後至其上按魏襄
王亦作中天臺詳魏宫室又文選注云周穆王築臺號
曰中天之臺中天言髙及天半也
　　　章華臺(楚靈王築/)　(一名三休臺/)
左傳楚子成章華臺願與諸侯落之史記靈王七年就
章華臺注宫室始成祭之為落䑓今在華容城内湖廣
志云華容城在監利縣又云章華䑓一名三休臺按賈
子新書翟王使使之楚楚王誇之饗于章華之臺三休
乃至臺名三休疑取諸此國語云昔楚靈王不君其臣
箴諫不入乃築臺于章華之上為石郭陂漢以象帝
舜
　　　章華臺(楚靈王築/)
一統志楚章華臺在荆州府境有二臺一在府城外沙
市一在監利縣東北皆傳以為楚靈王所築其在監利
者又名三休臺唐胡曽詩茫茫衰草沒章華因笑靈王
昔好奢臺土未乾簫管絶可憐身入野人家
　　　章華臺(楚襄王築/)
河南志河南開封府商水縣西北三里有章華臺初楚
靈王築章華臺于華容城及襄王為秦將白起所迫北
保于陳更築此臺
　　　五仭臺
說苑楚莊王與晉戰勝之懼諸侯之畏已也乃築為五
仭之臺臺成而觴諸侯諸侯請約莊王曰吾薄徳之人
也諸侯請為觴乃仰歎曰將將之臺窅窅其謀我言而
不當諸侯伐之于是逺者來朝近者入賓
　　　九重臺
韓詩外傳齊景公使人于楚楚王與之上九重之臺
　　　強臺
淮南子令尹子佩請飲莊王莊王請諾子佩疏揖北面
立于殿下曰昔者君王許之今不果往意者臣有罪乎
莊王曰吾聞子具于強臺強臺者南望料山以臨方皇
左江而右淮其樂忘死若吾薄徳之人不可以當此樂
也恐留而不能反國䇿云楚王盟強臺而弗登曰后世
必有以髙臺陂池亡其國者
　　　荆臺
邊讓賦云靈王游雲夢之中息于荆臺之上家語云楚
王將遊荆臺司馬子期諫一統志荆臺在監利縣西三
十里士洲之南
　　　五樂臺
一統志湖廣河陽府有五樂臺在古州城東北相傳楚
王出獵之所孟子注箋云楚康王作樂臺
　　　京臺
文選注楚王登京臺南望獵山左江右湖其樂忘死
　　　漸臺
列女傳貞姜者楚昭王夫人也王出游留夫人漸臺之
上王聞江水大至使使者迎夫人忘持其符使者請夫
人夫人不去于是使者取符則水大至臺崩夫人流而
死蔡邕琴操有漸水之臺疑即此
　　　朝雲館
襄陽耆舊傳楚襄王游雲夢望朝雲之館
　　　髙唐觀
傅武仲舞賦楚襄王既游雲夢使宋玉賦髙唐之事李
善注雲夢藪在南郡華容縣髙唐楚觀名宋玉髙唐賦
序曰楚襄王與宋玉遊於雲夢之臺望髙唐之觀漫叟
詩話曰濠州西有髙唐館俗以為楚之髙唐也宋閻欽
愛詩借問襄王安在哉山川此地勝陽臺盖言其非耳
　　　髙府
史記白公勝刼惠王置之髙府杜預曰楚别府也
　　　方府
莊辛說楚襄王方府之金方府藏金之府也
　　　平府
吕氏春秋荆王發平府而視故記章句云平府藏書之
室
　　　三錢府
史記楚王使使封三錢之府
　　　東面壇　西面壇
新序秦欲伐楚使使者徃觀楚之寳器楚王聞之召昭
奚恤問焉恤曰此欲觀吾國得失而圖之寳器重于賢
臣夫珠玉玩好之物非國之重寳也遂使恤發精兵三
百人陳于西門之内為東面之壇一為西面之壇一秦
使者至曰君客也請就上位
　　　楚王池
楚王池在巫山縣治東北其水甘美相傳楚襄王曾于
池上納涼見志
　　　洗馬池
一統志洗馬池在湖廣荆州歸州得勝門外一里楚襄
王時洗馬之所
　　　永巷
列女傳呉勝楚入至郢昭王亡吳王闔閭盡妻其後宫
次至伯嬴持刀曰近妾而死何樂之有如先殺妾又何
益于君王王慚遂退舍伯嬴與其保阿閉永巷之門皆
不釋兵三旬秦救至昭王乃復矣
　　　龍門
楚辭望龍門而不見
　　　蛇門
吳地記蛇門南面有陸無水春申君造以禦越軍在已
地以屬蛇因號蛇門
　　　茅門
詳見刑法攷一作第門
　　　棘門
李園殺春申于棘門見史記
　　　楚門
越絶書楚門春申君所造楚人從之故為楚門
　　　修門
宋玉招魂魂兮歸來入修門些王逸注修門郢城門也
　　趙宫室
　　　信宫
武靈王十九年春正月大朝信宫見趙世家
　　　晉陽宫
國䇿張孟談曰臣聞董子之治晉陽也公宫之垣皆以
荻蒿苫楚廧之其髙至丈餘君可發而為矢于是發而
試之其堅則箘簬之勁不能過也君曰矢足矣吾銅少
若何張孟談曰臣聞董子之治晉陽也公宫之室皆以
鍊銅為柱質請發而用之則有餘銅矣及三國之兵乗
晉陽城三月不能拔吕覽章句云晉陽之宫銅柱礎天
下之雄宫也又云董晉陽築兵宫而人不見緝矢垣而
隣國不備古以銅為兵春秋戰國皆然郡國志云太原
府城中又有三城其一曰大明城即古晉陽城也董安
于所築晉陽故宫一名大明宫在州城内
　　　避暑宫
一統志趙王臺在山西遼州府和順縣西二里狀如伏
虎人傳為趙襄子避暑宫
　　　東宫
武靈王二十七年五月戊申大朝于東宫傳國立王子
何以為王見史記
　　　沙丘宫
史記主父餓死沙丘宫正義曰在邢州平鄉縣東北二
十里
　　　壇臺之宫
李公緒趙記曰趙孝成王造壇臺之宫為趙都朝諸侯
故曰信都
　　　邯鄲宫
述異記曰邯鄲有故邯鄲宫基址存焉中有趙王果園
梅李至冬而花春得食
　　　叢臺
郡國志趙有叢臺有洪波臺劉劭趙都賦結雲閣于南
宇立叢臺于少陽唐開元十七年嚴浚作叢臺賦張衡
東京賦云周姬之末不能厥政政多用僻始于宫隣卒
于金虎嬴氏傅翼擇肉西邑是時也七雄並争競相髙
以奢麗楚築章華于前趙建叢臺于後太平御覽云趙
武靈王建叢臺於邯鄲漢書髙后紀趙王宫叢臺災師
古曰運聚非一故名叢臺盖本六國時趙王故臺也在
邯鄲城中
　　　洪波臺
見郡國志又韓詩外傳曰趙簡子有臣曰周舍吏于門
下抱筆執牘從之書過簡子與之居無幾死後與諸大
夫飲於洪波之臺酒酣泣曰千羊之皮不如一狐之腋
衆人之唯唯不如周舍之諤諤今舍死吾亡無日矣
　　　鑿臺
一統志山西太原府有鑿臺在榆次縣南史記云智伯
信韓魏從而伐趙攻晉陽韓魏殺之于鑿臺之下即此
后為洞渦水所沒
　　　檀臺
趙成侯時魏獻榮椽因以為檀臺見趙世家水經注作
檀臺
　　　寒臺
述異記恒州野望臺趙武靈王以登髙亦曰寒臺
　　　野臺
史記武靈王十七年王出九門為野臺以望齊中山之
境徐廣曰一作望臺按括地志野臺一名義臺在定州
樂縣西南六十三里
　　　清臺
韓詩外傳趙簡子大子名伯魯小子名毋恤簡子自為
二書牘親自表之書曰節用聽聰敬賢勿慢能勿使賤
與二子使誦之居三年簡子坐清臺之上問二書所在
伯魯忘其表令誦不能得毋恤出其書于袖令誦習焉
乃出伯魯而立毋恤清臺一作青臺
　　　東廟
淮南子湣王專用淖齒而死于東廟
　　　邯鄲廥
趙世家趙孝成王十二年邯鄲廥燒徐廣曰庫廐之名
音膾索隠曰廥積蒭藁之處
　　　鹿苑
一統志鹿苑在山西遼州和順縣西二里相傳為趙襄
子養鹿苑
　　　趙圃
修墨録昔戰國趙王作游圃多植松栢名曰趙圃又韓
子云趙王游于圃中左右以莵與虎而輟觀之盼然環
其眼
　　　司馬門
國䇿武安君北面再拜賜死縮劍將自誅乃曰人臣不
得自殺宫中過司馬門趨甚疾出誃門也右舉劍將自
誅臂短不能及銜劍徴之于柱以自刺
　　　誃門
詳司馬門
　　　廣門
燭過典廣門之左詳見趙職官
　　　鹿門
史記趙肅侯十六年肅侯遊大陵出于鹿門
　　　無窮之門
國䇿武靈王曰昔者先君襄主與代交地城境封之名
曰無窮之門所以詔後而期逺也
　　　遺遺之門
國䇿武靈王率騎入胡出于遺遺之門
　　魏宫室
　　　丹宫
沈休文史記注梁襄王之丹宫趙成侯之檀臺麗華冠
于一時余按國䇿魏惠王廣公宫制丹衣柱疑丹宫之
名從此起也然國䇿乃惠王沈休文作襄王或别丹宫
耳
　　　范臺
國䇿梁王觴諸侯于范臺酒酣請魯君奉觴魯君興避
席擇言曰主君之尊儀狄之酒也主君之味易牙之味
也左白台而右閭須南威之美也前夾林而後蘭臺強
臺之樂也有一於此足以亡國梁王稱善余按白台閭
須魏之美女夾林蘭臺魏之宫苑也故曰南威之美強
臺之樂盖云魏之美女可比南威魏之宫苑可比強臺
文章虚實一讀可辨舊注以白台等皆作影語謬甚矣
　　　蘭臺
詳范臺
　　　文臺
無忌上魏王書邊盡拔文臺墮垂都焚索隠曰文臺臺
名列士傳曰隠君陵施酒文臺
　　　京臺
楚䇿更嬴與魏王處于京臺之下仰見飛鳥
　　　暉臺
國䇿顔率曰梁之君臣欲得九鼎謀之暉臺之下沙海
之上其日乆矣注臺名曰暉
　　　靈臺
河南志靈臺在府城南二十里戰國魏侯罃所築俗名
梁惠王臺洪範五行傳曰天子曰靈臺諸侯曰時臺春
秋緯曰天子靈臺諸侯觀臺禮含文嘉曰天子靈臺以
攷觀天人之際法隂陽之㑹也
　　　中天臺
新臺序魏襄王將欲為中天臺許綰負鍤而入曰聞大
王將為中天之臺願加一力臣聞天與地相去萬九千
里其趾當方一萬里盡王之地不足為臺趾王黙然罷
築者
　　　文侯臺
魏臺在魏縣界相傳魏文侯築古謂之文侯臺也見志
　　　拜郊臺
一統志直𨽻大名府南大門外有髙臺相傳魏惠王拜
郊臺今稱村曰䑓頭堡
　　　武侯臺
武侯臺在今直𨽻大名府南一十里舊有壇曰武侯壇
相傳謂魏武侯壇也見志
　　　正殿
說苑魏文侯御廪災文侯素服避正殿
　　　夾林
詳范臺
　　　梁囿
國䇿魏有梁囿温囿又信陵君書五入囿中索隠曰囿
即圃田鄭藪屬魏
　　　温囿
詳梁囿
　　　逢忌藪
薛瓉漢臣引汲郡古文云梁惠王發逢忌之藪以賜民
今浚儀有逢陂忌澤是也又見魏食貨攷
　　　青沼
世說葆真池即梁惠王故沼桓譚云魏王為青沼按孟
子見梁惠王王立于沼上疑此沼也
　　　麗譙
莊子徐無鬼見魏武侯曰無盛鶴列于麗譙之間注鶴
列陳兵也麗譙髙樓也亦作麗嶕謂華麗而嶕嶢戰樓
名也按周禮司市思次鄭司農云次市中侯樓也周亦
有侯樓陸機洛陽記云洛陽城周公所制城上百步有
一樓櫓外有溝渠又黄帝有五城十二樓見漢郊祀志
范蠡為勾踐作飛翼樓以象天門見吴越春秋
　　　郎門
國䇿梧下先生見魏王曰願王專事秦無有他計魏王
曰諾客趨出至于郎門而反注郎門者按韓非子使郎
中開道于郎門之内也
　　　夷門
史記魏有隠士曰侯嬴年七十家貧為大梁夷門監者
太史公曰吾過大梁之墟求問其所謂夷門夷門者城
之東門也
　　韓宫室
　　　鴻臺宫
張儀說韓王曰秦下甲據宜陽斷韓之上地東取成臯
榮陽則鴻臺之宫桑林之苑非王之有也注韓之宫室
其地未詳
　　　望氣臺
韓王望氣臺見玉海
　　　聽訟觀臺
孫子荆過臺賦叙曰酸棗寺門外夾道左右有兩故臺
訪之故老云韓王聽訟觀臺髙一十五仭樓雖冺滅
然廣基似於山嶽召公大賢猶舍甘棠區區小國而臺
觀隆崇驕盈于世以鑒來今故作賦曰望韓王之故臺
尋往代之所營雙闕碣以峻峙貫雲氣而上征歴千載
而特立顯妙觀乎太清薄邯鄲之叢臺陋楚國之章華
邈岧嶤以亢極豈岑樓之能加至乃宫觀𢎞敞増臺隠
天伐文梓于萬仭發玉石于三泉優倡角烏鳥之聲蛾
眉戯白雪之舞紛淫衍以低仰翳脩袖而容與
　　　桑林苑
詳鴻臺宫
　　　髙門
韓世家韓昭侯二十五年旱作髙門屈冝臼曰昭侯不
出此門何也不時吾所謂時者非時日也人固有利不利
時昭侯嘗利矣不作髙門往年秦拔冝陽今年旱昭侯
不以此時䘏民之急而顧益奢此謂時絀舉嬴二十六年
髙門成昭侯卒果不出此門劉向别録云韓宫室之美
有桑林髙門金玉布列五色錯舉
　　燕宫室
　　　碣石宫
史記騶衍如燕昭王築碣石宫身親往師之正義云碣
石宫在幽州薊縣西三十里寧䑓之東
　　　甘棠宫
昔召公巡行鄉邑有棠樹决獄改事其下召公卒而民
人思召公之政懷棠樹不敢伐作甘棠之詩後昭王慕
召公之政起甘棠宫祠召公焉見詩緯注
　　　元英宫
樂毅報燕王書大吕陳于元英索隠曰大吕齊鐘名元
英燕宫殿名也
　　　洞宫
仙傳燕昭王得洞光之珠以飾宫故曰洞宫劉滄有宿
洞宫詩沐髮清齋宿洞宫又唐人稱道院曰洞宫
　　　明光宫
十二國續史燕惠王起明光宫金緯玉經白刄為表周
宫為衣迷不知其所從入
　　　東宫
燕丹子燕太子丹自喜得荆軻永無秦憂日與軻游東
宫臨池而觀拾瓦投鼃太子令人捧槃金丸進之按左
傳注云太子不敢居上位故常居東宫
　　　正寢
拾遺記云燕昭王居正寢召其臣甘需曰寡人志于仙
道欲學長生乆視之道可得遂乎
　　　磨室
史記樂毅書故鼎反乎磨室索隠曰燕鼎前輸于齊今
反入于磨室磨室宫名徐廣曰磨歴也國䇿新序作歴
室
　　　祗明室
靈氣寳符云燕昭王坐祗明之室升于泉昭之館此館
常有白鳳白鸞遶集其間
　　　展臺
一統志展臺在涿州西南舊傳燕昭王嘗展禮于此作
展臺
　　　寧臺
樂毅報燕王書齊器設于寧臺注寧臺燕之臺也
　　　靈臺
範志燕昭王起靈臺窮極珍巧子時起工午畢謂之子
午臺
　　　黄金臺
上谷郡圗經黄金臺易水東南十八里昭王置千金于
臺上以延天下之士述異記云黄金臺或呼為賢士臺
亦謂之招賢臺圗書編又稱金臺
　　　小金臺
一統志黄金臺在今順天府東南一十六里又一臺曰
小金臺在府東南一十五里燕中雜紀云小金臺昭王
養學者之處也
　　　金臺
晉書云段疋磾討石勒進屯故安縣故燕太子丹金臺
據此燕丹又有金臺也
　　　仙臺
水經注燕王仙臺東有三峰甚為崇峻騰冠衆峯髙霞
翼嶺岫壑冲深含煙罩霧耆舊言燕昭王求仙處按史
記云齊威宣燕昭使人入海求蓬萊方丈瀛洲此三神
山者其傳在渤海中去人不逺患且至則船風引而去
盖嘗有至者諸仙人及不死之藥皆在焉燕昭王盖迷
于仙者也
　　　崇霞臺
拾遺記昭王登崇霞之臺
　　　握日臺
亦見拾遺記
　　　釣臺
水經注固安縣金臺陂西北有釣臺髙丈餘陂北十餘步
有金臺有小金臺臺北有蘭馬臺並悉髙數丈秀峙相
對翼臺左右水流徑通長廡廣宇周旋被浦棟堵咸淪
柱礎尚存耆舊咸言昭王禮賓廣延方士至如郭隗樂
毅之徒鄒衍劇辛之儔自逺而至者多矣不欲令諸侯
之客伺隙燕邦故脩建下都館之南垂燕昭創之于前
子丹踵之于後
　　　蘭馬臺
詳釣臺
　　　禪臺
薛氏孟子章句曰燕噲築禪臺讓于子之後昭王復登
禪臺讓于樂毅毅以死自誓不敢受禪禪臺一名堯舜
臺
　　　逃齊臺
燕有逃齊臺在小金臺東北十六里相傳為子之之亂
齊伐燕羣臣登臺避兵後名臺曰逃齊臺見史記舊注
余按帝王世紀云周赧王雖居天子之位為諸侯所侵
逼與家人無異貰于民無以歸之乃上臺以避之故周
人因名臺曰逃債周之逃債燕之逃齊可云二逃雙妙
　　　五花臺
一統志五花臺在易州治相傳周武王築為日者占候
之所曰候臺至戰國燕昭王建五樓其上嘗游樂其間
更名五花臺
　　　三臺
三臺城在容城縣見志城冡記云燕魏分易水為界築
三臺登降以耀武即此
　　　陽華臺
燕丹子云荆軻之燕太子為置酒陽華之臺一作章華
之臺
　　　通雲臺
拾遺記昭王坐通雲之臺亦曰通霞臺山西有昭石去
石十里視人物之影如鏡焉碎石片片皆能照人而質
方一丈則重一兩昭王舂此石為泥泥通霞之臺
　　　泉昭館
詳祗明室
　　　華陽館
史記索隠燕太子丹與樊將軍置酒華陽之館出美人
竒馬一作華陽臺疑即陽華臺也史無明文姑並存之
又按水經注易水二館之城澗曲泉清山髙林茂風煙
披薄觸目怡情方外之士尚憑依舊居取暢林木二館
謂樊於期荆軻之館也又云易水又東歴燕之長城又
東逕漸離城南盖太子丹館髙漸離處也
　
　
　
　
　
　
　
　七國攷卷四
欽定四庫全書
　七國攷卷五　　　　　　明　董說　撰
　　楚國名
　　　楚　荆
吕覽荆平王得如黄之狗􁄸簬之矰以畋于雲夢檀弓
襄公朝于荆國䇿有獻不死之藥于荆王者又荆宣王
問羣臣曰吾聞北方之畏昭奚恤也越絶書荆平王傳
韓非子齊荆攻魏魏王遺荆王美人亢倉子荆君熊圉
問水旱理亂韓詩外傳越王勾踐使亷稽獻民于荆王
尸子云荆者非無東西也而謂之南其南者分也說苑
吳王欲伐荆又魯襄公朝荆新序田賛衣儒衣而見荆
王通釋云荆自文王始見于春秋僖元年始稱楚莊十
年荆敗蔡師于莘公羊曰荆者州名州不若國貶之若
荆州之夷然也糓梁曰荆楚也何以謂之荆狄之也聖
人立必後至天子弱必先叛左氏無此杜元凱曰荆楚
本號也按詩云戎狄是膺荆舒是懲則荆為楚之本號
亦明矣
　　　郢
桓子新論郢王好細腰而宫人餓屈原哀郢曰顧龍門
而不見孰両東門之可蕪史記齊湣王謂其相曰不若
㽞太子以求楚之淮北相曰不可郢中立王是吾抱空
質而行不義于天下也尸子郢王問于羣臣曰吾國治
乎按此楚荆郢並稱
　　趙國名
　　　趙　邯鄲
竹書紀年周顯王十三年邯鄲成侯㑹燕成侯於安邑
十四年邯鄲伐衛十六年邯鄲之師敗我于桂陵(我言/魏也)
三十三年鄭威侯與邯鄲圍襄陵二十七年十月邯鄲
伐我北鄙隠王(即赧/王)十三年邯鄲命吏大夫奴遷于九
原將軍大夫適子代史皆貂服桓子新論云邯鄲立
王是抱空質也戰國春秋云邯鄲王有吞天下之心皆
指趙也
　　　晉
韓魏趙號三晉詳見魏國名攷
　　魏國名
　　　魏　梁
魏惠王徙治大梁國號曰梁按魏世家惠王三十一年
秦用商君東地至河而齊趙數破我安邑近秦于是徙
大梁竹書紀年梁惠成王九年四月甲寅徙邦于大梁
與史記不合今按孟軻至梁在惠王三十五年從史記
徙梁已二年從紀年從梁已二十二年故其書曰梁惠
梁襄不曰魏惠魏襄也又按魏世家惠王已後或稱魏
如張耳見魏王張儀魏章皆歸于魏魏相田需死蘓秦
謂魏王秦昭王謂左右今韓魏與始孰彊魏人有唐睢
謂魏王秦昭王遽為發兵救魏趙使人謂魏王無忌謂
魏王魏太子増質于秦皆稱魏也或稱梁如鄒衍淳于
髠孟軻皆至梁楚相昭魚謂蘓代君其為梁王代請說
臣遂北見梁王韓亡秦有鄭地與大梁隣皆稱梁也
　　　晉
趙岐孟子注韓魏趙本晉六卿當此時號三晉故梁惠
王曰晉國天下莫強焉
　　韓國名
　　　韓　鄭
戰國䇿襄王時周最使鄭立韓擾而廢公叔周最患之
曰公叔之與周君交也今我使鄭立韓擾而廢公叔語
曰怒于室者色于市今公叔怨齊無奈何也必絶周君
而深怨我矣史舍曰公行矣請令公叔必重公周最行
至鄭注云鄭韓也又釐王時或謂鄭王曰昭釐侯一世
之明君也注云鄭王韓王也按竹書紀年周安王二十
一年魏武侯六年韓滅鄭哀侯入于鄭烈王二年晉桓
公邑哀侯于鄭曰韓山堅賊其君哀侯曰韓共侯趙成
侯遷晉桓公于屯留是猶稱韓不稱鄭也顯王元年鄭
城邢丘自是已後變韓為鄭三年曰公子景賈帥師伐
鄭七年曰王㑹鄭釐侯于巫沙九年曰秦師伐鄭次于
懷十年曰鄭取屯留尚子十一年曰鄭釐侯使許息來
致地平丘户牖首垣諸邑及鄭馳地我取枳道與鄭鹿
王及鄭釐侯盟于巫沙以釋它陽之圍歸釐于鄭十二
年曰鄭釐侯來朝十四年曰秦公孫壯伐鄭十五年曰
東周與鄭髙都十六年曰王以韓師二十四年曰魏敗
韓馬陵二十六年曰穰疵帥師及鄭孔夜戰于梁赫鄭
師敗逋三十一年曰秦蘓胡伐鄭三十三年曰鄭威侯
與邯鄲圍襄陵三十八年曰王㑹鄭威侯于巫沙慎
靚王六年曰鄭侯使韓辰歸晉陽及向隠王元年曰鄭
宣王來朝梁七年曰翟章救鄭數十年間稱韓者二稱
鄭者十四矣
　　　晉
詳見魏國名攷
　
　
　
　
　
　七國攷卷五
欽定四庫全書
　七國攷卷六　　　　　　　明　董説　撰
　　秦羣禮
　　　改元
更元　史記秦惠文王十四年更為元年又十四年而
卒(先是魏惠王三十六年改稱元/年后十一年而秦惠王復改元)按周文王改元矣尚
書運期授注云周文王以戊午蔀二十九年受命受命
之月已是季秋至明年乃改元書序云惟十有二年武
王伐殷注云本文王受命而數之是年入戊午蔀四十
嵗矣以歴攷之入戊午蔀二十九年嵗在戊午其年殷
九月二十五日得甲子明年乃改元則元年嵗在己未
是得赤雀之命后年改元之驗也武成正義云文王斷
虞芮之訟諸侯歸之改稱元年王應麟曰諸侯自于其
國各稱元年是已之所稱容或中年得改
　　　正朔
閏月　秦别紀宣公初志閏月咸陽記云宣公閏月天
時定矣獻公為市人志和矣
十月為嵗首　秦紀昭王四十二年先書十月次書九
月四十八年先書十月次書正月五十年先書十月次
書十二月次書二月吕不韋春秋季秋紀亦書合諸侯
制百縣為來嵗受朔日與諸侯所税於民輕重之法則
自昭王以來用十月為嵗首乆矣特始皇定為制耳
　　　朝㑹
設九賔　史記趙使相如獻璧於秦謂秦王曰和氏璧
天下所共傳寳也趙王恐不敢不獻趙王送璧時齋戒
五日今大王亦宜齋戒五日設九賔於廷臣乃敢上璧
秦王齋五日後乃設九賔於廷韋昭曰九賔即周禮九
儀索隠曰周禮大行人别九賔謂九服之賔客也列士
傳云設九牢也劉伯荘云九賔者周王大偹之禮天子
臨軒九服同㑹秦何得有九賔但亦陳設車輅文物耳
又荆軻獻督亢之地圖秦王聞之大喜乃朝服設九賔
朝天子　孝公二十年使公子少官率師㑹諸侯逄澤
朝天子
來朝　史記惠文君元年楚韓趙蜀人來朝三年韓魏
太子來朝武王四年魏太子來朝昭襄王五年魏王來
朝應亭十年楚懐王入朝秦秦留之十七年城陽君入
朝及東周君來朝二十九年周君來五十三年天下來
賔韓王入韓魏委國聽令(凡七國朝㑹聘享燕饗貢獻/見諸傳紀者不可勝述每存)
(一二附於群禮盖余/非為記事之書也)
　　　聘享
通聘享之禮　秦襄公以兵送周平王平王封襄公為
諸侯賜之岐以西之地曰戎無道侵奪我岐豐之地秦
能攻逐戎即有其地與誓封爵之襄公於是始國與諸
侯通使聘享之禮
遺女樂　繆公以女樂二八遺戎王戎王受而説之終
年不還抱扑子云秦惠王以美女五人與蜀王
歸禭　左傳秦人來歸僖公之禭禮也杜預曰秦慕諸
夏欲通敬於魯因有翟泉之盟故追贈僖公并及成風
本非魯方嶽同盟無相赴弔之制故不訊其後而以接
好為禮
　　　朝賀
天子賀　繆公三十七年秦用由余謀伐戎王益國十
二開地千里遂伯西戎天子使召公過賀繆公以金鼓
孝公二年天子致胙十九年天子致伯惠文王二年天
子賀四年天子致文武胙
諸侯賀　孝公二十年諸侯畢賀
以鴈賀　説苑秦繆公得百里奚公孫友歸取鴈以賀
　　　冠禮
王冠　惠文三年王冠昭襄王三年王冠
　　　昏禮
嫁女弟　襄公元年以女弟繆嬴為豐王妻或曰周無
豐王閟本作幽王盖幽豐字相近而又適其時作幽似
矣然以余推之果為幽王所娶當云以女弟繆嬴為幽
王后妻字無義此是戎狄之君僣稱王號耳且幽王娶
申后豈得有繆嬴耶
嫁宗女　繆公十五年晋使太子圉為質於秦秦妻子
圉以宗女
再嫁宗女　繆公二十三年晋惠公卒子圉立為君秦
怨圉亡去乃迎晋公子重耳於楚而妻以故子圉妻
蠻夷尚女　後漢書云秦惠王并巴中以巴氏為蠻夷
君長世代尚秦女其人爵比不更有罪得以爵除
　　　宗室
軍功屬籍　秦法宗室非有軍功不得為屬籍見史記
　　　貢獻
獻夜光之璧　國策張儀為秦破從連衡説楚王楚王
遣車乗獻夜光之璧於秦王
獻長人　蜀王本紀秦昭襄王時宕渠郡獻長人二十
五丈六尺
　　　燕饗
饋七牢　繆公生得晋君既而與盟許歸之更舍上舍
而饋之七牢賈逵曰諸侯雍餼七牢牛一羊一豕一為
一牢也
　　　賞賜
賜食物　范雎傳秦昭王下令國中有敢言鄭安平事
者以其罪罪之而加賜相國應侯食物日益厚以順適
其意
賜田宅　樗甘傳秦封甘羅為上卿復以始甘茂田宅
賜之
賜爵　史記秦王聞趙食道絶王自之河内賜民爵各
一級
　　　諡法(稱號附/)
君諡　荘(秦仲子以伐西戎為大夫謚荘公秦自栢翳/始封歴非子秦侯公伯秦仲皆無諡至荘公)
(始/謚)襄(荘公子以禦戎封/為侯遂諡㐮公)文(襄公子/諡文公)寜(文公孫/諡寕公)武(寜公長/子諡武)
(公戰國惠文君子諡/武王一曰諡悼武)德(武子弟/諡德公)宣(德公子/諡宣公)成(宣公弟/諡成公)穆
(成公弟任/好諡穆公)康(任好子罃/諡康公)共(罃子和/諡共公)桓(和子罃/諡桓公)景(罃子后/諡景公)
哀(后子謚/哀公)惠(哀公孫謚惠公/簡公子謚惠公)悼(惠公子/諡悼公)厲共(悼公子諡/厲共公)
躁(厲共公子/諡躁公)懐(躁公弟被圍/自殺諡懐公)靈(懷公孫/諡靈公)簡(懷公子名悼/子諡簡公索)
(隠曰簡公懐公子靈公季父始/皇本紀云靈公生簡公誤也)獻(靈公子師/隰諡獻公)孝(獻公子/渠梁諡)
(孝/公)惠文(孝公子諡惠/文正名駟)昭襄(武王弟稷/諡昭襄王)孝文(昭襄王子柱/諡孝文王)
荘襄(孝文王子楚諡荘襄王其/子政立為始皇帝除諡法)
后諡　穆(秦穆公夫人諡穆姬史記作繆王圻曰穆姬/晋女也在晋曰伯姬伯為長女也在秦曰穆)
(姬從夫之諡也嫁於小國則不從夫之諡如紀伯姬郯/伯姬潞伯姬是也次國亦不從夫之諡如文姜聲姜出)
(姜齊姜是也其有叔姬者各據本國次序也五經通義/曰婦人以隨從為義夫貴於朝婦貴於室故得蒙夫之)
(諡又曰夫人/無爵故無諡)
太子諡　竫(文公太子/諡竫公)夷(哀公太/子諡夷)昭(懷公太/子諡昭)悼(昭㐮太/子諡悼)
(杜佑曰周制士冠禮云天子之元子士也士無諡/故知太子無諡王圻曰太子無所施行不得設諡)
無諡　出子(宣公少子被弑號出子無惠公子被弑號/出子應劭曰秦之出子  諡之號也按通)
(鑑作出公胡三省云出非諡/也以其失國出死故曰出子)
仲　秦風車粼美秦仲也孔氏曰秦仲以號配國者附
庸未得爵命無諡可稱
公　荘公襄公文公寜公德公文公宣公成公穆公康公
共公桓公景公哀公惠公悼公厲共公躁公懷公靈公
簡公獻公孝公
王　惠文王昭襄王孝文王荘襄王
帝　秦昭王十九年齊王為東帝秦昭王為西帝二月
復去帝為王
君　應劭云秦惠文王初稱君後稱王
太后　事物攷云秦昭王母芉氏號宣太后太后之號
始於此也
　　田齊羣禮
　　　朝㑹
朝天子　通鑑周烈王六年齊威王來朝是時周室㣲
弱諸侯莫朝而齊獨朝之天下以此益賢威王
朝秦　史記齊王建二十八年王入朝秦秦王政置酒
咸陽
來朝　宣王二年三晋之王皆因田嬰朝齊王於博望
闗而去湣王三十八年西侵三晋欲以并周室為天子
泗上諸侯鄒魯之君皆稱臣來朝
　　　昏禮
迎婦　湣王四年迎婦於秦
納后　山東志齊閔王出㳺東郭百姓盡觀宿瘤采桑
如故王問而賢之将載後車女曰貞女一禮不偹雖死
不從於是使使者加金百鎰徃聘迎之以宿瘤為后又
鍾離春齊無鹽邑之女齊宣王之后也醜嫁不售宣王
聞其賢納以為后
　　　燕饗
太牢　顔斶與齊王游食必太牢出必乗車
　　　貢獻
獻玉珥　韓子薛公相齊威王夫人死中有十孺子皆
貴於王於是為十玉珥而美其一獻之王以賜十孺子
明日視美珥之所在而勸王以為夫人
獻鵠　魏文侯使舍人毋擇獻鵠於齊見説苑
　　　賞賜
賜車劍　國策齊王逐孟嘗君梁王虚上位遣使者黄
金百斤車百乗徃聘孟嘗君孟嘗君不徃也齊王聞之
君臣恐懼遣太傅齎黄金千斤文車二駟服劍一封書
謝孟嘗君
賜牛酒　史記田單為齊相觧裘衣寒者王欲因以為
已善乃賜單牛酒嘉其行
賜第　宣王喜文學游説之士自如騶衍淳于髠田駢
接予慎到環淵之徒七十六人皆賜列第為上大夫
威王三賞　國策齊威王下令羣臣能面刺寡人者受
上賞上書諫寡人者受中賞能謗譏寡人於市朝聞寡
人之耳者受下賞
　　　諡法
君諡　桓(齊侯田和荘子之子號/太公和子午諡桓公)威(午子因齊僣/稱王諡威王)宣(因/齊)
(子辟疆/諡宣王)湣(辟疆子地諡/湣王一作閔)襄(地子法章諡襄王法章/子建㓕於秦無諡也)按戰
國無臣諡或者以威王少子田嬰諡靖郭君嬰子田文
諡孟嘗君失其實矣馮驩曰孟嘗君客我死而后諡生
而稱之乎獨怪王圻續文獻通攷靖郭孟嘗並載諡法
又不能張正義之是折索隠之非兩存牴牾之説何無
主之甚也(右諡/法)
子　文子桓子武子成子襄子荘子
公　荘子子田和號田太公(田齊未/嘗稱侯)
王　威王二十六年稱王宣王湣王襄王王建余按齊
威王二十六年周顯王十六年盖田齊最先王韓宣惠
王十一年周顯王四十七年趙武靈王元年周顯王四
十四年燕易王元年周顯王三十七年魏襄王元年周
顯王三十五年秦惠文王元年周顯王三十二年先齊
而王者獨楚武王耳
帝　湣王三十六年齊王為東帝秦昭王為西帝蘇代
自燕來説齊於是齊去帝復為王秦亦去帝葢稱帝者
二月
　　楚羣禮
　　　朝㑹
商人見君　韓詩外傳楚國之法商人欲見君者必有
大獻重質然後得見
　　　聘享
獻天子　史記楚成王惲元年初即位布德施惠結舊
好於諸侯使人獻天子天子胙曰鎮爾南方夷狄之亂
無侵中國於是楚地千里
　　　宗廟
廟堂圖畫　楚辭天問序云屈原放逐憂心愁悴彷徨
山澤經歴陵陸仰天嘆息見楚先王之廟及公卿祠堂
圖畫天地山川神靈及古聖賢怪物所行事周流罷倦休
息其下仰視圖畫因書其壁呵而問之以泄憤懣據此
楚廟有圖畫如周之明堂也
祭典　國語屈到嗜芰有疾召其宗老而屬之曰祭我
必以芰及祥宗老将薦芰屈建命去之宗老曰夫子屬
之子木曰不然夫子承楚國之政其法刑在民心而藏
在王府上之可以比先王下之可以訓後世雖㣲楚國
諸侯莫不譽其祭典有之曰國君有牛享大夫有羊饋士
有豚犬之奠庶人有魚炙之薦籩豆脯醢則上下共之
不羞珍異不陳庶侈夫子不以其私欲干楚國之典
　　　飬老
國老　説苑楚王賜虞丘子采地三百號曰國老(或作/賜菜)
(田三百號/曰國老)按禮記王制曰有虞氏飬國老於上庠飬庶
老於下庠夏后氏飬國老於東序飬庶老於西序殷人
飬國老於左學飬庶老於右學周人飬國老於東膠飬
庶老於虞庠正義皇氏云人君飬老有四一飬老更二
子孫死難飬其父祖三飬致仕之老四飬庶人之老蔡
邕月令章句云三老國老也五更庶老也
　　　禮賢
金幣聘士　韓詩外傳楚荘王使使齎金百斤聘北郭
先生又楚襄王遣使以金千斤白璧百雙聘荘子以為
相孔叢子楚王使使奉金幣聘夫子
　　　昏禮
迎婦　懐王二十四年倍齊而合秦秦昭王初立乃厚
賂於楚楚徃迎婦
自娶太子婦　平王二年使費無忌如秦為太子建取
婦婦好來未至無忌先歸説平王曰秦女好可自娶為
太子更求平王聽之卒自娶秦女生熊珍更為太子娶
　　　宗室
三姓譜屬　離騷注云楚三閭之職掌王族三姓曰昭
屈景屈原序其譜屬率其賢良以勵國士盖楚官多用
同姓故譜屬最重也
　　　貢獻
獻藥　楚策有獻不死之藥於荆王者
獻魚　新序楚人有獻魚於王者曰今日漁獲食之不
盡賣之不售棄之又惜故來獻也
獻鶴　史記齊王使淳于髠獻鶴於楚韓詩外傳作獻
鴻
獻珥　國策楚王后死未立后也謂昭魚曰公何不請
立后昭魚因買五雙珥令其一善而獻之王明日視善
珥所在請立之
　　　燕饗
饗鄰國公子　楚成王三十五年晉公子重耳過楚成
王以諸侯客禮饗而厚送之於秦
饗鄰大夫　左傳晉郤至如楚聘且涖盟楚子享之子
反相為地室而縣焉郤至将登金奏作於下驚而走出
觴諸侯　説苑楚荘王為五仞之䑓而觴諸侯昭二年
楚靈王享昭公於新䑓好以大屈既而悔之
賜羣臣酒　楚史檮杌荘王賜羣臣酒日暮酒酣燭㓕
有引婦人之衣者
朝設脯糗　楚語云昔鬭子文三舍令尹無一日之積
恤民之故也成王聞子文之朝不及夕也於是乎每朝
設脯一束糗一筐以享子文至於今令尹秩之
　　　賞賜
賜田　宋玉小言賦云楚襄王既登陽雲之䑓命諸大
夫景差唐勒宋玉等並作大言賦卒而宋玉受賞有作
小言賦王曰善賜雲夢田國策云昭王反郢蒙榖不受
遂自棄於磨山之中至今無冐注謂子孫雖有罪不冐
法也又楚有賞田見左傳
賜地　孝烈王元年以黄歇為相封為春申君賜淮北
地十二縣后十五載黄歇言之楚王曰淮北地邊齊其
事急請以為郡便因并獻淮北十二縣請封於江東攷
烈王許之春申君因城故呉墟以自為都邑又襄王封
荘辛淮北之地
　　　諡法(稱號附/)
君諡　武(熊通弑兄蚡冒之/子代立諡武王)文(熊通子熊/貲諡文王)成(熊貲子熊/惲為太子)
(商臣所弑/諡成王)穆(熊惲子商臣弑/父代立諡穆王)荘(商臣子侣/諡荘王)共(侣子審/諡共王)康
(審子拈/諡康王)靈(招子圍/諡靈王)平(審子棄疾改名/熊居諡平王)昭(熊居子珍/諡昭王)惠(珍/子)
(章諡/惠王)簡(章子中/諡簡王)聲(中子當/諡聲王)悼(當子類/諡悼王)肅(類子臧/諡肅王)宣(臧子/熊良)
(夫諡/宣王)威(良夫子熊/商諡威王)懐(熊商子熊/槐諡懷王)頃襄(熊槐子横/諡頃襄王)攷烈(横/子)
(熊元諡/考烈王)幽(元子悼諡幽/王一云名悍)哀(悼弟猶/諡哀王)
無諡　(文王熊貲子熊囏是為杜敖無諡芻康王子員/是為郏敖無諡  哀王猶庶兄負  殺猶自立)
(㓕於秦/無諡)按楚自熊繹始封至十七世武王而有諡荆蠻
之俗積乆乃變也按史記楚武王三十五年楚伐隨謂
隨請王室尊吾號王室不聼熊通怒曰我自尊耳乃自
立為武王生以為號死以為諡矣左傳商臣以宫甲圍
成王請食熊蹯而死不聽丁未王縊諡之曰靈不瞑曰成
乃瞑共王疾告大夫曰不榖不德少主社稷生十年而
䘮先君未及習師保之教訓而膺受多福是以不得而
亡師於鄙以辱社稷為大夫憂其𢎞多矣若以大夫之
靈獲保首領以沒於地惟是春秋窀穸之事所以從先
君於禰廟者請為靈若厲大夫擇焉莫對及五命乃許
秋共公卒子囊謀諡大夫曰君有命矣子囊曰君命以
共若之何毁也赫赫楚國而君臨之撫有蠻夷奄征南
海以屬諸夏而知其過可不謂共乎請諡之共大夫從
之是以知楚國諡法之重也若夫杜敖無諡郏敖無諡
則不得其觧矣(右諡/法)
子　熊繹熊艾熊䵣熊勝熊揚熊渠(熊渠稱王已而/復去王稱子)熊
摯紅熊延熊勇熊嚴熊霜熊狥熊咢熊儀(是為/若敖)熊坎(是/為)
(霄/敖)熊㫬(是為/蚡冒)典略云楚自熊繹至蚡冒並稱楚子
王　蚡冒弟為武王武王之後文王成王穆王荘王共
王康王靈王平王昭王惠王簡王聲王悼王肅王宣王
威王懐王頃襄王攷烈王幽王哀王王負芻按熊繹當
周成王之時舉文武勤勞之后嗣而封熊繹於楚蠻封
以子男之田稱楚子當周夷王之時王室㣲諸侯或不
朝相伐熊渠甚得江漢間民和乃興兵伐庸陽粤至於
鄂熊渠曰我蠻夷也不與中國之號諡乃立其長子康
為句亶王中子紅為鄂王少子執疵為越章王及周厲
王之時暴虐熊渠畏其伐楚亦去其王及熊通立三十
五年伐隨隨曰我無罪楚曰我蠻夷也今諸侯皆為叛
相侵或相殺我有敝甲欲以觀中國之政請王室尊吾
號隨人為之周請尊楚王室不聽還報楚三十七年楚
熊通怒曰吾先鬻熊文王之師也早終成王王舉我先
公乃以子男田令居楚蠻夷皆率服而王不加位我自
尊耳乃自立為武王盖周桓王十六年也榖梁傳曰呉
楚之君不書塟辟其號也謂辟其稱王之號也
敖　楚熊儀為若敖熊坎為霄敖(或作/若敖)文王子熊囏為
杜敖康王子員為郏敖棄疾即位塟子干於訾實訾敖
杜預曰不成君無號諡者楚皆謂之敖余按敖者楚國
尊大之别稱楚尊官有莫敖可推也熊眴為盼冐冐字
不可攷
　　趙　禮
　　　朝㑹
大朝　武靈王十九年春正月大朝信宫二十七年五
月大朝於東宫見史記
羣臣宗室之禮　惠文王立四年朝羣臣安陽君亦來
朝主父令王聽朝而自從旁觀窺羣臣宗室之禮
大備　悼襄王元年大備正義曰謂行大備之禮也
　　　宗廟
廟見　武靈王十六年五月大朝東宫傳國於何王廟
見禮畢出臨朝
　　　飬老
三老　武靈年少未能聽政置博聞師三人左右司過
三人及聽政先問先王貴臣肥義加其秩國三老年八
十月致其禮
　　　慶賞
置酒脯　惠文王三年主父㓕中山遷其王於膚施起
靈壽北地方從代道大通還歸行賞大赦置酒酺五日
按漢書音義云漢律三人已上無故羣飲罰金四兩㤙
詔横賜得令聚㑹飲食五日酺布也言天子布㤙於天
下
　　　貢獻
獻雀　孔叢子邯鄲之民以正月旦獻雀於趙王而綴
以五采
獻鳩　列子邯鄲之人以正月之旦獻鳩於簡子簡子
大悦厚賞之
　　　賞賜
賜田　趙簡子疾五日不知人扁鵲視之曰不出三日
疾有間居二日半簡子寤董安于以扁鵲言告簡子賜
扁鵲田萬畆
賜衣　烈侯好音欲賜鄭歌者槍石二人田各萬畆相
國公仲不與乃進牛畜荀欣徐越三人烈侯説止歌者
田官三人賜相國衣一襲注單複具為一襲
賜金　肅侯游大陵出於鹿門大戊午扣馬曰耕事方
急一日不作百日不食肅侯下車謝賜大戊午金百鎰
見桓譚論
賜冠帶　國策武靈王立周紹為王子傅又賜周紹胡
服衣冠具𢃄黄金師比注具帯帯飾之備也猶具劍
賜璧　虞卿者游説之士躡屩擔簦説趙孝成王一見
賜黄金百鎰白璧一雙
賜湯沐邑　信陵君傳公子留趙趙王以鄗為公子湯
沐邑
　　　諡法(稱號附/)
君諡　烈(趙侯藉趙獻子/浣之子諡烈侯)武(烈侯弟/諡武侯)敬(烈侯子章/諡敬侯)成(章/子)
(種諡/成侯)肅(成侯子言/諡肅侯)武靈(肅侯子諡/武靈王)惠文(武靈王子何/諡惠文王)孝
成(何子丹諡/孝成王)悼襄(丹子偃諡/悼㐮王)幽繆(偃子遷諡幽繆王徐/廣曰王遷無諡今獨)
(此稱幽繆主者盖秦㓕趙之後人臣竊/追諡之遷子嘉為代王㓕於秦無諡)
后諡　武靈王納呉侯之女娃嬴是為孟姚有寵卒諡
惠后(右諡/法)
子　史記趙武卒諡為文子文子生景叔景叔卒生趙
鞅立是為簡子簡子卒毋䘏立是為襄子(又襄子弟/曰桓子)
侯　襄子卒趙浣立是為獻侯獻侯卒子烈侯籍立烈
侯卒太子章立是為敬侯敬侯子種立是為成侯成侯
子語立是為肅侯
王　肅侯卒子武靈王立按武靈王八年五國相王趙
獨否曰無其實敢處其名乎今國人謂已曰君及惠文
王立武靈又自號為主父不知何時稱王也惠文王卒
太子丹立是為孝成王孝成王卒子偃立是為悼襄王
悼襄王卒子遷立是為幽繆王(趙武靈王元年周/顯王四十四年)
君　見上按靈王能矯五國之非然趙侯爵稱侯可也
今稱君亦無義沈羽云三晋本大夫而為諸侯者故多
稱主君梁王觴諸侯於范䑓魯君曰主君之尊儀狄之
酒也見國策韓昭侯三日不朝大夫諫曰主君玩國甚
矣見典論
父　武靈王自號主父一曰君二曰父甚竒
孟　通鑑豫讓漆身為癘吞炭為啞行乞於市其妻不
識也行見其友其友識之為之泣曰以子之才臣事趙
孟必得近幸胡三省云自春秋之時趙宣子謂之宣孟
趙文子謂之趙孟其後遂襲而呼為趙孟孟長也
追侯　周威烈王二十三年魏韓趙皆立為諸侯魏文
侯二十三年韓景侯六年趙烈侯六年趙烈侯既侯遂
追尊獻子為獻侯　余又按諸書載列國事蹟其稱號
有甚繆者如闞子云趙簡王好獵是趙簡子也班媫妤
咏扇畫作秦王女乗鸞向煙霧乃用簫史事是秦繆公
也一統志趙王䑓是趙襄子也皆未嘗稱王如楚武王
冡皇覽云楚武帝冡韓昭侯作髙門胡廣説云昔韓昭
帝作髙門皆未嘗稱帝是猶朱象不有天下而水經注
有鼻天子城山海經有帝丹朱塟處也如楚既僭號而
仙鑑有楚荘公則又尊變而卑矣(按春秋亦作楚子然/子楚爵也春秋不書)
(僣王而書子爵仙/鑑稱公無義也)
　　魏羣禮
　　　改元
后元　竹書紀年周顯王三十四年魏惠成王三十六
年改元稱一年玉海云魏惠王年號云后元
　　　朝㑹
朝天子　國策魏惠王擁土千里𢃄甲三十六萬十八
年㧞邯鄲西圍定陽從十二諸侯朝天子
來朝　史記惠王十五年魯衛宋鄭君來朝紀年作十
四年
受經　史記文侯受子夏經藝客叚干木過其閭未嘗
不軾也
黄金聘士　孔叢子魏王遣使者奉黄金束帛聘子順
為相
　　　昏禮
尚主　魏相公叔髙尚主而害呉起見史記如淳曰天
子嫁女於諸侯必使諸侯同姓者主之故謂之公主帝
姊妹曰長公主諸王女曰翁主師古曰如説得之天子
不親主婚故謂之公主諸王則自主婚故其女曰翁主
翁者父也言父主其婚也亦曰王主言王自主其婚也
揚雄方言云周晉秦隴謂父曰翁而臣瓉王楙或云公
者比於上爵或云主者婦尊稱皆失之劉貢父曰予謂
公主之稱夲出秦舊男為公子女為公主古者大夫妻
稱主故以公配之若謂同姓主之故謂之公主則周之
事秦不知用也古之嫁女禮當如周使大夫主之何不
謂之夫主乎然則謂之王主者猶言王子也謂之公主
者縁公而生耳毛晃曰尚崇也髙也貴也飾也加也尊
也娶公主謂之尚言帝王之女尊而尚之不敢言娶也
小荀子曰尚主之制非古也釐降二女陶唐之典歸妹
元吉帝乙之訓王姬歸齊宗周之禮也以隂乗陽違天
以婦凌夫違人違天不祥違人不義
　　　燕饗
觴政　説苑魏文侯與大夫飲酒使公乗不仁為觴政
曰飲而不嚼者浮以大白文侯飲而不嚼公乗不仁舉
白浮君君視而不應侍者曰不仁退君已醉矣公乗不
仁曰周書曰前車覆後車戒盖言其危為人臣者不易
為君亦不易今君已設令令不行可乎君曰善舉白而
飲飲畢以公乗不仁為上客
饗功之禮　未學篇云魏武侯即位設饗功之禮以優
士大夫設坐廟廷為三行上功坐前行餚席兼重噐上
牢次功坐中行餚席噐差减無功坐後行餚席無重噐
觴諸侯　國策梁惠王觴諸侯於范䑓
觴大夫　淮南子魏文侯觴大夫於曲陽
　　　貢獻
獻晨鳬北犬　韓詩外傳魏文侯封太子擊於中山三
年不徃來趙倉唐曰君何不遣人使大國太子曰願之
乆矣未可得使者對曰臣願奉使侯何如太子曰侯嗜
晨鴈好北犬於是遣倉唐緤北犬奉晨鴈獻之侯曰擊
愛我知我所嗜好杜鄴與王音書云昔文侯寤犬鴈之
獻而父子益親
死事之賞　列國紀聞魏文侯舉有功而進賞之有死
事之家嵗使使者勞賜其父母又按魏文侯與田子方
語有兩童子衣錦而侍於君側田子方曰此君之寵子
乎文侯曰非也此其父死於戰此㓜子也寡人收之是
又恤死事之孤也
　　　賞賜
賜田　惠王索呉起之後賜之田二十萬巴寜㸑襄各
十萬惠王曰非公叔何以知三子之功哉又賜公叔田
四十萬加之百萬之上使百四十萬見國策
賜衣　説苑魏文侯封太子擊於中山三年使不徃來
趙倉唐奉使侯問子之君長大孰與寡人倉唐曰君賜
之外府之衣則能勝之文侯遣倉唐賜太子衣一襲
　　　諡法(稱號附/)
君諡　文(魏侯斯諡文/侯或作都)武(斯子擊/諡武侯)惠(擊子罃謚惠王紀/年作惠成王是也)
襄(罃子赫/諡襄王)哀(赫子諡哀王索隠曰系本襄王/生昭王而無哀王盖脱一代耳)昭(哀王子/圍諡昭)
(王/)安釐(昭王子諡/安釐王)景閔(安釐王子増/諡景閔王)
無諡　(景閔王子假/㓕於秦無諡)
子　武子悼子魏絳(絳史無明/文无攷)昭子獻子桓子(系本有/襄子史)
(記/無)
侯　文侯(二十二年/列為諸侯)武侯惠侯
王　襄王(元年/王)哀王昭王安釐王景閔王王假按魏襄
王元年周顯王三十五年也
追王　史記魏襄王元年與諸侯㑹徐州相王也然後
追尊父惠侯為惠王吕氏曰竹書紀年魏惠王三十六
年改元稱一年王與諸侯㑹於徐州其後十七年卒所
謂今王者襄王也今史記惠王三十六年卒襄王立十
六年卒并惠襄為五十二年史記誤分惠成王之世為
二王之年數也其曰襄王元年與諸侯㑹徐州相王然
后追尊父惠侯為惠王者即惠王改元一年㑹諸侯於
徐州也追王之説史記誤(右吕/氏云)索隠曰世本襄王生昭
王而無哀王盖脱一代耳孔衍叙魏語亦有哀王而紀
年説惠成王三十六年又改元為后元一十七年卒史
記分惠王之歴以為二王之年又有哀王凡二十三年
紀事甚明無足疑者然則是紀年之作失哀王之代故
分襄王之年為惠王后元即以襄王之年包哀王之代
耳(右索/隠云)據吕氏之説襄王不追王據索隠之説惠王不
改元余攷經世稽覽圖魏惠王改元后元一年其年即
薨子襄王立又按孟子至魏在惠王三十五年其後襄
王立孟子尚在魏也若惠王改元后又十七年而卒孟
子豈能在魏十八年及襄王之世哉當是惠王改元之
年卒襄王元年追為惠王紀年脱襄王一代又誤於慎
靚王二年作魏惠王薨當言襄王薨也今王即哀王也
或曰孟子曰梁惠王何也曰從後言之也孟子退而著
書之年在襄王追王惠王之後也
　　韓羣禮
　　　朝㑹
執珪　孔叢子云韓與魏仇敵之國而韓釐侯執珪見
梁君非好卑而惡尊執珪者謂執珪而朝
　　　宗廟
視牲　天中記韓昭侯視所以祠廟之牲其豕小昭侯
令官更之官以是豕來也昭侯曰是非嚮者之豕耶官
無以對命吏罪之從者曰君王何以知之君曰吾以其
耳也
　　　諡法(附稱號/)
君諡　景(韓侯䖍/諡景侯)烈(䖍子取諡烈侯系/本作武史記作列)文(烈侯子/諡文侯)哀(文/侯)
(子為韓嚴所/弑諡哀侯)懿(哀侯子若山諡懿侯/索隠曰年表作荘侯)昭(懿侯子諡昭侯/又作鄭釐侯按)
(昭侯二十五年作髙門屈宜臼曰昭侯不出此/門云云凡稱昭侯者三生而稱諡大不可觧)宣惠(昭/侯)
(子諡宣/惠王)襄(宣惠王子倉/諡襄王也)釐(襄王子/諡釐王)桓惠(釐王子諡桓惠/王桓惠王子安)
(㓕於秦無諡/  右諡法)
子　韓武子事晉封於韓原十一世皆稱子
侯　景侯始列為諸侯烈侯文侯哀侯懿侯昭侯
王　昭侯子宣惠王十一年號為王襄王釐王桓惠王
安王按韓宣惠王十一年周顯王四十七年六國表作
十年則顯王四十六年也盖顯王三十二年秦王三十
五年魏王三十七年韓王燕王四十四年趙王數年之
間五王並立矣
君　宣惠王十一年君號為王據此十一年已前稱君
也
　　燕羣禮
　　　宗廟
修宗廟　漢略燕昭王三年修其宗廟
修齊廟　白帖燕将樂毅下齊七十城而修齊宗廟
　　　禮賢
築宫　燕昭王為郭隗改築宫而師事之樂毅自魏徃
鄒衍自齊徃劇辛自趙徃
擁篲　史記騶子如燕昭王擁篲先驅請列弟子之位
而受業又阮籍奏記云鄒子居黍谷之隂而昭王陪乗
　　　燕饗
駃騠食　鄒陽書蘇秦相燕燕人惡之於王王按劍而
怒食以駃騠漢書音義云駃騠駿馬也生七日而超其
母王重蘇秦雖有讒謗而更膳以珍竒之味
千里馬肝　燕丹子云太子有千里馬軻曰千里馬肝
美太子即進肝
　　　貢獻
獻豕　朔人獻燕昭王以大豕見符子
(獻香/獻珠)　並詳雜徴
　　　賞賜
賜羽衣　詳噐服
賜后服　通鑑燕賜樂毅輅車乗馬后屬百兩賜樂毅
妻以后服賜其子以公子之服
賜公子服　詳上
賜車馬　詳上
　　　諡法(稱號附/)
君諡　康(召公奭諡康公/子封北燕伯)惠(康公九世孫諡惠侯懿公/子諡惠公戰國昭王子諡)
(惠/王)釐(惠侯子諡釐侯閔公子/諡釐年表作釐侯荘)頃(釐侯子/諡頃侯)哀(頃侯子/諡哀侯)鄭(哀/侯)
(子諡鄭侯索隠曰諡法無鄭鄭是/名也余按列國諡法如此者甚多)繆(鄭侯子/諡繆侯)宣(繆侯子/諡宣侯)
(桓公子/諡宣公)桓(宣侯子諡桓侯㐮公子諡桓公譙周曰系家/㐮伯生宣公無桓公也又釐侯子諡桓公)
昭(宣公子諡昭公戰/國噲子平諡昭王)武(昭公子/諡武公)文(武公子諡文公又/桓公子諡文公)懿
(文公子/諡懿公)悼(惠公子/諡悼公)共(悼公子/諡共公)平(共公子/諡平公)簡(平公子欵/諡簡公)獻
(簡公子諡獻公索隠曰按紀/年燕簡公後次孝公無獻公)孝(獻公子諡孝公戰國/武成王子諡孝王)成
(孝公子載/諡成公)閔(成公子/諡閔公)易(文公子/諡易王)武成(惠王子諡/武成王)
無諡　(易王子噲無諡孝王子喜為/太子丹事㓕於秦無諡也)按續文獻通攷云
燕有南北南燕姞姓北燕即邵公所封也如昭三年書
北燕伯欵出奔齊荘二十年書執燕仲父注云即南燕
伯而史記乃共一世家豈遷别有據歟又左傳有荘公
奐之子簡公盈與北燕簡公欵而世家獨有一簡公豈
即左傳所謂北燕伯歟又有召穆公虎即江漢之詩所
稱平淮夷者也而世家亦無之獨有繆侯豈穆即繆歟
余又按周公名旦索隠曰諡文見國語父子君臣同時
並諡矣五經通義曰周桓王時蔡侯卒諡蔡桓侯有德
則善諡無德則惡諡故同也攷燕諡法康公九世孫諡
惠懿公子亦諡惠昭王子亦諡惠惠侯子諡釐閔公子
亦諡釐繆侯子諡宣桓公子亦諡宣宣公子諡桓襄公
子亦諡桓釐侯子亦諡桓宣公子諡昭王噲子亦諡昭
武公子諡文桓公子亦諡文獻公子諡孝武成王子亦
諡孝諡不諱同周之制也(右諡/法)
侯　召公封於北燕已下九世至惠侯可攷惠侯釐侯
頃侯哀侯鄭侯繆侯宣侯桓侯自桓侯復稱公
公　荘公襄公桓公宣公昭公武公文公懿公惠公悼
公共公平公簡公獻公孝公成公湣公釐公桓公文公
王　易王王噲昭王惠王武成王孝王王喜按燕易王
元年周顯王三十七年也趙岐孟子注云以萬乗之國
伐萬乗之國者萬乗非諸侯之號時燕國侵地廣大僣
號稱王故曰萬乗
　
　
　
　
　
　
　
　七國攷卷六
欽定四庫全書
　七國攷卷七　　　　　　　明　董説　撰
　　秦音樂
　　　鈞天之樂
碧巖大乗注云秦繆公夢饗於帝庭得鈞天廣樂而下
其後繆公因作鈞天之樂西京賦云昔者天帝悦秦繆
公而覲之饗以鈞天廣樂帝有醉焉乃為金䇿錫用此
土而翦諸鶉首
　　　昭和鐘
宋秘閣有秦昭和鐘銘云秦公曰丕顯朕皇祖受天命
奄有下國十有二公不墜上帝嚴龔寅天命保大業故
秦虩事䜌夏曰余雖小子穆穆師秉明德獻敷明刑䖍
敬朕祀以受多福綏和萬民唬夙夕刺刺􁑺􁑺萬生是
敕咸畜百辟𦙍士趫趫文武鎮静不廷優佊㸉百邦於
秦執事匭咊鐘故曰□邦其音□□雝雝孔煌以昭□
孝享以受毛魯多釐眉壽無疆畯惠在位髙引有慶匍
百四方永寳用宜
　　　靈鼉鼓
李斯諫逐客書陛下建翠鳯之旗樹靈鼉之鼓
　　　宣和琴
古琴録秦惠文王有琴一曰宣和二曰閑邪夏侯湛琴
賦云聊閑邪於五弦兮翼宣和於萬里盖指此也
　　　閑邪琴
詳上宣和
　　　超屏琴
燕丹子荆軻見秦王将刺之王曰寡人好琴願一曲而
就死軻許之因命琴女文馨奏曲曲曰羅縠單衫可掣
而絶三尺屏風可超而越鹿盧之劍可負而㧞王從其
言遂得脱後名其琴曰超屏
　　　盆瓶
戰國策云澠池之㑹藺相如請秦王奏盆瓶李斯上書
擊瓮叩瓶盖不獨汲水且以為樂矣唐人之擊甌本此
　　　缶瓮
許氏説文曰缶者瓦噐所以盛酒漿秦人鼓之以莭歌
文獻通攷曰古者西戎用缶以為樂李竒曰擊瓮扣缶
其秦之聲豈以秦人盡有西戎之地而為此聲故耶又
六書纂文載太公寳缶銘或云秦之廟噐也
　　　筝
李斯諫逐客書曰夫擊瓮扣瓶彈筝撫髀而歌呼嗚嗚
快耳者真秦之聲也
　　田齊音樂
　　　房中之樂
鐘石書齊宣王房中之樂金遲石緩絲竹合奏秦漢淫
聲之祖也或云金遲石緩謂用金石之音少專尚絲竹
也余按遲緩之義非廢金石盖絲竹宻而金石踈
　　　大吕鐘
樂毅報燕王書大吕陳於元英注大吕齊鐘名又齊策
云大王據千乗之地而建千石鐘萬石簴
　　　和竽
孔融云齊宣王好和竽和竽竽之名也猶秦和鐘也齊
記云齊宣王好竽竽者廩食百人
　　　齊瑟
選笙賦云齊瑟秦筝歌録有齊瑟行又蘇秦曰臨菑之
民無不吹竽鼓瑟擊筑彈琴
　　楚音樂
　　　瀟湘洞庭之樂
拾遺記洞庭山浮於水上其下有金堂數百間玉女居
之四時聞金石絲竹之聲徹於山頂楚懷王之時舉羣
才賦詩於水湄故云瀟湘洞庭之樂聽者令人忘老雖
咸池簫韶不能比焉每四季之莭楚王常繞山以遊宴
舉四仲之氣以為樂章仲春律中夾鐘乃作輕風流水
之詩醼於山南仲夏時中𬎼賔乃作皓露秋霜之曲(又/襄)
(陽耆舊傳曰宋玉識音而善文襄王好樂而愛賦既美/其才而憎其似屈原也乃謂之曰子盍從楚之俗使楚)
(人貴子之德乎對曰昔楚有善歌者王其聞與始而曰國/下里巴人國中唱而和之者數萬人中而曰陽阿採菱)
(中唱而和之者數百人既而曰陽春白雪朝日魚麗含/商吐角絶節赴曲國中唱而和之者不過數人盖其曲)
(彌髙其和彌寡琴操云一曰烈女引楚樊妃作又楚膏/梁子出游九臯之澤覧漸水之䑓張罛置罟于荆山臨)
(曲池而渙而疾風霣暴雨電冥天火四起霹靂下臻𤣥/鸛翔其前𤣥虎吟其後乃援琴而歌作霹靂引又楚昭)
(王得和璧使大夫明光奉璧於趙郡中羊由甫知趙無/反遣乃讒於王明光常背楚用趙今使奉璧何能述功)
(德及光明逺怒之明/光乃作歌曰楚光明)
　　　地室金奏
左傳晋郤至如楚聘且涖盟楚子享之子反相為地室
而縣焉卻至将登金奏作於下驚而走出
　　　巫音
吕氏春秋宋之衰也作為千鍾齊之衰也作為大吕楚
之衰也作為巫音注女曰巫楚辭九歌巫以事神其女
妓之流乎
　　　楚些
丹鉛録齊歌曰謳呉歌曰歈楚歌曰些巴歌曰嬥又梁
元帝纂要云楚歌曰艷宋玉招魂皆以些字為尾
　　　躬舞
楚靈王信巫祝之道躬執羽紱起舞壇前呉人來攻其
國而靈王鼓舞自若見桓譚新論
　　　萬
左傳令尹子元欲蠱文夫人為舘於其宫之側而振萬
焉夫人聞之曰先君以是舞也習戎偹也今令尹不尋
諸仇讎而於未亡人之側不亦異乎
　　　九龍之鐘
淮南子云闔閭伐楚破九龍之鐘許慎云楚為九龍之
簴以縣鐘也賈子云子胥入郢毁十龍之鐘其説不同
不可攷
　　　楚鐘　楚宫鐘
趙氏金石録楚鐘藏方城范氏銘云惟王五十六祀楚
王(下有字/不可識)鐘按楚惟惠王在位五十七年此鐘為惠王
作無疑也方是時王室衰弱六國争疆楚尤强大遂不
用周之正朔又金石録載楚公鐘銘云楚公自作余按
楚爵子僣稱王未嘗稱公楚公鐘者當是宰邑大夫所
造如葉公之類是也
　　　方磬
桓譚新論云瀟湘之樂方磬為帝
　　　繞梁琴
古琴疏宋華元獻楚王以繞梁之琴鼓之其聲嫋遶於
梁間循環不已楚王樂之七日不聽朝樊姬進曰君滛
於樂矣昔桀好妹喜之瑟而亡其身紂好靡靡之音而
䘮其國今君遶梁是樂七日弗朝君樂亡身䘮國乎於
是以鐵如意搥琴而破之
　　　青翻琴
古琴録楚王子無虧有琴曰青翻後質於秦不得歸因
撫琴歌曰洞庭兮木秋涔陽兮草衰去千里之家國作
咸陽之布衣
　　　秋陽琴
襄陽古噐録繞梁秋陽皆古楚琴
　　　楚笙
闞子云楚笙冠中國又列子云墨子儉嗇而非樂者􁂰
見荆王衣錦吹笙必楚俗好笙也
　　　警鼓
詳見兵制文獻通考云昔楚厲王有警鼓與百姓為戒
既而飲酒太過而擊民大警使人止之居數月警而擊
之民莫有起者邵倫曰楚厲王以軍鼓為酒鼓可謂凟
樂矣
　　趙音樂
　　　肆夏
禮郊特牲云大夫之奏肆夏由趙文子始也按此趙僣
禮樂之始
　　　廣舞
劉歆云趙襄主殺代王於廣舞之中按吕氏春秋簡子
死召太子而告之曰我死已葬服衰而上夏屋之山以
望太子敬諾簡子死已葬衰服襄子上於夏屋以望代
俗其樂甚美於是襄子曰先君必以此教也乃以其女
弟妻代君襄子遂謁而請觴之先令舞者置兵其羽中
百人先具大金斗代王至酒酣反斗而擊之盡殺其從
者因迎其妻其妻聞之遂磨笄以自刺故趙氏至今有
磨筓之山歆言廣舞即此史記無舞者之文
　　　靈文筝
陸機云趙惠文王有筝曰靈文
　　　趙瑟
史記趙王與秦王㑹澠池秦王使趙王鼓瑟郭恕碑云
屏趙瑟絶秦缶潘岳西征賦耻東瑟之偏鼓提西缶而
接刃
　　　鹿
碧巖大乗注云匏音之妙楚笙趙鹿鹿者笙之類余按
金石録古祭噐有鹿噐為鹿形從此起趙之樂噐或此
義也
　　　趙烈侯之石
鐘石書云有石如磬形銘云趙烈侯之石盖六國時趙
烈侯樂噐尚書擊石拊石皆指磬也余按趙世家趙烈
侯好音謂相國公仲連曰寡人有愛可以貴之乎公仲
連曰冨之可貴之則否烈侯曰然夫鄭歌者搶石二人
吾賜之田人萬畆
　　魏音樂
　　　金石之樂
國語晋悼公十二年伐鄭軍於蕭魚鄭賂以女樂二八
歌鐘二肆寳鏄大磬悼公以樂之半賜魏絳曰子教寡
人和戎狄而正諸華於今八年七合諸侯寡人無不得
志請與子共樂之魏絳辭不得乃受魏於是有金石之
樂也
　　　魏樂書
方樂書云六國時魏文侯最為好古孝文時得其樂人
竇公獻其書乃周官大宗伯大司樂之章也
　　　惠侯琴
天山録任襄掘地得古物木質金采銘曰魏下又有銘
字差細曰惠侯琴盖戰國梁惠王之琴也按史記淳于髠
見梁惠王王屛左右見之終無言王讓之髠曰王志在
音知惠王滛於聲樂矣然惠侯是諡或其子孫追銘之
也
　　　縣琴
陳晹樂書晉師經以琴撞文侯文侯曰卿何鮮禮之甚
也經對曰臣撞桀紂非撞陛下也文侯韙之乃懸琴於
門為終身之戒
　　　搥鑿
劉勰新論云魏文侯好搥鑿之聲不貴金石之和漢書
禮樂志云六國魏文侯最為好古而謂子夏曰寡人聼
古樂則欲寐及聞鄭衛余不知倦焉子夏辭而辨之終
不見納自此禮樂䘮矣
　　燕音樂
　　　縈塵集羽之舞
拾遺記云燕昭王三年廣延國獻善舞者二人一名旋
娟一名提嫫王登崇霞之臺乃召二人徘徊翔舞殆不
自支王以纓縷拂之二人皆舞容冶妖麗靡於鸞翔而
歌聲輕颺乃使女伶代唱其曲(女伶已/詳職官)清響流韻雖飄
梁動木未足嘉也其舞一名縈塵言其體輕與塵相亂
次曰集羽言其婉轉若羽毛之從風末曲曰旋懷言其
支體纒曼若入懐袖也
　　　宗廟之樂　筑
刺客傳燕太子丹使荆軻刺秦王既發太子及賔客知
其事者皆白衣冠以送之至易水上既祖取道髙漸離
擊筑荆軻和而為變徴之聲士皆垂淚涕泣淮南子云
荆軻西刺秦王髙漸離宋意為擊筑而謌於易水之上
聞者莫不瞑目裂眦髪植穿冠因以此聲為樂而入宗
廟許慎注筑曲十二弦
　
　
　
　
　
　
　
　
　
　
　
　
　
　
　
　七國攷卷七
欽定四庫全書
　七國攷卷八　　　　　　　明　董説　撰
　　秦噐服
　　　傅車
秦昭王使以傅車召范雎見史記
　　　翠鳯旗
李斯諫逐客書云陛下建翠鳯之旗樹靈鼉之鼓
　　　龍文鼎
史記秦武王有力好戯力士任鄙烏獲孟説皆至大官
王與孟説舉龍文之鼎絶臏而死
　　　智嚢鼎
秦丞相樗里子作一鼎文曰智囊古文大篆書見鼎録
　　　定蜀鼎
張儀伐蜀鑄一鼎髙三尺文曰定蜀大篆書見鼎録
　　　秦公敦
廣川書䟦云商人堌中得敦銘曰秦公作敦其制簋也
　　　御璽
通鑑秦王下吏治毐毐懼矯王御璽發兵攻蘄年宫
　　　相印
史記秦王收穰侯之印注相印也又應侯歸相印劉向
别録云秦惠文王置相印虎鈕白趾按白趾不可攷
　　　有司印
事物紀原云事物始曰州縣之印始於春秋按商鞅書
定分篇曰法令之長即以封右劵以法令之長有印以
封印則有司之賜印自秦孝公變法始耳
　　　玉符
通鑑吕不韋為異人説華陽夫人夫人承間言於太子
太子許與夫人刻玉符約以為嗣
　　　屏風
燕丹子云荆軻把秦王王乞聽琴聲而死召姬人鼓琴
琴曰羅縠單衣可掣而絶八尺屏風可超而越按此秦
殿上屏風盖斧扆之遺制也
　　　帯劍
史記秦簡公六年令吏初帯劍正義曰春秋官吏各得
𢃄劍劍有二一佩劍所謂衣冠帯劍是也一兵劍持以
相格殺者也秦别紀作簡公七年百姓初帯劍
　　　黼黻之服
史記秦獻公敗三晋之師於石門斬首六萬王賜以黼
黻之服孔頴逹曰白與黑謂之黼黑與青謂之黻
　　　羅縠衣
詳見屏風據燕丹子秦王衣羅縠單衣坐殿上矣余不
能無疑
　　　降服
左傳楚人滅江秦伯為之降服出次不舉過數大夫諫公
曰同盟滅雖不能救敢不矜乎吾自懼也君子曰詩云
維彼二國其政不獲維此四國爰究爰度其秦穆之謂
矣注云降服素服也
　　　武幘
物原云秦孝公作武幘後漢書輿服志云古者有冠無
幘其戴也加首有頍所以安物故詩曰有頍者弁此之
謂也三代之世法制滋彰下至戰國文武并用秦雄諸
侯乃加其武将首飾為絳帕以表貴賤其後稍稍作顔
題炙轂子云上古被髪服皮三代即有衣冠皆列品命
無敢惑黔首之服以三尺皂絹裹髪名折上巾説畧云
儀禮士冠庻人巾則古者以上有冠無巾幘唯庻人戴
之秦謂民為黔首(青藤山人路史云/抹額是大禹所制)
　　　旄頭
述異傳云旄頭飾騎秦文公作使之先驅按晋武帝問
侍臣旄頭何義彭推對曰秦有竒怪觸木截水無不崩
潰惟是畏旄頭故虎士服之此秦制也
　　　象牙釵
中華古今注釵古笄之遺制也至秦穆公以象牙為之
　　　連環
春秋后語秦始皇聞齊王后賢嘗使遺之連環曰齊人
多知能觧此乎后以羣臣莫能觧乃引椎破之謝秦使
曰謹以觧矣以報始皇壮其志益不敢謀齊
　　田齊噐服
　　　文車
國策齊王遣太傅齎黄金千斤文車二駟服劍一封書
謝孟嘗君
　　　相印
史記騶忌子見三月而受相印衛宏曰秦以前民皆以
金玉為印龍虎鈕唯其所好秦以來天子獨以印稱璽
又獨以玉羣臣莫敢用也七雄之時璽始稱曰印余按
楚尚有相璽
　　　鹵噐
史記湣王三十九年燕将樂毅遂入臨菑盡取齊之寳
藏噐及淖齒殺湣王與燕共分齊之侵地鹵噐注鹵噐
宗廟噐也又樂毅報燕王書齊噐設於靈䑓
　　　寳盤
博古圖云楚姬匜盤髙四尺五寸深一寸八分口徑一
尺四寸三分耳髙二寸二分闊二寸八分容一斗重十
七斤有半三足銘十有七字曰齊侯作楚姬寳盤其萬
年子子孫孫永保用先是得楚姬匜齊侯作楚姬寳匜
楚與齊從親在齊湣王之時所謂齊侯則湣王也周室
之未諸侯自王乆矣銘其噐以侯稱之尚知止乎禮義
彛噐法度所自出故其銘如此洪齋洪氏隨筆曰夫齊
楚之為國各數百十年豈必當湣王時從親乎且湣王
在齊諸王中最為驕暴嘗為東帝豈肯自稱侯之理
　　　服劍
詳見文車服劍者王所自佩劍也
　　　側注冠
通典云齊君冠曰側注冠形如通天冠頂不斜却直竪
鐵為卷梁髙九寸無山展筩一名髙山冠其曰側注冠
者冠體側立而曲注故名秦滅齊以賜近臣中外謁者
僕射行人使者等所服
　　　黄金𢃄
國策魯仲連謂田單曰将軍黄金横帯而馳乎淄澠之
間
　　楚噐服
　　　楚車
桓譚論云荘王為車鋭上斗下號曰楚車又陸子云楚
平王奢侈縱恣不能制下檢民以德増駕百里而行欲
令天下人餒財冨利明不可及於是楚國逾奢君臣無
别
　　　安車
孔叢子云楚昭王以安車象飾遺孔子又見楚語(又楚/有樓)
(車巢車見/楚兵制)
　　　王輿
左傳云昭王之在隨也子西為王輿服以保路國於脾
洩又楚荘王以王輿迎叔敖以為令尹
　　　篳路
左傳析父曰昔我先王熊繹辟在荆山篳路藍縷以處
草莽杜注云篳路柴車也
　　　青翰舟
説苑云楚鄧君乗青翰之舟張翠羽之鷁
　　　舲船
屈原九章椉舲船余上沅兮齊呉榜以擊汰注舲船船
有窓牖者或曰小船也盖楚效呉人所為之櫂
　　　王旌
左傳楚子之為令尹也為王旌以田芋尹無宇斷之曰
一國兩君其誰堪之杜預曰析羽為旌王旌游至於軫
楚僭號故有王旌也
　　　九龍鼎
春秋后語云呉入楚焼髙府之粟破九龍之鼎(按楚又/有九龍)
(之鐘見/音樂攷)
　　　銅盤
平原君傳毛遂從平原君求救合從於楚毛遂謂楚王
左右曰取雞狗馬之血來毛遂奉銅盤而跪進之楚王
曰王當㰱血而定從次者吾君次者遂遂定從於殿上
索隠曰銅盤若周禮所用珠盤也
　　　楚王盞彛
周噐欵識録有楚王盞彛又有楚公彛按楚初稱子后
僭稱王無楚公之稱
　　　相璽
國策楚置相璽玉海云古有璽説者以秦制乗輿六璽
以為秦始者非老子云為之符璽荘子云焚符破璽春
秋運斗樞云黄帝得龍圖中有璽章文曰天黄符璽是
古有璽也漢舊儀云秦以前民皆佩綬金玉銀銅犀象
為方寸璽各服所好沈羽云六國制傳信書今世所傳
六國璽可攷
　　　将軍節
吕氏春秋墨者田鳩欲見秦惠王留三年而不得見客
有言之於楚王乃􁂰見楚王王悦之與将軍之節以如
秦至而得見説略云龍節虎節玉節之類乃后世虎符
之屬但可合符者皆謂之節不必盡若旌幢也
　　　印綬
呉越春秋平王謂伍奢之譽二子即遣使者駕駟馬封
函印綬徃許召子尚子胥令曰賀二子父奢以忠信慈
仁去難就免平王内慚囚繫忠臣外愧諸侯之耻反進
奢為國相封二子為侯尚賜鴻都侯胥賜盖侯相去不
逺三百餘里奢乆囚繫憂思二子故遣臣來奉進印綬
漢官儀云綬者有所承受也所以别尊卑彰有德也
　　　玉屏風
蕭子顯齊書曰襄陽有盜發古塜者傳云是楚王塜獲
玉履玉屏風玉屏風甚竒矣按西京雜記云漢朝以玉
為虎子以為便噐使侍中執之行幸以從玉虎子尤可
怪
　　　玉鏡
齊春秋云襄陽人發古塜有玉鏡及竹簡古書字不可
識王僧䖍善識字體亦不能觧襄陽古塜即蕭子顯齊
書所稱襄陽楚王塜也
　　　象牀
國策孟嘗君至楚獻象牀按世本云紂為玉牀
　　　鐵如意
古琴疏楚王樂繞梁之琴七日不聼朝樊妃進諫於是
以鐵如意搥琴而破之
　　　金諸侯
賈子云楚懐王心矜好髙人無道而欲有伯王之號鑄
金以象諸侯人君令大國之君編而先馬梁王御宋王
驂乗周召畢陳滕薛衛中山之君皆象使隨而趨諸侯
聞之以為不宜故興師而伐之
　　　玉劍
詳見翠衣
　　　長鋏
詳見切雲冠王逸楚辭注云長鋏劍名也其所握長劍
楚人名曰長鋏也漢書注云楚長劍有長丈者
　　　翠衣
説苑襄城君始封之日衣翠衣帶玉劍履縞舄立乎流
水之上
　　　翠被
左傳楚子田於乾谿雨雪王皮冠秦復陶翠被豹舄
執鞭以出困學紀聞云楚之興也篳路藍縷其衰也翠
被豹舄國家之興衰視其儉侈而已
　　　綘衣
墨子楚荘王鮮冠組纓綘衣博袍以治其國
　　　博袍
詳見綘衣
　　　楚服
史記吕不韋為秦異人説於秦及異人至秦不韋使楚
服而見王后説其状曰吾楚人也而自子之乃變其名
曰楚
　　　復陶
詳見豹舄注秦所遺羽衣也
　　　長冠
杜氏通典云長冠漢髙帝採楚制長冠形如板以竹為
裏亦名齋冠後以竹皮為之髙七寸廣三寸後人謂之
鵲尾冠也
　　　逺遊冠
通典逺遊冠秦採楚制楚荘王通梁組纓似通天冠而
無山述有展筩横之於前
　　　獬豸冠
通典獬豸冠秦滅楚獲其冠賜御史以纚為展筩鐵為
柱卷取其不曲撓也執法者服之謂之獬豸冠者獬豸
神羊一角能别曲直楚王獲之以為冠異物志曰東北
荒中有獸名獬豸一角性忠直見人鬭則觸不直者聞
人論則咋不正者淮南子云楚文王好服獬冠楚國效
之
　　　觟楚冠讐冠
淮南子云楚荘王好觟楚冠國效之也許慎注今力士
冠觟胡瓦切又淮南云楚荘王服讐冠(又左傳云南冠/而縶者誰也注)
(楚冠/也)
　　　皮冠
詳見翠被
　　　切雲冠
楚辭帶長鋏之陸離兮冠切雲之崔嵬注切雲當時髙
冠之名薛孝緒曰楚切雲之冠者士冠也
　　　瓊弁　玉纓
左傳楚子玉自為瓊弁玉纓未之服也先戰夢河神謂
已曰畀余余賜汝孟諸之麋弗致也杜預曰弁以鹿子
皮為之瓊玉之别名次之以飾弁及纓詩云㑹弁如星
　　　玉屐
襄陽耆舊傳云盗發楚王冡得宫人玉屐一作玉履(又/賈)
(誼書云昔楚昭王與呉戰楚軍敗昭王走而履決失之/行三十歩復旋取左右問王何惜此一踦履乎王曰楚)
(國雖貧豈愛一踦履哉悪與偕出弗與/俱反也自是之後楚國之俗無相棄者)
　　　珠履
春申君客三千人其上客皆躡珠履見史記
　　　豹舄
詳見翠被
　　　縞舄
詳見翠衣
　　　緑佩
慎倫先物畧云古有楚之緑佩文理光美絲綸直平此
古佩之上質按後漢書輿服志云古者君臣佩玉尊卑
有度上有韍(徐廣曰韍/如巾蔽膝)貴賤有殊佩所以章德服之衷
也韍所以執事禮之共也故禮有其度威儀之制三代
同之五伯迭興戰兵不息佩非戰噐韍非兵旗於是觧
去紱佩留其係璲以為章表故詩曰鞙鞙佩璲此之謂
也又桓寛鹽鐵論云七國之時皆據萬乗南面稱王提
珩注提舉也珩佩上玉也所以節行止也
　　趙噐服
　　　輦
史記趙孝成王元年太后曰老婦恃輦而行
　　　相國印
趙惠文王以相印授樂毅詳見職官攷又史記虞卿度
趙王終不可説乃觧其相印與魏齊亡
　　　令璽
韓子梁車為鄴令其姊徃見之暮而后至閉門因踰郭
而入梁車刖其足趙成侯以為不慈奪璽而逐之
　　　珠玉刀劍室
史記趙平原君使人於春申君春申君舎之上舍趙使
欲夸春申君為瑇瑁簮刀劍室以珠玉飾之
　　　銅枓
史記趙襄子請代王使厨人操銅枓以食代王及從者
行斟隂令宰人各以枓擊殺代王吕氏春秋作金斗
　　　智伯頭
春秋后語云智伯圍趙襄子於晋陽襄子大敗智伯軍
殺智伯漆其頭以為飲噐古今録云趙漆智伯頭為飲
噐其後趙人制飲噐大者名曰智伯頭裴氏云飲噐椑
榼也晋灼云飲噐虎子也余按吕氏春秋云斷其頭以
為觴則虎子説非也
　　　貂服
竹書紀年慎靚王十三年邯鄲命将軍大夫適子代史
皆貂服余按趙武靈王貂服騎射(詳見/兵制)即此事也貂北
地所産當時無肯服者後世極貴重之實始於周末
云
　　　羖羊裘
説苑趙簡子敝車瘦馬衣羖羊之裘其宰曰車新則安
馬肥則疾狐裘則温君宜改之
　　　術士冠
后漢輿服志云術士冠前圓呉制差池邐迤四重趙武
靈王好服之
　　　惠文冠
通典云惠文冠者趙武靈王效胡服以金鐺飾首前挿
貂尾為貴職秦滅趙以其君冠賜近臣應劭漢官云説
者以金取堅剛百鍊不耗蟬居髙飲潔口在腋下貂
内勁捍而外温潤此因物生義也古今注云貂蟬冠胡
服也貂者取其有文而不煥外柔而易内剛而勁蟬者
取其清虚而識時變在位者有文而不自耀有武而不
示人清虚自牧識時而動邵氏云惠文冠者北土多寒
其人貂皮温額後代因之曰惠文惠者蟪也冠文細如
蟬翼故名惠文其説非是按武靈王死惠文立惠文者
如曰趙王冠也不言武靈易創而難守也
　　　鶡冠
后漢輿服志武冠俗謂之大冠環纓無蕤以青絲為緄
加䨇鶡尾竪左右為鶡冠云鶡者勇雉也其鬬對一死
乃止故武靈王以表武士注云荘子云縵胡之纓武士
之服是也徐廣曰鶡似黒雉出於上黨傅𤣥賦注曰羽
騎騎者戴鶡
　　　爪牙帽子
中華古今注云搭耳帽夲北服以韋為之以羔毛絡縫
趙武靈王更以綾絹皂色為之始竝立其名爪牙帽子
盖軍戎之服也
　　　皂靴
典略云三代以前人皆跣足三代以後始服木屐伊尹
以草為之名曰履秦世叅用絲革靴本趙武靈王武靈
王好胡服令有司衣袍者宜皂靴實録云靴胡履也趙
武靈王好服短靿鞾黄皮為之漸以長靿靴軍戎通服
之皂靴之制自武靈王始也學齋佔俾云古有履無靴
趙武靈王乃變履為靴徽宗世嘗變靴為履髙宗世又
變履為鞋
　　　方屐
孔叢子云孔穿履方屐見平原君
　　　貝帯
淮南子云趙武靈王貝𢃄鵕冠而朝國策賜周紹胡服
衣冠具帶注具帶即貝帶以貝飾帶也
　　　瑇瑁簮
詳見珠玉刀劍室
　　魏噐服
　　　夏車
國策或為六國説秦王曰魏伐邯鄲因退為逄澤之遇
乗夏車稱夏王夏車者夏篆也篆其車而五采畫也
　　　七星旗
春秋后語云魏惠王擁土千里帶甲三十六萬十八年
㧞邯鄲西圍定陽從十二諸侯朝天子以西謀秦秦王
恐衛鞅謂魏王曰大王不如先行王服然後圖齊楚魏
王説於衛鞅之言也故身廣公宫制丹衣柱建九斿從
七星之旗此天子位也而魏王處之於是諸侯伐魏覆
其十萬之軍(亦見/國策)七星之旗者帝旟也春秋緯云天子
法斗諸侯應宿後漢輿服志曰戰國削滅禮籍修竒麗
之服飾其輿馬文罽玉纓象鑣金鞍以相夸
　　　九斿
詳見七星旗九斿者九旒之旗也
　　　端冕
陳氏禮書武王端冕以奉丹書則天子齋而端冕信矣
諸侯昏禮𤣥冕齋戒魏文侯端冕聽古樂則昏以𤣥冕
攝盛也魏文侯之端冕非攝盛則僣也
　　　彤弓　玉矢
劉氏國語云周威烈王二十三年初使魏趙韓為諸侯
命魏曰王曰斯汝為諸侯世世夾輔余周室汝毋不恪
共汝職余有先王之命余亦有車馬彤弓玉矢用錫汝
功業毋使余謂諸侯其大庇其子子孫孫無效於我周
室毋好㐫兵悪吉德俾好與惡失度毋使百姓謂我不
性不情毋使慈惠不下暨仁德不上先朱純一白珍一
□弓三(即彤/弓也)束矢五十(即玉/矢也)以命文侯
　　　朱純　白珍
詳見彤弓玉矢其後文侯生擊立為太子授以白珍謂
之授命見孟子注盖以白珍傳國矣
　　　石牀　石屏風　玉唾壺　銅帳鈎　銅劍
　　　鐵鏡　石枕
並詳魏䘮制皆魏殉𦵏之物也
　　　犀篋
曹植逸文云樂羊反於魏謗書盈於犀篋按春秋后語
魏文侯命樂羊将攻中山三年而㧞之樂羊反而論功
文侯示謗書一篋
　　　丞相璽
史記薄代曰太子自相三人者皆以太子為非常相也
皆務以國事魏欲得丞相璽
　　　上将軍印
信陵君傳魏王見公子相與泣而以上将軍印授公子
　　　令璽
韓非子外儲云西門豹為鄴令左右惡之居期年上計
君收其璽按六書精藴云壐印章也從爾從土古之制
字者取命爾守土為意其臣也曰君命我矣何為代君
飬民也其在君也曰天命我矣何為代天飬民也秦制
惟天子用璽后之人因改從玉
　　　虎符
詳兵制
　　韓噐服
　　　玉璽
通鑑秦始皇十四年韓王納地效璽請為藩臣使韓非來
聘
　　　相印
蘇秦傳蘇秦佩六國相印是韓亦有相印也蔡邕釋誨
云連衡者六印磊落
　　燕噐服
　　　輅車
通鑑燕昭王賜樂毅輅車乗馬后屬百兩藝苑巵言云
凡三代兩漢皆用馬車魏晋至梁陳用牛車元魏君臣
有乗馬及牛車者唐雖人主妃后非乗馬即歩輦自郊
祀之外不乗車也
　　　燕鼎
樂毅報燕王書故鼎反乎磨室索隠曰燕鼎前輸於齊
今反入於磨室
　　　召父彛
博古圖周召父彛銘云召父作乃(闕/)寳彛
　　　召公尊
博古圖周召公尊葢髙六寸七分深四寸一分口徑長
四寸五分濶三寸八分腹徑長五寸四分濶四寸二分
容七升七合共重二斤有半盖噐銘云王大召公族於
庚辰旅王錫中馬自貫侯四□南宫(闕/)王曰用先中蓻
(闕/)王休用作父寳尊鼎此周王褒大召公之族於其廟
之噐也又旅陳其王所錫之馬駪駪衆多竹簡書青絲
編簡數分長二尺皮莭如新盗以把火照書後人又得
十餘簡以示撫軍王僧䖍云是科斗書攷工記周官所
闕一統志云楚昭王塜在習池北南齊建元中盗發得
古書竹簡青絲編簡後沈約亦得數簡以示劉繪繪云
周禮逸篇(又按玉海云六安縣都陂中有大冡民傳言/曰公琴即臯陶冡楚人謂冡為琴也又有葛)
(陂城東北有楚武王冡民謂之楚瑟城楚/人又謂冡為瑟矣名號大竒附記於此)
　　　銅鼎銘墓
皇覽云漢永平中葛陂城北祝里社下於土中得銅鼎
而銘曰楚元武王墓葢楚以鼎銘墓也按吕氏春秋曰
含珠鱗施今塟皆用之注含珠口實鱗施施玉匣於死
者之體如魚鱗西京雜記曰廣川王發晉靈公冡得玉
蟾蜍一枚大如拳腹空容五合水光潤如新宋謝惠連
祭古冡文曰東府掘壍一丈得古冡上無封域明噐之
屬材瓦銅漆有數十種異形不可盡識刻木為人長三
尺許初開見悉為人形以物棖撥之應手灰㓕水中有
甘蔗莭及李核𤓰瓣皆浮出不甚爛壊世代不可知也
酉陽雜爼載齊景公墓在身也錫馬蕃庻駪於南宫南
宫亦廟也此所謂褒大之也乙者父之名王褒大於
廟為其父作此寳噐乃周家召公子孫之酒彛也
　　　瑶罋玉櫝斚耳
左傳昭公六年齊侯伐燕将納簡公七年正月癸巳齊
侯次於虢燕人行成曰敝邑知罪敢不聽命先君之敝
噐請以謝罪公孫晢曰受服而退俟釁而動可也二月
戊午盟於濡上燕人歸燕姬賂以瑶罋玉櫝斚耳不克
而還注云櫝匱也斚爵類傍有耳皆玉為之
　　　玉盤
燕丹子云太子出美人能琴者軻曰好手琴者即進之
軻曰但愛其手太子即斷其手盛以玉盤奉之
　　　印綬
史記王噲收印綬自三百石以上而效之子之按后漢
書輿服志曰三王俗化雕文詐偽漸生始有印綬以檢
姦萌周禮掌節有璽節鄭氏注云今之印章也綬組綬
古者佩玉以綬貫之漢承秦制乗與璽綬諸王以下印
以金銀銅為差綬以赤紫青黑黄為差印信也刻文合
信也綬受也轉相授受也三百石吏銅印墨綬或黄綬
王制諸侯大國之卿食禄以田計之為三十二夫之入
萬石至於斗食佐吏凡十六等三百石吏第十等奉月
四十斛
　　　丹綃幄
拾遺記云燕昭王三年廣延國獻善舞者二人王處以
丹綃華幄
　　　麟文席
拾遺記云燕昭王設麟文之席麟文者錯雜寳飾席為
雲霞麟鳯之状
　　　后服
通鑑燕王賜樂毅妻以后服賜其子以公子之服
　　　公子服
詳后服
　　　羽衣
拾遺記云燕昭王徹色减味居乎正寝賜甘需羽衣一
襲表其墟為明真里也
　
　
　
　
　
　
　
　
　
　
　七國攷卷八
欽定四庫全書
　七國攷卷九　　　　　　　明　董説　撰
　　秦雜祀
　　　西畤
史記秦襄公以兵定周周封爵之襄公於是始國通諸
侯聘享之禮乃用駵駒黄牛羝羊各三祠上帝西畤封
禪書云其牲用駵駒黄牛羝羊各一云年表云立西畤
祠白帝索隠曰襄公始列為諸侯自以居西畤西畤縣
名故作西畤畤止也漢書郊祀志曰秦襄自以為主少
昊之神作西畤(雜祀䘮制亦禮也不附羣禮各為一卷/盖淫祠厚塟戰國無度非禮之禮攷古)
(者慎焉宗廟而/外並從雜祀)
　　　鄜畤
史記秦文公元年居西垂宫三年文公以兵七百人東
獵四年至汧渭之㑹曰昔周邑我先秦嬴於此後卒獲
為諸侯乃卜居之占曰吉即營邑之十年初為鄜畤封
禪書曰秦文公夢黄虵自天下屬地止於鄜衍史敦曰
此上帝之徴君其祠之於是作鄜畤用三牲郊祭白帝
焉按秦紀祠鄜畤用三牢又秦德公元年以犧三百牢
祠鄜畤德公文公之子也初居雍大鄭宫以犧三百牢
祠鄜畤卜居雍后子孫飲馬於河漢書郊祀志曰文公夢
蛇自天下屬地其口止於鄜衍文公問於史敦敦曰此
上帝之徴君其祠之於是作鄜畤用三牲郊祭曰白帝
焉
　　　宻畤
秦宣公四年作宻畤見史記漢書注云雍有五畤太昊
黄帝以下祠三百二所緯略云宻畤者宣公作在渭南
祭青帝不在雍也括地志云漢有五畤在岐州雍縣南
則鄜畤呉陽上畤下畤宻畤北畤秦文公作鄜郊祭白
帝曰鄜畤秦宣公作宻畤於渭南祭青帝秦靈公作呉
陽上畤祭黄帝作下畤亦祠黄帝漢髙帝曰天有五帝
今四何也待我而具五遂立黑帝曰北畤也
　　　上畤　下畤
秦靈公作呉陽上畤下畤詳見括地志封禪書云作上
畤祭黄帝作下畤祭炎帝
　　　畦畤
陜西志畦畤在櫟陽縣東北三十里秦獻公時櫟陽雨
金自以得金瑞故作畦畤祀白帝畦畤者言其畤如畦
畛也
　　　武畤　好畤
雍録云武畤好畤在雍縣旁之呉陽此二畤者不知何
世所造参求其地即秦靈公所立上畤下畤呉陽也靈
公既立上下兩畤又立武畤好畤又云秦西畤鄜畤上
畤下畤漢北畤為五畤五畤之外又别有四畤為宻畤
畦畤武畤好畤括地志又以宻畤鄜畤上畤下畤北畤
為五畤其説相牴牾也余按封襌書云自秦文公未作
鄜畤也而雍旁故有呉陽武畤雍東有好畤皆廢無祠
或曰自古以雍州積髙神明之隩故立畤郊上帝諸神
祠皆聚云據此武好二畤舊在雍地非始於靈公盖二
畤乆廢自靈公祠之也
　　　郊
史記秦昭襄王五十四年王郊見上帝於雍滅周之明
年也周禮大宗伯以禋祀祀昊天上帝禮記郊之祭迎
長日之至也大報天而主日也兆於南郊就陽位也掃
地而祭於其質也於郊故謂之郊又曰祭之日王被衮
以象天戴冕藻十有二旒則天數也乗素車貴其質也
旂有十二旒龍章而設日月以象天也天垂象聖人則
之郊所以明天道也
　　　陳寳祠
秦紀秦文公十九年得陳寳漢書郊祀志云文公獲若
石云於陳倉北坂城祠之其神來若雄雉其聲殷殷云
野雞夜鳴以一牢祠之名曰陳寳臣瓉云陳倉縣有寳夫
人祠歳與葉君神㑹也封禪書云其神或歳不至或歳
數來來也常以夜光輝若流星從東南來集於祠城括地
志云寳雞神在岐州陳倉縣東二十里故陳倉城中又
按神僧傳載秦穆公時扶風獲一石由余識為佛神事
頗詭特儒者所不道
　　　怒特祠
五行傳秦立怒特祠祠以白犬𤣥羊史記文公二十七
年伐南山大梓豐大特徐廣曰今武都故道有怒特祠
録異傳秦文公時雍南山有大梓樹文伐之輙有大風
雨樹生合不斷時有一人病夜􁂰山中聞有鬼語樹神
曰秦若使人被髪以朱絲繞樹伐汝汝得不困耶樹神
無言明日病人語聞公如其言伐樹斷中有一青牛出
走入豐水中其後牛出豐水中使騎擊之不勝有騎墮
地復上髪觧牛畏之不出故置髦頭
　　　伏祠　狗禦蠱
史記秦德公二年初伏以狗禦蠱徐廣曰年表云初作
伏祠社磔狗邑四門也胡廣曰秦有伏祭自德公始孟
康曰六月伏日初也周時無至此乃有之歴忌説曰伏
者何以金氣伏藏之日也四時代謝皆以相生立春木
代水水生木立夏火代木木生火立冬水代金金生水
立秋以金代火故至庚日必伏庚者金故曰伏也正義
曰蠱者熱毒惡氣為傷害人故磔狗以禦之左傳云皿
蟲為蠱漢書觧詁曰狗陽畜也以狗祭社以辟不祥風
俗通曰俗説狗别賔客善守禦故著四門以辟盗賊今
人殺白犬以血題門户辟除不祥取法於此顧氏説略
云六月上伏秦始皇所置又云秦穆公始為伏皆誤也
　　　鳯女祠
神仙傳秦穆公時蕭史夫婦皆隨鳯凰飛去故秦人為
作鳯女祠於雍宫中時有簫聲而已
　　　臘祠
史記秦惠文王十二年初臘正義曰十二月臘日也秦
惠文王始效中國為之故云初臘臘禽獸以歳終祭先
祖因立此日也漢名臣奏曰秦惠文王初立臘祠冬祭
祖攷風俗通曰夏曰嘉平殷曰清祀周曰蜡漢曰臘漢
書觧詁曰周曰大蜡秦始謂之臘尋更曰嘉平漢復曰
臘也又左傳晋侯假道於虞以伐虢宫之竒諫弗聽以
其族行曰虞不臘矣故疑左傳戰國人書也
　　　蜀水三祀
華陽國志秦孝文王以李氷為蜀守氷能知天文地理
謂汶山為天彭門乃至湔及縣見兩山對如闕因號天
彭闕髣髴若見神遂從水上立祀三所祭用三牲珪璧沈
濆
　　　乆湫　巫咸　亞馳
金石古文載秦詛楚文文凡三曰乆湫曰巫咸曰亞馳
(亞馳讀/作呼馳)其石皆出宋世説者謂初得巫咸文於鳯翔次
得乆湫文於渭又次得亞馳文於洛其詞則一唯告於
神者隨號而異其乆湫文曰又(通作/有)秦嗣王敢用吉玉
瑄璧使其宗祝卲鼛布愍告於不顯大沉乆湫以底楚
王熊相之多罪昔我先君穆公及楚成王實戮力同心
兩邦若一絆以㛰姻袗以齊盟曰葉萬子孫毋相為不
利親仰大成乆湫而質焉今楚王熊相康(讀作/庸)回無道
淫佚耽亂宣侈競縱變渝盟刺内之則暴虐不辜戮剔
孕婦幽刺親戚拘圉其叔父寘諸㝠室櫝棺之中外之
則冐改乆心不畏皇天上帝及大沉乆湫之光烈威神
而兼倍十八世之詛盟率諸侯之兵以臨加我欲剗伐
我社稷伐滅我百姓求蔑法皇天上帝及大沉乆湫之
卹祠圭玉犧牲逮取我邊城新􁆚及□(音/於)長親我不敢
曰可今又悉興其衆張矜億怒飾甲底兵奮士盛師以
偪我邊境将欲復其□(音/凶)迹唯是秦邦之羸衆敝賦□
䩱棧輿禮使介老将之以自救也亦應受皇天上帝及
大沉乆湫之威靈德賜克劑楚師且復略我邊城敢數
楚王熊相之倍盟犯詛著諸石章以盟大神之威神按
方氏䟦詛楚文以為秦惠文王二十六年石湖亦謂當
惠文王之世　按秦在戰國最多鬼祀史記六國表曰
太史公讀秦記至犬戎敗幽王周東徙洛邑秦襄公始
封為諸侯作西畤用事上帝僣端見矣禮曰天子祭天
地諸侯祭其域内名山大川今秦雜戎翟之俗先暴戾
后仁義位在藩臣而臚於郊祀君子懼焉法言曰節莫
差於僣僣莫差於祭祭莫重於地地莫重於天則襄文
宣靈其兆也昔者襄公始僣西畤以祭白帝文宣靈宗
興鄜宻上下用事四帝而天王不匡反致文武胙
　　楚雜祀
　　　望祭羣神
左傳楚共王無冡適有寵子五人無適立焉乃大有事
於羣望而祈曰請神擇於五人者使立社稷乃徧以璧
見於羣望曰當璧而拜者神所立也誰敢違之乃與巴
姬埋璧於大室之庭召五子齋而入康王跨之靈王肘
加之子比子晢皆逺之平王㓜抱而入再拜􁠈紐故康
王以長立至其子失之圍為靈王及身而弑子比為王
十餘日子晢不得立又俱誅四子皆絶無後唯獨棄疾
後立為平王竟續楚祀如其神符
　　　祭上帝
桓譚新論楚靈王信巫祝之道躬執羽紱起舞壇前呉
人來攻其國人告急而靈王鼓舞自若顧應之曰寡人
方祭上帝樂明神當䝉福祐焉不敢赴救而呉兵遂至
俘獲其太子及后妃以下
　　　祭岡山
左傳楚子滅蔡用隠太子於岡山(蔡太/子也)申無宇曰不祥
五牲不相為用况用諸侯乎王必悔之注用太子者楚
殺之為牲以祭岡山之神
　　　歴山祠
越絶書無錫歴山春申時歳祠以牛立無錫塘去呉百
二十里
　　　東皇太一祠
屈原九歌有東皇太一按太一天之尊神祠在楚東以
配東帝故云東皇淮南子云太㣲者太一之庭紫宫者
太一之居也楚辭注曰昔楚南郢之邑沅湘之間其俗
信鬼而好祝其祀必使巫覡作樂歌舞以娯神蠻荆陋
俗詞既鄙俚而其隂陽人鬼之間又或不能無䙝慢淫
荒之雜原既放逐見而感之故頗為更定其詞去其太
甚岳陽風土記曰荆湖民俗嵗時㑹集或禱祠多擊鼓
令男女踏歌謂之歌場疾病不事醫藥惟灼龜打瓦或
以雞子占卜求祟所在使俚巫治之皆古楚俗也
　　　雲中君祠
楚雲中君祠見屈原九歌謂雲神也歌曰浴蘭湯兮沐
芳華采衣兮若英靈連蜷兮既留爛昭昭兮未央楚人
名巫為靈子若曰神之子也言使靈巫先浴蘭湯沐香
芷衣采衣如草木之英以自潔也
　　　湘君祠　湘夫人祠
九歌有湘君湘夫人皆楚祠也
　　　大司命祠　少司命祠
九歌有大司命祠少司命祠周禮大宗伯以槱燎祀司
中司命星傳云三台上台曰司命又文昌宫苐四亦曰
司命故有兩司命也
　　　東君祠
楚辭注東君祠者日神也禮曰天子朝日於東門之外
東君歌曰縆瑟兮交鼓簫鐘兮瑶簴鳴䶵兮吹竽思靈
保兮賢□翾飛兮翠曽展詩兮㑹舞應律兮合莭靈之
來兮蔽日青雲衣兮白霓裳舉長矢兮射天狼􁎎余弧
兮反淪降援北斗兮酌桂漿注青衣白裳日出東方入
西方故用其方色以為飾也
　　　河伯祠
見九歌河伯者舊説以為馮夷其言荒誕不可稽攷大
率為黄河之神耳按楚昭王二十七年春呉伐陳楚昭
王救之軍城父十月昭王病於軍中有赤雲如鳥夾日
西飛昭王問周太史太史曰是害於楚王然可移於将
相将相聞是言乃請自以身禱於神昭王曰将相孤之
股肱也今移祸庸去是身乎弗聽卜而河為祟大夫請
禱河昭王曰自吾先王受封望不過江漢而河非所獲
皇也止不許
　　　沈馬祠
陸璣要覽楚懐王於國東偏起沈馬祠歳沈白馬名饗
楚邦河神欲祟祭祀拒秦師卒破其國天不祐之漢成
帝時谷永距絶方士疏云楚懐王隆祭祀事鬼神欲以
獲福卻秦師而兵挫地削身辱國危
　　趙雜祀
　　　霍泰山祀
史記趙襄子立智伯與韓魏分范中行故地智伯益驕
請地於趙不與智伯遂率韓魏攻趙襄子懼乃奔保晋
陽原過從後至於王澤見三人自帶以上可見自帶以
下不可見與原過竹二節莫通曰為我以是遺趙毋卹
原過既至以告襄子襄子齋三日親自剖竹有朱書曰
趙毋卹余霍泰山山陽侯天使也三月丙戌余将使女
反滅智氏女亦立我百邑余将賜女林胡之地至於後
世且有伉王亦黑龍面而鳥噣鬢麋髭􁊝大膺大胷修
下而馮左袵界乗奄有河宗至於休溷諸貉南伐晋别
北滅黒姑襄子再拜受三神之令三國攻晋陽歳餘引
汾水灌其城城不浸者三版襄主錯龜數策占兆以視
利害何國可降使張孟談潜行反智伯之約私於韓魏
韓魏與合謀三月丙戌遂滅智氏祠三神於百邑使原
過主霍泰山祀括地志云三神祠今名原過祠在霍山
側也　按趙與秦同姓秦之先帝顓頊之苖裔孫曰女
孫女修織𤣥鳥隕卵女修吞之生子大業大業取少典
之子曰女華生大費與禹平土已成帝錫𤣥圭禹受曰
非予能成亦大費為輔帝舜曰咨爾費賛禹功其賜爾
皂斿爾后嗣将大出乃妻之姚姓之玉女大費拜受佐
舜調馴鳥獸是為栢翳舜賜姓嬴氏大費生子二人一
曰大亷實鳥俗氏二曰若木實費氏其𤣥孫曰費昌子
孫或在中國或在夷狄費昌當夏桀之世去夏為湯御
敗桀於鳴條大亷𤣥孫曰孟戯中衍鳥身人言帝大戊
聞之遂使御大戊以下中衍之後世有功殷國故嬴多
顯遂為諸侯其𤣥孫曰中潏在西戎保西垂生蜚亷蜚
亷生惡來惡來有力蜚亷善走父子俱事殷周武王之
伐紂也并殺惡來是時蜚亷為紂取石北方還無所報為
壇霍太山而報得石椁銘曰帝令處父不與殷亂賜爾
石棺以華氏死遂葬於霍太山蜚亷復有子曰季勝季
勝生孟増孟増幸於周成王是為宅臯狼臯狼生衡父
衡父生造父造父以善御幸於周繆王得驥􁏿驊駵騄
耳之駟西廵樂而忘歸徐偃王作亂造父為繆王御長
驅歸周以救亂繆王以趙城封造父造父由此為趙氏
中衍鳥身人言蜚亷石棺天賜跡近鬼神不經聞見是
故秦趙二國最重祭祀其所繇來者乆也
　　　公孫杵臼程嬰祠
史記晋屠岸賈攻趙氏於下宫殺趙朔趙同趙括趙嬰
齊皆滅其族趙朔妻成公姊有遺腹走公宫匿趙朔客
曰公孫杵臼友程嬰二人謀立孤杵臼死之程嬰卒立
趙武亦自殺趙武服齊衰三年為之祭邑春秋祠之世
世勿絶正義曰今河東趙氏祠先人猶别舒一座祭二
士矣
　　魏祭祀
　　　郊
魏惠王有拜郊䑓詳宫室
　　　七主之祭
孟子説文梁襄王僣天王之號立七主之祭修英雄之
聲號伯中國梁立七主不見他書按封禪書始皇有八
神之祭一曰天主二曰地主三曰兵主四曰隂主五曰
陽主六曰月主七曰日主八曰四時主梁之七主或亦
取乎此也
　
　
　
　
　
　
　七國攷卷九
欽定四庫全書
　七國攷卷十　　　　　　　明　董説　撰
　　秦䘮制
　　　殉塟
按史記秦武公卒初以人從死從死者六十六人繆公
三十九年卒塟雍從死者百七十七人秦之良臣子車
氏三人名曰奄息仲行鍼虎亦在從死之中秦人哀之
為作黄鳥之詩詩曰交交黄鳥止於棘誰從穆公子車
奄息維此奄息百夫之特臨其穴惴惴其慄彼蒼者天
殱我良人如可贖兮人百其身交交黄鳥止於桑誰從
穆公子車仲行維此仲行百夫之防臨其穴惴惴其慄
彼蒼者天殱我良人如可贖兮人百其身交交黄鳥止
於楚誰從穆公子車鍼虎維此鍼虎百夫之禦臨其穴
惴惴其慄彼蒼者天殱我良人如可贖兮人百其身(應/劭)
(曰秦穆公與羣臣飲酒酣公曰生共此樂死共我哀於/是奄息仲行鍼虎許諾及公薨皆從死黄鳥詩所為作)
(也/)至獻公元年止從死是武公已下十八君皆從死也又
按國策昭襄王時秦宣太后愛魏醜夫太后病将死出
令曰為我塟必以魏醜為殉據此昭㐮之世尚有殉塟
不知獻公止從死之後又起於何代也皇覽塜墓記云
秦始皇塜在􁏿山之右塜中以水銀為百川金銀為鳬
鴈機相輸上具天文下具地理以人魚膏為燭度乆不
滅其塟時后宫無子者皆殉從死者甚衆
　　　以書塟
皇覽云吕不韋好經書多以塟漢明帝朝公卿大夫諸
儒八十餘人論五經誤失符節令宋元上言臣聞秦昭
王與不韋好書皆以書塟王至尊不韋乆貴塜皆以黄
腸題凑處地髙燥不壊臣願發昭王不韋塜視未焚詩
書
　　　合塟
史記正義云昭襄王卒以孝文王母吕太后與昭襄王
合塟
　　　太子歸塟
史記秦昭王二年太子質於魏者死歸塟芷陽
　　　壽陵
史記昭襄王卒塟壽陵
　　　黄腸題凑
詳見以書塟蘇林曰以柏木黄心致累棺外故曰黄腸
木頭皆内向故曰題凑
　　　墓植柏
博物志秦穆公時有人掘地得物若羊将獻之道逄二
童子謂曰此名為蝹常在地中食死人腦若欲殺之以
栢東南枝挿其首由是墓皆植栢墓植栢自秦始也
　　　遣弔
左傳晋獻公之䘮秦繆公使人弔公子重耳
　　　諸侯來弔祠
史記昭襄王卒韓王衰絰入弔祠諸侯皆使其将相來
弔祠視䘮事
　　田齊䘮制
　　　殉塟
劉向云昔齊威王卒從死七十二人按括地志云齊桓
公墓在臨淄南二十一里牛山上晋永嘉末人發之初
得版次得水銀池有氣不得入經數日乃牽犬入得金
蚕數十簿珠𥜗玉匣繒綵軍噐不可勝數又以人殉塟
人骨狼藉據此自先齊已殉塟矣(史記齊宣王卒湣王/即位蘇秦説湣王厚)
(塟以明孝髙宫室大苑囿以明得意欲/破敝齊而為燕七畧云齊湣王厚死人)按檀弓云陳子
車死於衛其妻與其家大夫謀以殉塟又陳乾昔疾屬
其兄弟而命其子遵已曰如我死則必大為我棺使吾
二婢子夾我左傳宋文公卒始厚塟用蜃炭益車馬始
用殉重噐偹椁有四阿棺有翰檜注始用殉用人從塟
也又晋景公卒小臣有晨夢負公以登天及日中負晋
侯出諸厠遂以為殉又邾子卒先葬以車五乗殉五人
注欲藏中之潔故先内車及殉别為便房盖其遺命顧
愷之啟蒙注云魏時人有開周王塜者得殉塟女子經
數日而有氣數月而能語年可二十送詣京師郭太后
愛飬之十餘年太后崩哀思哭泣一年餘而死古之殉
塟者多矣
　　　銅椁
從征記曰齊襄王墓在汝水西墓西有僖公墓續從征
記曰太公塜在堯山北五里平地為坂髙十丈曽發之
者得一銅椁金玉甚多尚父五世塟周此實田和塜也
和遷齊居於海上而别為諸侯亦稱太公也山東志曰
四王墓在臨淄縣南十五里鼎足山齊記補遺曰山基
圓頂東西直列乃齊威宣湣襄四王墓(按蘇州志虎丘/山下有呉王闔)
(閭塜銅椁三周水銀為池金銀/為地古之厚塟盖有銅棺椁也)
　　　出弔
孟子為卿於齊出弔於滕白虎通曰遣大夫弔辭曰皇
天降災子獨遭離之嗚呼哀哉皇覽逸禮曰君使大夫
弔於國君禮錫衰衰裳弁絰有絰下馬大夫為介亦如
之士介者将命者緦麻裳弁絰異姓葛同姓麻
　　楚䘮制
　　　殉塟
史記楚靈王徬徨山中野人莫敢入王行遇其故鋗
人謂曰為我求食鋗人曰新王下法有敢饟王從王者
罪及三族王因枕其股而卧鋗人又以土自代逃去王
覺而弗見遂饑弗能起芉尹申無宇之子申亥曰吾父
再犯王命王弗誅恩孰大焉乃求王遇王饑於釐澤奉
之以歸夏五月癸丑王死申亥家申亥以二女送死并
塟之是楚有殉塟之俗也又國策云楚宣王時江乙説
於安陵君曰君無咫尺之功骨肉之親處尊位受厚禄
一國之衆見君莫不歛袵而拜撫委而服何以也曰王過
舉以色不然何以至此江乙曰以財交者財盡而交絶
以色交者華落而愛弛是以嬖色不敝席寵臣不敝軒
今君擅楚國之勢而無以自結於王竊為君危之安陵
君曰然則奈何江乙曰願君必請從死以身為殉此又
一証
　　　以書塟
蕭子顯齊書襄陽有盗發古塜相傳是楚武王塜獲丘
縣東北近世有人開之下入三丈石函中得一鵝鵝廻
轉翅以撥石復下入一丈便有青氣上騰望之如陶烟
飛鳥過人輙墮死遂不敢入墨荘漫録載政和間朝廷
求詢三代鼎彛噐程唐為陜西提㸃茶馬李朝孺為陜
西轉運遣人於鳯翔府破商比干墓得銅盤徑二尺餘
中有欵識一十六字又得玉片四十三枚其長三寸許
上圓而鋭下濶而方厚半指玉色明瑩此皆以物殉塟
之絶異者也
　　　歸䘮
楚世家頃襄王三年懐王卒於秦秦歸其䘮於楚人皆
憐之如悲親戚
　　　赴
史記郟敖既死公子圍使使赴於鄭伍舉問曰誰為後
對曰寡大夫圍伍舉更曰共王之子圍為長杜預曰伍
舉更赴辭重從禮告終稱嗣不以簒弑赴諸侯
　　趙䘮制
　　　㑹塟
史記肅侯二十四年卒秦楚燕齊魏出鋭師各萬人來
㑹塟
　　　壽陵
史記肅侯十五年起壽陵國語管仲曰定民之居成民
之事陵為之終是民之墓亦稱陵也周顯王三十四年
趙起壽陵秦惠文以後始稱陵而民不得稱
　　　水冡
隋圖經云歴陵縣西十里趙簡子冡石虎令人發之初
得炭深一丈得連木木厚髙八尺次得流泉水水色青
冷非常以牛皮為嚢作絞車以汲之一月而水無極乃
止築城繞之氣成樓闕
　　　赴
主父死乃發䘮赴諸侯見趙世家
　　魏䘮制
　　　以書塟
束晢傳晋太康二年汲郡人盗發魏襄王墓或云安釐
王冡得竹書數車其中與經傳大異者云夏年多殷益
干□位□殺之太甲殺伊尹文王殺季歴自周受命至
穆王壽百歳也幽王既亡共伯和者攝行天子事非二
相共和也初發冡者焼策照取寳物及官收之多燼簡
斷策據此魏以書塟也餘冬序録云汲縣發古塜人姓
不不字呼作彪其名凖一統志又云漢初有人發魏襄
王冡得竹簡書十餘萬言胡應麟曰武帝紀咸寜五年
汲郡人發魏襄王冡非太康二年襄王即孟子所謂不
似人君者而冡中獨竹簡數十車古噐一二他服玩珍
怪無聞焉即世傳三書無論如大易繫辭或燼於秦火
而出於冡中則襄王竹簡豈不與孔壁同功哉當戰國
紛争雅尚如襄王誠未易者
　　　裸塟
西京雜記魏王子且渠冡甚淺狹無棺柩但有石牀廣
六尺長一丈石屏風牀下悉是雲母床上兩屍一男一
女皆年二十許東首裸卧無衣衾據此魏有祼塟之俗
也(按張華博物志楚之南有炎人之國其親戚死朽之/肉而棄之然後埋其骨乃為孝也此與裸塟竝為異)
(特/)
　　　更塟日
國策魏惠王死塟有日矣天大雨雪至於牛目壊城郭
且為棧道而塟羣臣多諫太子者曰雪甚如此而䘮行
民必甚病官費又恐不給請弛期更日太子曰為人子
而以民勞與官費之故而不行先王之䘮不義也羣臣
皆不敢言惠公駕而見太子曰塟有日矣太子曰然惠
公曰昔王季歴塟於楚山之尾灓水齧其墓見棺之前
和文王曰嘻先王必欲一見羣臣百姓也夫故使灓水
見之於是出而為之張朝百姓皆見之三日而後更塟
此文王之義也今塟有日矣而雪甚及牛目難以行太
子為及日之故得無嫌於欲亟塟乎願太子更日先王
必欲少留而扶社稷安黔首也故使雪甚因弛期而更
為日此文王之義也若此而弗為意者羞法文王乎太
子曰甚善謹弛期更擇日按王制云塟不為雨止鄭注
云雖雨猶塟以其禮儀少也
　　　鐵劵　石人
西京雜記晋人有發魏哀王冡者哀王冡以鐵灌其上
穿鑿三日乃開其黄氣如霧觸人鼻目皆辛苦不可入
以兵守之七日乃歇初至一户無扄鑰石牀方四尺床
上有石几左右有三十石人立侍皆武冠帶劍復入一
户石扉有闗鑰叩開見棺柩黑光照人刀斫不入焼鋸
截之乃漆雜兕革為棺厚數寸累積十餘重力不能開
乃止復入一户亦石扉闗鑰得石牀方七尺石屏風銅
帳􁕄一具或在牀上或在地下似是帳縻朽而銅􁕄墮
落牀上石枕一枚塵埃朏朏甚髙似是衣服床左右石
婦人各二人悉皆立侍或有執巾櫛鏡鑷之象或有執
盤捧物之形無餘異物但有鐵鏡數百枚焉
　　　文石槨
魏襄王冡皆以文石為槨髙八尺許廣狹容四十人中
有石牀石屏風牀上有玉唾壺一枚銅劍二枚金玉雜
具見西京雜記按檀弓曰有虞氏瓦棺又秦之先有石
棺古史攷曰堯作瓦棺湯作木棺郭縁先証記曰桓魋
石槨在九里山之東北也槨有二重門間隠起青石方
净如鏡門扇數四博物志曰衛靈公塟得石槨銘曰不
逄箕子靈公奪我里荆州記曰臨湘水中有石床床上
有二石棺色緑如銅鏡莫能詳也呉越春秋曰呉王閶
闔有女自殺闔閭痛之葬於國西閶門外文石為槨
　
　
　
　
　
　七國攷卷十
欽定四庫全書
　七國攷卷十一　　　　　　明　董說　撰
　　秦兵制
　　　三軍
文獻通攷秦穆公覇西戎始作三軍殽三帥而車三百
乗又置陷陣又商子載秦三軍之法三軍壯男為一軍
壯女為一軍男女之老弱者為一軍壯男之軍使盛食
勵兵陳而待敵壯女之軍使盛食負壘陳而待令客至而
作土以為險阻及耕格阱發梁撤屋給從從之不給而
熯之使客無得以助攻備老弱之軍使牧牛馬羊彘草
木之可食者收而食之以獲其壯男女之食慎使三軍
無相過壯男過壯女之軍則男貴女而姦民有從謀而
國亡喜與其恐有蚤聞勇民不戰壯男壯女過老弱之
軍則老使壯悲弱使強憐悲憐在心則使勇民更慮而
怯民不戰是故秦之三軍無相過也
　　　陷陣
詳見三軍又吳子云秦置陷陣三萬
　　　奮擊
蘓秦說秦惠王曰奮擊百萬
　　　帯甲
國䇿秦帯甲百餘萬車千乗騎萬匹虎鷙之人跿跔科
頭(跿跔跳躍也科/頭不著兠也)貫頥奮㦸者至不可勝計也秦馬之
良戎兵之衆探前蹶後蹄前二尋者不可勝數也山東
之卒被甲冒胄以㑹戰秦人捐甲徒程以趨敵左挈人
頭右挾生虜
　　　步卒
韓非子秦穆公起卒草車五百乗疇騎二千步卒五萬
輔重耳入于晉
　　　正卒　戍卒　更卒
馬端臨曰秦自非子為孝王養馬汧渭之間封為附庸
至秦仲始大秦仲之孫襄公當平王初興兵討西戎以
救周平王東遷遂有岐豐之地列為諸侯地與戎相錯
襄公脩其車馬備其兵甲武事備矣至穆公覇西戎始
作三軍殽三帥而車三百乗魯定公五年秦子蒲子虎
帥車五百乗救楚兵力益以強盛及孝公用商鞅定變
法之令令民為什伍而相收司連坐民有二男以上不
分異者倍其賦有軍功者各以率受上爵宗室非有軍
功論不得為屬藉行之十年民勇于公戰怯于私闘又
以秦地曠而人寡晉地狹而人稠誘三晉之人耕秦地
優其田宅而使秦人應敵于外大率百人則五十人為
農五十人習戰凡民年二十三附之疇給郡縣一月而
更謂更卒復給中都一歳謂正卒復屯邊一嵗謂之戍
卒凡戰獲首賜爵一級皆以戰功相君長長平之役年
十五以上悉發又非商鞅之舊矣桓寛鹽鐵論云商鞅
之任秦也刑若刈菅芳用師若彈丸從軍旅者暴骨長
城戍漕者輦車相望生而往死而還
　　　小子軍
劉子别録云長平之役國中男子年十五者盡行號為
小子軍
　　　銳士　虎賁
荀卿曰魏之武卒不可以直秦之銳士秦之銳士不可
以當桓文之節制陳傅良云秦昭王時有銳士虎賁八
百萬按周禮有虎賁書牧誓武王虎賁三百人疏若虎
之賁走逐獸言其猛也軍内驍勇選而為之
　　　斥兵
史記趙使亷頗將趙軍士卒犯秦斥兵索隠曰謂犯秦
之斥候兵也
　　　小戎
秦風小戎云小戎俴收五楘梁輈游環脅驅隂靷鋈續
文茵暢轂駕我騏馵言念君子温其如玉在其板屋亂
我心曲四牡孔阜六轡在手騏駵是中騧驪是驂龍盾
之合鋈以觼軜言念君子温其在邑方何為期胡然我
念之俴駟孔羣厹矛鋈錞䝉伐有苑虎韔鏤膺交韔二
弓竹閉緄縢言念君子載寢載興厭厭良人秩秩徳音
注小戎兵車也天子車戎謂之元戎諸侯謂之小戎韓
詩内傳曰駟馬不著甲曰俴駟秦哀公三十一年吳伐
楚楚王亡申包胥奔告秦子蒲子虎帥車五百乗救楚
國䇿秦武王謂甘茂曰寡人欲車通三川以闚周室按
車戰之法春秋如韓原之戰輅秦伯將止之鞌之戰韓
厥中御而從齊侯鄢陵之戰卻至御楚子韓厥從鄭伯
邲之戰楚子乗廣以逐趙㫋用車以戰而使敵人便得
與我元帥相接則是環衛之車不設也盖古者車戰之
法前後整齊必有䕶衛前後行列元帥未易動也至春
秋列國用之􁂰􁂰軍伍不整而元帥每以車逐利混然
左右卒無定法故敵人得以反之終春秋之世致敗者
未有不由于車戰無法而輕動揺也惟繻葛之戰二拒
用事若原繁髙渠彌以中軍奉公未嘗輕動深得古法
菽園雜記云三代至春秋用兵率以車戰秦漢而後以
騎兵為便故兵車之制車戰之法今皆不傳漢有武剛
車晉有偏箱車然不過行載輜重止為營衛而已其出
擊乃以騎兵故能制勝唐房琯擊出安禄山用春秋車
戰之法卒以取敗盖春秋時敵國皆車戰又皆戰于平
原廣野其兵將又皆素練車戰之人故冝之琯以車禄
山以騎時異勢殊故用有利鈍非車之罪也
　　　革車戰車
詳見步卒又蘓秦說秦曰戰車萬乗
　　　疇騎
繆公有疇騎見步卒注疇等也言馬齊等
　　　太白船
蜀王本紀云秦為太白船萬艘欲以攻楚余按周武王
有蜂舟見拾遺記伍子胥制玉翼越人有船名須慮見
越絶書
　　　相將
史記張儀相秦四歳而立惠王為王居一嵗為秦將取
陜築上郡塞
　　　自將
史記秦繆公元年自將伐茅津五年秋繆公自將伐晉
戰于河曲十五年晉興兵將攻秦繆公發兵使丕豹將
自往擊之二十五年周使人告難于晉秦繆公將兵助
晉文公入襄王
　　　上首功
魯仲連曰彼秦者棄禮義而上首功之國譙周曰秦用
衛鞅計制爵二十等以戰獲首級者計而受爵是以秦
人每戰勝老弱婦人皆死計功賞至萬數天下謂之上
首功之國皆以惡之也漢書觧語曰秦上首功之國首
功者獲首也司馬貞曰秦法斬首多為上功謂斬一人
首賜爵一級故謂秦為首功之國也荀子曰秦人其生
民也陿阨其使民也酷烈刼之以勢隠之以阨狃之以
賞慶道之以刑罸使民所以要利于上者非戰無繇也
功令相長五甲首而𨽻五家(能得著甲者五人/首使得𨽻役五家)是最為
有數故能四世有勝于天下然皆干賞蹈利之兵庸徒
鬻賣之道耳未有安制矜節之理也故雖地廣兵強鰓
鰓然常恐天下之一合而共軌已也
　　　宗室軍功
應劭云孝公變法有軍功者各以卒受上爵宗室非有
軍功不得為屬藉
　　　角抵
太白隂經云春秋末並為戰國増講武之禮以為戯樂
共相誇視而秦更名為角抵故國雖大好戰必亡天下
雖平亡戰必危
　　　祈戰
左傳文十二年冬秦伐晉秦伯以璧祈戰于河杜預曰
禱求勝也
　　　素服郊次
殽之敗晉歸百里孟明視西乞術白乙丙于秦秦伯素
服郊次鄉師而泣曰孤違蹇叔以辱二三子孤之罪也
見左傳
　　　田獵
史記秦文公三年以兵七百人東獵又按秦風駟鐵云
駟鐵孔阜六轡在手公之媚子從公于狩奉時辰牡辰
牡孔碩公曰左之舍拔則獲遊于北園四馬既閑輶車
鸞鑣載獫歇驕傳云駟鐵美襄公也始命有田獵之事
疏云襄公始受王命為諸侯有游田狩獵之事又韓詩
外傳云秦繆公將田而夷具馬
　　　龍盾　厹矛　䝉伐　虎韔
詳見小戎龍盾畫龍于盾也厹三隅矛也厹矛鋈錞言
三隅之矛以白金為其錞也錞鐏也䝉龎也畫雜羽之
文于伐故曰龎伐也伐中干也韔弓室也虎虎皮也楚
辭云帯長劍挾秦弓
　　　太阿　工市
秦劍有太阿工市見玉海
　　　鹿盧之劍
詳見秦音樂攷白帖云古劍以玉刻鹿盧形
　　　誡劍
刀劍録云秦昭王元年丙午鑄一劍長三尺銘曰誡
　　　定秦劍
秦始皇三年採北祗銅鑄二劍名曰定秦長三尺六寸
銘作小篆書見刀劍録
　　　水心劍
白帖云秦昭王三月三日曲水晏有金人于水中捧水
心劍以奉王玉海云金人奉水心之劍曰令君制有西
夏乃伯諸侯
　　　西戎刀
孔叢子秦王得西戎利刀割玉如割木
　　田齊兵制
　　　帯甲　五家兵
蘓秦說齊宣王齊南有泰山東有琅邪西有清河北有
渤海此所謂四塞之國也齊地方二千餘里帯甲數十
萬粟如丘山三家之良五家之兵進如鋒矢戰如雷霆
觧如風雨即有軍役未嘗倍泰山絶清河涉渤海也臨
淄之中七萬戸臣竊度之不下戸三男子三七二十一
萬不待發于逺縣而臨淄之卒固已二十一萬矣舊注
五家之兵者五國之兵吕氏曰齊有五家之兵最強也
作五國非
　　　技擊　得首賜金
荀卿曰齊人隆技擊其技也得一首者賜贖錙金無本
賞矣事小敵毳則偷可用也事鉅敵堅則渙然離若飛
鳥然領側反覆無日是亡國之兵也注云八兩曰錙其
技擊之術斬得一首則賜錙金贖斬首雖戰敗亦賞不
斬首雖戰勝亦不賞無本賞也典略曰湣王為技擊孫
臏曰三晉之兵素悍勇而輕齊齊號為怯
　　　候者
國䇿章子為變其徽章以雜秦軍候者言章子以齊入
秦候者軍候也
　　　輜車
史記齊以田忌為將而孫子為師居輜車中坐為計謀
按輜車者軍中輜重之車也
　　　文騎
孫子箋云齊宣王以文騎六百匹伐燕
　　　火牛
田單守即墨先以計紿燕將燕軍多懈田單乃收城中
得千餘牛為絳繒衣畫以五彩龍文束兵刄于其角而
灌脂束葦于尾燒其端鑿城數十穴夜縱牛壯士五千
人隨其後牛尾熱怒而奔燕軍燕軍夜大驚牛尾炬火
光明炫耀燕軍視之皆龍文所觸盡死傷五千人因
銜枚擊之而城中鼓噪從之老弱皆擊銅器為聲聲動
天地燕軍大駭敗走先是單為臨淄市掾不見知及燕
使樂毅伐破齊齊湣王出奔已而保莒城燕師長驅平
齊而田單走安平令其宗人盡斷其車軸末而傅鐵籠
已而燕軍攻安平城壞齊人走争塗以轊折車敗為燕
所虜唯田單宗人以鐵籠故得脫見田單傳
　　　出獵
說苑齊宣王出獵于社山
　　　威王兵法
劉向别録齊威王用兵大放穰苴之法而諸侯朝昔齊
景公時穰苴善用兵敗燕晉之師公尊為司馬之官由
是子孫號司馬氏至齊威王追論古司馬法遂附穰苴
謂之司馬法亦曰威王兵法書載武經不録
　　　宣王兵法
漢志齊孫子八十九篇圗四卷劉子七畧云齊宣王兵
法九十篇一曰孫臏法也吕氏春秋云孫臏貴勢司馬
遷云孫子臏脚兵法脩列通典引孫臏云用騎有十利
一曰迎敵始至二曰乗敵虚背三曰敵散亂擊四曰迎
敵擊後使敵奔走五曰遮其糧食絶其軍道六曰敗其
津闗發其橋梁七曰掩其不備卒擊其未整旅八曰攻
其懈怠出其不意九曰燒其積聚虚其市里十曰掠其
田野係累其子弟此十者騎戰利也又孫吳傳云孫臏
使齊軍入魏地為十萬竈明日為五萬竈又明日為三
萬竈龎涓行三日大喜曰吾固知齊軍怯入吾地三日
士卒亡者過半矣乃棄其步軍與其輕銳倍日并行逐
之孫臏度其行暮當至馬陵馬陵道狹而旁多阻隘可
伏兵乃斫大樹白而書之曰龎涓死于此樹之下于是
令齊軍善射者萬弩夾道而伏期日暮見火舉而俱發
龎涓果夜至斫木下見白書乃鑚火燭之讀其書未畢
齊軍萬弩俱發魏軍大亂相失龎涓乃自剄
　　　寳劍
一統志齊王有寳劍磨于長興晏子鄉其水㣲赤似鐵
汁
　　　徽章
國䇿秦假道韓魏以攻齊齊威王使章子將而應之與
秦交和而舍使者數相往來章子為變其徽章以雜秦
軍注云兩軍相對曰交和徽幟也以絳帛著于背
　　楚兵制
　　　三軍
傳曰楚子北師次于郔沈尹將中軍子重將左軍子反
將右軍此三軍者正軍也是時孫叔敖為令尹秉政不
在三軍之數如南轅反斾軍進退皆由之故知令尹為
兼統三軍矣
　　　九軍
淮南子楚莊王曰陳為無道寡人起九軍以討之
　　　左右廣
左傳欒武子言楚軍制曰其君之戎分為二廣右廣初
駕數及日中左則受之至于昏内官序當其夜鄭氏曰廣
者横陳之車杜預注二廣君之親兵按傳楚分左右廣
雞鳴而駕日中而說左則受之日入而說許偃御右廣
養由基為左彭名御左廣屈蕩為右王乗左廣以逐趙
旃杜預注楚王更迭載之故各有御傳又曰王見右廣
將從之乗屈蕩尸之曰君以此始亦必以終自是楚之
乗廣先左盖左右二廣為王親軍右廣初駕以及日中
左廣受之以及日入嘗在王側内官卒當其夜若今之
當更循環衛敵安當掩襲親軍之制詳矣僖二十八年
西廣從子玉時子玉專軍政故分西廣以屬之今邲之
戰則二廣皆以候王迭載其曰楚之乗廣先左杜預雖
云以乗左得勝其實楚人尚左故親軍分為二廣而王
則乗左(楚莊王能以其國覇/其師之戎分為兩廣)
　　　偏兩
文獻通考楚兵制廣有一卒卒偏之兩一卒之外復有
十五乗之偏并二十五人之兩盖防正軍有敗則以偏卒
易之正卒有闕則以偏卒補之按楚子為乗廣三十乗
分為左右司馬法百人為卒卒二十五人為兩車十五
乗為大偏九乗為小偏其尤大者又有二十五乗之偏
今一廣十五乗則古大偏之法而曰卒偏之兩者孔頴
達謂兩廣之别各有一卒之兵者是也
　　　游闕
左傳楚使潘黨率游闕三十乗從唐侯游闕盖游兵往
來遊補闕者觀兵陳何處為薄則從而補之所謂竒軍
以防敗失由正軍中逐旋分出不係步伍之數
　　　徒兵
通攷云康王以蒍掩為司馬始井沃衍牧隰皋賦車籍
馬而有車兵徒兵甲楯之數徒兵即武卒也許慎淮南
注在車曰士步曰卒
　　　舟師
左傳襄二十四年楚子為舟師以伐吳不為軍政無功
而還昭十七年吳伐楚戰于長㟁大敗吳師獲其乗舟
餘皇十九年楚子為舟師以伐濮二十四年楚子為舟
師以畧吳疆二十七年與吳師遇于窮令尹子常以舟
師及沙汭而還定二年楚囊瓦伐吳師吳人見舟于豫
章敗之四年蔡吳唐伐楚舍舟于淮汭自豫章與楚夾
漢左司馬戍謂子常曰子㳂漢而與之上下我悉方城
外以毁其舟六年吳太子終纍敗楚舟師獲潘子臣小
惟子及大夫七人注潘子臣小惟子二子者楚舟師之
師也馬端臨曰楚用舟師自康王始攷之經傳吳舟成
七年始入州來暨共王卒繼侵楚明年敗楚于皋舟之
隘是吳利在舟師楚懼無以敵吳後十年康王始為舟
師以畧吳疆昭王時救潜之役舟師及河汭而還其後
囊瓦伐吳吳人敗楚師入郢之後吳太子終纍又敗楚
舟師獲其師盖楚雖以備舟置舟師而實莫能用用亦
不勝亦地形用便有不同耳
　　　陵師
左傳子期以陵師敗于繁揚注陵師楚陸師也
　　　髙庫兵
淮南子楚有髙庫之兵吕氏云荆葉公發太府之貨予
衆出髙庫之兵以賦民
　　　上國之兵　東國之兵
通攷云楚平王簡上國東國之兵都外都師精練有法按
昭十四年楚平王使然丹簡上國之兵于宗丘且撫其
民使屈罷簡東國之兵亦如之好于邉疆息民五年而
復用師杜預曰上國都在國都之西西方居上流故謂
之上國按下云簡東國之兵亦如之知此是簡西國之
兵也西國東國皆是楚人在國之東西者孔頴達曰西
為上則東為下下言東則此是西互見也
　　　宫甲
左傳文元年商臣以宫甲圍成王注是宫中兵也或曰
楚有太子之兵曰宫甲
　　　環列
文元年楚潘崇掌環列之尹注宫衛之官列兵而環王
宫
　　　若敖六卒
楚有若敖之六卒見左傳杜預曰六卒子玉宗人之兵
　　　申息子弟
僖二十八年楚子入居于申子玉城濮之敗王使謂之
曰大夫若入其若申息之老何杜預曰申息二邑子弟
皆從子玉而死
　　　都君子
昭二十七年楚左司馬戍帥都君子與王馬之屬以濟
師杜預曰在都邑之士有復除者賈逵曰平常免其行
役事急乃使之耳呉楚多有此事急則從如越有君子
六千人是也王馬之屬王養馬官屬校人之類凡此皆
以急調役非常法
　　　王馬之屬
詳見上按王馬之屬楚官也然無專名故不入職官
　　　左右司馬
國䇿齊韓魏共攻燕楚王使景陽將而救之暮舍使左
右司馬各營壁地按此左右司馬者乃行軍之制故與
職官並載
　　　五帥
通攷云楚靈王斥地益大陳蔡不羮邑賦千乗于是有
五帥左傳吳人敗諸豫章獲其五帥
　　　帯甲車騎
蘓秦說楚威王曰楚地方五千餘里帯甲百萬車千乗
騎萬匹粟有十年此伯王之資也陳傅良曰楚頃襄王
失鄢郢北保于陳牧東地兵尚十餘萬
　　　戰車
楚世家云楚王警四境之内興師言救韓命戰車滿道
路春秋感精符云齊晉並争吳楚更謀不守諸侯之節
兢行天子之事作衡車勵武將輪有刄衡有劍以相振
懼宋均曰衡陷敵之車也淮南云晩世之時七國異族
諸侯制法各殊習俗從横間之舉兵而相角攻城檻殺
覆髙危安掘墳墓揚人骸大衝車髙重京除戰道便死
路犯嚴敵殘不義百姓一反名聲苟盛也是故質壯輕
足者為甲卒千里之外家老羸弱悽愴于内厮徒馬圉
軵車奉饟道里遼逺霜雪亟集裋褐不完人羸車敝泥
塗至膝相携于道奮首于路身枕格而死所謂兼國有
地者伏尸數十萬破車以千百數傷弓弩矛㦸矢石之
創者扶舉于路故世至于枕人頭食人肉葅人肝飲人
血甘之于芻豢許慎注衝車大鐵著其轅端馬被甲車
被兵所以衝于敵城也司馬彪續漢書輿服志云輕車
右之戰車也不巾不盖孫吳兵法云車有巾有盖謂之
武剛車武剛車者為先驅又為屬車輕車為后殿焉
　　　樓車
左傳宣十五年觧楊登諸樓車注樓車上望櫓
　　　巢車
成十六年楚子登巢車以望晉軍注巢車上為櫓說文
作轈云兵車髙如巢以望敵也
　　　馹
文十二年楚子乗馹㑹師于臨品注馹傳車也
　　　雲梯
尸子云墨子自齊至郢見楚王楚王曰公輸般為我作
雲梯髙可参浮雲駕白日此天下之先驅也將以攻宋
矣
　　　舟戰之具
墨子云公輸般自魯之楚為舟戰之具謂之鈎拒退則
鈎之進則拒之也
　　　燧象
左傳吳伐楚昭王執燧象以奔呉師武功略曰春秋楚
王以燧象奔吳師戰國田單以火牛克騎刼後漢楊璇
以火馬散滑賊晉江􁍠以火雞破姚襄宋趙遹以火猱攻
卜漏
　　　輜重
左傳乙夘王乗左廣以逐趙旃及昏楚師軍于邲晉之
餘師不能軍丙辰楚重至于邲杜預曰輜重也楚輜重
嘗後正軍一日盖楚軍有法輜重若與正軍過逺則有
邀擊之患過近則重兵纔亂正兵亦潰後世用兵先擊
輜重取勝者多盖以非太近則太逺以是知楚輜重逺
大兵一日為得宜也
　　　柱國將
楚世家懷王六年使柱國昭陽將兵而攻魏
　　　荆尸(陳法/)
通攷云楚自若敖蚡冐篳簬籃縷以啟山林武王始為
軍政作荆尸以伐隨授師孑以立陳法案莊四年楚武
王荆尸授師孑焉以伐隨杜預曰荆楚也尸陳也更為
楚陳兵之法遂以為名孑鎗屬亦陳所利(楊子方言云/楚謂㦸為孑)
大抵陳中有利于長兵者有利于短兵者弓矢利逺是
長兵孑是短兵盖楚參用孑為陳宣十二年楚子圍鄭
晉師救鄭隨武子曰荆尸而舉軍行右轅左追蓐前茅
慮無中權後勁百官象物而動軍政不戒而備注軍行
右轅左追蓐凡兵車有甲士有步卒甲士在車不供碎
役分步卒為前左右三處兵車一轅服馬夾之而言夾
轅者步卒被主分左右者軍行時又分之在兩廂挾轅
以為戰備傳曰令尹南轅又曰改乗轅楚陳以轅為主
以轅為主以轅表車正是挾車嚴兵以備不虞其應左
右者使之追步草蓐令離道求草不近兵車蓐謂卧止
之草以為宿備豫定左右之别在道分使之故云軍行
至于對陳則在車左右前茅慮無在前者明為思慮所
無之事恐卒有非則預告軍衆使知而為備如今軍行
使人逺在軍前斥度候望虞有伏兵使踰行人持以絳
及白為幡與軍人與私號見騎賊舉絳幡見步賊舉白
幡曲禮前有水則載青旌是也或曰時楚以茅為旌幟
中權是中軍大將軍進退之權三軍之心在此權者謂
謀之髙下輕重皆當後勁以精兵為殿後世勁兵多在
前或被擊敗則後無應勁兵之後最為良法
　　　左右拒
左傳楚工尹齊將右拒卒以逐下軍使潘黨率游闕三
十乗從唐侯為左拒以從上軍亦猶鄭二拒盖楚子在
中軍與晉中軍相對臨戰分此二拒右拒當晉下軍左
拒當晉上軍故杜預謂為陳名文獻通攷楚于陳則分
左右二拒
　　　二隊
左傳楚子㑹師于臨品分為二隊杜預曰隊部也而兩
道攻之
　　　田獵　右盂　左盂(獵陳/)
說苑楚莊王好獵大夫諫曰晉楚敵國也楚不謀晉晉
必謀楚今王無乃躭于樂乎王曰吾獵將以求士也其
披榛藂刺虎豹者吾是以知其勇也其攫犀搏兕者吾
是以知其勁有力也罷田而分所得吾是以知其仁也
又莊王獵于雲夢射科雉得之楚共王出獵而遺其弓
湖廣志武王山在棗陽縣東五十里世傳武王嘗獵此
左傳楚子田孟諸宋公為右盂鄭伯為左盂期思公復
遂為右司馬子朱及文之無畏為左司馬命夙駕載燧
杜預云盂田獵陳名
　　　泰阿　龍泉　工市
越絶書楚王召風胡子而問之曰寡人聞吳有干將越
有歐冶子寡人願請此二人作鐵劍乃令風胡子之吳
見歐子干將使之作為鐵劍曰泰阿愽物志云寳劍名
龍泉太阿工市三劍皆楚口王者蜀志云楚王作劍三
枚曰龍泉曰太阿曰工市劉向孟子注云楚之鐵劍利
而倡優泣相如賦云楚王建干將之雄㦸張恊七命云
楚之陽劍歐冶所營邪溪之鋌赤山之精乃鍊乃鑠萬
辟千灌豐隆奮椎飛亷扇炭張協太阿劍銘云太阿之
劍世載其美淬以清波歛以越砥
　　　鮫革甲
荀卿曰楚人鮫革犀兕以為甲鞈如金石宛鉅鐵鉇慘
如蠭蠆輕利僄遫卒如飄風天下稱強兵莫如楚楊倞
荀子注云以鮫魚皮及犀兕為甲堅如金石不可入孔
融肉刑論云古聖作犀兕革鎧今有盆領鐵鎧國語云
吳王夫差衣水犀之甲二千爾雅翼云鮫出南海狀如
鼈而無足圓廣尺餘尾長尺許皮有珠文而堅勁可以
飾物又云犀兕並有甲兕之革最堅故犀甲只夀百年
而兕甲夀二百年
　　　腸夷甲
越記云楚王身被腸夷之甲
　　　組甲　被練
左傳襄三年楚子重伐吳為簡之師使鄧廖帥組甲三
百被練三千杜預注云組甲被練皆戰備也組甲漆甲
成文被練之袍賈逵云組甲以組綴甲車士服之被練
以帛綴甲步卒服之孔頴達曰甲貴牢固若不固宜能
用組何當造不牢之甲令步甲服之杜言組甲漆甲成
文今時漆甲有為文者被練文不言甲必非甲名被是
被覆衣著之名故以練袍被于身上吕祖謙曰被練若
今之軟綿之類
　　　桃弧棘矢
楚世家析父曰先王熊繹桃弧棘矢以共禦王事吳越
春秋云楚有弧父弧父者生于楚之荆山生不見父母
為児之時習用弓矢所射無脫以其道傳于羿羿傳逢
䝉逢䝉傳于楚琴氏琴氏以為弓矢不足以威天下當
是之時諸侯相伐兵刄交錯弓矢之威不能制服琴氏
乃横弓着臂施機設樞加之以力然後諸侯可服琴氏
傳之楚三侯所謂句亶鄂章人號麋侯翼侯魏侯也自
楚之三侯傳至靈王自稱之楚累世盖以桃弧棘矢而
備鄰國也
　　　大屈弓
左傳昭七年夏四月楚享公好以大屈注弓名也疏魯
連書曰大屈之弓賈云寳金可以為劍出大屈地
　　　烏嘷弓
家語楚共王出游忘烏嘷之弓注烏嘷弓名
　　　繁弱弓
孔叢子楚王張繁弱之弓載忘歸之矢以射蛟兕于雲
夢
　　　忘歸矢
詳見上
　　　鐵矢弩
國䇿蘓秦為楚合從元戎以鐵為矢長八寸一弩十矢
俱發
　　　宛路矰
吕覽荆文王得茹黄之狗宛路之矰以畋雲夢說苑作
箘簬之矰
　　　鉤
史記楚莊王觀兵于周郊周定王使王孫滿勞楚子楚
子問鼎大小輕重對曰在徳不在鼎莊王曰子無阻九
鼎楚國折鉤之喙足以為九鼎胡廣曰鉤楚兵器戈之
屬正義曰凡㦸有鉤之喙鉤口之尖也
　　　宛鉅鐵鉇
詳見鮫革甲楊倅荀子注云宛地名屬南陽徐廣曰大
鋼曰鉅鉇與鍦同矛也方言曰自闗而西謂之矛吳揚
之間謂之鍦言宛地出此剛鐵為矛
　　　鏚
左傳昭十二年楚公尹路請曰君王命剥圭以為鏚柲
故請命注鏚斧也秘柄也玉以飾斧柄也
　　　警鼓
韓非子楚厲王有警為鼓以與百姓為戒飲酒醉過而
擊之也民大驚使人止之曰吾醉而與左右戲過擊之
也民皆罷居數月有警擊鼓而民不赴文獻通攷云傳
曰嚴警鼓一十二面大將營前左右行列各六面在纛
後故大周正樂謂凡鼓施于邉徼謂之警鼓
　　趙兵制
　　　帯甲　車　騎
蘓秦說趙肅侯曰當今之時山東之建國莫強于趙趙
地方二千餘里帯甲數十萬車千乗騎萬匹粟支數年
西有常山南有河漳東有清河北有燕國臣切以天下
地圖按之諸侯之地五倍于秦料度諸侯之勢十倍于
秦六國為一并力西向而攻秦破秦必矣陳傅良曰趙
括長平之敗喪師四十五萬而破燕栗腹尚二十萬李
牧敗匈奴亦車千三百乗騎萬三千匹百金之士五萬
人榖者十五萬人
　　　劍士
莊子云昔趙文王喜劍劍士夾門而客三千餘人
　　　百金之士　榖者
史記李牧具選車得千三百乗選騎得萬三千匹百金
之士五萬人榖者十萬人
　　　選車　選騎
詳見上
　　　决水
趙襄子時三國攻晉陽嵗餘引汾水灌城城不沒者三
版城中懸釡而炊襄子使張孟談見韓魏之君日夜期
殺守堤之吏而决水灌知伯軍智伯軍救水而亂韓魏
翼而擊之見武經舊注又趙肅侯十八年齊魏伐我我
决河水灌之兵去見趙世家余按兵法有决水灌城未
聞决水灌軍王應麟通鑑答問曰或問水攻始于何時
曰古有以水佐耕未聞以水佐攻春秋時未之有也其
自智伯始歟劉子曰㣲禹吾其魚乎聖人思天下之溺
由已溺之欲民之免為魚也争城而戰魚其民以逞不
仁哉智伯甚于作俑者也三家之灌晉陽史記世家以
為汾水戰國䇿以為晉水按郡縣志汾水在晉陽城東
晉水在西二說未知孰是智伯之言纔脫諸口而魏駒
韓虎之肘足已接于車上不言而喻如矢激駟奔吁可
畏也安邑魏邑也平陽韓邑也皆百雉之城猶趙之晉
陽也絺庇知韓魏之必反然未有善後之䇿張孟談一
說而晉陽之水還以灌智氏智氏遂死于鑿䑓之上曽
子曰戒之戒之出乎爾者反乎爾老子曰佳兵不祥之
器其事好還豈不信夫智伯以不仁之資行不仁之事
辯士遂以為口實流毒無窮齊魏伐趙而趙人决河水
以灌之决榮口魏無大梁决白馬之口魏無外黄濟陽
决宿胥之口魏無虚頓丘縱横之徒口之而弗置其後
魏竟以水亡樊噲之灌廢丘韓信之壅濰水髙岳之浸
潁川皆以水攻取勝莫􁂋乎梁武之淮堰十餘萬人淪
胥于海若觀蟻之移穴漠焉不慼于心南唐之臣有獻
瓦梁之議者謂不止魚三州海五百里不仁之禍甚于
洪水言不之怍也湯武救民水火之中曷嘗有是哉
　　　胡服騎射
史記趙武靈王十九年春正月大朝信宫召肥義與議
天下五日而畢王北略中山之地至于房子遂之代北
至無窮西至河登黄華之上召樓緩謀曰我先王因世之
變以長南藩之地屬阻障滏之險立長城又取藺郭狼
敗林人于荏而功未遂今中山在我腹心北有燕東有
胡西有林胡樓煩秦韓之邉而無彊兵之救是亡社稷
奈何夫有髙世之名必有遺俗之累吾欲胡服樓緩曰
善羣臣皆不欲于是肥義侍王曰簡襄主之烈計胡翟
之利為人臣者寵有孝悌長幼順明之節通有補民益
主之業此兩者臣之分也今吾欲繼襄主之跡開于胡
翟之鄉而卒世不見也為敵弱用力少而功多可以毋
盡百姓之勞而序往古之勲夫有髙世之功者負遺俗
之累有獨智之慮者任驁民之怨今吾將胡服騎射以
教百姓而世必議寡人柰何肥義曰臣聞疑事無功疑
行無名王既定負遺俗之慮殆無頋天下之議矣夫論
至徳者不和于俗成大功者不謀于衆昔者舜舞有苗
禹袒裸國非以養欲而樂志也務以論徳而約功也愚
者闇成事智者覩未形則王何疑焉王曰吾不疑胡服
也吾恐天下笑我也狂夫之樂智者哀焉愚者所笑賢
者察焉世有順我者胡服之功未可知也雖驅世以笑
我胡地中山吾必有之于是遂胡服矣使王緤告公子
成曰寡人胡服將以朝也亦欲叔服之家聴于親而國
聴于君古今之公行也子不反親臣不逆君兄弟之通
義也今寡人作教易服而叔不服吾恐天下議之也制
國有常利民為本從政有經令行為上明徳先論于賤
而行政先信于貴今胡服之意非以養欲而樂志也事
有所止而功有所出事成功立然後善也今寡人恐叔
之逆從政之經以輔叔之議且寡人聞之事利國者行
無邪因貴戚者名不累故願慕公叔之義以成胡服之
功使緤謁之叔請服焉公子成再拜稽首曰臣固聞王
之胡服也臣不佞寢疾未能趨走以滋進也王命之臣
敢對因竭其愚忠曰臣聞中國者盖聰明徇智之所居
也萬物財用之所聚也賢聖之所教也仁義之所施也
詩書禮樂之所用也異敏技能之所試也逺方之所觀
赴也蠻夷之所義行也今王舍此而襲逺方之服變古
之教易古之道逆人之心而怫學者離中國故臣願王
圗之也使者以報王曰吾固聞叔之疾也我將自往請
之王遂往之公子成家因自請之曰夫服者所以便用
也禮者所以便事也聖人觀鄉而順冝因事而制禮所
以利其民而厚其國也夫翦髮文身錯臂左袵甌越之
民也黑齒雕題却冠秫絀大吳之國也故禮服莫同其
便一也鄉異而用變事異而禮易是以聖人果可以利
其國不一其用果可以便其事不同其禮儒者一師而
俗異中國同禮而教離况于山谷之便乎故去就之變
智者不能一逺近之服聖賢不能同窮鄉多異曲學多
辨不知而不疑異于已而不非者公焉而衆求盡善也
今叔之所言者俗也吾所言者所以制俗也吾國東有
河薄洛之水與齊中山同之無舟楫之用自常山以至
代上黨東有燕東胡之境而西有樓煩及秦韓之邊今
無騎射之備故寡人無舟楫之用夾水居之民將何以
守河薄洛之水變服騎射以備燕三吳秦韓之邉且昔
者簡主不塞晉陽以及上黨而襄主并戎取代以攘諸胡
此愚智所明也先時中山負齊之彊兵侵暴吾地係累吾
民引水圍鄗㣲社稷之神靈則鄗幾于不守也先王醜
之而怨未能報也今騎射之備近可以便上黨之形而
逺可以報中山之怨而叔順中國之俗以逆簡襄之意
惡變服之名以忘鄗事之醜非寡人之所望也公子成
再拜稽首曰臣愚不達於王之義敢道世俗之聞臣之
辠也今王繼簡襄之意以順先王之志臣敢不拜命乎
再拜稽首乃賜胡服明日服而朝于是始出胡服令也
趙文趙造周祒趙俊皆諫止王毋胡服如故法便王曰
先王不同俗何古之法帝王不相襲何禮之循虙戯神
農教而不誅黄帝堯舜誅而不怒及至三王隨時制法
因事制禮法度制令各順其宜衣服器械各便其用故
禮也不必一道而便國不必古聖人之興也不相襲而
王夏殷之衰也不易禮而滅然則反古未可非而循禮
未足多也且服竒者志淫則是鄒魯無竒行也俗辟者
民易則是吳越無秀士也且聖人利身謂之服便事謂
之禮夫進退之節衣服之制者所以齊常民也非所以
論賢者也故齊民與俗流賢者與變俱故諺曰以書御
者不盡馬之情以古御今者不達事之變循法之功不
足以髙世法古之學不足以制今子不及也遂胡服招
騎射國䇿云王破原陽以為騎邑牛賛進諫曰國有固
籍兵有常經變籍則亂失經則弱今王破原陽以為騎
邑是變籍而棄經也且習其兵者輕其敵便其用者易
其難今民便其用而王變之是損君而弱國也故利不
百者不變俗功不什者不易器今王破卒散兵以奉騎
射臣恐其攻獲之利不如所失之費也王曰古今異利
逺近易用隂陽不同道四時不一冝故賢人觀時而不
觀于時制兵而不制于兵子知官府之籍不知器械之
利知甲兵之用不知隂陽之宜故兵不當于用何兵之
不可易教不便于事何俗之不可變昔者先君襄主與
代交地城境封之名曰無窮之門所以詔後而期逺也
今重甲循兵不可以踰險義仁道徳不可以來朝吾聞
信不棄功智不遺時今子以官府之籍亂寡人之事非
子所知牛賛再拜稽首曰臣敢不聴令乎至遂胡服率
騎入胡出于遺遺之門踰九限之固絶五徑之險至胡
中辟地千里按禮大司馬師帥執提鄭司農云謂馬上
鼓疏云鄭盖據當時已有單騎舉以况周其實周時皆
乗車無輕騎法也春秋正義云古者馬以駕車六國時
始有單騎司馬法孫子無騎戰吳起為武侯戰以車五
百乗騎三千匹而破秦五十萬衆其書六篇往往皆言
騎戰蘓秦說燕曰騎六千匹說趙曰騎萬匹說魏曰騎
五千匹說齊曰騎不得比行說楚曰騎萬匹此戰國用
騎戰之騐今六韜言騎射决非太公所作杜牧之注孫
子曰黄帝險于蚩尤以中夏車徒制夷狄騎士乃知單
騎之兵始于黄帝按春秋傳秦晉韓原之戰惠公乗小
駟昭公元年晉中行穆子毁車崇卒敗戎大鹵而單騎
自此始矣國䇿注曰武靈王破原陽以為騎邑者盖始
教一邑然後行于境内漢劉向曰戰國有騎無騎射騎
射胡兵也趙武靈王用之又按惠文王三十二年使趙
奢將擊秦大破秦軍閼與下賜號馬服軍虞喜志林曰
馬服者言能服馬也郭氏曰馬騎也服便也言便於騎
射亷頗傳亷頗思復用趙見趙使者為之一飯斗米肉
十斤被甲上馬郭氏曰趙尚騎射故被甲上馬李牧傳
李牧居代雁門備匈奴日擊數牛饗士習騎射武靈以
下世世勿失矣
　　　右軍　左軍　中軍
史記武靈王二十一年攻中山趙祒為右軍許鈞為左
軍公子章為中軍王并將之牛翦將車騎趙希并將胡
代趙與之陘合軍曲陽
　　　太子將
史記晉出公十一年智伯代鄭趙簡子疾使太子將而
圍鄭武靈王十二年趙何攻魏按何武靈王之太子也
即惠文王
　　　自將
武靈王二十一年攻中山王自將之詳見前(右軍左/軍中軍)武
靈王二十七年傳國于何自號為主父主父身胡服將
士大夫西北略胡地而欲從雲中九原直南襲秦于是
詐自為使者入秦秦昭王不知已而怪其狀甚偉非人
臣之度使人逐之而主父馳已脫闗矣審問之乃主父
也秦人大驚主父所以入秦者欲自略地形因觀秦王
之為人也惠文王二年主父行新地遂出代西遇樓煩
王于西河而致其兵三年滅中山從代道大通還
　　　相將
史記惠文王十四年相國樂毅將趙韓魏燕攻齊孝成
王十五年封相國亷頗為信平君是年亷頗為趙將破
殺栗腹虜卿秦樂間十六年亷頗圍燕十八年延陵鈞
率師從相國信平君助魏攻燕二十一年亷頗將攻繁
陽孝成王十七年假相大將武襄君攻燕圍其國余按
戰國尚兵將相合而為一假相大將武襄君者盖當時
將軍以相為重武襄未相故假而攻燕也
　　　借兵
趙敬侯六年借兵于楚伐魏取棘蒲見史記按敬侯四
年魏敗趙兎臺五年齊魏為衛攻趙取趙剛平困乏之
後故借兵于楚也
　　　田獵
信陵君傳魏公子與王博傳言趙冦至公子曰趙王田
獵耳非為冦也居頃復從北方來傳言曰趙王獵耳非
為冦也
　　　犀楯　犀櫓
韓非子云趙簡子圍衛之郊郭犀楯犀櫓立于矢口之
所不及注以犀為脅櫓而自卧之櫓楯類也
　　　趙七首
李詩袖中趙匕首買自徐夫人典論云楚國太阿徐氏
匕首上世名器按史記燕太子丹將使荆軻刺秦王得
趙人徐夫人匕首使工以藥焠之以弑人血濡縷無不
立死者
　　魏兵制
　　　武力
蘓秦說魏襄王曰大王之卒武力二十餘萬蒼頭二十
萬奮擊二十萬厮徒十萬車六百乗騎五千匹余按武
力即荀卿所謂魏氏武卒也
　　　蒼頭　奮擊　厮徒
詳見蘓秦說魏注云蒼頭者謂以青巾裹頭以異于衆唐
王某河清頌云魏立蒼頭秦稱黔首厮徒者謂養馬賤
者亦為兵陳傅良曰魏之兵盛矣至安釐王時秦圍大
梁悉北縣勝兵以上為戌士三十萬
　　　步軍
孫吳列傳龎涓棄其步軍
　　　革車
魏革車掩戸縵輪籠轂見呉子
　　　騎
車六百乗騎五千匹詳見蘓秦說魏
　　　立大將之制
未學篇云魏制立大將君自布席夫人奉觴親醮于廟
乃授斧鉞自立吳起始也
　　　太子將
史記惠王九年與秦戰少梁虜我太子申見年表(太子/將而)
(戰故為/秦虜也)又三十年魏伐趙趙告急齊齊宣王用孫子計
救趙擊魏魏遂大興師使龎涓將而令太子申為上將
軍見世家
　　　田獵
國䇿魏文侯與虞人期獵具以飲酒樂天雨文侯將出
左右曰今日飲酒樂天雨將焉之文侯曰吾與虞人期
獵雖樂豈不一㑹期哉乃往自罷之魏于是始強
　　　惠王軍法
未學篇引魏惠王軍法云將自千人以上有戰而北守
而降離地逃衆命曰國賊身戮家殘去其籍發其墳墓
暴其尸于市男女公于官自百人以上有戰而北守而
降命曰軍賊身死家滅男女公于官五人為伍伍干令
犯禁者掲之免于辠知而弗掲全伍有誅十人為什什
干令犯禁者掲之免于罪知而弗掲全什有誅五十人
為屬屬干令犯禁者知弗掲全屬有誅百人為閭閭干
令犯禁者知弗掲全閭有誅自什以上至左右將于令
犯禁者掲之免勿掲皆與同罪什長得誅十人伯長得
誅什長千人得誅伯人之長萬人之將得誅千人之將
左右將軍得誅萬人之將大將無不得誅虎符非有王
命出户外者誅將兵而還者誅是北類也雖太子勿赦
(按魏世家云將兵而還與/北同與此相合乃魏法也)余按尉繚子同豈尉繚所定
耶
　　　吳起戰法
通典引吳起教戰法短者持矛㦸長者持弓弩強者持
旌旗勇者持金鼓弱者給厮養智者為謀士鄉里相比
什伍相保一鼓整兵二鼓習陳三鼓趨食四鼓嚴辨五
鼓就行聞鼓聲合然後舉旗晝以旌旗旛旄為節夜以
金鼓為節鼓之則進金之則止一吹而行再吹而聚不
從令者誅按漢志吳起四十八篇又尉繚子引吳起與
秦戰未合一夫不勝其勇前獲兩首而還吳起立斬之
軍吏諫曰此材士也不可斬起曰材士則是也非吾令
也斬之史記云吳起之為將與士卒最下者同衣食卧
不設席行不騎乗親贏糧與士卒分勞
　　　魏公子兵法
信陵君傳魏安釐王三十年公子使使遍告諸侯諸侯
聞公子將各遣將將兵救魏公子率五國之兵破秦軍
于河外走䝉驁遂乘勝逐秦軍至函谷闗抑秦兵秦兵
不敢出當是時公子威振天下諸侯之客進兵法公子
皆名之故世俗稱魏公子兵法劉歆七略有魏公子兵
法二十一篇圖十卷又孔叢子云子髙適魏㑹秦兵將
至信陵君懼造子髙之館而問祈勝之禮焉子髙曰命
勇謀之將以禦敵先使之迎于敵所從來之方為壇祈
克于五帝衣服隨其方色執事數從其方之數牲則用
其方之牲祝史告于社稷宗廟邦域之内名山大川君
親服誓于太廟曰某人不道侵犯大國二三子尚皆同
心比力死守將帥稽首再拜受命既誓將帥勒士卒陳
于廟之右君立太廟之庭祝史立于社百官各警其事
御于君以待命乃大鼓于廟門詔將帥命卒習射三發
擊刺三行告廟用兵于敵也五兵備効乃鼓而出以即
敵此諸侯應敵之禮也
　　　三屬之甲
荀子曰魏氏之武卒以度取之衣三屬之甲撡十二石
之弩負服矢五十箇置戈其上冠䩜帯劍嬴三日之糧
日中而趨百百中試則復其户利其田宅是數年而衰
而未可奪也改造則不易周也是危國之兵不可以直
秦之銳士楊倞曰度取之謂取其長短材力中度者復
其户不徭役也利其田宅不征衆也三屬之甲者服䖍
曰作大甲三屬竟人身也蘓林曰兠鍪也盆領也髀禈
也如淳曰上身一髀禈一踁繳一凡三屬也屬聫也又
吳子吳起見魏文侯曰今君斬離皮革掩以朱漆畫以
丹青爍以犀象
　　　十二石之弩
見上沈括曰鈞石之石五權之名石重百二十斤後人
以一斛為一石自漢時已如此(余按一斛為一石/周時已然括言誤)于定
國飲酒一石不亂是也挽彊弓弩古人以鈞石率之今
人乃以秔米一斛之重為一石凡石以九十二斤半為
法乃漢稱三百四十斤也今之武卒蹶弩有及九石者
計其力乃古二十五石比魏之武卒當二人有餘此乃
近世教習所致又淮南子曰古之兵弓劍而已矣槽柔
無擊脩㦸無刺晩世之兵隆衝以攻渠幨以守連弩以
射銷車以闘許慎注連車弩通一弦以牛挽之以刄著
左右為機開發之曰銷車
　　　䩜
詳見荀子漢書作胄顔師古曰著兠牟也
　　　銅劍
王隠晉書云汲郡冡有銅劍一枚長三尺五寸盖魏劍
也山海經注云汲冡中得銅劍今所名干將劍明古者
通以錫銅為兵器
　　　虎符
信陵君傳侯生屏人間語曰嬴聞晉鄙之兵符常在王
卧内而如姬最幸出入王卧内力能竊之嬴聞如姬父
為人所殺如姬資之三年自王以下欲求報其父仇莫
能得如姬為公子泣公子使客斬其仇頭敬進如姬如
姬之欲為公子死無所辭顧未有路耳公子誠開口請
如姬如姬必許諾則得虎符奪晉鄙軍北救趙而西却
秦此五伯之伐也按虎威猛之獸故以為兵符漢有銅
虎符雲烟過眼録云太史楊瑀所藏銅虎符一全體具
存背上篆云某虎發兵待行腹下分書十千唯戊癸二
字合全餘八字皆平腹内作牝牡五竅開合之則一全
虎也
　　　烽
信陵君傳公子與魏王愽而北境傳舉烽言趙冦至且
入界文博曰作髙木櫓櫓上作桔橰桔橰兠零以薪置
其中謂之烽常眠之有冦即火燃舉以相告
　　韓兵制
　　　帯甲　厮徒　負養
蘓秦說韓王曰韓地方千里帯甲數十萬天下之強弓
勁弩皆自韓出谿子少府時力距來者皆射於六百步之
外韓卒超足而射百發不暇止逺者達胸近者掩心韓
卒之劍㦸皆出于冥山棠谿墨陽合賻(國䇿/作伯)鄧師宛馮
龍淵太阿皆陸斷牛馬水截鵠鴈甲楯鞮鍪(音題/矛)鐵幕
革抉㕹芮無不畢具以韓卒之勇被堅甲蹠勁弩帯利
劍一人當百不足言也張儀為秦連衡說韓王曰料大
王之卒悉之不過三十萬而厮徒負養在其中矣為除
守徼亭障塞見卒不過二十萬而已蘓秦合從匿短
舉長張儀連衡匿長舉短蘓秦知韓地惡不言食貨張
儀知韓兵勁不論弓弩
　　　谿子弩
見蘓秦說韓南方谿子蠻夷柘弩皆善材
　　　時力弩　距來弩
韓有谿子又有少府所造時力距來二種之弩按時力
謂作之得時力倍于常故名時力距來者謂弩勢勁利
足距來敵也見淮南
　　　鐵幕　鞮鍪
見蘓秦說韓注鐵幕以鐵為之臂衣也鞮鍪一作題鍪
　　　革抉　㕹芮
同上革抉射鞲也謂以革為射决㕹謂楯也芮謂繫楯
之紛綬也
　　　棠谿　墨楊合伯　鄧師　宛馮　龍淵
　　　太阿　莫邪　干將
晉太康地理記云天下寳劍韓為衆有曰棠谿曰墨楊
曰合伯曰鄧師曰宛馮曰龍淵曰太阿曰莫邪曰干將
按魏了翁經外雜抄云蘓秦說韓王曰韓有劍㦸出于
棠谿蔡州西平縣西界棠谿村是也縣又有龍泉水可
以淬劍九域志云蔡州有冶爐城韓國鑄劍之地又琴
􁎎云聶政父為韓王治劍過期不成王殺之又桓寛鹽
鐵論云世言強楚勁鄭有犀兕之甲棠谿之鋌也鄧師
者龍魚河圖云鄧國有工善鑄劍因名宛馮者殷芸小
說云宛人于馮地鑄因以為號
　　燕兵制
　　　帯甲　車　騎
蘓秦說燕文侯曰燕東有朝鮮遼東北有林胡樓煩西
有雲中九原南有滹沱易水地方二千里帯甲數十萬
車六百乗騎六千匹又王喜以車二千乘攻趙陳傅良
曰栗腹之敗于趙也二軍六十萬車二千乗
　　　自將　相將
史記燕王喜四年王命相栗腹約歡趙以五百金為趙
王酒還報燕王曰趙王壯者皆死長平其孤未壯可伐
也王召昌國君樂間問之對曰趙四戰之國其民習兵
不可伐王曰吾以五而伐一對曰不可燕王怒羣臣以
為可卒起二軍車二千乗栗腹將而攻鄗卿秦攻代唯
獨大夫將渠謂燕王曰與人通闗約交以五百金飲人
之王使者報而反攻之不祥燕王不聽自將偏軍隨之
　　　二軍　偏軍
並詳上
　　　上功　中功　下功　報坎
戰國陽秋注云樂毅既破齊昭王親至濟上勞苦令軍
中曰將軍得齊祭器謂之下功得齊城郭謂之中功得
齊人民心謂之上功上功饗太牢受銳賞其次中功中
功饗少牢受鈎賞其次下功下功饗鄉牢無功不饗賜
之壺漿謂之報坎報坎報勞之謂也余按銳賞鈎賞義
未詳易緯鄉牢四宋均注云鄉牢羽牢也謂雞鶩之屬
樂毅列傳云昭王親至濟上勞軍行賞饗士
　
　
　
　
　
　
　
　七國攷卷十一
欽定四庫全書
　七國攷卷十二　　　　　　明　董說　撰
　　秦刑法
　　　什伍之法
史記秦孝公既用衛鞅鞅欲變法恐天下議已衛鞅曰
疑行無名疑事無功且夫有髙人之行者固見非于世
有獨知之慮者必見敖于民愚者闇于成事知者見于
未萌民不可以慮始而可與樂成論至徳者不和于俗
成大功者不謀于衆是以聖人茍可以彊國不法其故
茍可以利民不循其禮孝公曰善甘龍曰不然聖人不
易民而教智者不變法而治因民而教不勞而成功緣
法而治者吏習而民安之衛鞅曰龍之所言世俗之言
也常人安于故俗學者溺于所聞以此兩者居官守法
可也非所論于法之外也三代不同禮而王五伯不同
法而覇智者作法愚者制焉賢者更禮不肖者拘焉杜
摯曰利不百不變法功不十不易器法古無過循禮無
邪衛鞅曰治世不一道便國不法古故湯武不循古而
王夏殷不易禮而亡反古者不可非而循禮者不足多
孝公曰善以衛鞅為左庻長卒定變法之令令民為什
伍而相收司連坐不告姦者腰斬告姦者與斬敵首同
賞匿姦者與降敵同罸民有二男以上不分異者倍其
賦有軍功者各以卒受上爵為私闘者各以輕重被刑
大小僇力本業耕織致粟帛多者復其身事末利及怠
而貧者舉以為收孥宗室非有軍功論不得為屬籍明
尊卑爵秩等級各以差次名田宅臣妾衣服以家次有
功者顯榮無功者雖富無所芬華令既具未布恐民之
不信已乃立三丈之木于國都市南門募民有能徙置
北門者予十金民怪之莫敢徙復曰能徙者五十金有
一人徙之輒予五十金以明不欺卒下令謂之什伍之
法淮南子商鞅之啔塞許慎注云啟之以令塞之以禁
商鞅之術也杜甫詩秦時任商鞅法令如牛毛按連坐
者一家有罪什伍皆相連坐罪也至漢文帝元年除收
孥諸相坐律令
　　　舍人之法
商君傳云商君亡欲宿客舍舍人曰商君之法舍人無
騐者坐之商君喟然嘆曰嗟乎為法之弊一至此哉
　　　棄灰之法
鹽鐵論注云衛鞅之法步過六尺者有罸棄灰于道者
被刑按韓非子殷之法刑棄灰于道者
　　　步過六尺之法
詳見棄灰
　　　同室之禁
通鑑秦孝公十九年令民父子兄弟同室内息者為禁
胡三省云息止也秦俗父子兄弟同室居止商鞅始更
制禁之堯教民以人倫教之有序有别秦用西戎之俗
至于男女無别長幼無序商君令為之禁止古道也烏
可以例言之
　　　末利之禁
秦法事末利及怠而貧者舉以為收孥詳什伍
　　　私闘之禁
為私闘者各以輕重被刑詳什伍
　　　殿上之禁
刺客傳曰秦法羣臣侍殿上者不得持尺寸之兵諸郎
中執兵皆陳殿下非有詔不得上
　　　肉刑
漢書注衛鞅變法令增加肉刑大辟有鑿顛抽脅鑊烹
之刑令之初作一日臨渭論囚刑七百餘人渭水盡赤
新序云衛鞅内刻刀鋸之刑外深斧鉞之誅
　　　車裂
商君傳秦惠王車裂商君其後始皇車裂嫪毐文選注
云商鞅車裂李斯腰斬刑轘之辟二人為首陸子謂秦
始皇帝設為車裂之刑以歛姦邪非也
　　　棄市
史記昭襄王五十二年河東守王稽坐與諸侯通棄市
注秦法論死于市謂之棄市
　　　剖腹
桓譚云秦惠文王剖賢人之腹刑法大壞鍾離意别傳
引周書云秦史趙凱以私恨告國民吳旦生盜食宗廟
御桃旦生對曰民不敢食也王曰剖其腹出其桃史記
惡而書之曰食桃之肉當有遺核王不知此而剖人之
腹以求桃非禮也
　　　腰斬
不告姦者腰斬詳見什伍之法許氏說文序腰本作要
後人加月
　　　戮屍
始皇初即位遣將成橋擊趙反死屯留軍吏皆斬及戮
其屍注已死者戮其屍見史記
　　　體觧
通志刑法畧秦體觧荆軻體觧即支觧也
　　　梟首
始皇初嫪毐作亂敗其徒二十人皆梟首車裂殉滅其
宗輕者為鬼薪見史記在并天下之前
　　　大辟
自大辟至鑊烹并詳肉刑
　　　鑿顛
一作鑿項
　　　抽脅
按晉書刑法志云秦文初造參夷始皇加之抽脅誤
　　　鑊烹
漢書注云鼎大而無足曰鑊以鬻人也
　　　囊撲
史記茅焦曰陛下有狂悖之行不自知耳車裂假父囊
撲二弟注以囊盛其人撲而殺之應劭曰秦自孝公以
來有此法也
　　　蒺藜
說苑秦始皇太后不謹幸郎嫪毐始皇取毐四支車裂
之取兩弟撲殺之取太后遷之咸陽宫下令曰以太后
事諫者戮而殺之蒺藜其脊諫而死者二十七人茅焦
曰陛下車裂假父有嫉妬之心囊撲兩弟有不慈之名遷
母咸陽有不孝之行蒺藜諫士有桀紂之治
　　　賜死
史記昭襄王五十年十二月白起有罪死注謂賜死也
清軒筆記云自周以來有大臣之優刑優刑者賜死之
類是也
　　　士伍
史記昭襄王五十年十月武安君有罪為士伍遷隂密
如淳曰嘗有爵而以罪奪爵謂之士伍自二級以上有
刑罪則貶爵自一級以下有刑罪刖矣
　　　黥
商君傳秦太子犯法衛鞅刑其傅公子䖍黥其師公孫
賈又秦法棄灰於道者黥
　　　刖
詳見士伍如淳注
　　　宫
列子云孟氏之一子之秦以術干秦王秦王曰當今諸
侯力争所務兵食而已若用仁義治吾國是滅亡之道
遂宫而放之
　　　劓
商君傳商君既變法行之四年公子䖍復犯法劓之
　　　收孥
詳見什伍之法謂收録其妻子沒為奴婢秦法一人罪
收其室家鹽鐵論云紂為炮烙之刑而秦有收孥之法
　　　沒家
秦法降敵者誅其身沒其家見史記注謂沒其一家也
　　　三族
史記秦文公二十年法初有三族罪武公三年誅三父
等而夷三族以其殺出子也漢志秦用商鞅連相坐之
法造參夷之誅師古曰參夷夷三族張晏曰父母妻子
兄弟如淳曰父族母族妻族又范雎傳云秦之法任人
而所任不善者各以其罪罪之應侯罪當收三族秦昭
王恐傷應侯之意乃下令國中有敢言鄭安平事者以
其罪罪之
　　　七族
鄒陽獄中上書云荆軻之湛七族應劭曰荆軻為燕刺
秦王不成而死其族坐之湛沒劉向曰荆軻刺秦王不
中而死秦兵至燕求軻七族一時並殺之也張晏曰七
族上至曾祖下至曾孫索隠七族父之姓一也姑之子
二也姊妹之子三也女之子四也母之姓五也從子六
也及妻父母凡七族也
　　　十族
韓詩外傳秦攻魏破之少子亡而不得令魏國曰有得
公子者賜金千斤匿者罪至十族按書以親九族孔注
髙祖𤣥孫之親釋文上自髙祖下至𤣥孫凡九族夏侯
歐陽等以九族者父族四母族三妻族二皆緣異姓有
服左傳隨季梁曰親其九族以致其禋祀注九族謂外
祖父外祖母從母子及妻父妻母姑之子姊妹之子女子
之子并已之同族皆外親有服者也今秦有十族之法
無攷
　　　滅宗
詳見梟首即族也
　　　鬼薪
詳見梟首取薪給宗廟為鬼薪律曰鬼薪作三歳
　　　贖死
杜氏通典秦昭襄王與夷人盟傷人者論殺人得以賧
錢贖死何承天纂文曰賧蠻夷贖罪貨也賧徒濫反華
陽國志作煞人顧死倓錢
　　　罰賦
荀子注云秦國罰賦余按衛鞅之法民有二男以上不
分異者倍其賦疑即罰賦也
　　　罰甲
韓非子秦昭王有疾百姓里出八牛而家為王禱王曰
非法也人罰二甲一作訾其里正與伍老屯二甲屯亦
罰也
　　　囚
史記秦昭王囚孟嘗君欲殺之孔衍春秋后語云秦穆
公將兄子三人囚于内宫内宫疑宫中之獄也(尸子云/秦穆公)
(明于聴獄斷刑曰/寡人不敏教不至)
　　　遷
史記衛鞅初下令有言令不便者及刑太子師傅有來
言令便者衛鞅曰此皆亂法之人盡遷於邊城昭襄王
時白起有罪遷隂密見士伍
　　　赦
昭襄王二十一年錯攻魏河内魏獻安邑秦出其人募
徙河東賜爵徙罪人遷之二十五年拔趙二城二十六
年赦罪人遷之二十七年錯攻楚赦罪人遷之二十八
年大良造白起攻楚取鄢鄧赦罪人遷之莊襄王元年
大赦罪人見史記　余讀商子秦之法一刑無等級自
卿相將軍以至大夫庶人有不從王令犯國禁亂上制
者罪死不赦有功于前有敗于後不為損刑有善于前
有過于後不為虧法忠臣孝子有過必以其數斷守職
之吏有不行王法者罪死不赦刑及三族真少恩矣至
為法令置官吏有敢剟定法令損益一字以上者罪死
不赦諸官吏及民有問法令之所謂必于王法之吏各
為尺六寸之符明書年月日時所問法令之名以告吏
民主法之吏不告及告而非法令所謂也即以吏民之
所問法令之罪各罪主法者之吏天子之殿中為法令
為禁室有鋌鑰為禁而封之内藏法令一副禁室中封
以禁印有擅發禁室中印及入禁室視禁法令及剟一
字以上者罪死不赦故桓譚曰秦之重法猶盛三代之
重禮樂也初衛鞅學于李悝其嚴刑峻法皆李悝之教
語在魏刑法攷中(史記云商鞅凌轢公族傷殘百姓趙/良曰君之出也后車載甲多力而駢)
(脅者為驂乗持矛而撡闒㦸旁車而趨此一物不具君/固不出君之危若朝露而尚貪商於寵秦政畜百姓之)
(怨/)
　　田齊刑法
　　　錦繡之禁
𤨏語云齊威王時國中大靡民不衣布于是威王造錦
繡之禁罪若誹謗王矣
　　　麋鹿之禁
孟子曰臣始至于境問國之大禁然後敢入臣聞郊闗
之内有囿方四十里殺其麋鹿者如殺人之罪
　　　烹
吕氏春秋齊王疾痛使人迎文摯至視王疾謂太子曰
非怒王則疾不可治王怒則摯必死太子頓首強請曰
茍已王疾臣與母以死争之願先生勿患也摯曰諾與
太子期而至將往不當者三齊王固已怒矣摯至不觧
履登牀問疾王怒不與言摯因出固辭以重怒王吐而
起疾乃遂已王大怒不恱將烹摯太子與王左右急争
之不得果以鼎烹摯㸑之三日三夜顔色不變摯曰誠
欲殺我則胡不覆之以絶隂陽之氣王使覆之乃死又
史記威王召阿大夫語曰自子之守阿譽言日聞然使
使視阿田野不闢貧民日多是子以幣厚我左右以求
譽也是日烹阿大夫及左右嘗譽者皆并烹之釋名曰
煮之於鑊曰烹若烹禽獸之肉也(又齊威王設大鼎于/庭中烹無鹽令見淮)
(南/子)
　　　殺
史記威王三十三年殺其大夫牟辛徐廣曰一作夫人
又湣王時齊孫室子陳舉直言殺之東閭
　　　斮
國䇿齊負郭之民有孤狐咺者正議閔王斮之檀衢百
姓不附
　　　車裂
孔叢子云齊王行車裂之刑羣臣諫争之弗聽子髙見
齊王曰車裂之刑無道之刑也而君行之臣竊以為下
吏之過也王曰謹聞命遂除車裂又蘓秦傳云齊大夫
多與蘓秦争寵者使人刺蘓秦不死殊而走齊王使人
求賊不得蘓秦且死乃謂齊王曰臣即死車裂臣以狥
于市曰蘇秦為燕作亂于齊如此則臣之賊必得矣于是
如其言
　　　刖
韓子注齊刖罪人使守門也
　　　金刀
桓譚論齊宣王行金刀之法余按國語云齊桓公重罪
贖以犀甲一㦸輕罪贖以鞼盾一㦸小罪讁以金刀宥
閒罪索訟者三禁而不可上下坐成以束矢美金以鑄
劍㦸試諸狗馬惡金以鑄鉏夷斤欘試諸囊土是金刀
之法或即劍㦸贖罪之意也
　　楚刑法
　　　雞次之典
國䇿吳與楚戰于柏舉䝉榖奔入大宫負雞次之典逃
于雲夢之中昭王反郢䝉榖獻典而楚國大治劉向别
録曰楚法書曰雞次之典或曰離次之典離次者朱度
之謂也秦滅楚書遂亡矣
　　　憲令
史記楚懷王使屈平為憲令藁草未定上官大夫欲見
奪之不與乃讒曰平為令衆莫不知王怒疎平憲令者
法令也
　　　將遁之法
淮南子楚法兵相戰而將遁者誅若不及誅而死乃為
桐棺三寸加斧鑕其上以徇于國
　　　僕區之法
左傳楚文王作僕區刑書名僕隠也區匿也作為隠匿
亡人之法
　　　茅門之法
韓子楚莊王有茅門者法曰羣公大夫諸公子入朝馬
蹄蹂霤者斬其輈而戮其御太子入朝馬蹄蹂霤廷理
斬其輈而戮其御
　　　僇　戮
史記靈王㑹兵于申僇越大夫常夀過殺蔡大夫觀起
索隠曰僇辱刑也與戮異(戮見茅/門法)
　　　枝觧
韓非子吳起收泣于㟁門痛西河之為秦卒枝觧于楚
漢注云枝觧截其四肢也
　　　轘
左傳楚子為陳夏氏亂故伐陳謂陳人無動將討于少
西氏遂入陳殺夏徴舒轘諸栗門杜預曰轘車裂也又
淮南子云吳起刻削而車裂然吳起本枝觧非車裂也
淮南以吳起枝觧于楚作車裂而以商鞅車裂于秦作
支觧
　　　烹
說苑楚莊王大怒觧揚將烹之左傳楚白公為亂既死
其徒徴之生拘石乞而問白公之死焉乞曰此事也克
則為卿不克則烹固其所也何害乃烹石乞
　　　貫耳
左傳楚子將圍宋使子文治兵于暌終朝而畢不戮一
人子玉復治兵于蒍終日而畢鞭七人貫三人耳
　　　鞭
詳見貫耳
　　　笞(笞王/)
說苑荆文王得如黄之狗箘簬之矰以畋于雲夢三月
不反得舟之姬淫朞年不聽朝保申諫曰先王卜以臣
為保吉今王之罪當笞匍伏將笞王王曰不榖免于襁
褓託于諸侯矣願請變更而無笞保申諫曰君王不受
笞是廢先王之命也王曰敬諾乃席王王伏保申束細
荆五十跪而加之背如此者再謂王起矣王曰有笞
之名一也遂致之細荆一作細箭保申吕氏春秋作葆
申余按楚失刑矣夫君治人非治於人者也為保申者
可諫諫不可可去從古及今未聞有笞君之臣與受笞
之君也周公相成王成王有過則撻伯禽豈敢撻成王
哉
　　　墨(墨盜/)
昭七年楚芋尹無宇曰吾先君文王作僕區之法曰盜
所隠器與盜同罪所以封汝也劉向孟子注曰楚文王
墨小盜而國不拾遺不宵行周官墨刑罰五百鄭言先
刻面以墨窒之窒墨者使守門尚書刑徳攷曰涿鹿者
鑿人顙也黥人者馬羈窄人面也鄭注云涿鹿黥世謂
之刀墨之民
　　　劓
國䇿魏王遺楚王美人說之鄭褏妬之因說新人曰王
愛子美矣雖然子為見王則必揜子鼻新人見王因揜
其鼻王問鄭褏鄭褏曰其似惡聞王之臭也王曰悍哉
令劓之王充論衡所謂鄭褏劓之者也又左傳公子以
為王使觀從從師于乾谿而遂告之且曰先歸復所後
者劓注劓截鼻也
　　　則
韓子曰楚人和氏得璞玉于楚山之中獻之武王武王
使玉人相之曰石也王以和為謾刖其左足及文王即
位又奉其璞玉又使玉人相之又曰石也文王刖其右
足又鬻拳自刖詳見職官
　　　宫
左傳楚子曰吾以韓起為閽以羊舌肸為司宫注加宫
刑使司宫也
　　　梏
左傳楚公子元歸自伐鄭而處于王宫闘射師諫則執
而梏之注足梏曰桎手曰梏
　　　囚
史記楚平王以費無極之讒囚伍奢又懷王囚張儀
　　　冥室櫝棺
秦詛楚文云楚王暴虐不辜戮孕婦幽刺親戚拘圉其
叔父寘諸㝠室櫝棺之中余按戮孕婦則桀紂故事㝠
室櫝棺楚法之極創者也
　　　棄市
亢倉子楚平王棄左右近習三人于市
　　　入宅
國策郢人有獄三年不决者故令人請其宅以卜其罪
注有罪則宅入官故可請卜測知之也
　　　滅家
國䇿春申君不聽朱英及攷烈王崩李園先入置死士
止于棘門之内夾制刺春申君斬其頭投之棘門之外
于是楚使吏盡滅春申君之家
　　　夷宗
通鑑楚悼王薨貴戚大臣作亂攻吳起起走之王尸而
伏之擊起之徒因射刺起并中王尸既𦵏肅王即位使
令尹盡誅為亂者坐起夷宗者七十餘家胡三省注夷
殺也夷宗夷其同宗也
　　　三族
楚法麗兵于王尸者盡加重罪建三族見應劭漢注
　　　錮
左傳楚共王即位將為陽橋之役使屈巫聘于齊且告
師期巫臣盡室以行遂奔晉晉人使為邢大夫子反請
以重幣錮之注禁錮勿令仕
　　趙刑法
　　　國律
張斐律序云鄭鑄刑書晉作執秩趙制國律楚造僕區
兹述法律之名申韓之徒各自立制
　　　夷
通鑑公子章之敗也往走主父主父開之成兊因圍主
父公子章死成兊謀曰以章故圍主父即觧兵吾屬夷
矣迺遂夷之令宫中人後出者夷
　　　沈
說苑趙簡子與欒激遊將沈于河曰吾嘗好聲色矣而
欒激致之吾嘗好宫室䑓榭矣而欒激為之吾嘗好良
馬善御矣而欒激求之今吾好士六年矣而欒激未嘗
進一人是進吾過而黜吾善也
　　　刑徒
山西太原府志三角城在太原縣治西北一名徒人城
舊志云趙襄子所築以處刑徒其城三面故名三角
　　　收家
列女傳趙之法以城叛者身死家收
　　　下獄
趙下尹史于獄詳見災異攷
　　　大赦
惠文王三年主父自代道大通還歸行賞大赦見趙世
家
　　魏刑法
　　　大府之憲
國䇿安陵君曰吾先君成侯受詔襄王以守此地也手
受大府之憲憲之上篇曰子弑父臣弑君有常刑國雖
大赦降城亡守不得與焉按此是李悝以前魏國相仍
之法又淮南子云惠子為惠王為國法已成而示之諸
先生先生皆善之奏之惠王惠王甚說之以示翟璜曰
善可行乎翟璜曰不可惠王曰善而不可行何也翟璜
對曰今夫舉大木者前呼邪許後必應之此舉重勸力
之歌也豈無鄭衛激楚之音哉然而不用者不若是其
宜也
　　　法經
桓譚新書魏文侯師李悝著法經以為王者之政莫急
于盜賊故其律始于盜賊盜賊劾捕故著囚捕二篇其
輕狡越城博戲假借不亷淫侈踰制為雜律一篇又以
具律具其加減所著六篇而已衛鞅受之入相于秦是
以秦魏二國深文峻法相近正律略曰殺人者誅籍其
家及其妻氏殺二人及其母氏大盜戍為守卒重則誅
窺宫者臏拾遺者刖曰為盜心焉其雜律略曰夫有一
妻二妾其刑􁰔夫有二妻則誅妻有外夫則宫曰淫禁
盜符者誅籍其家盜璽者誅議國法令者誅(一作/法禁)籍其
家及其妻氏曰狡禁越城一人則誅自十人以上夷其
鄉及族曰城禁博戲罰金三市太子愽戲則笞不止則
特笞不止則更立曰嬉禁羣相居一日以上則問三日
四日五日則誅曰徒禁丞相受金左右伏誅犀首以下
受金則誅金自鎰以下罰不誅也曰金禁大夫之家有
侯物自一以上者族其減律略曰罪人年十五以下罪
髙三減罪卑一減年六十以上小罪情減大罪理減武
侯以下守為魏法矣(唐長孫無忌律疏序云周衰刑重/戰國異制魏文侯師于李悝集諸)
(國刑典造法經六篇一盜賊二贓法三囚法四捕請法/五雜法六具法商鞅傳授改法經為律漢相蕭何更加)
(李悝所造户輿廐三/篇謂之九章之律)
　　　淫禁　狡禁　嬉禁　徒禁　金禁
詳見法經
　　　囚捕
自囚捕至及母氏並詳法經
　　　誅　左右伏誅
余按左右伏誅者刑不上丞相故誅左右蔡邕所謂秦
漢已前有恥辱之刑是也又受金罪薄故僅用辱刑耳
　　　臏
應劭曰臏截足也
　　　刖
應劭曰刖斬趾也
　　　􁰔
古無􁰔刑疑即腐刑也又按斷耳曰聝耳月相近或傳
冩之誤世俗寄猳者事露即割其耳豈亦魏法之遺乎
　　　宫
尚書刑徳攷云宫者女子執置宫中不得出也周刑一
曰墨二曰劓三曰剕四曰宫五曰大辟五刑之法疏謂
宫刑至隋乃赦崔浩漢律序文帝除肉刑而宫不易書
正義隋開皇之初始除宫刑按通鑑西魏大統十三年
三月除宫刑非隋也又按蔡質云宫刑者男子腐女子
幽閉
　　　戍
應劭曰屯戍古之遷刑也
　　　笞　特笞
特笞不可觧疑重笞也
　　　罰金
秦亦有罰甲罰賦之法即籍家
　　　族
族滅宗也又國䇿云魏王與龍陽君共船而釣龍陽君
得十餘魚而涕下于是魏王布令于四境之内有敢言
美人者族
　　　夷鄉
夷鄉之法他國無有果行魏酷于秦矣
　　　及妻氏　及母氏
妻氏母氏猶言妻族母族也(以上載/法經)
　　　烹
說苑魏文侯時師經鼓琴魏文侯起舞賦曰使我言而
無見違師經援琴而撞文侯不中中旈潰之文侯謂左
右曰為人臣而撞其君其罪如何左右曰罪當烹
　　　暴尸
魏法戰而怯守而降暴其尸于市詳見兵制攷又惠王
軍兵法有全伍全付之誅不重錄
　　　黥
孫吳列傳龎涓恐孫臏賢于已疾之則以法刑斷其兩
足而黥之按斷兩足即臏也故司馬遷傳云孫子臏脚
抱樸子李斯之誅韓非龎涓之刖孫臏又作則
　　　流東荒
桓譚新書魏之令不孝弟者流之東荒
　　　丹巾漆領
班固答人書昔者戰國之時大梁之法得罪小者别以
丹巾漆其領有畫衣冠之心
　　　射訟(附/)
韓子云李悝為魏文侯上地之守而欲民之善射也乃
下令曰民之有狐疑之訟者令人射的中之者勝不中
者不勝令下而民皆疾習射日夜不休及與秦人戰
大敗之以民之善射故也　余按古五刑之禁决闗梁
踰城郭而略盜者其刑臏男女不以義交者其刑宫觸
易君命革輿服制度姦軌盜攘傷人者其刑劓非事而
事之出入不以道義而誦不祥之辭者其刑墨降畔冦
賊刼略奪攘矯䖍者其刑死悝之法經何其深也衛鞅
既不用于魏挾法入秦定刑令什伍連坐匿姦同罰為
私闘則被刑怠耕織則收孥較魏法經先後一轍作俑
無後悝不免矣魏之法經曰大夫之家有侯物自一以
上者族惠王嘗乗夏車建九斿諸侯不得奸天子猶大
夫不得奸諸侯防已極疎繩人徒急吾恐惠王之世國
法不行矣(海濱筆乗云李悝弟子衛鞅/得其師書行秦政而伯天下)
　　韓刑法
　　　刑符
劉臻孟子注引韓昭侯刑符曰一罪謂之犯二罪謂之
干三罪大逆曰凶人按論衡云韓用申不害行其三符
兵不侵境盖十五年其後不能用之又不察其書兵挫
軍破國并于秦昭侯刑符者即申不害三符之一也史
記云申不害者京人也故鄭之賤臣學術以干韓昭侯
昭侯用為相内脩政外應諸侯十五年終申子之身國
治兵強無侵韓者申子之學本于黄老而主刑名著書
二篇號曰申子劉向别録云今民間所有上下二篇中
書六篇皆合二篇已備過太史公所記也阮孝緒七略
云申子三卷新序云申子之書言人主當執術以督責
臣下其責深刻故號曰術商鞅所為書號曰法王應麟
通鑑或問云秦之李斯阿二世以求容其書引申子曰
有天下而不恣睢命之曰以天下為桎梏于是行督責
嚴一言喪邦秦之亡也忽焉韓非子定法問者曰申不
害公孫鞅此二家之言孰急于國應之曰是不可程也
人不食十日則死大寒之隆不衣然亦死謂之衣食孰
急于人則不可一無也皆養生之具也今申不害言術
而公孫鞅為法術者因任而授官循名而責實􁄐生殺
之柄課羣臣之能者也此人主之所執也法者憲令著
于官府刑罰必于民心賞存乎慎法而罰加乎姦令者
也此臣之所師也又曰申不害韓昭侯之佐也韓者晉
之别國也晉之故法未盡而韓之新法又生先君之令
未收而後君之令又下申不害不擅其法不一其憲令
則姦多故利在故法前令則道利在新法後令則道之
利在故新相及前後相悖則申不害雖十使昭侯用術
而姦臣猶有所譎其辭矣故託萬乗之勁韓七十年而
不至于覇王者雖用術于上法不勤飾于官之患也公
孫鞅之治秦也設告相坐而責其實連什伍而同其罪
賞厚而信刑重而必是以其民用力勞而不休逐敵危
而不却故其國冨而兵強然而無術以知姦則以其冨
強也資人臣而已矣及孝公商君死惠王即位甘茂以
秦循國周武王死昭襄王即位穰侯越韓魏而東攻齊
五年而秦不益尺寸之地乃城其陶邑之封應侯攻韓
八年城其汝南之封自是以來諸用秦者皆應穰之類
也故戰勝則大臣尊益法則私封立主無術以知姦也
商君雖十飾其法人臣反用其資故乗強秦之資數十
年而不至于帝王者法雖勤飾于官主無術于上之患
也又曰申子未盡于法也申子言治不踰官雖知弗言
治不踰官謂之守職可也知而弗言是謂過也人主以
一國目視故視莫明焉以一國耳聽故聽莫聰焉今知
而弗言則人主安用假借矣
　　　殺
琴操云聶政父為韓冶劍過期不成王殺之
　　　囚
吕氏春秋云韓氏城期十五日而成段喬為司空有一
縣後一日段喬執其吏而囚之　余按他國皆有酷刑
如秦剖腹鑿顛車裂鑊烹齊斮燕刳腹趙魏收孥夷鄉
楚櫝棺枝觧最為竒慘韓獨無攷
　　　聽訟
韓王有聽訟觀臺詳宫室
　　燕刑法
　　　截
應劭漢書注引田光謂燕太子丹曰今燕國之法欺上
罔國者截截謂腰斬也
　　　刳腹
劉歆七畧云戰國之世刑法深苦秦立鑿顛燕設刳腹
余按國䇿張丑謂燕境吏曰我言子之奪我珠而吞之
燕王必當殺子刳子之腹歆之說豈據是耶
　　　斬
通鑑樂毅圍齊二邑三年而猶未下或讒之于燕昭王
昭王于是置酒髙㑹引言者而讓之曰汝何敢言若此
乃斬之
　　　繫獄
淮南子鄒衍事燕惠王盡忠左右譛之王繫之獄
　
　七國攷卷十二
欽定四庫全書
　七國攷卷十三　　　　　　明　董説　撰
　　秦災異
　　　雨金
秦獻公十七年櫟陽雨金四月至八月見六國表正義
曰雨金于秦國都明金瑞見也秦紀作十八年一統志
云雨金堡在陜西西安府富平縣東西三十里秦獻公
時櫟陽雨金後因名堡按其地古櫟陽縣也又按述異
記秦二世元年又宫中雨金秦與金終始者也
　　　雨粟
燕丹子云燕太子丹質於秦欲歸秦王曰使日再中天
雨粟乃得歸太子仰天嘆之日為再中天為雨粟秦王
不得已遣之春秋潛潭巴曰天雨粟無德者興有德者
不禄
　　　六月雨雪
躁公八年六月雨雪見六國表
　　　雨三月
蜀本紀云秦王誅蜀侯惲後迎𦵏咸陽天雨三月不通
　　　冬雷
史記秦始皇五年冬雷
　　　雷火化為雀
尚書中候云秦穆公出狩至於咸陵天震大雷下有火
化為雀銜緑丹書集於公車文曰秦伯覇又按魚豢典
略秦伯出獵至於咸陽有大鳥流下化為白雀銜緑丹
書集於公車即其事也
　　　日蝕
秦厲共公三十四年日食簡公六年日食惠公三年日
蝕獻公三年日蝕書晦獻公十年日蝕獻公十六年日
蝕秦武王六年日食晝晦昭襄王六年日食晝晦並見
史記
　　　日月食
秦躁公八年日月食見六國表
　　　日再中
詳見雨粟
　　　彗星見
秦惠王元年彗星見厲惠公七年彗星見十年庶長将
兵㧞魏城彗星見見通志六國年譜孝公元年彗星見
西方見六國表困學紀聞云星孛東方在於越入呉之
後彗見西方在衛鞅入秦之前天之示人著矣武王四
年彗星見武王十一年彗星見見史記武王之世彗星
三見昭㐮王二年彗星見四年彗星見十一年彗星見
見通志六國年譜始皇七年彗星先出東方見北方五
月見西方将軍驁死彗星復見西方十六日夏太后死(索/隠)
(曰荘㐮王/所生母)始皇九年彗星見或竟夭嫪毐為亂覺誅遷
其舍人於蜀四月寒凍有死者彗星見西方又見北方
從斗以南八十日見史記(按孝經鈎命决曰周㐮王不/能事其母弟彗入斗亡其度)
(也/)
　　　星晝堕
太平御覽秦孝公十二年星晝堕有聲
　　　流星
通志災祥略云秦始皇二年三月乙未有流星大小西
行不可勝數至晩乃息
　　　晝晦星見
秦厲共公三十四年日食晝晦星見見史記六國表
　　　太白蝕昴
鄒陽獄中書衛先生為秦畫長平之事太白蝕昴昭王
疑之蘇林曰昴趙分也将有事兵故太白食食者干歴
也如淳曰太白天之将軍也升中紀號對曰秦舉長平
金精食昴或曰太白蝕昴天告秦母殺伐也
　　　渭水赤
洪範五行傳秦武王三年渭水赤三日昭王三十四年
渭水又大赤三日集異云秦有連坐之法棄灰於道者
黥網宻而刑虐加以征伐横出殘㓕隣國至於變亂五
行氣色謬亂
　　　鼎飛入泗水
史記昭襄王五十二年鼎入泗水正義曰周赧王五十
九年周亡秦昭王取九鼎一鼎飛入泗水餘八入於秦
先是周威烈王時九鼎震緯略云禹貢九牧之金鑄鼎
荆山之下民入山林川澤魑魅魍魉莫能逢之所鑄九
鼎五者以應陽法四者以象隂數使工師以雌金為隂
鼎以雄金為陽鼎鼎中水常滿以占氣象之休咎夏桀
之時鼎水忽自沸煎及傳於周周末九鼎咸震亡㓕之
兆也
　　　地震壊城
昭襄王二十七年地震壊城見六國年譜又始皇十五
年地動十七年地動(是年葉陽/太后卒)
　　　物化為土
蜀王本紀云秦王以金一笥遺蜀王蜀以禮物答而盡
化為土秦王怒羣臣拜賀曰土者地也秦當得蜀矣
　　　馬生人
秦孝公二十一年馬生人見六國表占曰諸畜生非其
類子孫必有非其姓者至始皇果吕不韋子
　　　馬生角
燕丹子云燕太子丹質於秦秦王遇之無禮不得意欲
歸秦王不聼謬言曰令烏白頭馬生角乃可丹仰天嘆
烏即白頭馬即生角吕氏春秋云人君失道馬有生角
京房云臣易上政不順厥妖馬生角
　　　牡馬生子
漢書五行志秦昭王二十年牡馬生子而死劉向以為
馬禍也
　　　烏白頭
詳馬生角風俗通作烏生肉角論衡作象生肉角搃一
事變易之耳子書多有此弊
　　　梓中大特
文公二十七年伐南山大梓豐大特詳見祭祀攷
　　　五足牛
漢書五行志秦孝文王五年斿胊衍有獻五足牛者劉
向以為近牛禍也先是秦惠王初都咸陽廣大宫室南
臨渭北臨涇思心失逆土氣足者止也戒秦建止奢侈
将至危亡秦遂不改至於離宫三百復起阿房未成而
亡一曰牛以力為人用足所以行也其后秦大用民力
轉輸起負海至北邊天下叛之京房易傳云興繇役奪
民時厥妖牛生五足
　　　媦語
晋太康地志云秦文公時陳倉人獵得獸若彘不知名
牽以獻之逄二童子童子曰此名為媦常在地中食死
人腦即欲殺之以柏捶其首媦亦語曰二童子名陳寳
得雄者王得雌者覇陳倉人乃逐二童子化為雉雌上
陳倉北坂為石秦祠之搜神記云其雄者飛至南陽其
後光武起於南陽皆如其言也一統志云秦之逄二童
子者曰陽伯雜事占曰鳥獸而人言主其國有大兵
　　　一虎傷千人
華陽國志秦昭王時有一虎傷害千餘人
　　　黑龍見
秦文公出獵獲黑龍以為水德之瑞見史記劉氏災異
畧曰秦獲黒龍黒龍者秦也天若曰秦毋成虐将為人
獲秦人昧而謂之瑞
　　　狼入市
秦惠王四年狼入咸陽市昭王六年狼又入咸陽市見
洪範五行傳余按述異記云周幽王時牛化為虎羊化
為狼洛陽有避狼城云幽王時羣臣為狼食人故築臺
避之今洛中有狼村是其處也
　　　河魚大上
漢書五行志云秦始皇八年河魚大上劉向以為近魚
孽也是嵗始皇弟長安君将兵擊趙死屯㽜軍吏皆斬
遷其民於臨洮明年有嫪毐之誅魚隂類民之象逆流
而上者民将不從君令為逆行也其在天文魚星中河
而處車騎滿野至於二世暴虐愈甚終用急亡
　　　蜂食苗
昭王三十八年蜂食民苗民無所食見洪範五行傳
　　　蝗蔽天
始皇四年十月庚寅蝗蟲從東方來蔽天見史記(自并/天下)
(已後並/不載)
　　　山木死
昭王三十八年上郡大饑山木盡死見五行傳
　　　桃冬花
秦紀獻公十六年桃冬花秦别紀孝公立十六年時桃
李冬花當是一事孝獻音相訛耳姑並存之
　　　新生嬰兒言
秦别紀孝公十六年有新生嬰兒曰秦且王秦史筆之
以為禎祥然不恒為妖故附庸於災異
　　田齊災異
　　　雨黍
齊威王十六年雨黍見竹書紀年
　　　雨冰
京房云戰國時齊地雨冰廣者六尺余按夏桀末年冰
生於朝
　　　雨血
齊湣王時千乗愽昌之間方數百里雨血嬴愽之間地
坼至泉人有當闕而哭就之不見去則復聞其聲淖齒
曰天雨血霑衣者天以告也地坼至泉者地以告也人
有當闕而哭者人以告也京房易傳云佞臣禄忠臣戮
天雨血
　　　地坼
見上春秋考異郵云臣恣盛地裂坼紀年云夏桀末年
社坼裂
　　　地景長
湣王十一年齊地景長一丈餘髙一尺見竹書紀年
　　　石行
春秋后傳周赧王二十年齊東有二石髙三丈餘相從
而行如海數百歩𤨏語云齊東有二石髙八丈廣四尺
而入於海
　　　尸變為蟬
中華古今注齊王之后怨王而死尸變為蟬登庭樹嘒
唳而鳴王悔恨之故曰齊女
　　　有人當闕而哭
湣王時人有當闕而哭詳見雨血
　　楚災異
　　　雨碧
楚宣王六年雨碧於郢見紀年
　　　赤雲夾日
史記楚昭王二十七年十月昭王軍於軍中有赤雲如
烏夾日而飛昭王問周太史太史曰是害於楚王然可
移於将相将相聞是言乃請自以身禱於神昭王曰将
相孤之股肱也今移禍庸去是身乎弗聼杜預曰雲在
楚上唯楚見之也
　　　蒼雲圍軫
春秋文耀鈎楚有蒼雲如霓圍軫七蟠中有荷斧之人
向軫而蹲於是楚唐史畫遺灰而雲㓕故曰唐舉之策
上㓕蒼雲(按北堂書鈔云楚有蒼雲如霓唐史曰君慢/令簡宗廟以無禮見患七國皆謀皆壊屠君)
(於是立禮正推禱醮於廟堂之前曰唐史之策上㓕蒼/雲謂之神史也不以知道之原星經云角亢鄭之分野)
(兖州氐房心宋之分野豫州尾箕燕之分野幽州南斗/牽牛呉越之分野揚州湏女虚齊之分野青州危室璧)
(衛之分野并州奎娄魯之分野徐州胃昴趙之分野冀/州畢觜参魏之分野益州東井輿鬼秦之分野雍州栁)
(星張周之分野三河/翼軫楚分野荆州也)
　　　地忽長
楚宣王六年地忽長十丈有餘髙尺半見紀年(土踊/也)
　　　人化為蛾
楚荘王時宫人一旦化為野蛾飛去見述異記按劉向
説苑楚荘王見天不見妖而地不出孽則禱於山川曰
天其忘余與又尉繚子楚将公子心與齊戰時有彗星
出柄在齊柄所在勝不可擊公子心曰彗星何知明與
齊人戰大破之余謂荘王知不妖之妖者敬也公子心
知妖之不妖者智也
　　趙災異
　　　六月雨雪
趙世家成侯二年六月雨雪
　　　月生齒齕畢大星
後漢書天文志注云趙有尹史見月生齒齕畢大星占
有兵變趙君曰天下共一畢知為何國也下史於獄其
後公子牙謀殺君血書端門如史所言
　　　河水出
趙惠文王二十七年河水出大潦見史記
　　　地坼
趙幽繆王五年代地大動自樂徐以西北至平隂臺屋
墻垣大半壊地坼東西百三十歩幽繆王六年大饑民
譌言曰趙為號秦為笑以為不信視地之生毛見史記
　　魏災異
　　　雨骨
述異記梁惠成八年雨骨於赤鞞后國饑時兵疫内記
云是謂陽消
　　　星晝堕
魏惠侯十二年星晝堕有聲見史記
　　　彗星見
魏惠侯十年彗星見見史記(惠侯即惠/成王也)
　　　大風晝昏
史記注云魏文侯卒之嵗大風晝昏
　　　山崩壅河
魏文侯二十六年虢山崩壅河見六國表按正義虢山
在陜州陜縣西二里臨黄河今臨河有岡阜似是頽山
之餘也水經注云陜城西北帶河水湧起方數十丈父
老云石虎載翁仲至此沈沒水所以湧洪河巨凟冝不
為金狄梗流盖魏文侯時虢山崩壅河所至耳
　　　河水溢
水經注魏㐮王六年十月大霖雨疾風河水溢酸棗郛
見竹書紀年
　　　女子化為丈夫
鴻範五行傳云魏襄王十三年張儀詐得罪於秦而去
相魏将為秦而欺奪君是歳魏有女子化為丈夫者天
若語魏曰勿用張儀變隂為陽神将為君是時魏王亦
覺之不用張儀儀免去歸秦魏旡害一曰男化為女宫
刑濫也女化為男婦政漢哀帝建平中豫章有男子化
為女子嫁為人婦生一子長安陳鳯言此陽變為隂将
亡繼嗣自相生之象　余按魏之災政大廟災及水旱
日食妖祥素服避正殿羣臣素服而弔劉向云魏文侯
時御廪災文侯素服避正殿五日國之羣臣皆素服而
弔此其儀也(古者紀事之書凡宫殿災俱収災異余所/攷皆取其不經故不收魏之御廪災附記)
(於此以/志闕遺)
　　韓災異
　　　大雨三月
韓懿侯九年大雨三月見六國表
　　　旱
韓世家韓昭侯二十年旱
　　燕災異
　　　天雨粟
京房傳曰燕丹囚於秦天雨粟於燕後秦㓕之按燕丹
子云燕丹子質於秦秦王遇之無禮急欲求歸秦王不
聽繆與誓曰使日再中天雨粟乃得歸太子仰天嘆之
日為再中天為雨粟乃雨粟於秦也京房當别有據或
雨於秦復雨於燕耳
　　　五月下霜
淮南子鄒衍事燕惠王盡忠左右譛之王繫之獄仰天
而嘆夏五月天為之下霜江淹書云昔者賤臣叩心飛
霜擊於燕地庶女告天振風襲於齊䑓曹植精㣲篇云
鄒衍囚燕市繁霜為夏零
　　　白虹貫日
史記荆軻慕燕丹之義白虹貫日太子畏之如淳曰虹
臣象日君象烈士傳荆軻發後太子見虹貫日不散曰
吾事不成矣後聞荆軻死事不立曰吾知之矣詩推度
災曰撓弱不立邪臣蔽主則白虹刺日春秋感精符曰
虹貫日國多死孽天子命絶大臣為禍主将見殺沈約
史記觧白虹貫日大臣亡國燕将㓕見此變後客卿荆
軻一匕首亡燕矣　天官書云天子微諸侯力政五伯
代興更為主命自是之後衆暴寡大并小秦楚呉越夷
狄也為彊伯田氏簒齊三家分晋並為戰國爭於攻取
兵革更起城邑數屠因以饑饉疾疫焦苦臣主共憂患
其察禨祥候星氣尤急近世十二諸侯七國相王言從
衡者繼踵而臯唐甘石因以時務論其書傳故其占騐
凌雜米鹽二十八舍主十二州斗秉兼之所從來乆矣
秦之疆也候在太白占於狼弧呉楚之疆候在熒惑占
於鳥衡燕齊之疆候在辰星占於虚危宋鄭之疆候在
嵗星占於房心晋之疆亦候在辰星占於參罰
　
　
　七國攷卷十三
欽定四庫全書
　七國攷卷十四　　　　　　明　董説　撰
　　秦𤨏徴
　　　覇水
水經注覇者水上地名也古曰滋水矣秦穆公覇世更
名滋水為覇水以顯覇功
　　　秦䜟
趙世家趙簡子疾五日不知人大夫皆懼醫扁鵲視之
出董安于問扁鵲曰血脉治也而何怪在昔秦穆公嘗
如此七日而寤寤之日告公孫支與子輿曰我之帝所
甚樂吾所以乆者適有學也帝吿我晋國将大亂五世
不安其後将覇未老而死覇者之子且令而國男子無
别公孫支書而藏之秦䜟於是乎出矣封禪書云秦繆
立病卧五日不寤寤乃言夢見上帝上帝命繆公平晋
亂史書而記藏之府而後世皆曰秦繆公上天
　　　小咸陽
揚雄云秦使張儀作小咸陽於蜀按郡國志秦惠王二
十七年使張儀築城以象咸陽沃野千里號曰陸海所
謂小咸陽也
　　　為市
秦别紀秦獻公七年初行為市
　　　狗堡
三秦記䴡山西有白鹿原原上有狗堡秦襄公時有大
狗來下有賊則狗吠之故一堡無患
　　　馬城
搜神記昔秦人築城於武周塞内以偹胡将成而崩者
數矣有馬馳走周旋反覆父老異之因依馬跡築城城
乃不崩遂以名焉
　　　龜城
寰宇記初張儀築成都城城屢壊不能立忽有大龜周
旋行走巫言依龜行處築之城乃得立遂名
　　　浮橋
春秋后傳周赧王五十年秦作浮橋於河
　　　機發橋
燕丹子秦王為機發之橋欲䧟丹
　　　上計
史記秦昭王召王稽拜為河東守三年嵗不上計
　　　檄楚書
文心雕龍曰檄者皦也宣布於外皎然明白張儀檄楚
書以尺一明白之文
　　　秦紀
列國紀聞秦史曰紀余按司馬遷本紀之名盖因秦舊
　　　博箭
韓子秦昭王使工人施鈎梯上華山以松柏之心為博
箭長八尺棊長八寸勒之曰昭王嘗與天神博於此
　　　鈎梯
詳上博箭
　　　沐
世本云秦穆公作沐
　　　輕粉
秦穆公作輕粉見物原蕭史與秦穆公鍊飛雪丹苐一
轉與㺯玉塗之今之水銀膩粉是也見古今注
　　　男子書年
始皇本紀十六年初令男子書年
　　　斗桶　權衡　丈尺
秦孝公十九年商鞅平斗桶權衡丈尺
　　　白玉虎
太平御覽始皇二年騫霄國獻善畫之工刻白玉為兩
虎削玉為毛如真矣不㸃兩目睛始皇㸃之即飛去明
年南郡有獻白虎二頭始皇使視之乃是先刻玉者始
命去目睛二虎不復能去事見拾遺記
　　　石牛
蜀王本紀秦惠王欲伐蜀乃刻五石牛置金其後蜀人
見之以為牛能大便金蜀王即發卒千人使五丁力士
拖牛成道致三枚於城郭蜀道得通三牛力也後遣丞
相張儀等将兵隨石牛道伐蜀焉
　　　石犀
華陽國志秦李氷為蜀守作石犀五頭以厭水精詳見
河渠杜甫詩君不見秦時蜀太守刻石立作三犀牛志
云五犀其説不同
　　田齊𤨏徴
　　　棧道
國策田單為棧道木閣迎齊王與后於城陽山中王伯
厚云據此非但蜀有棧道也
　　　管仲之後
傅子云昔田氏有齊而管仲之後去之或適魯或適楚
漢興有管少卿為燕令始家朱虚世有名節九世而生
管寜
　　　轂擊
蘇秦稱臨淄之中車轂擊以為盛樂府注云齊人本好
轂擊相犯以為樂也盖其俗云
　　　鬭雞　走狗　六博　蹹踘
蘇秦説齊云臨菑甚冨而實其民無不吹竽鼓瑟撃筑
彈琴鬭雞走狗六博蹹踘
　　　以牛釁鐘
孟子引胡齕曰王坐於堂上有牽牛而過堂下者王問
曰牛何之對曰将以釁鐘陳祥道曰古之用釁者多矣
若天府釁寳鎮及寳噐小子釁邦噐及軍噐龜人釁龜
圉人釁廐以至社稷五祀與夫師行之主藏約之户或
釁於始成或釁於将用其禮豈一端哉然釁有司行事
而君不親犬羊為牲而牛馬不預有司爵弁而不冕牲
駹而不純則釁之為禮也小矣後世有以牛釁鐘而甚
者叩人鼻以衈社此先王之所棄也
　　楚𤨏徴
　　　典籍
王子朝以典籍奔楚見左傳困學紀聞曰周之大寳河
圖大訓列焉易象在魯三墳五典在楚周不能有寳矣
然而老𣆀之禮萇𢎞之樂文獻猶存及王子朝之奔楚
於是觀射父倚相皆誦古訓以華其國以得典籍故也
　　　營丘九頭圖
盛𢎞之荆州記云衡山南有南正重黎墓也楚靈王時
山崩毁其墳得營丘九頭圖焉
　　　離騷
楚語伍舉曰德義不行則邇者騷離而逺者距違注騷
愁也離畔也伍舉所謂騷離屈平所謂離騷皆楚言也
揚雄為畔牢愁與楚語注合
　　　檮杌
列國記聞云楚史曰檮杌亦曰書曰志曰記檮杌獸名
或曰木也湘東紀聞云檮杌之獸能逆知未來故人有
掩捕輙逃匿史以示徃知來故名檮杌
　　　夏州
左傳楚子為陳夏氏亂伐陳鄉取一人焉以歸謂之夏
州
　　　縣
楚㓕陳為縣見史記縣名始此非始於秦也
　　　金陵
立齋閒録云金陵即今南京戰國楚威王時以其地有
王氣埋金以鎮之故名
　　　覇山
春秋説文云楚武王獵山自名覇山一統志武王山在
棗陽縣東楚武王獵於此又名覇山
　　　玉米田
書舊云歸州有玉米田屈原耕於此産白米如玉楚人
遂名其田曰玉米又見屈原外傳
　　　競渡
隋書志屈原以五月望日赴汨羅土人追至洞庭不見
湖大船小莫得濟者乃歌曰何由得渡河因雨鼓櫂争
歸競㑹亭上習以相傳為競渡之戯
　　　牽鈎
隋書志楚又有牽鈎之戯云從講武所出楚将伐呉以
為教戰流遷不改習以相傳鈎初發動皆有鼓節羣噪
歌謡振驚遠近俗云以此厭勝致豐穰
　　　角抵
漢武故事云内庭常設角抵戯角抵者六國時人所造
也或曰角抵楚人造
　　　竹卜
楚辭索瓊茅以筳篿兮王逸注楚人名結草折竹卜曰
篿筳荆楚嵗時記曰秋分以牲祠社擲茭於社神以占
來嵗豐歉或折竹以卜
　　　包茅
左傳包茅不貢盛𢎞之荆州記曰零陵郡有香茅桓公
所以責楚榖梁作菁茅也
　　　畫羊懸榖
廣州記曰州㕔梁上畫五羊又作五榖囊隨羊懸之云
昔髙固為楚相五羊銜榖萃於楚庭故圖其象為瑞(六/國)
(時廣州/屬楚)
　　　雞駭犀
國策楚王獻雞駭之犀夜光之璧於秦王抱朴子云通
天犀中有一白理如線置米其上以飼雞雞見之驚故
名雞駭犀
　　　夜光璧
詳上
　　　明月珠
魯連子云楚之明月出蚌蜃
　　　和氏璧
楚惠文王時得和氏璧見史記
　　　白珩
趙襄子問王孫圉曰楚之白珩猶在乎見國語
　　　方府金
見荘辛説楚㐮王注云方府之金四方所貢之金也
　　　黄金　珠璣　犀象
國策楚王曰黄金珠璣犀象出於楚寡人無求於晋國
　　　朱鷺
詩䟽義楚成王時有朱鷺合沓飛翔而來舞舊鼓吹朱
鷺曲是也
　　　茹黄狗
吕覽荆文王得茹黄之狗説苑作如黄
　　　鐵膓兎
異苑云楚王與羣臣獵於雲夢縱良犬逐狡兎三日而
獲之其膓似鐵良工曰可以為劍
　　　文繡馬
史記楚荘王有愛馬衣以文綉
　　　康王谷
青藤山人路史云世傳始皇并吞六國楚康王避難谷
中名康王谷在匡廬山亦見一統志
　　　采菱城
一統志采菱城在桃源縣東北二十五里其湖産菱肉
厚味甘楚平嘗采之
　　趙𤨏徴
　　　摩笄之山
趙襄子擊殺代王其姊聞之泣而呼天摩笄自殺故趙
氏有摩笄之山詳見音樂按今鎮江府城西南五里亦
有摩笄山志云劉宋戴顒女于此摩笄誓不適人因名
　　　米山
一統志米山在山西澤州髙平縣東一十里趙将亷頗
積米於此俗呼大粮山
　　　夫人城
郡國志洛州夫人城即趙武靈王夫人築也
　　　潘吾刻迹
韓子趙主父令工施鈎梯而緣潘吾刻踈人迹其上廣
三尺長五尺而勒之曰主父常游於此(潘吾/山名)
　　　正旦放生
孔叢子邯鄲之民以正月之旦獻雀於趙王而綴之以
五絲王大悦申叔以告子順曰王何以為也對曰正旦
放之示有生也
　　魏𤨏徴
　　　徑寸珠
史記齊威王二十四年與魏王㑹田於郊魏王問曰王
亦有寳乎威王曰無有梁王曰若寡人國小也尚有徑
寸之珠照車前後各十二乗者十枚
　　　夜光璧
鄒陽書曰白圭顯於中山中山人疑之魏文侯投以夜
光之璧
　　　君臣相博
史記信陵君與魏王博
　　　樂羊城
郡國志定州博陵縣樂羊城魏文侯使樂羊取中山造
　　　上計
韓子西門豹為鄴令居期年上計新序魏文侯時東陽
上計錢布十倍上計者上其計簿
　　　木鵰
異苑魏安釐王觀翔鵰而樂之曰寡人得如鵰之飛視
天下如芥也呉客有隠游者聞之作木鵰而獻之王王
曰此有形無用者也召隠游欲加刑焉隠游曰臣請為
大王翔之乃取而騎焉遂翻然飛去莫知所之
　　韓𤨏徴
　　　氷井
湖南志氷井在開封府延津縣西南二十里世傳韓襄
王藏氷之處
　　　韓王之爻
古今萬物史魏時鑿土得尺鐵刻云韓王之爻不知爻
為何物或云古大事必卜六爻已奠刻而記之疑亦影
説姑附於此
　　燕𤨏徴
　　　三九之數
王應麟曰燕三九之數書不傳
　　　五位之卦
應劭曰燕昭王作五位之卦是曰燕易
　　　蠡卜
春秋后語曰蘇秦事鬼谷學終辭歸道乏因行以燕人
蠡卜傳説自給
　　　黍谷
劉向别録曰鄒子在燕燕有黍谷地美而寒不生五榖
鄒子居之吹律而温氣至今名黍谷
　　　龍膏燈
拾遺記燕昭王二年海人乗霞舟以雕壺盛數斗膏以
獻昭王王坐通雲之堂以龍膏為燈光耀百里烟色丹
紫國人望之咸言瑞光世人遥拜之燈以火浣布為纒
　　　荃蕪香
燕昭王散荃蕪之香見拾遺記
　　　銷暑招凉珠
拾遺記昭王時有國獻珠於昭王王取瑶漳之水洗其
沙泥乃嗟歎曰自懸日月以來見黑蚌生珠已八九十
遇此千嵗一生珠也珠漸輕細昭王常懐此珠當隆暑
之月體自清凉號曰銷暑招凉之珠也
　　　恒春樹
拾遺記燕昭王通霞䑓左右種恒春之樹葉如蓮花芬
芳似桂花隨四時
　　　明真里
拾遺記昭王徹色减味居乎正寝賜甘需羽衣一襲表
其墟為明真里也
　
　
　
　七國攷卷十四
