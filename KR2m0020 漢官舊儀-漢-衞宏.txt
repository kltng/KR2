#+TITLE: 漢官舊儀-漢-衞宏
#+DATE: 2016-06-11 12:22:32
#+SOURCE: github.com/kanripo/KR2m0020 master 40af64d9                
欽定四庫全書　　　　　史部十三
　　漢官舊儀　　　　　　　　政書類二(儀制之屬/)
　　　提要
　　　　　(臣/)等謹案漢議郎東海衛宏敬仲作漢舊儀
　　　　　四篇以載西京雜事見於范書本傳隋唐經
　　　　　籍藝文志漢舊儀四卷宋史藝文志三卷俱
　　　　　著於録馬端臨經籍考卷目與宋志同而别
　　　　　題作漢官舊儀陳振孫書録解題遂以其有
　　　　　漢官之目疑非衛宏本書或又以為胡廣所
　　　　　作後亦佚不復傳世所見者獨前後漢書注
　　　　　及唐宋諸書所引而已今永樂大典所載此
　　　　　本亦題漢官舊儀不著撰人名氏其間述西
　　　　　京舊事典章儀式甚備且與諸書所引漢舊
　　　　　儀之文參校無弗同者自屬衛宏本書其稱
　　　　　漢官舊儀者或後人因其所載官制為多妄
　　　　　加之耳至漢書注中頗有稱胡廣曰者與漢
　　　　舊儀互引其文亦絶不相合惟廣傳載廣著
　　　　詩賦銘頌及解詁二十二篇而史注所引别
　　　　有漢官解詁之名葢即廣所作而舊儀之當
　　　　出衛宏手益無疑也此本舊時失於讐正首
　　　　尾序次錯糅文字至脱誤不可乙今據史文
　　　　覈勘且旁徴舊書參析同異疏於各句下方
　　　　其原有注者略仿劉昭注續漢志例通為大
　　　　書稱本注以别之釐為上下二卷又前後漢
　　　　紀志注及唐宋類書内所引佚文頗多葢此
　　　　書遞更顯晦已非完本謹為蒐擇甄録别為
　　　　補遺一卷附於其後以畧還宋志篇目之舊
　　　　云乾隆四十六年正月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
欽定四庫全書
　漢官舊儀卷上
　　　　　　　　　　　　　漢　衛宏　撰
皇帝起居儀宫司馬内(按元帝紀初元五年宫司馬中/注應劭曰宫司馬中者宫内門)
(也據此則此内/字與中字義同)百官案籍出入營衛周廬晝夜誰何殿
外門署屬衛尉殿内郎署屬光祿勲黄門鈎盾署屬少
府輦動則左右侍帷幄者稱警車駕則衛官填街騎士
塞路出殿則傳蹕止人清道建五旗丞相九卿執兵奉
引乗輿冠髙山冠飛羽之纓(按晋書輿服志引此文作/漢官儀又飛羽作飛翮)
幘耳赤丹紈裏(按續漢書輿服志劉昭補/注引此文裏下有衣字)帶七尺斬蛇
劍履虎尾絇履諸王歸國稱從
皇帝六璽皆白玉螭虎紐文曰皇帝行璽皇帝之璽皇
帝信璽天子行璽天子之璽天子信璽凡六璽皇帝行
璽凡封(按此句有脱字應/云凡封命用之)之璽(按此句應云/皇帝之璽)賜諸侯王
書信璽(按此句應云/皇帝信璽)發兵其徴大臣以天子行璽䇿拜
外國事以天子之璽事天地鬼神以天子信璽(按此條/皇帝行)
(璽下各句並有脱字續漢書輿服志注所引亦同惟隋/書禮儀志稱皇帝行璽封命諸侯及三公用之皇帝之)
(璽與諸侯及三公書用之皇帝信璽發諸夏兵用之文/義完備謹參校以正其缺又漢書霍光傳皇帝信璽行)
(璽孟康注天子之璽自佩行璽信璽在符節臺亦可/考見漢時藏璽之制併附著之以補此文所未備)皆
以武都紫泥封青布囊(按續漢書輿服志/注引此文無布字)白素裏兩端
無縫尺一板中約署(按此句疑/有脱字)皇帝帶綬黄地六采(按/六)
(采舊作赤采似誤又攷宋書禮志引漢制皇帝黄赤綬/四采黄赤縹紺亦與此互異今據續漢書輿服志注校)
(正/)不佩璽(按續漢書志注引此/文璽下重一璽字)以金銀縢組侍中組負
以從秦以前民皆佩綬以金玉銀銅犀象為方寸璽各
服所好奉璽書使者乗馳傳其驛騎也三騎行晝夜行
千里為程
太官尚食用黄金釦器中官私官尚食用白銀釦器
中官小兒官及門户四尚中黄門持兵三百人侍宿(按/漢)
(書百官公卿表百官志皆不/載小兒官及門户四尚官名)
冗從吏僕射(按續漢書百官志中黄門冗從僕射一人/六百石此句首疑脱中黄門三字吏字疑)
(亦衍/文)出則騎從夾乗輿車居則宿衛直守省中門户
本注曰省中禁中也成帝外家王禁貴重朝中為諱禁
故曰省
中常侍宦者秩千石得出入卧内禁中諸宫
侍中無員或列侯将軍衛尉光祿将大夫郎為之得舉
非法白請及出省户休沐往來過直事
御史員四十五人皆六百石其十五人衣絳給事殿中
為侍御史宿廬左右渠門外二人尚璽四人持書給事
二人(按漢書百官公卿表僕射御史治書尚符璽者有/印綬續漢書百官志治書侍御史二人此文持字)
(疑當/作治)侍中丞一人領(按漢書表志漢改御史大夫為司/空别留中丞為御史臺率而侍中)
(乃列侯以下入侍禁中者所加官/名並無侍中丞之官侍字疑衍文)餘三十人留寺(按寺/御史)
(署也在司馬門内前漢書蕭望/之傳注作三十人留守者非)理百官也
給事中無常員位次侍中常侍
尚書四人為四曹侍曹尚書(按前漢書師古注引此文/侍上有常字與續漢書志)
(合/)主丞相御史事二千石曹尚書主刺史二千石事民
曹尚書主庶民上書事客曹尚書主外國四夷事成帝
初置尚書員五人有三公曹主㫁獄
尚書令主贊奏封下書(按續漢書百官志掌凡選/署及奏下尚書文書衆事)僕射
主閉封丞二人主報上書者兼領財用火燭食厨漢置
中官領尚書事中書謁者令一人成帝建始四年罷中
書官以中書為中謁者令
尚書郎四人匈奴單于營部二郎主羌夷吏民民曹一
郎主天下户口墾田功作謁者曹一郎主天下見錢貢
獻委輸(按晉書職官志漢置尚書郎四人一人主匈奴/單于營部一人主羌夷吏民一人主户口墾田)
(一人主財帛委輸與此文少異疑二郎/當作一郎匈奴單于上脱一郎主三字)
中臣在省中皆白請其宦者不白請尚書郎宿留臺中
官給青縑白綾被或錦被帷帳氊褥通中枕太官供食
湯官供䴵餌果實下天子一等給尚書郎伯二人女侍
史二人皆選端正者從直伯送至止車門還女侍史執
香爐燒薰從入臺䕶衣
黄門令領黄門謁者騎吹曰冗從僕射一人領髦頭
左曹日上朝謁秩二千石
右曹日上朝謁秩二千石
黄門郎屬黄門令日暮入對青鏁門拜名曰夕郎
五官中郎将秩比二千石主五官郎中
左右中郎将秩比二千石主謁者常侍侍郎以貲進
本注曰左主謁者右主常侍侍郎
五官屬光祿勲不得上朝謁兼左右曹諸吏得上朝謁
郎中令主郎中(按漢書注主/郎内諸官)左車将主左車郎右車将
主右車郎左户将主左户郎右户将主右户郎(按漢書/如淳注)
(引漢儀注/與此文同)秩皆比千石獨郎中令比二千石(按郎中令/武帝太初)
(元年更名光祿勲此文前後皆言光祿勲獨此條言郎/中令杜預所謂史駁文也又續漢書百官志光祿勲卿)
(一人中二千石此云比二千石疑/有誤或漢初未更官名時舊制耳)
黄門冗從持兵無數宣通内外宦者署尚書皆屬少府
殿中諸署五郎将屬光祿勲(按上文五官左右三中郎/将此言五郎将者盖并虎)
(賁羽林二中/郎将為五也)宫司馬諸隊都候領督盗賊屬執金吾司
馬掖門殿門屯衛士皆屬衛尉(按宋錢文子曰百官表/中尉屬官無衛司馬候)
(左右都候此云屬金吾者蓋執金吾徼廵宫外寔相/表裏所謂聨事也中尉武帝太初元年更名執金吾)
右中二千石二千石四官(按少府光祿勲執金吾衛尉/四官續漢志皆中二千石此)
(云中二千石二千石/者盖西漢時初制)奉宿衛各領其屬㫁其獄
期門騎者隴西工射獵人及能用五兵材力三百人行
出㑹期門下從射獵無員秩比郎從官名曰期門騎置
僕射一人秩六百石騎持五旗别外内王莽更名虎賁
郎(按百官公卿表平帝元/始元年更名虎賁郎)遷補吏署
中郎将一人施旄頭(按中郎将一人謂羽林中郎将也/考漢百官公卿表宣帝令中郎将)
(騎都尉監羽林霍光傳有諸吏中郎将羽林監任勝盖/以中郎将或騎都尉監羽林騎故於本官上不冠以羽)
(林之號至後漢始置羽林中郎将為定職耳又東方朔/傳羿為旄頭注引應劭曰旄頭今以羽林為之髪正向)
(上而長衣繡衣在乗輿車前据此則/施旄頭之文當為羽林所職無疑也)屬羽林取三輔良
家子自給(按宋錢文子補漢兵志引此文羽林下有從/官七百人五字自給下有鞍馬二字盖舊本)
(脱此七字又漢書如淳注引漢/儀注亦云羽林從官七百人)孤兒無數(按錢文子補/漢兵志引此)
(文句首/有諸字)父死子代皆武帝時從軍死子孤不能自活養
羽林官比郎從官從車駕不得冠置令一人名曰羽林
騎孤兒
皇帝見諸侯王列侯起侍中稱曰皇帝為諸侯王列侯
起起立乃坐太常贊曰謹謝行禮皇帝在道丞相迎謁
謁者贊曰皇帝為丞相下輿立乃升車皇帝見丞相起
謁者贊稱曰皇帝為丞相起立乃坐太常贊稱敬謝行
禮宴見侍中常侍贊御史大夫見皇帝稱謹謝将軍見
皇帝稱謝中二千石見皇帝稱謝二千石見皇帝稱制
曰可太守見皇帝稱謝拜御史大夫為丞相左右前後
将軍贊五官中郎将授印綬拜左右前後将軍為御史
大夫中二千石贊左右中郎将授印綬拜中二千石中
郎将贊御史中丞授印綬拜千石六百石御史中丞贊
侍御史授印綬印綬盛以篋篋綠綈表白素裏尚書令
史捧西向侍御史東向取篋中印綬授者却退受印綬
者手握持出至尚書下乃席之丞相列侯将軍金印紫
緺綬中二千石二千石銀印青緺綬皆龜紐其㫁獄者
印為章
漢初置相國史秩五百石後罷并為丞相史
丞相府司直一人秩一千石職無不監武帝初置曰馬
直官今省(按馬直官當作司直官百官志本注曰世祖/以武帝故事置司直居丞相府助督錄諸州)
(建武十/八年省)
列侯為丞相相國號君侯御史大夫為丞相更奏乃封
丞相車黒兩轓騎者衣絳掾史見禮如師弟子白錄不
拜朝示不臣也聽事閣曰黄閣無鐘鈴掾有事當見者
主簿至曹請不傳召掾見脱履公立席後荅拜百石屬
不得白事當謝者西曹掾為通謝部吏二千石初除詣
東曹掾拜部謁者贊之
丞相門無塾門署用梗板方圓三尺不堊色不郭邑署
曰丞相府東門西門長史物故廷尉正監守
丞相初置吏員十五人皆六百石分為東西曹東曹九
人出督州為刺史西曹六人其五人往來白事東廂為
侍中一人留府曰西曹領百官奏事長安給騎亭長七
十人六月一更倉頭廬兒出入大車駟馬前後大車駢
車中二千石屬官以次送從
丞相太尉大将軍史秩四百石(按漢書如淳注引/漢儀注與此文同)
丞相刺史常以秋分行部御史為駕四封乗傳(按漢書/平帝紀)
(如淳注律當乗傳及發駕置傳者皆持尺五寸木傳信/封以御史大夫卬章其乗傳參封之參三也有期㑹累)
(封兩端端各兩封凡四封也乗置馳傳五封也兩端各/二中央一也軺傳兩馬再封之一馬一封也据此則前)
(文所云奉璽書使者/乘馳傳當駕五封矣)到所部郡國各遣吏一人迎界上
得載别駕自言受命移郡國與刺史從事盡界罷行載
從者一人得從吏所察六條刺史舉民有茂材移名丞
相丞相考召取明經一科明律令一科能治劇一科各
一人詔選諫大夫議郎博士諸侯王傅僕射郎中令取
明經選廷尉正監平案章取明律令選能治劇長安三
輔令取治劇皆試守小冠滿嵗為真以次遷奉引則大
冠
武帝元狩六年初置大司馬
丞相司置諌大夫秩六百石丞相小史秩四百石次三
百石百石書令史斗食缺試中二千書佐髙第補因為
騎史武帝元狩六年丞相吏員三百八十二人史二十
人秩四百石少史八十人秩三百石屬百人秩二百石
屬史百六十二人秩百石皆從同秩補以為有權衡之
量不可欺以輕重有丈尺之度不可欺以長短官事至
重古法雖聖猶試故令丞相設四科之辟以博選異德
名士稱才量能不宜者還故官第一科曰德行髙妙志
節清白二科曰學通行修經中博士三科曰明曉法令
足以決疑能案章覆問文中御史四科曰剛毅多略遭
事不惑明足以照姦勇足以決㫁才任三輔令(按藝文/類聚引)
(此文輔下/有劇字)皆試以能信然後官之第一科補西曹南閣
祭酒二科補議曹三科補四辭八奏四科補賊決其以
詔使案事御史為駕一封行赦令駕二封皆特自奏事
各以所職劾中二千石以下選中二千書佐試補令史
令史皆斗食遷補御史令史其欲以秩留者許之嵗舉
秀才一人亷吏六人
丞相典天下誅討賜奪吏勞職煩故吏衆
君侯月一行屯衛騎不以車衛士初至未入君侯到都
門外勞賜吏士
武帝元封五年初分十三州刺史假印綬有常治所(按/漢)
(志書太守都尉之治而刺史無有故沈約劉昭皆以為/傳車周流無常治所但刺史行部必待秋分則秋分以)
(前當居何所耶漢書朱博傳博遷冀州刺史敕告吏民/欲言二千石墨綬長吏者使者行部還詣治所師古曰)
(治所刺史所止理事處是刺史本有治所/漢志特畧而不載耳舊儀所云可取證也)奏事各有常
㑹擇所部二千石卒史與從傳食比二千石所傳刺史
奏幽隠奇士拜為三輔縣令比四百石居後六卿一切
舉試守令取徴事○本注曰徴事比六百石皆故吏二
千石不以贓罪免降秩為徴事
郡國守丞長史上計事竟遣君侯出坐庭上親問百姓
所疾苦計室掾吏一人大音者讀勅畢遣勅曰詔書數
下禁吏無苛暴丞長史歸告二千石凡民所疾苦急去
殘賊審擇良吏無任苛刻治獄決訟務得其中明詔憂
百姓困於衣食二千石帥勸農桑思稱厚恩有以賑贍
之無煩擾奪民時公卿以下務飭儉恪今俗奢奓過制
度日以益甚二千石務以身帥有以化之民冗食者謹
以法養視疾病致醫藥務活之詔書無飾厨傳増養食
至今未變或更尤過度甚不稱歸告二千石務省約如
法且案不改者長吏以聞守寺鄉亭漏敗垣墻阤壊所
治無辦䕶者不稱任先自劾不應法歸告二千石勿聽
惟神爵三年十月甲子丞相受詔之官(按百官公卿表/神爵三年四月)
(戊戌御史大夫内吉為/丞相與此文月日不合)皇帝延登親詔之曰君其進虚
受朕言朕鬱于大道獲保宗廟兢兢師師夙夜思過失
不遑康寧晝思百官未能綏於戯丞相其帥意無怠以
補朕闕於戲羣卿大夫百官慎哉不勗于職厥有常刑
往悉乃心和裕開賢俾之反本乂民廣風一俗靡諱朕
躬天下之衆受制於朕丞相可不慎歟於戲君其誡之
丞相府官奴婢傳漏以起居不擊鼔官屬吏不朝旦白
錄而已諸吏初除謁視事問君侯應閤奴名白事以方
尺板叩閤大呼奴名君侯出入諸吏不得見見禮如師
弟子状掾史有過君侯取錄推其錄三日白病去
御史衛尉寺在宫中亦不鼔
詔書下朱鈎施行詔書下有違法令施行之不便曹史
白封還尚書對不便状
丞相有病皇帝法駕親至問病從西門入即薨移居第
中車駕往弔賜棺斂具贈錢葬地葬日公卿以下㑹送
有天地大變天下大過皇帝使侍中持節乗四白馬賜
上尊十斛(按藝文類聚引此/文尊下有酒字)養牛一頭䇿告殃咎使者
去半道丞相上病使者還未白事尚書以丞相不起病
聞丞相不勝任使者奉策書駕騩駱馬即時布衣步出
府免為庻人丞相有他過使者奉䇿書駕騅騩馬即時
步出府乗棧車牝馬歸田里思過日食即日下赦曰制
詔御史其赦天下自殊死以下及吏不奉法乗公就私
凌暴百姓行權相放治不平正處官不良細民不通下
失其職俗不孝弟不務于本衣服無度出入無時衆彊
勝寡盗賊滋彰丞相以聞於是乃命刺史出刺并察監
御史元封元年御史止不復監後御史職與丞相參増
吏員凡三百四十一人分為吏少史屬亦從同秩補率
取文法吏
廷尉正監平物故以御史髙第補之御史少史行事如
御史少史有所為即少史屬得守御史行事如少史少
史秩比六百石御史少史物故以功次徴丞相史守御
史少史所代到官視事得留罷中二千石詹事水衡都
尉
丞相史物故調御史少史守丞相史若御史少史監祠
寝園廟調御史少史屬守不足丞相少史屬為倅事已
罷
丞相刺史侍御史皆稱卿不得言君
御史中丞督司隸司隸督司直司直督二千石以下至
黒綬(按北堂書鈔引漢舊儀作司隸督丞相丞相督司/直司直督刺史刺史督二千石云云與此文畧異)
(又御史中丞上/有武帝時三字)
大夫見孝㢘上計丞長史皆放官司馬門外比丞相掾
史白錄
御史大夫寺在司馬門内門無塾門署用梓板不起郭
邑題曰御史大夫寺
大夫初拜䇿曰惟五鳯三年正月乙巳御史大夫之官
(按百官公卿表五鳯三年六月辛酉西河太/寺杜延年為御史大夫與此文月日不合)皇帝延豋
親詔之曰御史大夫其進虚受朕言朕鬱于大道獲保
宗廟兢兢師師夙夜思已失不遑康寧晝思百姓未能
綏於戲御史大夫其帥意盡心以補朕闕於戲九卿羣
大夫百官慎哉不朂於厥職厥有常辟往悉乃心和裕
開賢俾賢能反本乂民靡諱朕躬天下之衆受制于朕
以法為命可不慎歟於戲御史大夫其誡之敇上計丞
長史曰詔書數下布告郡國臣下承宣無状多不究百
姓不蒙恩被化守丞長史到郡與二千石力為民興利
除害務有以安之稱詔書有郡國茂材不顯者言上殘
民貪汚煩擾之吏百姓所苦務勿任用方察不稱者也
　
　
　
　
　
　漢官舊儀卷上
欽定四庫全書
　漢官舊儀卷下
　　　　　　　　　　　　　漢　衛宏　撰
　　中宫及號位
皇后稱中宫
媫妤見大長秋稱皇后為媫妤下輿坐稱起禮比丞相
娙娥見女御長稱謝(按漢書戾太子傳長御倚華如淳/注引漢儀注云女長御比侍中皇)
(后見娙娥以下長御稱謝與此文相合惟/御長作長御稍異又鄭氏云長音如長者)禮比将軍御
史大夫昭儀見稱謝比中二千石貴人見稱皇后詔曰
可禮比二千石美人無數媫妤以下皆居掖庭置令丞
廬監宦者女御長如侍中
皇后一人媫妤以至貴人皆至十數美人比待詔無數
元帝成帝皆且千人
侍中左右近臣見皇后如見(按北堂書鈔引此/文見下有帝字)媫妤行
則對璧坐則伏茵皇后媫妤乗輦餘皆以茵四人輿以
行
皇后玉璽文與帝同皇后之璽金螭虎紐　本注曰一
本無此條
皇后春桑皆衣青手采桑以繅三瓮蠒(按藝文類聚引/此文作三盆瓮)
(字/誤)羣臣妾從春桑生而皇后親桑於苑中蠶室養蠶千
薄以上祠以中牢羊豕祭蠶神曰苑窳婦人寓氏公主
凡二神羣臣妾從桑還獻于蠒觀皆賜從採桑者樂皇
后自行凡蠶絲絮織室以作祭服祭服者冕服也天地
宗廟羣神五時之服(按後漢書東平王蒼𫝊五時衣各/一襲李賢注謂春青夏朱季夏黄)
(秋白冬黒晉書職官志有五時朝服盖朝祭皆/以為法服也藝文類聚引此文羣神作羣臣誤)皇帝得
以作縷縫衣皇后得以作巾絮而已置蠶官令丞諸天
下官下法皆詣蠶室與婦人從事故舊有東西織室作
治
皇后五日一上食食賜上左右酒肉留宿明日平旦歸
中宫
皇帝聘皇后黄金萬斤(按漢書王莽傳故事聘皇后黄/金二萬斤為錢二萬萬與此文)
(異疑萬上/脱二字)
立皇后太子大赦天下賜天下男子爵女子牛酒繒帛
夫増秋
掖庭令晝漏未盡八刻廬監以茵次上媫妤以下至後
庭訪白錄所錄所推當御見刻盡去簮珥䝉被入禁中
五刻罷即留女御長入扶以出御幸賜銀鐶令書得鐶
數計月日無子罷廢不得復御
宫人擇官婢年八嵗以上侍皇后以下年三十五出嫁
乳母取官婢
皇太子稱家動作稱從
皇太子黄金印龜紐印文曰章下至二百石皆為通官
印
太傅一人真二千石禮如師亡新更為太子師中庶子
五人職如侍中秩六百石
中尚翼中涓如中黄門皆宦者
門大夫比郎将
洗馬職如謁者十六人選郎中補也
庻子舍人(按續漢書百官志太子庶子太子舍人為兩/官此書庶子已别見後條此條庶子二字疑)
(當作/太子)四百人(按四百人/三字疑衍)如郎中秩比二百石無員多至
四百人亡新改名為翼子
率更令秋千石主庶子舍人更直亡新改為中更丞一
人秩四百石
家令秩千石主倉獄亡新改為中更
家府比二千石
僕秩千石主馬
庶子秩比四百石如中郎無員亡新改為中翼子
衛率秩比千石丞一人主門衛
食官令秩六百石丞一人
中盾秩四百石主周衛徼循
庻子舍人五日一移主率更長三不㑹輙斥官奴擇給
書計從侍中以下為倉頭青幘與百官從事從入殿中
省中待使令者皆官婢擇年八嵗以上衣縁(按緣字疑/綠字之訛)
曰宦人不得出省門置都監老者曰婢婢教宦人給使
尚書侍中皆使官婢不得使宦人奴婢欲自贖錢千萬
免為庻人宫殿中宦者署郎署皆官奴婢傳言曰作者
歌傳以呼召侍中以下署長　本注曰宦者及郎署長
各顧門户擇官奴赤幘部領作者掃除曰正　本注曰
歌傳取於雒陽古周時傳呼聲法(按此注當在歌/傳以呼召句下)
天子六廏未央廏承華廏騊駼廏路軨廏騎馬廏大廏
馬皆萬疋
中黄門駙馬大宛汗血馬乾河馬天馬果下馬　本注
曰果下馬髙三尺駕輦大宛汗血馬皆髙七尺乾河馬
華山神馬種也
長安城方六十里(按後漢書郡國志京兆尹條下注/云長安城方六十三里漢志似誤)經
緯各十五里十二城門積九百七十三頃百二十亭長
安城方六十里中皆屬長安令置左右尉城東城南置
廣部尉城西城北置明部尉凡四尉
皇后太子各食四十縣曰湯沐邑(按藝文類聚引/此文作三十縣)
帝子為王王國置太傅相中尉各一人秩二千石以輔
王僕一人秩千石郎中令秩六百石置官如漢官官吏
郎大夫四百石以下自調除國中漢置内史一人秩二
千石治國如郡太守都尉職事調除吏屬相中尉傅不
得與國政輔王而已當有為移書告内史内史見傅相
中尉禮如都尉太守(按太守當/作太傅)相置長史中尉及内史
令置丞一人皆六百石成帝時大司空何武奏罷内史
相如太守中尉如都尉參職是後相中尉爭權與王逓
相奏常不和
王子為侯
侯王嵗以户口酎黄金獻于漢廟皇帝臨受獻金以助
祭大祠曰飲酎飲酎受金小不如斤兩色惡王奪户侯
免國
漢承秦郡置太守治民㫁獄都尉治獄都尉治盗賊甲
卒兵馬
民年二十三為正一嵗而以為衛士一歲為材官騎士
習射御騎馳戰陣八月太守都尉令長相丞尉㑹都試
課殿最水處為樓船亦習戰射行船
邊郡太守各将萬騎行障塞烽火追虜置長史一人掌
兵馬丞一人治民當兵行長史領置部都尉千人司馬
候農都尉皆不治民不給衛士材官樓船年五十六老
衰乃得免為民就田里民應令選為亭長
亭長課射游徼徼循尉游徼亭長皆習設備五兵五兵
弓弩戟盾刀劍甲鎧鼔武(字/衍)吏赤幘大冠行縢帶劍佩
刀持盾被甲設矛戟習射(按此文原本自甲鎧鼔以上/為一條而武吏赤幘大冠以)
(下别為一條今考北堂書鈔引此文云亭長習設五兵/五兵言弩戟刀劍鎧也其於五兵不數盾者盖傳冩脱)
(漏而並不及鼔則鼔字自當屬下文讀續漢書志注引/此亦作鼔吏赤幘云云無武字原本既分為兩條又衍)
(一武字/俱誤)
設十里一亭亭長亭候五里一郵郵間相去二里半司
姦盜亭長持三尺板以劾賊索䋲以收執盜
舊制尉皆居官署有尉曹官中領平鏁署(按此句疑/有脱誤)
更令吏曰令史丞吏曰丞史尉吏曰尉史捕盜賊得捕
格
縣户口滿萬置六百石令多者千石户口不滿萬置四
百石三百石長大縣兩尉小縣一尉丞一人三百石丞
縣長黄綬皆大冠亡新令長為宰皆小冠號曰夫子亡
新時有五百石八百石府下置詔獄　本注曰府河南
府也鄧展曰舊洛陽有兩獄
建始二年(按元帝紀建昭二年三月益三河大郡太守/秩成帝建始二年並無益秩之文建始當作)
(建/昭)益三河及大郡太守秩　本注曰十二萬户以上為
大郡太守小郡守遷補大郡
元朔三年以上郡西河為萬騎太守月奉二萬綏和元
年省大郡萬騎員秩以二千石居
舊制令六百石以上(按令字疑/當作吏)尚書調拜遷四百石長
相至二百石丞相調除中都官百石(按漢書師古注中/都官京師諸官府)
大鴻臚調郡國百石二千石調哀帝時長相皆黒綬亡
新吏黒綬有罪先請與㢘吏同(按宣帝紀黄龍元年詔/曰舉㢘吏誠欲得其真)
(也吏六百石位大夫有罪先請秩祿上通足以效其賢/才自今以來毋得舉据此則有罪先請為吏六百石以)
(上不得復舉孝㢘者此文乃曰與廉/吏同未詳其義疑上下文有脱誤)
内郡為縣三邊為道皇后太子宫主所食為邑
算民年七嵗以至十四嵗出口錢人二十三以食天子
(按句首脱二/十錢三字)其三錢者武帝加口錢以補車騎馬逋税
又令民男女年十五以上至五十六賦錢人百二十為
一笇以給車馬民田積蒭槀以給經用備凶年山澤魚
鹽市税以給私用(按武帝紀太初二年籍吏民馬補車/騎馬盖自元狩四年以來縣官錢少)
(買馬難得於是有馬者籍之且于口賦之外増三錢以/補車騎馬之用所謂馬口錢者此也其後昭帝省乗輿)
(馬及苑馬元鳯二年詔郡國無斂馬口錢前後漢書並/無以口錢補逋税之文逋税乃逐年收責不籍口賦錢)
(補也此條所云以補車騎馬逋税當是明時校錄者緣/光武紀建武二十二年口賦逋税勿收責一條注中引)
(漢儀注牽連逋/税二字而誤)
漢舊制天下郡國凡百六邑侯國凡千八百上林苑中
昆明池鎬池牟首諸池取魚鼈給祠祀用魚鼈千枚以
上餘給太官
上林苑中以養百獸禽鹿嘗祭祠祀賔客用鹿千枚麕
兔無數佽飛具繒繳以射鳧鴈應給祭祀置酒毎射收
得萬頭以上給太官
上林苑中天子秋冬射獵取禽獸無數實其中離宫觀
十七所皆容千乗萬騎
武帝時使上林苑中官奴婢及天下貧民貲不滿五千
徙置苑中養鹿因收撫鹿矢人日五錢到元帝時七十
億萬以給軍擊西域
古者諸侯治民周以上千八百諸侯其長伯為君次仲
叔季為卿大夫支屬為士庶子皆世官位至秦始皇帝
滅諸侯為郡縣不世官守相令長以他姓相代去世卿
大夫士
漢承秦爵二十等以賜天下爵者祿位也
公士一爵賜爵一級為公士謂為國君列士也
上造二爵賜爵二級為上造上造乗兵車也
簮褭三爵賜爵三級為簮褭
不更四爵賜爵四級為不更不更主一車四馬
大夫五爵賜爵五級為大夫大夫主一車屬三十六人
官大夫六爵賜爵六級為官大夫官大夫領車馬
公大夫七爵賜爵七級為公大夫公大夫領行伍兵
公乗八爵賜爵八級為公乗與國君同車
五大夫九爵賜爵九級為五大夫以上次年徳為官長
将率秦制爵等生以為禄位死以為號諡(按百官志注/引荀綽晉百)
(官表注曰自公士至五大夫皆軍吏也自左庶長至大/庶長皆卿大夫皆軍将也此條所云官長将率祿位諡)
(號非顓指軍吏之辭似當在二十爵一/條下為總結之文或者錯簡在此耳)
左庶長十爵
右庶長十一爵
左更十二爵
中更十三爵
右更十四爵
少上造十五爵
太上造十六爵
駟車庶長十七爵
大庶長十八爵
侯十九爵(按侯當作闗内侯前漢書十九闗内侯/師古曰言有侯號而居京畿無國邑)
列侯二十爵
秦制二十爵男子賜爵一級以上有罪以減年五十六
免無爵為士伍年六十乃免老有罪各盡其刑几有罪
男髠鉗為城旦城旦者治城也女為舂舂者治米也皆
作五嵗完四嵗鬼薪三嵗鬼薪者男當為祠祀鬼神伐
山之薪蒸也女為白粲者以為祠祀擇米也皆作三嵗
罪為司㓂司宼男備守女為作如司宼皆作二嵗(按為/司寇)
(數句疑有脱誤考前漢書刑法志𨽻臣妾滿二嵗為司/寇司寇一嵗及作如司寇二嵗皆免為庶人與此互異)
男為戍罰作女為復作皆一嵗到三月(按此下疑有脱/誤或當别為一)
(條/)令曰秦時爵大夫以上令與亢禮
五人為伍伍長一人十人為什什長一人百人為卒卒
史一人五百人為旅旅帥一人二千五百人為師師帥
一人萬二千五百人為軍軍将一人以上卿為将軍九
夫為井四井為邑四邑為丘四丘為乗乗則具車一乗
四馬步卒三十六人千乗之國馬四千匹步卒三萬六
千人為三軍大國也次國二軍小國一軍
　
　
　
　
　
　
　
　
　
　
　
　
　
　
　
　漢官舊儀卷下
　漢官舊儀補遺
上林詔獄主治苑中禽獸宫館事屬水衡(成帝紀建/始元年注)
諸侯王黄金璽槖駝鈕文曰璽(師古曰謂刻云某王之/璽  百官公卿表注)
銀印背龜鈕其文曰章(師古曰謂刻曰某官之/章也  百官公卿表注)
六百石四百石至二百石以上皆銅印鼻鈕文曰印(師/古)
(曰謂鈕但作鼻不為蟲獸之形而刻/文云某官之印  百官公卿表注)
　　　右前漢書凡四條
先農神農炎帝也祠以太牢百官皆從皇帝親執耒耜
而耕天子三推三公五孤卿十大夫十二庶人終畝乃
致藉田倉置令丞以給祭天地宗廟以為粢盛(明帝紀/永平四)
(年注三又禮儀志正月始耕一條下注亦引此條有/大賜  輔二百里孝弟力田三老帛種百穀萬斛句)
伏日萬鬼行故盡日閉不干它事(和帝紀永/元六年注)
皇帝惟八月酎車駕夕牲牛以絳衣之皇帝暮視牲以
鑑燧取水於月以火燧取火於日為明水火左袒以水
沃牛右肩手執鸞刀以切牛尾薦之而即更衣巾待牛
􁆐乃祀之(禮儀/志注)
求雨太常禱天地宗廟社稷山川以賽各如其常牢禮
也四月立夏旱乃求雨禱雨而已後旱復重禱而已訖
立秋雖旱不得禱求雨也(禮儀/志注)
顓頊氏有三子生而亡去為疫鬼一居江水是為虎一
居若水是為魍魎蜮鬼一居人宫室區隅甌臾善驚人
小兒(甌臾/未詳)方相帥百𨽻及童女以桃弧棘矢土鼔鼔且
射之以赤丸五榖播灑之(禮儀/志注)
祭天祡壇幄帷髙皇帝配天居堂下西向紺帷帳紺席
(祭祀/志注)祭天養牛五嵗至三千斤(祭祀志注有按/三千斤疑  誤)
宗廟三年大祫祭於髙廟諸廟神皆合食設左右座髙
祖南面幄繡帳望堂上西北隅帳中座長一丈廣六尺
繡茵厚一尺著之以絮四百斤曲几黄金釦器髙后右
座亦幄帳却六寸白銀釦器毎牢中分之左辨上帝右
辨上后爼餘委肉積於前數千斤名曰帷俎子為昭孫
為穆昭西面曲屏風穆東面皆曲几如髙祖饌陳其右
各配其左坐如祖妣之法太常導皇帝入北門羣臣陪
者皆舉手班辟抑首伏大鴻臚大行令九儐傳曰起復
位皇帝上堂盥侍中以巾奉觶酒從帝進拜謁贊饗曰
嗣曽孫皇帝敬再拜前上酒却行至昭穆之坐次上酒
子為昭孫為穆各父子相對也畢却西面坐坐如乗輿
坐(按二句疑/有脱誤)贊享奉髙祖賜夀皇帝起再拜即席以太
牢之左辨賜皇帝如祠其夜半入行禮平明上九巵畢
羣臣皆拜因賜胙皇帝出即更衣中詔罷當從者奉承
(祭祀/志注)
凡齋紺幘耕青幘秋貙劉服緗幘(輿服/志注)
　　　右後漢書凡九條
臘者報諸鬼神古聖賢有功於民者也
漢法三嵗一祭於雲陽宫甘泉壇以冬至日祭天天神
下三嵗一祭地於河東汾隂后土宫以夏至日祭地地
神出祭五帝於雍畤祭天用六綵綺席六重上一丈中
一幅四周緣之玉几玉飾器
桓帝祭天居𤣥雲宫齋百日上甘泉通天臺髙三十丈
以候天神之下見如流火舞女童三百人皆年八嵗天
神下壇所舉烽火桓帝就行宫中不至壇所甘泉臺去
長安三百里望見長安成帝以來所祭天之圜丘也
祭地河東汾隂后土宫宫曲入河古之祭地澤中方丘
也禮儀如祭天
武帝初置博士取學通行修博識多藝曉古文爾雅能
屬文章為髙第朝賀位次中都官史稱先生不得言君
其真弟子稱門人
孝文皇帝時博士七十餘人朝服𤣥端章甫冠
太僕帥諸苑三十六所分布北邊以郎為苑監官奴婢
三萬人分養馬三十萬頭擇取給六廐牛羊無數以給
犧牲(按漢書如淳注引/此條作漢官儀注)
将作大匠改作少府景帝中六年更名
髙皇帝家在豐中陽里為沛泗上亭長及為天子立沛
廟祠豐故宅
　　　右藝文類聚凡九條
議郎中郎秦官也議郎秩比六百石特徴賢良方正敦
朴有道第公府掾試博士者拜中郎也
議郎十二人不屬署不直事侍御史遷補博士諸侯王
郎中令
中書掌詔誥答表皆機宻之事
髙后選孝悌為郎
武帝元年令郡國舉孝廉各一人詣御史
　　　右北堂書鈔凡五條
正月五日大置酒饗衛士
　　　右錢文子補漢兵志一條
　
　
　
　
　
　漢官舊儀補遺
