#+TITLE: 謚法-宋-蘇洵
#+DATE: 2016-06-11 12:22:32
#+SOURCE: github.com/kanripo/KR2m0022 master b53a6afe                
欽定四庫全書　　　　史部十三
　諡法　　　　　　　　　政書類二(儀制之屬/)
　　提要
　　　　(臣/)等謹案諡法四卷宋蘇洵撰洵字明允眉
　　　　山人官秘書省校書郎以霸州文安縣主簿
　　　　修太常因革禮書成而卒事迹具宋史本傳
　　　　自周公諡法以後厯代言諡者有劉熈來奥
　　　　沈約賀琛王彦威蘇冕扈䝉之書然皆雜糅
　　　　附益不為典要至洵奉詔編定六家諡法乃
　　　　取周公春秋廣諡及諸家之本刪訂考證以
　　　　成是書凡所取一百六十八諡三百十一條
　　　　新改者二十三條新補者十七條别有七去
　　　　八類於舊文所有者刋削甚多其間如堯舜
　　　　禹湯桀紂乃古帝王之名並非諡號而沿襲
　　　　前訛㮣行載入亦不免疎失然較之諸家義
　　　　例要為嚴整後鄭樵通志諡略大都因此書
　　　　而増補之且稱其斷然有所去取善惡有一
　　　　定之論實前人所不及葢其斟酌損益審定
　　　　字義皆確有根據故為禮家所宗雖其中間
　　　　收僻字今或不能盡見諸施行而厯代相傳
　　　　之舊典猶可以備參考焉曽鞏作洵墓誌載
　　　　此書作三卷而此本實四卷殆後人所分析
　　　　歟乾隆四十六年十一月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
欽定四庫全書
　諡法卷一
　　　　　　　　　　　　　宋　蘇洵　撰
　　神(一/)
聖不可知曰神
　新改孟子曰可欲之謂善有諸已之謂信充實之謂
　美充實而有光輝之謂大大而化之之謂聖聖而不
　可知之謂神舊法諸説雖多而不出於此故取之
　　聖(二/)
行道化民曰聖
　新補
窮理盡性曰聖
　夫堯不能窮理盡性安能行道古之所謂行道者堯
　舜而已如孔子則窮理盡性而道不行者也故兩著
　焉且聖者大名也而舊法以敬祀享禮揚善賊謀通
　達先知當之不足於聖故皆不取
　　賢(一/)
行義合道曰賢
　新改賢者賢於人之謂也故不可以一行當之惟其
　行事舉合於道而後可以為賢也茍以一行當賢行
　賢者不可勝舉矣凡舊法智而好謀彰善掩過之類
　皆歸之他諡而不以賢命之
　　堯(一/)
大而難名曰堯
　新改舊法翼善傳聖曰堯有子可傳而時無舜則堯
　不得為堯矣此因已然之迹而論堯者不可用孔子
　曰惟天為大惟堯則之蕩蕩乎民無能名焉民不知
　所以名堯而徒見其堯堯然者故曰堯
　　舜(一/)
仁聖盛明曰舜
　舜充也記曰舜好問而好察邇言隠惡而揚善執其
　兩端用其中於民鄭康成曰舜之言充也盖言取天
　下之善以充諸其身云爾
　　禹(二/)
淵原通流曰禹
受禪成功曰禹
　此二者皆因禹之功以為義也
　　湯(二/)
雲行雨施曰湯
除殘去虐曰湯
　湯者湔濯天下殘毒之稱也
　　文(八/)
施而中理曰文
　新補舊法曰施為文除為武文者文理之謂也施而
　不中理由未得為文也盖文之為義廣古之文王乃
　得當之惟其施而無不中理云耳下而至於孔文子
　公叔文子仲尼皆以文許之是一節中理者也故觀
　其諡而考其所以諡而文之大小乃見盖行之中理
　而可以為文者其實不可勝廣也故取舊法之所謂
　文而不害於義者著之而後世之君子茍有施而中
　於理者皆可以文諡之雖法之所不及可也
經緯天地曰文
　國語單子曰經之以天緯之以地經緯不爽文之象
　也(晉大夫亦/云見明注)
敏而好學曰文
　語云孔文子何以謂之文也孔子曰敏而好學不耻
　下問是以謂之文也
脩徳來遠曰文
　孔子曰遠人不服則脩文徳以來之
忠信接禮曰文
　劉熙以為本之以忠信繼之以禮樂斯為文矣
道徳博聞曰文
　博聞而無徳固不得為文有道徳而聞不博亦徒可
　以為徳而未可以為文也惟道徳博聞而後文
剛柔相濟曰文
　新改舊法曰寛而不慢㢘而不劌曰文又曰寛立不
　慢堅强不暴曰文能剛柔相濟之謂也
修治班制曰文
　衞公孫枝卒其子戌請諡于君君曰昔者衞國凶饑
　夫子為粥與國之餓者是不亦惠乎昔者衞國有難
　夫子以其死衞寡人不亦貞乎夫子聽衞國之政修
　其班制以與四鄰交衞國之社稷不辱不亦文乎故
　謂夫子貞惠文子
　　武(六/)
克定禍亂曰武
保大定功曰武
　既以武克敵又能保有其大安定其功此武之大成
　也左傳楚莊王為武者有七徳此其二也
威彊叡徳曰武
　劉熙曰叡智也威而强果加之以謀故曰武
剛强以順曰武
　新改舊法剛强理直曰武師衆以順曰武幷之以此
闢土斥境曰武
折衝禦侮曰武
　　成(五/)
禮樂明具曰成
　新補
刑名克服曰成
　劉熙以為以法加民而民服治徳以成故曰成
持盈守滿曰成
　詩序言曰鳬鷖守成也言太平之君子能持盈守成
　謂成王也
遂物之美曰成
通達強立曰成
　　康(二/)
撫民安樂曰康
温良好樂曰康
　温良愷悌不擇所處安之故曰康
　　獻(二/)
聰明睿智曰獻
　獻賢也
嚮徳内徳曰獻
　今文尚書云爾注家皆云嚮惠徳元其義不當通以
　書為信劉熙以為獻者軒軒然在物上之稱也内亦
　嚮也人能日嚮於徳惠則為衆所推仰軒軒然在上
　矣
　　懿(一/)
柔克有光曰懿
　今文尚書曰柔克曰懿剛克曰伐
　　元(三/)
體仁長民曰元
　新補易曰元者善之長也君子體仁足以長人
始建國都曰元
　劉熙曰此元首之元也
思能辯衆曰元
　思慮能辯衆之所疑是識其要也曰元
　　章(三/)
法度明大曰章
敬慎髙亢曰章
出言有文曰章
　　釐(二/)
質淵受諫曰釐
小心畏忌曰釐
　釐福也樂也廣也其質如淵虚以受諫與小心畏忌
　二者皆深自抑損以求無過者此所以受福也(或作/僖以)
　(急並/同)
　　景(二/)
耆意大圖曰景
布義行剛曰景
　今文尚書曰景武之力也又曰猶義而濟曰景
　　宣(三/)
施而不私曰宣
　施止其所私則不廣不廣非宣矣
善聞周達曰宣
誠意見外曰宣
　新補
　　明(七/)
照臨四方曰明
　詩云維此王季帝度其心貊其徳音其徳克明克明
　克類克長克君王此大邦克順克比比于文王其徳
　靡悔晉大夫成鱄曰心能制義曰度徳正應和曰莫
　照臨四方曰明勤施無私曰類教誨不倦曰長慶賞
　刑威曰君慈和徧服曰順擇善而從之曰比經緯天
　地曰文此即所謂九徳者也
任賢致遠曰明
總集殊異曰明
　與我異者能不疑而總集之非明者不能也
獨見先識曰明
譖愬不行曰明
　子張問明子曰浸潤之譖膚受之愬不行焉可謂明
　也已矣浸潤之譖膚受之愬不行焉可謂遠也已矣
能揚仄陋曰明
察色見情曰明
　新補
　　昭(二/)
明徳有功曰昭
　劉熙為能明明徳而任之則有功而昭顯
聖聞周達曰昭
　
　諡法卷一
欽定四庫全書
　諡法卷二
　　　　　　　　　　　　　宋　蘇洵　撰
　　正(一/)
内外賔服曰正
　正不正之相去甚遠然不正之人無有肯自服其正
　之者如此則邪正終不可辨也故舉其効曰惟衆人
　之所同服者正也天下之議惟衆為最公茍其不正
　雖有服者不能服内外
　　敬(六/)
畏天愛民曰敬
齊莊中正曰敬
夙夜就事曰敬
受命不遷曰敬
死不忘君曰敬
陳善閉邪曰敬
　孟子曰責難於君謂之恭陳善閉邪謂之敬吾君不
　能謂之賊
　　恭(五/)
卑以自牧曰恭
　新補恭之所以異於敬者恭為謙恭敬為恭敬也舊
　法不知辨故特著之
不懈為徳曰恭
治典不易曰恭
責難於君曰恭
　孟子云見敬注
旣過能改曰恭
　楚子審將卒召大夫而告之請諡為靈若厲以其常
　喪師于鄢也及卒謀諡大夫曰君有命矣子囊曰君
　命以恭若之何毁之赫赫楚國而君臨之撫有蠻夷
　奄征南海以屬諸夏而知其過可不謂恭乎請諡之
　大夫從之故後世因以旣過能改曰恭
　　莊(三/)
嚴敬臨民曰莊
威而不猛曰莊
履正志和曰莊
　　肅(三/)
剛徳克就曰肅
　劉熙曰以剛禦下人畏而明令故肅
執心决斷曰肅
正已攝下曰肅
　　穆(三/)
布徳執義曰穆
　劉熙曰穆和也徳義人道之貴能布行之以此致雍
　和之化故曰穆
中情見貌曰穆
　詩曰穆穆文王於緝熙敬止又曰穆穆魯侯敬明其
　徳夫惟有於内而見於外而後可以為穆也
　　戴(二/)
典禮不愆曰戴
　劉熙以為戴者為民所瞻仰也典禮不愆此詩謂其
　容不改出言有章者也
愛民好治曰戴
　　翼(一/)
思慮深遠曰翼
　詩曰小心翼翼思慮深遠之謂也
　　襄(二/)
闢土有徳曰襄
　劉熙曰襄除也除殄四方夷狄得其土地故曰襄
因事有功曰襄
　　烈(二/)
安民有功曰烈
秉徳遵業曰烈
　　桓(一/)
克亟成功曰桓
　新改舊法曰克亟動民曰桓武定四方曰桓克亟動
　民行惡諡也武定四方行善諡也桓者剛勇亟切不
　害之稱也不可遂為惡亦不可遂許其善故合之曰
　克亟成功曰桓齊桓用管仲刑名之術以伯天下而
　諡為桓則克亟成功之故歟
　　威(三/)
賞勸刑怒曰威
　新補
以刑服遠曰威
強毅執正曰威
　　勇(一/)
率義共用曰勇
　晉狼曋為右先軫黜之狼曋怒其友曰盍死之吾與
　汝為難曋曰周志有之勇則害上不登於明堂共用
　之謂勇吾以勇為右死而不義非勇也
　　強(五/)
和而不流曰强
中立不倚曰强
守道不變曰强
　記曰和而不流強哉矯中立而不倚強哉矯國有道
　不變塞焉強哉矯國無道至死不變強哉矯
死不遷情曰强
　晉太子申生之奔新城其傅杜原欵謂之曰死不遷
　情强也守情説父孝也殺身以成志仁也死不忘君
　恭也申生乃死
自勝其心曰强
　新補老子曰勝人者有力自勝者强
　　毅(二/)
致果殺敵曰毅
强而能斷曰毅
　　剛(一/)
強毅果敢曰剛
　　克(二/)
秉義行剛曰克
　語稱克伐怨欲則克者好勝人之謂也然書有剛克
　柔克則克亦能也舊法如此故從之
愛民作刑曰克
　　壯(二/)
勝敵克亂曰壯
武而不遂曰壯
　劉熙曰志存節義事有窘廹功不得成者也春秋原
　心故諡曰壯
　　果(一/)
好力致勇曰果
　　圉(一/)
威徳剛武曰圉
　或作禦
　　魏(一/)
克威捷行曰魏
　能威而速民所不能測視之巍巍然髙且大也故曰
　魏
　　安(二/)
好和不争曰安
兆民寧賴曰安
　　定(五/)
安民大慮曰定
　劉熙曰大慮其害而為之防以安之故曰定
安民法古曰定
大慮慈民曰定
　劉熙曰不争小利務在養全以安定之故曰定
絶行不爽曰定
追補前過曰定
　過而能改君子以其過為誤而以其能改為出於性
　也性固定矣故從其性謂之定以為此乃其人之實
　也
　　簡(四/)
治典不殺曰簡
　治其典法使民不犯以至不殺簡之至也
正直無邪曰簡
　正直無邪則事自簡故記曰直道必簡
一徳不懈曰簡
平易不訾曰簡
　劉熙以為君能平易不信訾毁使民易知則治亦自
　簡
　　貞(三/)
固節幹事曰貞
　易曰貞固足以幹事
圖國忘死曰貞
清白守節曰貞
　　節(二/)
好㢘自克曰節
謹行節度曰節
　　白(二/)
内外貞復曰白
　貞復謂反覆皆正也
湼而不緇曰白
　　匡(二/)
貞心大度曰匡
以法正國曰匡
　　質(二/)
名實不爽曰質
中正無邪曰質
　　靖(二/)
寛樂令終曰靖
恭仁鮮言曰靖
　舊有作静及靚靖者竝同
　　真(二/)
肇敏行成曰真
　真誠也始肇之則敏終行之則成此誠能之者也故
　曰真肇之敏而行之不成斯偽矣
不隠無屏曰真
　諸家皆云不隠無屏曰貞於義不通世有書號師春
　者載古諡法百餘字與諸家名同其一曰不隠無藏
　曰真於義為允故取之真與貞相近自誤爾
　　順(二/)
慈和徧服曰順
和比於理曰順
　　商(一/)
昭功寧民曰商
　商商度也度有功者而賞之以寧民也劉熙以為漢
　髙帝誅丁公而賞雍齒即其事理或然歟
　　原(一/)
思慮不爽曰原
　思慮根於中如泉源也
　　夷(一/)
安民好靖曰夷
　　思(三/)
追悔前過曰思
謀慮不僭曰思
念終如始曰思
　　考(一/)
大慮方行曰考
　考稽也稽考其事而後行之則成故曰考
　　胡(二/)
保民畏慎曰胡
　胡老也與民相保終老畏慎故曰胡
稱年夀考曰胡
　此夀考而人安樂之者也人樂其夀故從其夀而諡
　之曰胡
　　暠(一/)
綜善典法曰暠
　暠明也
　　使(一/)
治民克盡曰使
　此能盡民力者也
　　顯(一/)
行見中外曰顯
　　和(四/)
柔遠能邇曰和
號令悦民曰和
不剛不柔曰和
推賢讓能曰和
　　𤣥(一/)
含和無欲曰𤣥
　　髙(一/)
徳覆萬物曰髙
　　光(三/)
功格上下曰光
能紹前業曰光
居上能謙曰光
　新改易曰謙尊而光卑而不可踰
　　大(一/)
則天法堯曰大
　
　
　
　
　
　諡法卷二
欽定四庫全書
　諡法卷三
　　　　　　　　　　　　　宋　蘇洵　撰
　　英(一/)
出類抜萃曰英
　新改舊法曰徳正應和曰英又曰道徳應物曰英左
　傳有徳正應和曰莫英莫字相類盖誤耳道徳應物
　盖後人因誤所為之也詩曰彼其之子美如英毛彦
　云萬人為英行英者有大過之詞也故取孟子論孔
　子出乎其類拔乎其萃以充之
　　睿(一/)
可以作聖曰睿
　新改舊法曰家方蓋平曰睿衞有睿聖武公而見於
　諡法者惟此諡法有衆方益平曰儆衆似家益似蓋
　但不知儆何由為睿耳家方蓋平於睿義亦不通睿
　者可以為聖而謂之聖則不可洪範有貌言視聽思
　此五者人莫不有人莫不有者性也恭從明聰睿此
　五者聖賢則有之聖賢而後有者才也肅乂哲謀聖
　此五者各因其才而至焉徳之大成也故曰可以作
　聖曰睿
　　博(一/)
多聞强識曰博
　　憲(三/)
賞善罰惡曰憲
博聞多能曰憲
行善可記曰憲
　記曰凡養老五帝憲三王有乞言憲者記其善言以
　為法也
　　世(一/)
承命不遷曰世
　不遷則能久久行世
　　軍(一/)
治典不殺曰軍
　治其師旅之法使天下畏而不敢為亂以至於不殺
　者是古者為軍之本意
　　堅(一/)
磨而不磷曰堅
　　䟆(一/)
意深慮遠曰䟆
　䟆者取其警而後行深慎之稱也䟆或作畢
　　孝(六/)
慈惠愛親曰孝
　劉熙曰以已所慈所惠之心推以事親孝之至也
能養能恭曰孝
　新補子夏問孝子曰色難有事弟子服其勞有酒食
　先生饌曽是以為孝乎子游問孝子曰今之孝者是
　謂能養至於犬馬皆能有養不敬何以别乎
繼志成事曰孝
　孔子曰武王周公其達孝矣乎夫孝也者善繼人之
　志善述人之事者也
協時肇享曰孝
幹蠱用譽曰孝
　新補易曰幹父之蠱用譽象曰幹父用譽意承考也
　以意承之而已其事有不可者亦不從也
秉徳不回曰孝
　人有孝於其親而秉徳不回以陷於患難不終其養
　者世以為不孝君子閔之曰是亦孝也故記以戰陣
　無勇為非孝何者恐以不義辱親也晉周處與賊戰
　而死有老母在賀循諡之曰孝君子韙之然而人必
　先有孝徳也而後秉徳不回乃得為孝如徒曰秉徳
　不回者是為貞也非孝也
　　忠(四/)
盛襄純固曰忠
臨患不忘國曰忠
推賢盡誠曰忠
㢘公方正曰忠
　　惠(一/)
愛民好與曰惠
　孔子以子産為惠人而孟子亦譏其惠而不知為政
　然則惠者結愛於人而不知禮者也
　　仁(六/)
蓄義豐功曰仁
　孔子重以仁與人然其取於人以為仁者甚廣商之
　三仁去就死生不齊而皆得為仁則仁之為義廣矣
　故其蓄義豐功於前而引其别於後盖亦不能徧舉
　也
慈民愛物曰仁
　新補
克已復禮曰仁
　顔淵問仁子曰克已復禮為仁請問其目子曰非禮
　勿視非禮勿聴非禮勿言非禮勿動
貴賢親親曰仁
殺身成人曰仁
能以國讓曰仁
　　智(六/)
尊明勝患曰智
　鄭大夫叔詹曰尊明勝患智也殺身贖國忠也言尊
　有明徳者以勝患也
黙行言當曰智
摧芒折㢘曰智
臨事不惑曰智
察言知人曰智
擇任而往曰智
　　慎(二/)
敏以敬曰慎
沈静寡言曰慎
　　禮(二/)
奉義順則曰禮
恭儉莊敬曰禮
　　義(五/)
制事合宜曰義
見利能終曰義
　新補易曰知至至之可與㡬也知終終之可與存義
　也王弼曰通物之始者義不若利成物之終者利不
　若義然則所貴乎義者取其不役於利而有所重為
　也
除去天地之害曰義
先君後已曰義
　新補孟子曰未有仁而遺其親者也未有義而後其
　君者也
取而不貪曰義
　　周(二/)
行歸忠信曰周
　詩曰行歸于周萬民所望周忠信也
事君不黨曰周
　　敏(一/)
應事有功曰敏
　　信(二/)
守命共時曰信
　鄭太子華言於齊桓欲以鄭為内臣訪於管仲管仲
　曰父子不奸之謂禮守命共時之謂信乃不許子華
　由是得罪於鄭
出言可復曰信
　有子曰信近於義言可復也
　　達(二/)
質直而好義曰達
　子張問如之何斯可謂之達者曰在家必聞在邦必
　聞子曰是聞也非達也夫達也者質直而好義察言
　而觀色慮以下人在邦必達在家必達夫聞也者色
　取仁而行違居之不疑在邦必聞在家必聞
疏通中理曰達
　　寛(一/)
含光得衆曰寛
　　理(一/)
才理審諦曰理
　　凱(一/)
中心樂易曰凱
　　清(一/)
避遠不義曰清
　新改伯夷與其鄉人立其冠不正望望然去之而孟
　子以為清故云
　　直(二/)
治亂守正曰直
　新改孔子曰直哉史魚邦有道如矢邦無道如矢君
　子哉蘧伯玉邦有道則仕邦無道則可卷而懷之盖
　以史魚為過矣
不隠其親曰直
　新改叔向議獄而尸其弟叔魚孔子曰叔向古之遺
　直也治國制刑不隠於親曰義也夫盖亦以為過矣
　　欽(一/)
敬事節用曰欽
　　益(二/)
遷善改過曰益
　易益之象曰君子以見善則遷有過則改
取於人以為善曰益
　新改孟子之稱舜曰自耕稼陶漁以有天下莫非取
　於人者取人以為善是與人為善也孔子曰益者三
　友損者三友友直友諒友多聞益矣友便辟友善柔
　友便佞損矣又曰益者三樂損者三樂樂節禮樂樂
　道人之善樂多賢友益矣樂驕樂樂佚遊樂宴樂損
　矣凡所謂益者皆取於人以為善之謂也
　　良(一/)
小心敬事曰良
　　度(一/)
心能制義曰度
　左傳成鱄云見明注
　　類(一/)
勤施無私曰類
　　基(一/)
徳性温恭曰基
　詩曰温温恭人惟徳之基
　　慈(一/)
視民如子曰慈
　　鼎(一/)
追改前過曰鼎
　易曰革去故鼎取新
　　齊(二/)
執正克莊曰齊
輕輶恭就曰齊
　劉熙曰輶亦輕行輕恭以就事速疾使功齊等故曰
　齊
　　深(一/)
秉心塞淵曰深
　　温(一/)
徳性寛和曰温
　　讓(一/)
推功尚善曰讓
　　宻(一/)
追補前過曰宻
　
　
　諡法卷三
欽定四庫全書
　諡法卷四
　　　　　　　　　　　　　宋　蘇洵　撰
　　莫(一/)
徳正應和曰莫
　莫然和靖之稱也左傳成鱄云見明註
　　介(一/)
執一不遷曰介
　新改
　　厚(一/)
强毅敦樸曰厚
　新改
　　純(一/)
中正精粹曰純
　新改
　　敵(一/)
行見巾外曰敵
　敵等也中外如一之謂也亦作穀穀善也
　　素(一/)
達禮不達樂曰素
　記曰達於禮而不達於樂謂之素達於樂而不逹於
　禮謂之偏
　　勤(一/)
能脩其官曰勤
　　謙(一/)
卑而不可踰曰謙
　　友(一/)
睦於兄弟曰友
　新改舊法有孝而無友賀琛以友為朋友之友易之
　云耳
　　震(一/)
治典不殺曰震
　治其典法雖不殺而人自震恐
　　祁(一/)
治定不陂曰祁
　祁大也
　　儆(一/)
衆方益平曰儆
　居安能戒此四方所以益平也
　　攝(一/)
追補前過曰攝
　攝者能自檢攝也
　　廣(二/)
美化及遠曰廣
所聞能行曰廣
　大戴禮曰行其所聞則廣也
　　淑(一/)
言行不回曰淑
　詩曰淑人君子其儀一兮
　　革(一/)
獻敏成行曰革
　　平(一/)
治而無眚曰平
　眚災也罪也治而無大咎耳非甚治也此非平正之
　平乃平常之平也周平王晉平公漢平帝以今觀之
　皆非取其平正則古人以平諡為平常之平耳惟晏
　平仲若取其平正者然人之情亦有不肯諡平正之
　人為平矣故不取
　　懐(二/)
慈行短折曰懷
失位而死曰懷
　新改古有晉懐公圉欒懐子盈楚懷王槐皆以失國
　而其民悲之故諡曰懷未有以能懷來而諡曰懷者
　則主人以懷諡為懷之思懷也
　　悼(三/)
未中身夭曰悼
肆行勞祀曰悼
　肆行不顧而勤於祭祀以求福神不顧享以至夭隕
　君子以其知欲避禍而不免為人所傷故曰悼恐懼徙
　處義同
恐懼徙處曰悼
　劉熙曰遇災不能脩徳恐懼徙處以死故曰悼
　　愍(一/)
在國逢難曰愍
　或作閔史記魯閔公宋愍公之類皆作湣義同
　　哀(二/)
恭仁短折曰哀
早孤短折曰哀
　哀亦悼爾然悼者悼其不幸而已哀者有所懷思深
　切之稱也故未中身夭曰悼恭仁短折曰哀早孤短
　折所以為哀者以其重不幸也懷義亦同
　　隠(三/)
違拂不成曰𨼆
　劉熙曰若魯隠公讓志未究而為讒所拂違使不得
　成其美故曰隠
不顯尸國曰隠
懷情不盡曰隠
　　易(一/)
好更故舊曰易
　　懼(一/)
思愆深遠曰懼
　　聲(一/)
不主其國曰聲
　强臣專國君權已去有君之名無君之實故曰聲
　　息(一/)
謀慮不成曰息
　意欲為之而謀不成以止故曰息
　　丁(一/)
述義不克曰丁
　丁當也述義而不克者適丁其時之不臧也
　　紹(一/)
疎遠繼位曰紹
　劉熙曰此無它徳以世族當繼先祖之後者如漢立
　蕭何後之類也
　　舒(一/)
舉事而遲曰舒
　　冲(一/)
幼少短折曰冲
　　野(二/)
質勝其文曰野
　孔子曰質勝文則野文勝質則史文質彬彬然後君
　子
敬不中禮曰野
　　儉(一/)
菲薄廢禮曰儉
　新改賀琛舊以儉為善諡夫儉而中禮則不曰儉矣
　惟儉而不中禮乃得為儉
　　夸(一/)
華言無實曰夸
　　攜(一/)
怠政外交曰攜
　　躁(二/)
好變動民曰躁
未及而動曰躁
　　伐(一/)
剛克好勝曰伐
　　靈(三/)
亂而不損曰靈
好祭鬼神曰靈
死而志成曰靈
　　幽(二/)
壅遏不達曰幽
　君劣臣强壅遏上下不能自達故曰幽
動静亂常曰幽
　　厲(二/)
暴慢無禮曰厲
愎狠遂過曰厲
　　荒(二/)
縱樂無度曰荒
昏亂紀度曰荒
　　桀(一/)
賊人多殺曰桀
　　紂(一/)
殘義損善曰紂
　　煬(三/)
逆天虐民曰煬
遠禮遠正曰煬
好内怠政曰煬
　　戾(一/)
不悔前過曰戾
　　剌(二/)
暴慢無親曰剌
妄愛曰剌
　劉熙曰不思賢人妄愛奸佞也
　　愛(一/)
嗇於恩予曰愛
　　虚(一/)
凉徳薄禮曰虚
　　榮(二/)
寵禄光大曰榮
先利後義曰榮
　　蕩(三/)
好内遠禮曰蕩
好智不好學曰蕩
　孔子曰好智不好學其蔽也蕩
狂而無據曰蕩
　孔子曰古之狂也肆今之狂也蕩
　　聞(一/)
色取仁而行違曰聞
　孔子云見達註
　　墨(一/)
貪以敗官曰墨
　晉大夫叔向曰已惡而掠美為昏貪以敗官為墨殺
　人不忌曰賊
　　僭(二/)
言行相違曰僭
　僭不信也舊法有作替者梁晉陵太守止黄侯蕭曄
　亦諡替其説亦曰言行相違盖僭之誤為替久矣言
　行違其義非替故正之
自下陵上曰僭
　　頃(三/)
墮覆社稷曰頃
震動過懼曰頃
　劉熙曰頃惑之頃也若陳不占者也
隂靖多謀曰頃
　舊法曰慈仁和敏曰頃其説曰民頃而就之也敏而
　敬慎曰頃已以事人也古未有善人而諡頃者晉頃
　公齊頃公皆不善人也則古以頃為惡諡耳
　　亢(二/)
髙而無民曰亢
知存而不知亡曰亢
　易乾上九文言曰貴而无位髙而无民賢人在下位
　而无輔又曰亢之為言也知進而不知退知存而不
　知亡知得而不知喪
　　干(一/)
犯國之紀曰干
　　褊(一/)
心隘不容曰褊
　　專(一/)
違命自用曰專
　　比(一/)
事君有黨曰比
　新改孔子曰君子周而不比小人比而不周非善諡
　也
　　輕(一/)
薄徳弱志曰輕
　　苛(一/)
煩酷傷民曰苛
　　愿(一/)
弱無立志曰愿
　　要(一/)
以勢致君曰要
　新改致讀曰善用兵者致人而不致於人之致
　　潔(一/)
不汙不義曰潔
　讀作孟子所謂不屑不潔之潔此謂不以不義為汙
　者惡諡也沈潔法中惟有此而已後人誤以為清潔
　之潔而妄増之非也
　
　
　
　
　
　諡法卷四
