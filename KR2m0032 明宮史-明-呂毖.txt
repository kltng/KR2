#+TITLE: 明宮史-明-呂毖
#+DATE: 2016-06-11 12:22:34
#+SOURCE: github.com/kanripo/KR2m0032 master 8fd42828                
　　乾隆四十七年四月十七日内閣奉
上諭昨於養心殿存貯各書内檢有明朝宫史一書其
　中分類叙述宫殿樓臺及四時服食宴樂并内監職
　掌宫闈瑣屑之事卷首稱蘆城赤隠吕毖較次其文
　義猥鄙本無足觀葢明季寺人所為原不堪採登冊
　府特是有明一代粃政多端總因閹寺擅權交通執
　政如王振劉瑾魏忠賢之流俱以司禮監秉筆生殺
　予奪任所欲為遂致阿柄下移乾綱不振每閲明代
　宦官流毒事蹟殊堪痛恨即如此書中所稱司禮監
　掌印秉筆等竟有秩尊視元輔權重視總憲之語以
　朝廷大政付之刑餘俾若軰得以妄竊國柄奔走天
　下卒之流冦四起社稷為墟伊誰之咎乎著將此書
　交該總裁等照依原本抄入四庫全書以見前明之
　敗亡實由於宫監之肆横則其書不足録而考鏡得
　失未始不可藉此以為千百世殷鑒並將此㫖録冠
　簡端欽此
欽定四庫全書　　　　　史部十三
　明宫史　　　　　　　　政書類二(儀制之屬/)
　　提要
　　　　(臣/)等謹案明宫史五卷舊本題蘆城赤隠吕
　　　　毖校次毖始末未詳考明末有吕毖字貞九
　　　　呉縣人嘗撰事原初畧三十四卷序題崇禎
　　　　甲申姓名時代皆相合疑即其人然艸茅之
　　　　士何由得詳記禁庭事殆不可解毋乃奄人
　　　　知文義者所私記毖依附其門為之編録故
　　　　不稱撰述而稱校次歟其書叙述當時宫殿
　　　　樓臺服食宴樂及宫闈諸雜事大抵冗碎猥
　　　　鄙不足據為典要至於内監職掌條内稱司
　　　　禮監掌印秉筆秩尊視元輔權重視總憲云
　　　　云尤為悖妄葢歴代奄寺之權惟明為最重
　　　　歴代奄寺之禍亦惟明為最深二百餘年之
　　　　中盗持魁柄濁亂朝綱卒至於宗社郊墟生
　　　　靈塗炭實為漢唐宋元所未有迨其末造乆
　　　　假不歸視威福自専如具固有遂肆無忌憚
　　　　筆之於書故迹其致亡之道雖亦多端要以
　　　　寵任貂璫為病本之所在也我
　　　朝自
　列聖以來
　家法森嚴内豎不過供灑掃或違律令必正刑章不
　　　　待於逺引周官委權冡宰而
　　乾綱獨握
　　　宫掖肅清已足垂法於萬世乃猶防微杜漸
　　慮逺思深
　　特命繕錄斯編登諸冊府著前代亂亡之所自以
　　　　昭示無窮伏考尚書有曰殷鑒不逺在夏后
　　　　之世詩大雅有曰儀鑒于殷亦越漢之髙帝
　　　　使陸賈作新語亦曰著秦之所以失與我之
　　　　所以得葢時代彌近資考鏡者彌切也
　　皇上於
　　　内殿叢編撿逢是帙闢其繆而仍存之
　　聖人之所見者大矣謹恭録
　　諭㫖弁冕簡端仰見衡鑒
　　親操折衷衆論勒千古未有之鴻編皆義主勸懲
　　　　言資法戒非徒以雕華浮艶為蔵弆之富也
　　　　乾隆四十七年十一月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　　總　校　官(臣/)陸　費　墀
欽定四庫全書
　明宫史卷一
　　　　　　　　　　　　　明　吕毖　撰
　　　宫殿規制
皇城外層向南者曰大明門與正陽門永定門相對者
也稍北過公生左門而向東者曰長安左門再東過玉
河橋自十王府西夾道往北向東者曰東安門轉而過
天師菴草場轉西向北曰北安門即俗稱厚載門是也
轉而過太平倉迤南向西曰西安門再南過靈濟宫灰
厰向西曰長安右門紅栅之内門之北則登聞鼓院在
焉此外圍之六門牆外周圍紅舖七十二處
紫禁城外向南第一重曰承天之門每年霜䧏後吏部
等衙門朝審刑部重囚在門前中甬道之西東西甬道
之南五府等衙門坐東向西吏部等衙門坐西朝東吏
部主筆者第一座刑部正堂第二座都察院第三座餘
以次列之南二重曰端門三重曰午門魏闕西分曰左
掖門曰右掖門轉而向東曰東華門向西曰西華門向
北曰𤣥武門此内圍之八門也牆外周圍紅舖三十六
處每晚有勲臣一員在門左門内直宿每更官軍提銅
鈴巡之而䕶城之河遶焉
皇城内自北安門裏街東曰黄瓦東門門之東街南曰
尚衣監街北曰司設監再東曰酒醋麫局曰内織染局
曰皮房紙房曰針工局巾帽局曰火藥局即兵仗局之
軍器庫也再東稍南曰内府供用庫曰畨經厰曰道經
厰曰司苑局曰鐘鼓司再南曰新房曰都知監曰司禮
監司禮監第一層門向西與新房之門一様門之内稍
南有松樹十餘株者内書堂也先師位供安向南其楹
聯曰學未到孔聖門牆須努力儧行㡬步了不盡家庭
事業且開懐丢在一邊聖人位之北一間則内書堂教
書詞林先生講憩之所也㕑房設在後凡米肉食料俱
取辦于光禄寺内書堂稍北曰崇聖堂再北向南者則
二層門矣入此門再東朝南者斯本監公㕔之大門也
門外有東西二井遞封汲之西井之西一小門東井之
東一小門其内皆提督監官典簿文書房掌司所居房
屋也古書籍名畫筆墨綾紗紙劄各有庫貯焉新房之
北司禮監也新房之南御馬監也所謂新房者東西一
街南北一連二連三連等連連之十字路口各有井御
馬監之南向西者曰杆子房曰北膳房曰暖閣厰之東
門可通河而西門最高大啟閉不便遂于大門扇上復
開一小門以便行走河之西岸榆栁成行花畦分列如
田家也曰南膳房再南曰冥器厰曰混堂司曰内東厰
曰尚膳監撥子斜對御馬監向東者曰北花房亦辦膳
之所也曰印綬監曰中書房曰蹴圓亭(武廟恒/臨幸之)曰内承
運庫此庫掌印僉書掌司寫字諸人所住之署也此路
總名之曰東河邊尚有房八區則司禮監秉筆隨堂衆
住所謂河邊直房是也過東上北門東中門街北曰彈
子房曰學醫讀書處曰光禄寺街南曰篦頭房再東則
東安門裏俗所稱牆門者過橋則東安門也自東至南
門之東曰重華宫其前曰重華門曰廣愛門曰咸熙門
曰肅雍門曰和熙門猶乾清宫之制而後有兩井東西
有兩長街西長街則有興善門麗京門長春門清華門
寧福宫嘉福宫明徳宫永春宫永寧宫延禧宫延春宫
宜春宫今為停喪之所凡妃嬪皇子皇女之喪皆于此
停靈至發引時出東上南門東上北門北中門北安門
詣西山等處墳園安厝東長街則有廣順門中和門景
華門宣明門景明門洪慶門洪慶殿供畨佛之所也又
有膳房又有門曰景和門又東則内承運庫藏也自東
上南門迤南街東曰永泰門門之内街北則重華宫之
前門也其東有一小臺臺上有一小亭再東南則崇質
殿俗云黑瓦殿是也(景泰間英廟自北/狩回所居永泰門)再南街東則皇
史宬珍藏太祖以來御筆實録要𦂳典籍石室金
櫃之書此其處也皇史宬每年六月初六日奏知曬晾
司禮監第一員監官提督董其事而稽覈之其看守則
監工也左右小門曰􁀙(音/龍)厯左門曰􁀙厯右門再東則
追先閣欽天閣透珨碑在焉世廟御製欽天頌勒于碑
碑石光潤近似卧碑制也再南則御前作也
皇史宬之西過觀心殿射箭處稍南有門曰蒼龍其南
則昭明門其西南則嘉樂館也其北曰丹鳯門門列金
獅二内有正殿曰龍徳左殿曰崇仁右殿曰廣智正殿
殿後則飛虹橋也橋以白石為之鑿獅龍鼃鼈魚蝦海
獸水波洶湧活躍如生云是三寶太監鄭和自西域得
之非中國石工所能製者橋之前右邊一塊缺損云是
中國補造屢易屢泐亦古跡也橋之南北有坊二曰飛
虹曰戴鼇姜立綱筆也橋之東西有天光雲影二亭又
北疊石為山山下有洞額曰秀巖以磴道分而上之其
高高在上者乾運殿也左右各聳一亭曰凌虚曰御風
隔以山石藤蘿花卉若牆壁焉又後為永明殿最後為
圓殿引流水遶之曰環碧又再東曰玉芝宫後殿曰大
徳殿外劵門曰寶慶門曰延祥門曰佳麗門其東牆外
則觀心殿也自皇史宬東南有門通河河上曰湧福閣
舊名澄輝閣俗所謂騎馬樓者是也迤東沿河轉北則
吕梁洪則東安橋再北有亭居橋上曰涵碧又北則囘
龍觀在焉其殿曰崇徳者是也觀多海棠每至春深盛
開之時聖駕多臨幸之是河也從北安門外文昌宫迤
東步糧橋入經皮房内織染局巾帽局御馬監之東東
安門橋下至長安左門外迤東之玉河橋出焉北安門
内街東曰安樂堂凡内官有疾者送此調理山陵及外
厰九門官則不送也再南黄瓦西門之裏則内官監也
過北中門迤西則白石橋萬洪殿等殿至大高𤣥殿則
習學道經内官之所居也其北則裏氷窨也北中門之
南曰壽星殿左曰毓秀館右曰育芳亭後曰萬福閣其
上曰臻福堂曰永禧閣其下曰聚仙室曰延寧閣曰北
果園殿之西門内有樹一株掛鐵鑄雲板因年乆樹長
遂銜雲版于樹榦之内止露十之三誠古跡也殿之東
曰永壽殿曰觀花殿植牡丹芍藥甚多曰集芳亭曰㑹
景亭曰翫春樓其下曰壽安室曰觀徳殿亦射箭處也
與御馬監西門相對乃壽皇殿之東房萬厯中年始開
者殿之南則萬嵗山俗所謂煤山者此也(故老云土查/堆築而成崇)
(禎己巳冬大京兆疏/亦曾誤指為有煤)山下樹木葱鬱鶴鹿成羣呦呦之
鳴與在陰之和互相喚發可並聞于霄漢間上有一成
磴道每重陽日聖駕在山頂陞座可遙望靡涯矣山之
門曰萬嵗門再南曰北上門左曰北上東門右曰北上
西門西可望乾明門東可望御馬監也再南過北上門
則紫禁城之𤣥武門也
此上西門之西大高𤣥殿也其前門曰始青道境左右
有牌坊二座曰先天明鏡曰太極仙林曰孔綏皇祚曰
𢎞祐天民又有閣二座左曰炅(呼如/陽)明閣右曰相(呼如/陰)
靈軒内曰福靜門曰康生門曰高𤣥門曰蒼精門曰黄
華門殿之東北曰無上閣其下曰龍章鳯篆曰始陽齋
曰象一宫所供象一帝君範金為之高尺許乃世廟𤣥
修之御容也稍西曰石作曰圓明閣又西曰乾明門門
裏迤南曰兵仗局曰西值房即尚衣監所屬之袍房也
曰舊監庫屬内官監地方曰尚膳外監曰甜食房曰西
上北門其東向北者則西下馬門矣
紫禁城䕶城河一帶其東有内承運庫衙門起至北花
房止西岸有矮河牆羅列石作物料其東北角西北角
有澡馬河礓䃰石栅
自西北上門過西上南門向東則御用監也又南向西
則銀作局也再南過橋向南者曰靈臺亦有觀象臺銅
鑄渾天儀以測星度觀雲氣焉沿河西岸而南者曰寶
鈔司自西中門之西則尚寶監也鷹房司也屬尚監再
西出西苑門迤南向東曰灰池曰水碓水磨河之西土
坡之上曰昭和殿曰擁翠宫曰趯臺坡曰澄淵亭又北
曰紫光閣再西曰萬壽宫曰壽源宫嘉靖四十四年春
更曰百禄宫曰五福殿曰承祐殿左祐祥殿右祐寧殿
曰龍吉齋曰鳯祥館曰昭祥閣曰朗瑞居曰耀曦門曰
耀朗門曰含祥門曰成瑞門曰永和門曰永順門曰永
綏門曰永祉門曰納康門曰長寧門曰凝一殿其東曰
萬春宫曰含春殿曰萬和宫曰萬華宫曰萬寧宫曰御
饌庖曰體仁門曰履康門曰啟泰門曰納福門曰泰安
門其西曰仙禧宫曰仙樂宫曰仙安宫曰仙明宫其朝
東南起有門廿一曰常寧曰常和曰常善曰常耀曰金
寧曰攸順曰攸利曰金靜曰金瑞曰宣惠曰靜安曰素
康即灌木曰金寧即授衣曰常靜曰壽安曰康成曰東
和其南曰陽徳曰永光曰嘉安其東曰柏木殿曰旋坡
臺即兔兒山顯揚殿也曰迎仙亭牌坊二南曰福巒北
曰禄渚臺上七層牌額曰玉光曰光華曰華耀曰耀真
曰真境曰境仙曰仙臺曰朝元館曰景徳殿曰大光明
殿曰登豐門曰廣福門曰太始殿曰太初殿曰宣恩亭
曰饗社亭曰一陽亭曰萬仙亭後曰永吉門曰左安門
曰右安門曰太極殿曰統宗殿曰縂道殿曰天元閣下
曰闡𤣥保祚朝東外二門曰天平曰豐和曰無逸殿曰
豳風亭曰落成殿金海石橋之北河之西岸向南曰玉
熈宫曰承華殿即迎翠殿曰寶月亭曰芙蓉亭曰清馥
殿曰丹馨殿曰錦芳亭曰翠芬亭曰長春門曰昭馨門
曰端芬門曰馥景門曰仙芳門曰馥東門曰馥西門曰
澄碧亭曰騰波亭曰飛靄亭曰騰禧殿即黑老婆殿也
曰王媽媽井河之上游倒影入水如城闕龍宫者曰乾
徳殿即俗所云北臺是也高八丈一尺廣十七丈磴道
三分三合而上之萬厯二十九年夏建乾清宫牌子朝
中内官監總理陳永壽董其役至天啟元年十一月十
四日奉㫖折毁平之天啟四年夏就其處為嘉豫殿其
門曰迎涼門牌坊南曰福渚北曰壽岳河中有亭五中
曰龍澤左曰澄祥右曰湧瑞左曰滋香右曰浮翠總謂
之曰五龍亭也又洞三上曰龍壽中曰玉華下曰遊仙
已上俱萬厯三十年秋添其三洞至天啟元年冬拆再
西則内教場也曰振武殿曰恒裕倉曰省斂事稍南臨
河有坊曰引祥橋其東則北閘口曰洪應殿曰壇城曰
轟雷軒曰嘯風室曰嘘雪室曰雲雨室曰耀電室曰清
一齋曰寶淵門曰靈安堂曰精馨堂曰馭仙次曰輔國
堂曰演妙堂曰入聖居也自北閘口迤南東岸曰船屋
乃冬日藏龍舟之所有𢎞濟神祠橋之南亦有船屋焉
再南曰𤣥熙殿有馬頭左擁翠亭右飛香亭後更名曰
𤣥潤亭再南曰陟山門通裏氷窨者也又西馬頭曰龍
淵亭曰念善館又有𤣥雷居又有亭曰龍湫又有殿曰
壽源即太素殿曰正心齋曰博敬齋曰素左門曰素右
門曰隆治門曰騰瑞亭曰滋祥亭又再南巋然若山者
廣寒殿即俗云蕭后梳粧臺也(萬厯七年傾頽其中錢/多至元年號神宗亦曾)
(分賜輔臣張/居正數枚)曰太液橋其牌坊曰堆雲曰積翠(今止存/山石基)
(址天啟年間魏忠賢擅政/又將舊砌山石俱拆毁焉)又再南曰圓殿即承光殿也
磚砌如城牆亦有雉堞以磴道分上之上有樓閣古松
松乃數百年物霜榦虬枝式如偃蓋凡枝之垂者皆以
杉木撑拄之此乾明門之西也其石梁如虹直跨金海
通東西之往來者曰玉河橋有坊二曰金鼇玉蝀(萬厯/年間)
(每遇七月十五日道經厰漢經厰做中元法事放河燈/于此橋之中一空約丈餘以木杇代石亦用木欄杆橋)
(之東/岸)再南曰五雷殿即椒園也亦名蕉園凡修實録成
於此焚草左迎祥館右集瑞館曰太𤣥亭曰問法所曰
臨漪亭曰水雲榭再南則至西苑門矣由玉河橋玉熙
宫迤西曰櫺星門迤北曰羊房夾道牲口房虎城在焉
内安樂堂在焉櫺星門迤西曰西酒房曰西花房曰大
藏經厰即司禮監之經厰也又西曰洗帛厰曰果園厰
曰西安裏門曰甲字等十庫曰司鑰庫曰鴿子房街南
曰惜薪司正西則西安門也櫺星迤西街南贓罰别庫
之門也門之東迤南曰蠶池曰陽徳門又西曰迎和門
則萬壽宫之門也自陽徳門外皆可以至河是河也由
北安門外藥王廟西橋下入縈迴洸漾蓄洩惟謹蓮藕
魚鰕味最美其萑葦茂密水禽上下儼若江南景云冬
至河凍可拖牀以木作平板上加交牀或稿薦一人在
前引繩可拉三二人行氷如飛遇積雪殘雲景更如畫
(世廟晚年尚𤣥修多居西内嘉靖壬寅正月十六日皇/太子自宫中往見即絶河氷而過時閤臣夏言詞云胡)
(床穩坐渡層氷即指拖床作也萬厯年間臨御既乆禁/網疎濶每于河凍之後近京貧民羣來趂食即于皇城)
(内外凡有冰處拉拖床以餬口遇雪後林臯間拖床者/艷素相間交拉如織亦有興豪乘醉而頻往返者至春)
(冰將泮或間/有沉溺捐生)其河自寶鈔司東與䕶城河之西脈合流
過長安右門之北經承天門前再東過長安左門之北
自湧福閣㑹歸于皇城之巽域而總出焉
䕶城河者自北閘口分流經内官監白橋大高𤣥殿之
東北上西門之外半邊石半邉磚橋入此橋半用石者
防車輪耳大高𤣥殿前竪石牌二曰宫眷人等至此俱
下車馬(世宗尊崇𤣥/教敬恪如此)水由橋下至紫禁城牆下䕶城河
而東而西經太廟之東玉芝宫飛虹橋之西而西脈則
自太社太稷壇之西至靈臺寶鈔司之東總合流于湧
福閣之河焉
紫禁城内之河則自𤣥武門之西從地溝入至廊下家
由懐公門以南過長庚橋與馬房橋由仁智殿西御酒
房東武英殿前思善門外歸極門北皇極門前㑹極門
北文華殿西而北而東自慈慶宫前之徽音門外蜿蜒
而南過東華門裏古今通集庫南從紫禁城牆下地溝
亦自巽方出歸䕶城河或顯或隠總一脈也(神廟乆不/臨御河遂)
(壅塞不通幫石圮泐者多/魏忠賢專政時勒令疏通)是河也非謂魚泳在藻以恣
遊賞又非故為轉折以耗物料蓋恐有意外回禄之變
則此水儘可賴焉(天啟四年六科廊灾六年武英殿西/油漆作灾皆得此水之濟而鼎建皇)
(極等殿大工凡灰泥等項皆用/此水回想祖宗設立良有深意)且宫後苑魚池之水慈
寧宫魚池之水各立有水車房用驢拽水車由地灌以
運輸咸賴此河云
大明門内曰承天門其門裏之東一門内則太廟也西
一門内則太社太稷也曰端門内則六科也東曰闕左
門再東則松林㑹堆處也西曰闕右門其居中巍然而
向明者午門也鐘鼓在焉旗纛在焉曰左掖門曰右掖
門門之内居中向南者皇極門即承天門也俗所謂羅
兒天銅壺滴漏在此其左曰𢎞政門即東角門也考選
通政司叅議及鴻臚寺官在此焉右曰宣治門即西角
門也居西向東曰歸極門即右順門也居東向西曰㑹
極門即左順門也皇極門内居中向南者皇極殿即奉
天殿也金磚玉瓦在殿額兩傍左向西者曰文昭閣即
文樓也右向東者曰武成閣即武樓也南北連屬穿堂
上有滲金圓頂者曰中極即華葢殿也殿之兩傍東曰
中左門西曰中右門再北曰建極殿即謹身殿也俱嘉
靖四十一年重修工完所更改今名者也殿居中向後
高踞三躔白玉石欄杆之上與乾清門相對者雲臺門
也兩傍向後者東曰後左門西曰後右門即雲臺左右
門亦名曰平臺也凡召對閣臣等官或于平臺即後左
門也又東則景運門也西則隆宗門也隆宗門西向南
者仁徳門也乾清門外左右金獅各一入門丹陛直至
乾清宫大殿其殿内居中向南大匾曰敬天法祖四字
則崇禎元年八月初四日懸掛係司禮監掌印高太監
時明筆也殿左曰日精門右曰月華門左小門曰龍光
右小門曰鳯彩殿之東西有斜廊廊之後左曰昭仁殿
右曰𢎞徳殿東西各有角門宫後披簷東曰思政軒西
曰養徳齋再北則穿堂居中圓殿曰交泰殿其滲金圓
頂亦猶中極殿之制也再北曰坤寧宫則皇后所居也
曰永祥門增瑞門俱萬厯二十五年二月十一日添額
宫之東披簷曰清暇居北園廊曰游藝齋俱崇禎五年
十月二十三日懸安者也宫後左曰景和門右曰龍福
門再北右曰端則門左曰基化門便接瓊苑東西門矣
(坤寧宫有門原曰廣運門至嘉靖十四年七月初二日/改曰坤寧門萬厯三十三年乾清宫坤寧宫俱鼎建告)
(成至四十年後始御/居乾清宫西煖閣)
乾清宫大殿之左向西者曰端凝殿尚冠等近侍所司
御服衮冕玉圭冠帶等錢糧貯此左向東者曰懋勤殿
(天啟皇剏造地炕/于此恒臨幸之)此㣲垣北辰深邃之處中一路之大
畧也
過日精門之東曰崇仁門稍南曰内東裕庫曰𢎞孝殿
曰神霄殿即舊名崇先殿也日精門在北向南曰景明
門今曰順徳左門則東一長街也再北向西與龍光門
斜相對者曰咸和左門向南者曰景仁宫其東則東二
長街也南首曰麟趾門北首曰千嬰門麟趾門之東曰
延祺宫曰怡神殿再東曰嘉徳左門又東則蒼震門也
(此門恒閉遇埽/雪修造則開)咸和左門之北向西與景和門相對者
曰廣和左門向南者曰承乾宫東宫娘娘所居也東二
長街之東曰永和宫廣和左門之北向西與基北門相
對者曰大成左門向南者曰鍾粹宫今曰興龍宫東二
長街之東曰景陽宫(孝靖皇后/曾居此)千嬰門之北並列者則
乾東之房五所其東後小門每月初四十四二十四日
打掃凡有事則開也宫正司六尚局皆在乾清宫之東
已上皆東一路之大畧也
過月華門之西曰膳㕑門即遵義門向南者曰養心殿
前東配殿曰履仁齋前西配殿曰一徳軒後殿曰涵春
堂東曰隆禧館西曰臻祥館殿門南則司禮監太監秉
筆之直房也其後層尚有大房一連緊靠隆道閣後祖
制宫中膳房也(魏忠賢移膳房于怡神殿/將此房亦改為秉筆直房)養心殿之西
南曰祥寧宫宫前向北者曰無梁殿(係世廟烹煉/丹藥之處)其制
一木不有皆磚石砌成者
月華門之西南巋然者隆道閣原名皇極閣後更道心
閣至隆慶四年春更此名也左曰仁蕩門右曰義平門
(此二門原名㑹極/歸極世廟時改之)閣之下曰仁徳堂(即舊名精一堂隆/慶四年春更者)
前曰仁徳門(萬厯二十四年兩宫灾後開此門出入至/神廟晩年移居乾清宫始閉不恒開也)
閣之東曰忠義室閣之西南過義平門則慈寧宫矣(萬/厯)
(年間慈聖李老娘娘所居泰昌元年八月神廟皇貴妃/鄭老娘娘亦居此神廟東宫昭妃鄭老娘娘亦居此天)
(啟七年八月後熹廟皇/貴妃范娘娘又居此宫)
月華門往北曰順徳右門則西一長街也再北向東與
鳯彩門斜相對者曰咸和右門即廣安門向南者曰毓
徳宫即長樂宫萬厯四十四年冬更曰永壽宫其西則
西二長街也南首曰螽斯門北首曰北百子門螽斯門
西曰啟祥宫(神廟自兩宫灾先移居于毓徳宫後遂移/居于此宫萬厯三十年春聖體不豫曾召)
(輔臣沈一/貫至此宫)此宫乃獻皇帝發祥之所原名未央宫世廟
入繼大統至四十年夏特更名曰啟祥宫門内石坊向
北扁石青地金字四原曰貞源茂始後更之曰聖本肇
初向南字四原曰慶澤無終後更之曰𤣥徳永衍再西
則嘉徳右門即舊名景福門也其兩旛杆插雲向南而
建者隆徳殿也舊名𤣥極寶殿隆慶元年夏更曰隆徳
殿供安𤣥教三清上帝諸尊神(萬厯四十四年十一月/初二日被燬天啟七年)
(三月初二/日重修)崇禎五年九月内將諸像移送朝天等宫安
藏六年四月十五日更名曰中正殿東配殿曰春仁西
配殿曰秋義東順山曰有容軒西順山曰無逸齋再西
北曰英華殿舊名隆禧殿供安西畨佛菩薩像殿前有
菩提樹二株婆娑可愛結子可作念珠又有古松翠柏
幽靜猶山林焉(三十年秋各殿復/供安聖像如前)自嘉徳右門之西向
南者曰二南門門之北則八角井也水不堪汲天啟六
年亦曾修改而味竟不堪其廢井也再北曰四徳門再
西曰咸安宫(穆廟繼選皇后陳老娘娘曾居/于此天啟年間客氏曾移居之)
咸和右門之北向東與隆福門相對者曰廣和右門向
南者曰翊坤宫(油宫娘/娘所居)西二長街之西曰永寧宫天啟
改曰長春宫(成妃李娘/娘曾居此)
廣和右門向東與端則門相對者曰大成右門向南者
曰儲秀宫西二長街之西曰咸福宫百子門之東並列
者則乾西之房五所其西後小門凡有事則開如東後
小門總乾清門官經管故閉也已上皆西一路之大畧
也東西二小門之外皆有惜薪司貯柴炭之園備宫中
進用焉
坤寧宫之後則宫後苑也欽安殿在焉供安𤣥天上帝
之所也有門曰天一之門殿之東北有足跡二傳云世
廟時兩宫回禄之變𤣥帝曾立此黙為救火其靈跡顯
佑有如此者崇禎五年秋隆徳英華殿諸像俱送付朝
天等宫大隆善等寺安藏惟此殿聖像獨存未動也曰
承光門曰集福門曰延和門苑内曰萬春亭曰千秋亭
曰對育軒曰清望閣曰金香亭曰玉翠亭曰樂志齋曰
曲流館曰四神祠曰硯花殿萬厯十一年春拆去纍垜
石山子劵門石扁名曰堆秀山山上蓋亭一座名曰御
景亭東西兩邊魚池二處其東曰浮碧亭西曰澄瑞亭
凡竒花異樹禽聲上下春花秋月景色可人東南曰瓊
苑東門西南曰瓊苑西門即東一長街西一長街之北
首也其南首則東西夾牆也
欽安殿後坤寧門嘉靖十四年秋更名曰順貞門其宫
牆外則紫禁城之𤣥武門每夜之更鼓在焉𤣥武門裏
迤東有廊下家可十一門而更鼓房則儘東首為紫禁
城之艮隅也
乾清宫門圍牆之内左右廊房之朝南半間者曰東夾
牆曰西夾牆特制糞桶堅好仍于幇溝處以木板為牆
離地二三尺開圓孔安竹筒長六七尺者十餘根為内
臣便溺免沾汚衣靴也慈寧宫西第等處皆宫眷内官
便溺之所宫牆之外磚砌劵門安大石于上鑿懸孔垂
之各有淨車在下接盛于每月初四十四二十四日開
𤣥武門及各小門掃之
自嘉徳右門之西曰太安門其外向西曰長庚門凡放
夫匠淘溝及修造或年老有勞宫人病故皆奏開此門
以便出入其外自𤣥武門迤西可乆開自北而南過長
庚橋至御酒房後牆曰長連可三十一門再前層曰短
連可三門並𤣥武門東計之通共五十四門總曰廊下
家俱答應長隨所住各有佛堂以供香火三時鐘磬宛
如梵宫凡遇有風之日即輪挨一人大聲巡警曰謹慎
燈燭牢插線香禁地嚴慎火燭有如此各門所栽棗樹
森鬱其實甜脆異常衆長隨各以造麫做酒貨賣為生
都人所謂廊下内酒是也長庚橋南有柿樹一株高二
丈餘每至霜後柿懸樹杪丹色可愛凡文書房並司禮
監監官典簿各占過宿直房
自隆宗門外朝東者曰司禮監經厰直房日用紙劄筆
墨書籍皆貯于此候御前取討過慈寧宫外層向東小
門之南曰北司房即文書房也再南曰司禮監管賞處
即兩班四撥寫字所居也亦有第房木桶竹筩為衆便
溺之所再南曰外膳房再南曰南司房即監官典簿直
房也隆宗門外朝西者亦監官典簿直房也有井存焉
再南則寶寧門門外偏西大殿曰仁智殿即俗所謂白
虎殿者是也凡大行帝后梓宫靈位在此停供其西南
曰御酒房西北曰馬房監官典簿奉㫖問刑拷打内犯
之所門外有二大樁俗云裏馬房者此也東南曰思善
門門外橋西曰武英殿命婦朝皇后于此再西曰太庖
㕑曰尚膳監乃第一員總理及管理僉書掌司所居也
武英殿之西南曰御用裏監乃把總等官所居再東曰
南薫殿凡遇徽號册封大典閣臣率領中書官篆冩金
寶金册在此(例有司禮監太監奉欽遣臨視管待御用/監裏監把總管置辦盛席伺候必殺鹿一)
(隻蒸炰作羹以明/豐侈此舊典也)再東曰歸極門所謂逍遙城者在六
科廊背後(此門之西南礓䃰之下漢王高煦寘銅缸中/曾炙死于此至天啟年間鼎建大工時官匠)
(亦計議及此魏忠賢曰這是國家甚麽吉/祥好勾當存之何為遂冺其迹今亡之矣)從歸極門裏
向西南入曰六科廊東西兩房掌司所居精㣲科及章
疏在焉過皇極門再東曰㑹極門凡京官上本接本俱
于此處各項本奉㫖發抄亦必由此處㑹極門裏向東
南入曰内閣輔臣票本清禁處也出㑹極門之東礓䃰
下曰佑國殿供安𤣥帝聖像籖最靈其像金鑄成者曾
經盜去鎔化惟像首屢消不化盜惟藏之兠肚内晝夜
隨身後事遂由此發露將盜置法至于寶善門思善門
乾清門仁徳門平臺之西室及皇城各門皆供闗聖之
像佑國殿之東則内承運庫銀兩表裏等錢糧貯藏之
所也兩庫之間有槐一株自徽音門南望枝榦扶疎茂
翠可愛有井甘洌可用再東過一小石橋曰香庫乃内
府供用庫答應錢糧之所又稍北有庫一連坐東向西
有石碑曰古今通集庫係印綬監職掌古今君臣畫像
符劵典籍貯此每年六月初六日曬晾如皇史宬例再
北曰東華門門内有石橋橋之北有樹三株曰馬纓樹
高不足丈其葉似槐而細長晝舒夜斂其花粉紅色無
瓣而皆若蕋結角如椿亦可種而生是以名之曰馬纓
也再北曰馬神廟御馬監該班官及良馬十餘匹在此
有飛龍二大字太監蕭敬筆也㑹極門東向南者曰文
華殿也後殿扁曰二帝三王平治天下大經大法者乃
慈聖老娘娘御書後人多以為神廟御書分六行每行
二字前殿扁曰繩愆糾繆者亦慈聖老娘娘特命小臣
杜詩冩也殿内圍屏中數扇畫輿地圖左數扇貼文官
職名右數扇貼武官職名遇陞遷則更易之(此係萬厯/初年輔臣)
(張文忠公居正所創進者至二十四年之後神廟御居/啟祥宫另換一小圍屏高二丈中左右亦貼文武職名)
(于啟祥宫/前殿安設)文華殿前後柱上對聯曰念終始典于學期
邁殷宗於緝熙殫厥心若稽周后又曰披皇圖考帝文
九㝢化成于几席游禮闕翔藝圃六經道顯于羮牆又
曰四海昇平翠幄雍容探六籍萬幾清暇瑤編披覽惜
三餘又曰縱横圖史發天經地緯之藏俯仰古今期日
就月將之益又曰西崑峙九玉之峯寶氣高騰册府東
壁耿雙星之曜祥輝遙接書林殿之側有九五齋臨寶
室精一堂恭黙室殿之後曰玉食館端敬殿理辦房過
小門西北曰省愆居其制度用木為通透之基高三尺
餘下不令牆壁至地其四圍亦不與别處接連凡遇天
變灾眚聖駕居此以示修省之意殿之東曰神㕑内有
一井凡每祭司井之神即于此井具儀祭之殿之西曰
崇本門殿之後曰刻漏房銅壺滴漏在此凡八刻水交
一時直殿監官抱時辰牌赴乾清門裏換之牌長尺餘
濶數寸石青地金字某時凡道途遇之者必側立讓行
坐者必起立亦敬天時之義也殿之東北向後開門者
曰聖躋殿供三皇厯代明醫御服藥餌之處也徽音門
裏亦曰麟趾門其内則慈慶宫也(神廟時仁聖陳/老娘娘居此)内有
宫四曰奉宸宫曰朂勤宫曰承華宫曰昭儉宫其園之
門曰韶圃門曰麗園門曰擷芳殿曰薦香亭麟趾門之
東曰闗睢左門其内則掌印秉筆直房所謂梨園者此
也西闗睢右門再西轉角向西者曰元輝殿再北曰御
馬監直房每日伺候御乘良馬十餘匹在此(神廟時有/進到大黒)
(牛二隻無角/亦餵養于此)再北曰御用等監庫再北朝南者曰寶善
門(門之西舊有核桃棗樹數株乃二百餘年所培植/者魏忠賢因天啟二年夏風變除去以便跪馬)門
内迤東曰慈慶宫後門門之外神廟末年鑿一井味極
甘洌北曰奉先殿即内太廟也街東曰隆祀門其内則
外東裕庫也街西再北曰蒼震門又街東再北並列二
門向西者曰履順曰蹈和則號殿仁壽宫之外層小門
也内有􁊆鸞宫喈鳯宫凡先朝有名封之妃嬪無名封
之宫眷所居養老處也各有應得養贍膳銀喫穿至病
終之後該號殿看門官稟知司禮監監官典簿題知奉
㫖著照某封某氏例發送此巷自寶善門亦可通𤣥武
門俗稱狗灣其居中之門曰蓮花門也
景運門南朝西者都知監之直房也隆宗門北朝東者
司禮監人數之直房也每夜五更攢㸃至曉報九刻水
者刻漏房官及答應長隨也隆宗門南朝東者曰協恭
堂
慈寧宫慈慶宫皆有花園有井皆有庫藏而乾清宫兩
傍之宫各有井無花園惟鍾粹宫有松數株耳
　　　附記
京北沙河鞏華城有門四南曰扶京東曰鎮遼西曰威
漠北曰展恩内有駐鑾宫曰龍蹕門曰龍蹕殿曰廣載
宫東曰凝禧之殿曰華鸞宫曰集祥宫西曰景惠之殿
曰翠鳯宫曰㑹祖宫東曰麗春門曰布和門西曰延秋
門曰宣澤門北曰寧逺門
天壽山紅門裏曰時陟門曰時陟殿曰松露殿曰肅敬
殿曰修儀館曰飾容館曰聖蹟亭曰感思門曰感思殿
曰九龍池曰粹澤亭曰老君堂曰長生蹟曰長生亭
湖廣承天府即世廟發祥之所舊名安陸州今改曰承
天府即興都也曰重明門曰麗正門曰龍飛門曰龍飛
殿曰啟運殿曰卿雲門曰卿雲宫曰鳯祥宫曰𢎞載宫
曰春暉門曰秋朗門曰純一門曰純一殿曰世子府曰
泰禋門曰承配殿曰保和門曰太和門曰啟祚門曰受
命御極之殿曰青霄殿曰福寧殿門曰慶源殿曰光熙
門曰元佑宫門曰儲祉門曰元佑門曰元佑寶殿曰宣
真殿曰衍法殿曰隆祥殿曰三洞殿
　
　
　
　明宫史卷一
欽定四庫全書
　明宫史卷二
　　　　　　　　　　　　　明　吕毖　撰
　　内府職掌
祖訓所載設立内府衙門職掌品級間有所未及載并
載而未詳者謹譜次梗概于左按内府十二監曰司禮
曰御用曰内官曰御馬曰司設曰尚寶曰神宫曰尚膳
曰尚衣曰印綬曰直殿曰都知又四司曰惜薪曰寶鈔
曰鐘鼓曰混堂又八局曰兵仗曰巾帽曰針工曰内織
染曰酒醋麵曰司苑曰浣衣曰銀作已上總謂之二十
四衙門也此外有内府供用庫内承運府庫等處亦臚
列于後以備考焉
　　　司禮監
掌印太監一員秉筆隨堂太監八九員或四五員設有
象牙小牌一面長寸餘每日申時交接輪流該止凡每
日奏文書自御筆親批數本外皆衆太監分批遵照閣
中票來字様用硃筆楷書批之間有偏傍偶誤者亦不
妨畧為改正最有寵者一人以秉筆掌東厰掌印秩尊
視元輔掌東厰權重視總憲兼次輔其次秉筆隨堂如
衆輔焉皆穿貼裏先斗牛次陞坐蟒先内府騎馬次櫈
杌祿米每陞一級則嵗加十二石各家私臣曰掌家職
掌一家之事曰管家辦理食物出納銀兩曰上房執掌
箱櫃鎖鑰曰掌班曰領班鈐束兩班答應官人曰司房
打發批文書謄寫印奏文書其下則管帽管衣靴茶㕑
房打聴官看莊宅皆瑣屑事務也其餘大小衙門遇有
應題奏事情皆先闗白司禮掌印秉筆隨堂而始行凡
御前親近大内臣如乾清宫管事打夘牌子其秩亦顯
榮猶外庭之勲爵戚臣然皆得掌各衙門之印視其寵
眷厚薄而欽傳畀之不拘資次
司禮監提督一員秩在監官之上于本衙門居住職掌
古今書籍册葉手卷筆硯墨綾紗絹布紙劄各有庫貯
之選監工之老成勤敏者掌其鎖鑰所屬掌司四員或
六七員佐理之并内堂亦屬之又經厰掌司四員或六
七員在經厰居住只管一應經書印板及印成書籍佛
藏道藏畨藏皆佐理之自提督之下則監官典簿十餘
員第一員監官提督皇史宬并新房候轉提督俱輪流
該止在廊下家宿專理皇城内一應禮儀刑名鈐束長
隨當差聴事各役闗防門禁其次六科廊掌司六員或
八員分東西兩房管精㣲科内外章疏及内官履歴脚
色職名月報逃亡事故數目其次又數十員或八員管
二十四衙門山陵等處内官級職姓名撰冩每日傳行
聖㫖稽查門禁鈐束當差聴事題奏應行禮儀應頒賞
賜其次六科廊謄黄冩字一員其次管賞冩字則按節
令挨次題稟禮儀文書及賞例或百餘員或數十員分
兩班四撥各撥若干人其班按十二支輪之曰頭頂整
一日過夜曰守早從夘至申曰守晚從申至次日天明
曰末頂整一日過夜方得下班歇息四日也凡遇聖駕
朝講遊幸穿麟補紅􁥼􁜔或青􁥼􁜔執藤條攔擋者皆
掌司人數冩字者也或轉經厰司禮監掌司者則每撥
内另有一種衙門冩字共十餘員挨補而已自提督至
冩字皆穿􁥼􁜔凡出入皇城各門俱門軍接與擋道自
内書堂奉㫖撥𣲖名曰正途其次或乞恩奏保改陞者
亞焉
文書房官八員或十員職掌通政司使每日封進本章
并㑹極門京官所上封本及在内各衙門本天下各藩
府本府有大小濃淡之不同文書房各以名銜前後分
管之其在外之閣票在内之答票一應㫖意聖諭御札
俱由文書房落底簿發行(凡御前面考隨堂秉筆自崇/禎元年冬欽出事君能致其)
(身題考鄭太監之惠曹太監化淳中式始至十二年夏/李太監承芳署司禮監印時其名下顧三聘者亟欲陞)
(遷遂密托已之名下王建鼎代作選於衆時文一篇被/巡綽發其狀李遂不得已奏知聖上立將三聘責斃降)
(建鼎淨軍發南海子看守/牆舖其年秋季禠職逮獄)
内書堂讀書(宣徳年間創始命大學士陳/山教授之後以内臣任焉)凡奉㫖収入
官人選年十嵗上下者二三百人撥内書堂讀書本監
提督總其綱掌司分其勞學長司其細擇日拜聖人請
詞林衆老師初則從長安右門人北安門出後則由北
安門出入每學一名亦各具白蠟手帕龍掛香以為束
脩至書堂之日每給内令一册百家姓千字文孝經大
學中庸論語孟子千家詩神童詩之類次第給之又每
生給刷印倣影一大張其背書號書判倣然判倣止標
日子號書不㸃句也凡有志官人另有私書自讀其原
給官書故事而已派年長有勢力者六人或八人為學
長選稍能冩字者為司房凡背書不過冩倣不堪或損
汚書倣犯規有過者詞林老師批付提督責處之其餘
小字輕則學長用界方打手重則于聖人前罰跪再重
則扳著幾炷香扳著者向聖人前立彎腰用兩手扳著
兩脚不許體屈屈則界方亂打如雨或半炷香或一炷
香其人必眼脹頭眩昬暈僵仆甚而嘔吐成病者此最
酷不近理之法也(凡强凌弱衆暴寡長欺㓜者毎/賄托學長借公法以報私怨)諸凡
讀書官人遇節令朔望亦放學一日其每日暮臨散則
排班題詩不過雲淡風輕之類按春夏秋冬隨景而以
腔韻題畢方擺列魚貫而行誤亂攙越者必羣打詬辱
之别衙門官遇學生擺列行走必拱手端立讓過即司
禮老公遇之亦然凡各衙門缺冩字者即具印信本奉
討奉㫖撥給若干即挨名給散若已撥散將完無人讀
書該監題知于二十四衙門官占官下及監工改讀書
以補之
禮儀房(署在東安門外舊都/府草場之東向南)提督太監一員掌印或秉
筆攝之掌司數員冩字管事數員本房長隨數員掌管
一應選昬吉禮每月春夏秋冬四仲月選乳婦生男十
口生女十口月給食料在妳子府居住凡宫中有喜鋪
月子房則生男生女各一二口在文華殿外西北臨河
之小房住及報生皇子則用生女妳口皇女則用生男
妳口彌月剪髮百日命名及請髪留髮入囊册立册封
選妃打扒角選駙馬一應禮儀皆經理之
中書房掌房官一員散官十餘員係司禮監監工年老
資深者挨轉專管文華殿中書所冩書籍對聯扇柄等
件承㫖發冩完日奏進御前凡宫中糊飾如不放外匠
便只是監工并學手藝牌子糊飾挨轉此處并御前作
至貧老無依則發外經厰看守以待斃焉凡司禮監掌
印秉筆隨堂故後各有牌位送外經厰供安各有影像
送至西直闗外大佛寺供安看厰監工守寺僧人侍香
火不絶也
御前作掌作官一員散官十餘員亦是監工年老資深
者挨轉專管營造龍牀龍桌箱櫃之類合用漆布桐油
銀硃等物料奉准于甲字等庫闗支已上二處亦掌印
或秉筆提督之
司禮監外差南京正副守備太監二員闗防一顆其文
曰南京守備内官闗防䕶衛留都為三千里外親臣轄
南京内府二十四衙門孝陵神宫監等官奏進神帛鰣
魚苗薑等鮮各衙門印文比北京各多南京二字
孝陵神宫監掌印太監一員别衙門可陞不係司禮監
也轄本陵僉書掌司及謫南種菜淨軍人等
天壽山守備太監一員闗防一顆轄十二陵掌印僉書
工部厰掌司等官凡每年清明親率各掌印來京奏添
土木每嵗辦進松花黄連茶核桃榛栗等果各陵皆有
涼果厰在京
鳯陽守備太監一員闗防一顆䕶衛皇陵轄僉書數十
員兼管高牆犯宗
湖廣承天府守備太監一員闗防一顆轄僉書數十員
轄承徳荆襄地方䕶衛顯陵徴収籽粒每年進茶扇葛
布手巾香茶
太嶽太和山即武當山也鎮守太監一員轄均州等處
經管本山香火羽流辦進榔梅鷹嘴筍騫山茶等件
正陽等九門永定等七門正副提督太監二員闗防一
顆
已上六處秩在文書房監官之上并孝陵掌印各有勅
諭(又正陽等門掌司一員秩視六科廊然/不隨内轉缺則補之近已裁革不補)
大壩等馬房正副提督太監二員勅諭闗防秩在文書
房之次外衙門官亦間任之
蘇杭織造太監一員亦有勅諭闗防秩視秉筆
東厰(成祖即位永樂十八年始置/其外署在東安門外迤北)提督太監一員闗防
一顆其勅諭最為隆重凡内官奉差闗防皆曰某處内
官闗防惟此處篆文曰欽差總督東厰官校辦事太監
闗防至天啟四年因避御諱改鑄官旗本厰設有掌貼
刑千百户二員掌班領班司房四十餘名圓帽皂靴穿
直身十二顆管事圓帽􁥼􁜔皂靴其攩頭辦事百餘名
分子丑寅夘十二顆圓帽􁰜褶白靴畨役可千餘名外
署大㕔之左小㕔供岳武穆像一軸㕔後磚影壁雕狻
猊等獸狄梁公㫁虎故事大㕔之西有祠堂内供從來
掌厰職名牌位前有坊曰百世流芳稍南有獄一處凡
重犯則繋獄輕犯干連則在署外之店也署西面有門
以通出入向南大門未嘗輕開也凡中府等處㑹審大
獄北鎮撫司拷訊重犯本厰皆有人聴記其口詞一本
拶打數一本于本日晩或次早奏進每日訪看兵部有
無進部有無塘報京城各門皇城各門闗防出入俱有
事件奏聞或地方失火或雷撃何物亦奏聞之又每月
晦日奏報在京雜糧米豆油麵之價(此祖宗以來良法/深意欲九重之上)
(覽物價之貴賤即可知農嵗之豐歉以/商賈之通塞便可知道路之夷塞也)凡皇城禁地人
命亦皆有事件其内署在東上北門之北街東混堂司
之南有匾曰朝廷腹心有至聖堂有井其掌厰公宫中
直房有欽給密封牙章一枚凡事件應封奏者以此鈐
封
　　　内官監
掌印太監一員其所屬有總理管理僉書典簿掌司人
數冩字監工自典簿以下分三班宫中過夜每班掌司
第一人曰掌案所管十作曰木作石作瓦作搭材作土
作東行西行油漆作婚禮作火藥作并米鹽庫營造庫
皇壇庫裏氷窨金海等處凡國家營建之事董其役凡
御前所用銅錫木鐵之器日取給焉外厰甚多各有提
督等官真定府設有插印木植管理太監一員則内官
監之外差也四年一換只有本監公文無勅書闗防又
寶坻縣収籽粒西湖河差大石窩白虎澗等處各有提
督俱外差也凡内外修建分封藩王府第外差須數萬
金營求方能到手領勅書闗防前去工竣即回凡大行
帝后陵寢妃嬪皇子女薨逝修造坟塋及完婚修理府
第皆其職掌
　　　御用監
掌印太監一員裏外監把總二員猶總理焉有典簿掌
司冩字監工凡御前所用圍屏擺設器具皆取辦焉有
佛作等作凡御前安設硬木庫桌櫃閣各象牙花梨白
檀紫檀烏木鸂鶒雙陸棋子骨牌梳櫳螺甸填漆雕漆
盤匣扇柄等件皆造辦之仁智殿有掌殿監工一員掌
管武英殿中書承㫖所冩書籍畫扇奏進御前亦猶中
書房之于文華殿中書也
　　　司設監
掌印太監一員有總理僉書等官如内官監而所職掌
者鹵簿儀仗圍幙褥墊各宫冬夏簾涼席帳幔雨袱子
雨頂子大傘之類事最煩苦逺不逮御用監内官如遇
御前打㸃庫藏擡箱則此三衙門之人皆任重擡運不
敢憚勞
　　　御馬監
掌印太監一員有監督提督四衛勇士小厮有監官有
典簿掌司冩字拏馬等官有象房掌房等官有母象九
隻各居一房缺則奏于外象房改補金鞍作長隨房等
處有各灘監工本監象房之東有裏草攔草塲皇城之
外有天師菴草場舊都府草場(天啟六年夏舊都府草/場失火魏忠賢督率内)
(外官員軍士人等/救撲三日始息)
　　　神宫監
掌印太監一員司禮監監官或文書房無力者升之有
僉書掌司十餘員在端門之左九廟在焉四孟之朔聖
駕親享之正旦節及别朔或遇日食則改卜于初五日
其餘節令祀事惟謹即外太廟也其地不許畜犬(萬厯/年間)
(掌印杜用養一獬􁰭小狗最為珍愛東厰李太監訪/知之指為違禁不敬聲欲恭奏用費千餘方得免)
　　　尚膳監
掌印太監一員光祿寺西門提督太監一員西華門内
裏監有總理一員管理僉書掌司數員冩字監工及外
牛房羊房等厰監工共百餘員而擡供養官撥子官長
隨各數十員光禄寺涼樓醬房逢七等項各有監工坐
家名色職掌造辦每日早午晚奉先殿供養膳品乾清
宫等宫一號殿仁壽宫等宫眷月分㕑料各有差等凡
有御前掌印秉筆管事牌子暖閣近侍及外之内閣文
華武英殿中書畫士卓兒銀兩咸光祿寺職掌用典簿
闗防緘封每月酒飯一桌折銀十兩有竒半桌者五兩
有奇到每月晦照欽賞數目坐名頒給之凡遇大典禮
聖駕升大座則司禮監催督光禄寺備辦茶飯鐘鼓司
承應九奏之樂有所謂炰鳯烹龍者鳯乃雄雉龍則宰
白馬代之耳至如南京等處進到各様鮮品皆屬收納
(天啟以前凡聖駕每日三時所進之膳俱司禮監掌印/秉筆掌東厰者二三人輪辦之近年改由此監亦節省)
(意至崇禎十三年復照舊/例挨月輪辦遵祖制也)
　　　尚寶監
掌印太監一員僉書等官可數十員職掌御用寶璽勑
符將軍印信其所司者尚寶司凡所領寶璽曰皇帝奉
天之寶郊天齋醮用之曰尊親之寶上尊號用之曰親
親之寶有大小二顆與藩府用之曰誥命之寶勅命之
寶廣運之寶則用之最多也曰御前之寶則宫中庫藏
箱鎖用之曰御藥謹封則牙刻者也御藥房用之凡勑
命逺出者仍用一黄紙封套上下悉用一牙刻方寶封
識之其文曰册符出騐四方其餘寶咸玊刻也凡寶皆
内尚寶女官掌之遇用寶則尚寶司以掲帖赴尚寶監
尚寶監請㫖然後赴内司領取嵗用寶三萬餘顆嵗用
寶色銀六十餘兩工部虞衡司辦進其餘寶璽尚多不
恒用(天啟甲子冬河南巡撫樸紹遣副使張夢鯨進到/寶璽玉質瑩潔欵制渾  其文曰受命于天既壽)
(永昌似小篆不甚古角無刓缺/的非秦璽想是宋元時偽造者)
　　　印綬監
掌印太監一員僉書掌司數十員職掌古今通籍庫并
鐵劵誥勅貼黄印信圖書勘合符騐信符諸事及南京
觧到文武誥軸凡追奪誥命交納本監㑹同該科給事
中中書舍人於勘合底簿内附冩為事縁由類于本監
後小門之西傍河牆焚化
　　　直殿監
掌印太監一員僉書等官數十員職掌皇極建極中極
武英文華殿廷樓閣廊廡洒掃之役最勞苦冷局無大
㕔公署也
　　　尚衣監
掌印太監一員管理僉書掌司監工數十員掌造御用
冠冕袍服履舄靴韈之事兵仗局之南舊監庫之北即
本監裁縫匠役成造御服之袍房也又名曰西直房
　　　都知監
掌印太監一員不甚顯貴餘者皆本監冩字長隨各有
青紅執事衣服凡聖駕出朝謁廟等項在前警蹕清御
者即此監之官也手執骨朶身穿鸚􁝱等補子戴平巾
或官㡌亦有穿圓領􁥼􁜔者其人極寒苦難以陞轉下
下衙門也
　　　惜薪司
掌印太監一員總理數十員僉書掌道掌司寫字監工
數十員各外厰又數十員專管宫中所用柴炭及二十
四衙門山陵等處内官柴炭每月初四十四二十四日
開𤣥武等門放夫匠打掃淨車及擡運堆積糞壤每嵗
春煖開長庚蒼震等門放夫役淘浚宫中溝渠正旦節
安彩粧凡遇冬寒宫中各銅缸木桶該内官監添水奏
安鐵篘其中每日添炭以防氷涷凡宫中所用紅籮炭
者皆易州一帶山中硬木燒成運至紅籮厰按尺寸鋸
截褊小員荆筐用紅土刷筐而盛之故名曰紅籮炭也
每根長尺許圍可徑二三寸不等氣煖而耐乆灰白而
不爆如曾經伏雨乆淋性未過盡而火氣大熾多能損
人倐令炫暈昬迷發嘔大人尚可皇子女嬰㓜何堪又
宫中咸木做地平牆壁多缺土氣凡乳母畏寒皇子女
或中此毒不覺屢致薨夭不可不深為察也順天府嵗
供糯米一十五石一斗永平府嵗供紅棗一萬五千五
百七十斤于紅籮炭交納之厰中舊有香匠塑造香餅
獸炭又塑造將軍或福判仙童鍾馗各成對偶高二尺
許用金彩裝畫如門神黑面黑手以存炭制名曰彩粧
于十二月二十四日奏安于宫殿各門兩傍此亦嵗暮
植將軍炭于門旁之遺意也至次年二月初二日仍擡
歸本厰修補裝新臨年節再安(魏忠賢擅政時各增而/大之所費百倍于前傀)
(儡體做法高八九尺丈餘不等穿以真正綾絹紵紬佩/以真正弓矢兵器鬚眉直竪猛惡如生又恐無知之人)
(戲弄損壊凡該地方近侍必明燈看守雖氷雪寒/夜不敢逺離必交接明白人人敢怨而不敢言)凡隆
徳等殿修建齋醮焚化之際用楊木長柴宫中膳房用
馬口柴内官闗領則片柴也外有北厰南厰西厰新南
厰等處各有掌厰僉書監工貯收柴炭以聴闗支
　　　鐘鼓司
掌印太監一員僉書數十員司房學蓺官二百餘員掌
管出朝鐘鼓凡聖駕朝聖母回及萬壽聖節冬至年節
升殿回宫皆穿有補紅貼裏頭戴青攢頂綴五色羢在
聖駕前作樂迎導宫中升座承應凡每年九月登高聖
駕幸萬嵗山端午鬭龍舟插栁嵗暮宫中驅儺以及日
月蝕救䕶打鼓皆本司職掌西内秋収之時有打稻之
戲駕幸旋磨臺無逸殿等處本司扮農夫村婦及田畯
官吏徴租交納詞訟等事内官監等衙門伺候各用器
具(亦祖宗使知稼/穡艱難之意)又過錦之戲約有百回每回十餘人
不拘濃淡相間雅俗並陳全在結局有趣如説笑話之
類又如雜劇故事之類各有引旗一對鑼鼓送上所粧
扮者備極世間騙局俗態并閨閫拙婦騃男及市井商
匠刁賴詞訟雜耍把戲等項皆其承應又御用監武英
殿畫士所畫錦盆堆則名花雜果或貨郎擔則百物畢
陳或將三月韶光富春山子陵居等詞曲選整套者分
編題目畫成圍屏按節令安設又上元之前或于乾清
宫丹陛上安七層牌坊燈或于壽皇殿安方員鰲山燈
有高至十三層者派近侍上燈鐘鼓司作樂内府供用
庫備蠟燭内官監備竒花火砲巧線盆子烟火火人火
馬之類又水傀儡戲其製用輕木雕成海外四夷及蠻
王仙聖將軍力士之像男女不一約高二尺餘止有臀
以上無下體油漆彩畫如生每人之下平底安一栒夘
用長三尺許竹板承之長丈餘濶數尺進深二尺餘深
方木池一箇錫箱不漏添水七分下用櫈支起又用紗
圍屏隔之經手動機之人皆在圍屏之内自屏下游移
動轉水内用活魚蝦蠏螺蛙鰍鱔萍藻之類浮水上聖
駕升座向南則鐘鼓司官在圍屏之内將人物各以竹
片托浮水上游鬬玩耍鐘鼓喧鬨另有一人執鑼在旁
宣白題目替傀儡登答讚導喝采或英國公三敗黎王
故事或孔明七擒七縱或三寶太監下西洋八仙過海
孫行者大閙龍宫之類惟是暑天白晝作之猶耍把戲
者耳(天啟六年以後凡御前撒科打院本有鐘鼓司僉/書王進朝綽號王瘤子者抹臉詼諧公然稱讚惜)
(薪司怎様軫恤商人内府庫怎様米積天堆東厰怎様/釐奸剔弊寶和店怎様裕國通商内修朝殿外鎮邊疆)
(或稱好個魏公公或誇好/個魏太監聖顔每為喜悦)其人物器具御用監也水池
魚鰕内官監也圍屏帳幔司設監也大鑼大鼓兵仗局
也
　　寶鈔司
掌印太監一員管理僉書十餘員掌司監工數十員每
年工部商人辦納稻草石灰木柴若干萬斤又香油四
十五斤以為膏車軸之用抄造草紙竪不足二尺濶不
足三尺各用簾成一張即以獨輪小車運赴平地類總
入庫每嵗進宫中備宫人使用至于皇上所用草紙則
係内官監紙房抄造淡黄色綿軟細厚裁方可三寸餘
進交官淨近侍収非此司造也(神廟至天啟惟市買杭/州好革紙用之祖宗時)
(造鈔印板及紅印聞其在庫中貯埋其衙門左臨河後/倚河有泡稻草池而毎年池中濾出石灰草渣三百餘)
(年陸續堆積竟成一卧象之形名曰象山有作房七十/二間各具一竈突朝天名曰七十二凶神凡空闊地土)
(最宜種蔬今畦圃綿亘桔橰/相聞若田家清野之象云)
　　　混堂司
掌印太監一員僉書監工數員職司沐浴堂子惜薪司
月給柴薪内官監撥有夫役今事皆廢弛凡内官皆于
皇城外有堂子之佛寺内沐浴有未選中的淨身男子
俗稱無名白即古之私白者為之擦澡討賞該寺僧擅
其利而無名白分其餘潤故内官全不來司沐浴也
　　　銀作局
掌印太監一員管理僉書數員冩字監工數十員專管
造金銀銀鐸針及挑杖金銀錢金銀豆葉等豆者圓珠
重一錢或三五分不等豆葉則方片其重亦如豆不拘
其數以備欽賞之用又造花銀每錠十兩不等止可八
成許又祖宗舊制有票兒銀重十兩五兩三兩二兩一
兩至一錢之方塊其色止有六七成上有分兩印子(魏/忠)
(賢時乆廢不造止以細絲銀/鑿賞之失祖宗節省之意矣)
　　　浣衣局
掌印太監一員僉書等數十員惟此署不在皇城内在
徳勝門之西俗所稱漿家房是也凡宫人年老及有罪
退廢者發此局居住内官監例有供給米鹽待其自斃
以防漏洩大内之事法至善也(天啟七年十一月/客氏笞死於此)
　　　兵仗局
掌印太監一員管理僉書十餘員軍器庫提督一員掌
闗防掌司一員掌司冩字監工數十員職掌成造刀鎗
劒戟鞭斧盔甲弓矢各様大小神器又火藥局一處屬
之宫中元山上鰲山頂之燈例㸃放神器三位則監工
事也凡每年七夕宫中乞巧小針并御前鎖鑰鎚錐針
剪之類及日月蝕救䕶鑼鼓響器宫中做法事鐘鼓鐃
鈸法器皆𨽻之是以亦稱為小御用監也
　　　巾帽局
掌印太監一員管理僉書掌司監工數十員職掌内官
長隨内使小火者平巾官帽每年入夏據現在員數具
題移文工部至冬初即于節慎庫領銀十餘萬兩給散
内官内使人等靴料凡有羨餘繳進御前凡新陞秉筆
即送朝衣冠笏帶鞋一分凡選中駙馬中使之家正帽
閽者之猪觜帽插栁跑馬勇士之員帽藩王之國其旗
尉靴帽帶若干分皆本局造送之奏上於工部文領工
價(其署後臨河有梓潼帝君廟𫝊云神像是/順流漂入至此不動遂建祠祀之籖最靈)
　　　針工局
掌印太監一員餘與巾帽局同職長内官長隨内使小
火者冬夏衣每年遞散一次遇辰年戌年冬散鋪葢銀
一次凡宫中做法事揚幡桌圍等件皆𨽻焉凡内官曾
賜蟒衣退出宫及病故者各具本交還本局収
　　　内織染局
掌印太監一員總理僉書掌司冩字監工數十員掌染
造御用及宫内應用縀疋絹帛之類有外厰在朝陽門
外澣濯袍服之所又有藍靛厰在都城之西亦本局之
外署也(萬厯三十六年始建西頂娘娘廟于此其地素/窪下時都中有狂人倡為進土之説凡男女不)
(論貴賤筐擔車運或囊盛馬䭾絡繹如織以徼福焉甚/而處女美婦藉此機㑹以恣遊觀咸坐二人小轎懐中)
(抱一土袋香紙以/往進之殊可笑也)
　　　酒醋麵局
掌印太監一員管理等官與别局相若也職掌内官宫
人食用酒醋麫糖諸物浙江等處嵗供糯米小麥黄豆
及穀草稻皮白麵有差以備御前宫眷及衙門内官之
用與御酒房不相統轄
　　　司苑局
掌印太監一員管理等官同前職掌宫中諸處蔬果及
種蓺之事嵗用黑豆穀草山東等處嵗供之御前所用
𤓰菜茶料俱此局與林衡等上林苑海子同辦之
　　已上總謂之二十四衙門惟浣衣局在皇城之外
　　也
　　　内府供用庫
掌印太監一員總理管理僉書掌書冩字監工共百餘
員專司皇城内二十四衙門山陵等處内官食米每員
每月四斗有油庫蠟庫等處㕔前懸木魚一尾長可三
尺許以示有餘糧之意也凡御用白蠟黄蠟沉香等香
皆取辦于此庫其印非九重倚毗最有寵眷者不得掌
也司禮監掌印掌東厰秉筆管事牌子等嵗賜禄米各
於季冬給散之宫中各長街設有路燈以石為座銅為
樓銅絲為門壁每日晩内府庫監工添油㸃燈以便巡
視闗防(魏忠賢擅政盡行廢弛/以便㝠行毋敢言者)
　　　司鑰庫
掌印太監一員管理僉書冩字監工可數十員凡寶源
局等處鑄出制錢該部進交本庫備御前取討賞賜之
用庫中積有厯代古錢洪武以來大錢(魏忠賢時導帝/濫賜左右幾無)
(孑/遺)凡乾清等門及午門東華門等門鑰匙皆本庫監工
於五更三㸃時自宫中發出分啟各門其鑰即便繳回
其印文曰司􁌸庫印俗名曰天財庫
　　　内承運庫
掌印太監一員近侍僉書太監十餘員掌司冩字監工
數十員其署在東下馬門其職掌庫藏在宫内者曰内
東裕庫曰寶藏庫皆謂之裏庫其㑹極門寶善門迤東
一帶及南域磁器等庫者皆謂之外庫也凡金銀紗羅
紵絲閃色織金錦羊羢玉帶内塊象牙瑪瑙寶石珍珠
珊瑚之類總𨽻之又浙江等處每嵗夏秋麥米共折銀
一百一萬有竒即國初所謂折糧銀今所謂金花銀是
也候解到京于每季仲月由長安右門入經進本庫交
収此印及直殿監印鐘鼓司混堂司印靈臺印皆本衙
門第一員僉書挨掌不係貴近内臣掌至崇禎三年冬
便改以貴近内臣掌也凡内官陞玉帶即于本庫領取
及褫䧏病故仍具本交還南京供應機房太監一員則
本庫外差有勅諭闗防所謂漢府織造是也其署漢庶
人高煦遺址
　　　靈臺
掌印太監一員近侍僉書數員看時刻近侍三十餘員
學習數十員凡遇収選宫人則撥三四十名年㓜者讀
步天歌陰陽雜法天官星厯等書習寫算觀星氣輪流
上臺以候測變畀呈稟掌印具呈司禮監掌印據實奏
聞其占候書曰觀象玩占曰流星撮要等書皆抄謄授
受不敢傳布于外世雖有抄本玩占多差訛不全未足
信也其教法極嚴比司禮監書堂之學較勝云每年厯
様造厯係靈臺欽天監公同經管
　　　御酒房
提督太監一員僉書數員專造竹葉清等各様酒并糟
𤓰茄惟乾豆豉最佳外庭不易得也
　　　牲口房
提督太監一員僉書數員収養異獸珍禽有虎城羊房
　　　彈子房
掌房一員僉書數員專備彈弓所用泥彈大小輕重各
有等第以黄布作袋盛之
　　　刻漏房
官十數員不𨽻靈臺專管每日時刻晝則文華殿後每
一時至即令直殿監官入宫換牌每夜攢㸃後至天明
則隆宗門外報九刻水之第一聲而答應長隨接報第
二聲如某時初一至初四某時正一至正四之類為接
班起早之候也
　　　更鼓房
凡有罪内臣謫司其事挨年乆者一員予牌帽總之平
巾烏木牌者數人佐之餘者曰二牌曰定水牌子其餘
則淨軍每夜五名輪流上𤣥武門樓打更每夜自一更
三㸃起至五更三㸃止按數目用藤條撃鼓用檀木榔
頭撃㸃㸃者銅鑄之大雲板也例則一更一人上樓不
許攜燈晴夜尚可惟風雨晦冥苦不可言如有錯誤即
責處之
　　　甜食房
賞房内官一員協同内官數十員經手習學造辦虎眼
等糖栽松減煠等様一切甜食于内官監取討戧金盒
粧盛進安御前兼備進賜各宫及欽賜閣臣等項其造
法器具皆内官自行經手絶不令人見之是以絲窩虎
眼糖外廷最為珍味又七月十五日進獻波羅蜜亦所
造也
　　　縧作(即洗白厰/)
掌作内官一員協同内官數十員經手習學織造各色
兠羅羢各色五毒等縧花素勒甲板縧及内官長隨小
火者牌繐縧惟兠羅羢織法傳自西域外毋敢私織者
甜食房并此厰皆屬内御用監轄最寒苦可憫
　　　裏草攔草場
在皇城内東北隅御馬監大門之南永樂初年建収料
豆至宣徳年間將中府草場之草分授始立場有倉厫
也
　　　中府草場(即舊都府草場/)
在東安門外妳子府街永樂初創収御馬草傳云是勝
國時都督府故名
　　　天師菴草場
在皇城外東北角正統年間以張天師舊處改建故名
牆外有井甘冽可用不減十王府街之井也
　　已上共謂之三場𨽻御馬監各有掌厰太監一員
　　貼場一十二員僉書數十員或百餘貟
　　　甲字庫
職掌銀硃烏梅靛花黄丹綠礬紫草明礬光粉黑鉛水
膠槐花藍靛五倍子濶白三梭布苧布棉木紅花水銀
硼砂藤黄茜草薑黄蜜陀僧磠砂白芨梔子百藥煎之
類皆浙江等省嵗供納之以備上用等監奉准討取
　　　乙字庫
職掌奏本紙欒榜紙中夾等紙各省解到胖襖以備各
項奏准取討
　　　丙字庫
每嵗浙江辦納本色絲綿合羅絲串五色荒絲以備各
項奏討而山東河南順天等府嵗納棉花羢則内官之
冬衣軍士之布花咸取給于此
　　　丁字庫
每嵗浙江等處辦納生漆桐油紅黄熟銅白蔴蔴蔴黄
蠟錫牛筋黄牛皮麂皮鐵線魚膠白員藤生熟建鐵以
備御用監内官監等處奏准支給
　　　戊字庫
職掌河南等處解到盔甲弓箭刀及廢鐵以備奏准支
給
　　　承運庫
職掌浙江四川湖廣等省黄白生絹以備奏討欽掌夷
人并内官冬衣樂舞生淨衣等項用
　　　廣盈庫
職掌黄紅等色平羅熟絹𤣥色等色杭紗及青紬綿布
以便奏討
　　　廣惠庫
職掌綵織帕梳櫳刡刷錢鈔錠之類以備取討
　　　廣積庫
職掌盆淨熖硝熟硫黄聴盔甲厰等處成造火藥凡京
營春秋操演咸取給于此
　　　贓罰庫
職掌没官衣物等件或作價抵俸給官
　　已上總謂之曰十庫各有掌庫一員貼庫數員僉
　　書數十員不等然十庫自戊之後不全用十干者
　　已者已也止也是以不得不改用别名也
　　　漢經厰
皇城内舊設有漢經厰内臣若干員每遇收選宫人則
撥給數十名習念釋氏諸品經懴其持戒與否則聴人
自便如遇萬壽聖節正旦中元等節于宫内啟建道場
遣内大臣瞻禮揚旛挂榜如外之應付僧人一般其僧
伽帽袈裟緇色衣亦與僧人同惟不剃髪耳事畢焚化
圓滿後仍各易内臣服色(神廟時曽選經典精熟心行/老成持齋者數員宫女數十)
(人亦能于各宫佛前作法/事行香念經若尼姑然)
　　　畨經厰
習念西方梵唄經呪宫中英華殿所供西畨佛像皆陳
設近侍司其燈燭香火其隆徳殿欽安殿香火亦各有
陳設近侍者凡做好事則懸設旛榜惟此畨經厰仍立
監齋神于門傍本厰内官皆戴畨僧帽穿紅袍黄領黄
䕶腰一永日或三晝夜圓滿掃砂萬厯時每遇八月中
旬神廟萬壽聖節畨經厰雖在英華殿做好事然地方
狹隘須于隆徳殿大門之内跳步叱而執經誦念梵唄
者十餘人粧韋䭾像合掌捧杵向北立者一人御馬監
等衙門牽活牛黑犬圍待者十餘人而習學畨經跳步
叱者數十人各戴方頂笠穿五色大袖袍身披纓絡一
人在前吹大法螺一人在後執大鑼餘皆左持有柄圓
鼓右執彎搥齊撃之緩急疎密各有節奏披五色方位
魚貫而進視五方五色傘葢下誦經者以進退若舞焉
跳三四个時辰方畢監齋神者傀儡體製法真盔甲器
械高與人等猶門神焉黒面𥪡鬚靈威可怖于本衙門
宫門安之凡做好事畢即収于本殿庫中凡食驢肉者
絶不敢入殿入則必有意外灾咎凡食牛犬肉者亦不
敢入隆徳殿欽安殿亦頗著靈騐人不敢犯也英華殿
前菩提樹二株結子可作念珠詞臣張士範偈謹附載之
其序曰(大内西北之隅建有英華殿一處殿前菩提樹/二株聞係九蓮菩薩慈聖皇祖母所植高二丈)
(枝榦婆娑下垂至地儼若佛菩薩慈悲接引衆生也者/盛夏開花作黄金色鼻觀時時有異香葉如椒子不從)
(花得乃生于葉之背雙雙若綴明珠似借空花喻世幻/起色香佛果别成非闗生滅特現菩提身而為説法者)
(秋深葉墮時飄颺永巷拾作念珠較南産者惜不甚大/然色黄潤而分瓣之線色㣲白名曰多寶珠如得未曾)
(有神廟以聖母上賓奉御容于樹之東北别殿值朔望/令節親詣行禮每仰瞻雙樹若有桮棬之思焉因上尊)
(號九蓮菩薩云偶禪友特以此珠作施備述其詳如此/臣士範故作小偈以代頌言曰英華殿前菩薩樹淨土)
(移來飽霜露借問當年種者誰植以九蓮菩提故托根/不與凡卉同花作黄金欲迎風婆娑蔭覆人天界馥郁)
(香飄帝釋宫香飄蔭覆超塵刼培得本枝千萬葉明珠/每葉實離離佛子繩繩相續接秋深貝葉滿堦鋪㑹得)
(西來意㫖無分明舍利人恣取綴作人間念佛珠念兹/在兹指其掌拳拳弗失非闗想常將法雨潤心田澆灌)
(菩提日日長果証三生不記春化作菩提萬億身萬億/之身一身是九蓮菩薩寧異人是則名為慈聖母九品)
(蓮花為上首即心即母即菩提菩提不朽毋不朽菩提/即母足承歡誰道衆生見母難寄語恒河諸佛子莫把)
(菩提作樹看翰林院/侍講臣張士範恭識)
　　　道經厰
習演𤣥教諸品經懴建醮做好事亦于隆徳殿欽安殿
懸旛掛榜如外之羽流服色而雲璈清雅恍若仙音
　　已上共謂之曰三經厰每遇收選官人各撥數十
　　人𨽻之凡做好事一永日或三晝夜或五晝夜七
　　晝夜各有欽賞錢錠為襱一總事畢易服叩頭謝
　　恩凡三經厰將做好事之前預頒㫖意傳各衙門
　　答應錢粮其所誦經卷所費紙劄司禮監也桌櫈
　　香爐等件内官監也鈴杵等件御用監也旛桌圍
　　針工局也拜單幃幙傘司設監也香燭油米内府
　　供用庫也炭餅柴火惜薪司也齋供飲食尚膳監
　　也鐘磬鐃鈸兵仗局也
　　南海子
總督太監一員闗防一顆提督太監四員管理僉書掌
司監工數十員分東西南北四圍每面方四十里總二
十四舖各有看守牆鋪牌子淨軍若干人東安門外有
菜厰一處是其在京之外署也職掌壽鹿獐兔菜蔬西
𤓰果子凡収選内官于禮部大堂同欽差司禮監監官
選中時由部之後門到厰過一宿次晨㸃入東安門赴
内官監又細選無違礙者方給烏木牌候収畢請萬壽
山前撥散
　　　林衡署　蕃毓署　嘉蔬署　良牧署
提督太監一員各有掌署官一員貼署僉書數員職掌
進宫川芎雜菜栽培樹株雞黄鴨蛋小菜等項
　　　織染所
掌闗防太監一員僉書十餘員職掌内承運所用色絹
其署向南徳勝門内三座橋之北内有空地堪為園圃
其染成之絹赴内承運庫交納此所亦有監督有所大
使有供辦顔料諸項商人此所不𨽻内織染局
　　　盔甲厰(即鞍轡局/)
建署于都城之東南隅掌厰太監一員貼厰僉書數十
員轄匠頭九十名小匠若干名專管營造鐵盔甲銃礟
弓矢火藥之類(萬厯年間火藥忽燃者再其三十三年/九月丙申申時忽響一聲起烟如靈芝)
(燒死京營藥把總等官九員軍人六十三名重傷者二/十一名燬房屋若干間崇禎甲戌九月初七日天明時)
(忽響一聲損房屋人甚多將置火藥石碾逺抛于泡子/河城牆下又一石碾自空中落一民家屋上打透至炕)
(而炕上所卧小孩不知何因在地無恙又一人撃挂于/梁上頭與脚下垂止有皮無衣無肉骨比生時頗長許)
(多有一吳羊兒者素以食物入厰貨賣此日已擔入忽/覺眼黒耳畔畧聞有些微響聲移時始醒開眼視之則)
(身立泡子河橋上不知得何神佑而無恙也又有一賣/肥皂者素在崇文門裏賣後改于門外賣是時偶入城)
(索債被響震死于姜百户門首肥皂箱油粉狼籍見者/無不悚懼奉㫖將掌厰直日内臣賀堯年等監督主事)
(蔡宸恩逮/獄薄懲之)
　　　安民厰(舊名王恭厰/)
建署于都城之西南隅掌厰太監一員貼厰僉書十餘
員轄匠頭六十名小匠若干名管營造錢粮與盔甲厰
同
　　　墳陵
西山墳陵景皇陵皇太子墳王墳公主墳各有掌官一
員僉書十餘員不等以供修理洒掃看守香火凡有祭
祀即本處掌府庫行禮
　　　京城内外寺廟
大䕶國隆善寺等寺朝天宫等宫東嶽廟等廟各有燒
香内官十餘員不等及東西捨飯寺亦各有内官十數
員咸因年老有病退居于此止存本身柴火冬衣靴料
以終天年此祖宗以來豢養之澤周詳備至者也
　　　安樂堂
在北安門内掌房官一員掌司數十員凡在裏内官長
隨内使小火者有病送此處醫治痊可之日則重謝房
主銷假供職如不幸病故則各有送終内官啟銅符出
北安門内官監給棺木板惜薪司給焚化柴擡至淨樂
堂焚化
　　　淨樂堂
在西直門闗外亦有内官數人經管凡宫女内官無親
屬者死後于此焚化堂有東西二塔塔下有眢井皆盛
貯骨灰之所猶唐之宫人斜也(天啟七年客氏/笞死于此焚屍)
　　　内安樂堂
在金鰲玉蝀橋西櫺星門迤北羊房夾道有掌司總其
事者二三十人凡宫人有病及年老或有罪先發此處
待年乆方再發外之浣衣局也(成化年間憲廟皇貴妃/萬娘娘專寵孝穆皇后)
(紀娘娘覺有孕曾託病居此/誕生孝廟為中興聖帝云)
　　　内贊禮官(附巡街長隨/)
凡宫中祭祀禮儀等事係掌禮官職掌如外之鴻臚寺
焉其官十餘員自答應長隨選其動轉便利聲音洪亮
儀表豐秀者為之得穿紅圓領束金鑲帶此外又有巡
街長隨亦自答應長隨内歴俸實挨戴平巾得穿青􁥼
􁜔牙牌各輪流巡厯地方有旗尉數人跟隨凡禁地有
異言異服及喧嚷犯禁者得詰而責之事大則開具連
七紙手本名曰事件呈稟司禮監奏處事小則責打逐
出而已
　　　答應長隨
凡収入官人之始先選身軀偉壯有力者百餘人分派
大轎即㯶頂方轎也小轎即明轎也并傘扇等演習步
驟凡遇謁廟朝講以至聖駕出外擡弓箭賞賜等箱駕
回各交原處俱在𤣥武門之東西長庚門之外一帶廊
下家住分各門共爨屬司禮監轄平巾牙牌貼裏看守
六科廊報水巡街禮儀房等項皆從此中挨陞補選凡
夜間那方有光亮便從宫中門縫傳出急分差長隨遍
尋是何處失火登時回奏凡召對宣官及欽賜大臣銀兩
表裏羊酒𤓰茄等項皆長隨齎送天下文武官員各藩府
進到表箋禮物皆長隨収接捧進其為首數員有官帽曰
答應牌子即司禮監奉御然不敢穿􁥼􁜔也
　　　官下　官占
分兩班四撥小火者烏木牌平巾遇升一級則内使烏
木牌雲宫中洒掃之時有力者勉之
　　　當差聴事
兩班四撥内使小火者烏木牌平巾有總牌一名二牌
三牌四牌各一名每撥餘者各數十名專答應司禮監
監官典簿人數凡出票拏人馬房動刑裏外聴事房看
守墩鎖淨軍皆其職掌猶外廷之皂𨽻也夜則輪流呌
火巡風隔門縫聴傳驅使極勤苦忙迫可憐(此等内官/間多騙詐)
(嫖賭貪忍無恥亦/與外廷厮役相似)
　　　京城内外十六門
正陽門掌門官一員管事官數十員帯管外羅城南面
居中之永定門凡冬至聖駕恭詣圜丘郊天并耕籍田
皆由于此
崇文門掌門官一員管事官數十員帶管外羅城之東
南左安門正東之廣渠門東北之東便門崇文門即俗
稱海岱門也左安門即俗稱礓䃰門也廣渠門即俗稱
沙窩門也
宣武門掌門官一員管事官百餘員帶管外羅城西南
之右安門正西之廣寧門西北之西便門宣武門即俗
稱順城門也廣寧門即俗稱彰義門也此京城之南一
面也東面則朝陽門即俗稱齊化門也聖駕春分躬詣
朝日壇及藩王之國則由此門出再北則東直門也西
面即阜城門即俗稱平則門也聖駕秋分躬詣夕月壇
則由此門出再北則西直門也北面居西者徳勝門也
聖駕謁陵及大行帝發引則出此門北面居東者曰安
定門也凡遇夏至聖駕恭詣方澤壇祭地即經由此門
也各掌門官一員管事官十餘員或三四十員與前三
門亦同稽查出入交納課程
　　已上俱聴正副提督掌司節制而司禮監鈐轄之
　　凡在京大小喪柩得于安定西直東直阜城崇文
　　宣武門發引餘三門不許喪柩出也
　　　在京府第
王府每承奉正副二員典寶等官數十員公主府每中
使一員閽者數十員聖駕御前凡每日親近内臣自司
禮監掌印秉筆隨堂之次而名位尊顯者曰乾清宫管
事其第一員或第二員則提督兩司房者也曰打夘牌
子則隨朝捧劒者也其次曰御前牌子曰煖殿則朝夕
在側者也其次曰管櫃子曰人數司房曰管賞司房曰
御藥房曰御茶房曰管庫又其次曰管弓箭曰駕馬曰
尚冠等四執事則并尚衣尚履管淨者也曰帶刀曰報
時刻曰大庖㕑曰宫後苑曰班上曰吹響器曰欽安殿
曰隆徳殿英華殿之陳設已上皆穿紅謂之曰近侍也
曰某宫近侍則答應皇后妃嬪皇子女等近侍也各數
十員不等總穿紅近侍也
　　　御藥房
提督太監正副二員分兩班餘曰近侍二三十員未進
宫未穿紅者曰學醫官人三四十員職掌上用藥餌與
太醫院相表裏凡選一次官人進内必撥年少者三四
十人或五六十人選醫官教習讀藥性賦醫要集覽及
素問脈訣等書歴代以來無一人敢無事入藥房者防
至密也凡聖駕違和傳放御醫至日四人或六人吉服
入宫不論冬夏必于殿門之内設炭火一盆中焚蒼术
雜香人人從盆上入叩頭畢第一人膝行跪胗左手第
二員跪診右手胗畢仍互更再胗之各將聖恙大體面
奏數言出至聖躋殿計藥開方具本御藥用金罐煎進
之其罐口于御藥謹封緘焉
　　　御茶房
秩視御藥房分兩班有牌子四員常行近侍三四十員
職司茶酒𤓰果凡聖駕出朝經筵講筵御用茶及宫中
三時進膳聖駕匕箸中宫匕箸係其職掌尚膳監撥長
隨以供汲水擡扛厯代以來亦無一人敢擅入者
　　　箆頭房
近侍十餘員專習為皇子皇女請髪留髪入囊整容之
事凡誕生皇子女彌月剪胎髪百日命名後按期請髪
者即如外之每次剃頭然一根不留如佛子焉皇子戴
𤣥青縐紗六瓣有頂圓帽名曰𤓰拉冠至十餘齡留髪
約年餘又擇吉入囊總束于後冬用𤣥色紵夏用𤣥色
紗作囊濶二寸許長尺餘垂于後至選婚有妃始擇吉
行冠禮此皇子事也皇女戴寸許濶小頭箍至十餘齡
留髪約年餘又擇吉行扒角至選婚有駙馬始擇吉上
頭此皇女事也凡奏文書皆禮儀房職掌凡収生婦醫
婦進宫出宫或乳婦有疾更換皆禮儀房事也
　　　猫兒房
近侍三四人專飼御前有名分之猫皇心所鍾愛者亦
加升管事職銜牡者曰某小厮騸者曰某老爹牝者曰
某丫頭候有名封則曰某管事或直曰猫管事亦隨中
官數内闗賞(凡皇子女嬰孺時多有被猫/呌得驚風薨夭有誰敢言)
　　　宫内教書
選二十四衙門多讀書善楷書有徳行無勢力者任之
三四員五六員不拘穿􁥼􁜔不妨原衙門原職銜而隨
御司房或管櫃子闗賞以洊升玉帶騎馬仍命秉筆一
員提督之所教宫女讀百家姓千字文孝經女訓女字
經女誡内則大學中庸論語等書學規最嚴能通者升
女秀才升女史升女官正司六局掌印凡聖母及后妃
禮儀等事則女秀才為引禮贊禮官也凡宫人有罪者
發落責處墩鎖或罰提鈴等名色以苦之提鈴者每日
申時正一刻并天晩宫門下鎖時及每夜起更二更三
四更之交五㸃則自乾清門裏提至日精門回至月華
門仍還乾清宫門裏其聲方止提者隨行正步大風大
雨不敢避而鈴聲若四字一句如曰天下太平天下太
平云
　　　寶和等店
經管各處客商販來雜貨一年所徴之銀約數萬兩除
正項進御前外餘者皆提督内臣公用不係額設内府
衙門之數也店有六曰寶和曰和逺曰順寧曰福徳曰
福吉曰寶延而提督太監之㕔廨則在寶和店也俱坐
落戎府街凡奉㫖提督者亦無勅書傳云起自嘉靖年
間裕邸差官徴収神廟屬慈寧宫聖母李老娘娘宫中
徴用按每年販來貂皮約一萬餘張狐皮約六萬餘張
平機布約八十萬疋粗布約四十萬疋棉花約六千包
定油河油約四萬五千簍燒酒約四萬簍而都城内所
燒者不與也荆油約三萬五千簍芝麻約三萬石草油
約二千簍南絲約五百䭾榆皮約三千䭾各香舖分用
也北絲約三萬斤串布約十萬筒江米約三萬五千石
夏布約二十萬疋瓜子約一萬石醃肉約二百車紹興
茶約一萬箱松蘿茶約二千䭾雜皮約三萬餘張大麯
約五十萬塊中麯約三十萬塊麵麯約六十萬塊京城
自造細麯六十萬塊而内臣勲戚自製之麯不與也四
直河油五十簍四直大麯二十萬塊玉約五十斤猪約
五十萬口羊約三十萬隻俱各有税而馬牛騾驢不與
也如滇粤之寶石金珠鉛銅砂汞犀象藥材吳楚閩越
山陜之幣帛羢貨又不與也
　
　
　
　
　
　
　
　
　
　
　明宫史卷二
欽定四庫全書
　明宫史卷三
　　　　　　　　　　　　　明　吕毖　撰
　　内臣服佩
　　　貼裏
其製如外廷之披褶司禮監掌印秉筆隨堂乾清宫管
事牌子各執事近侍都許穿紅貼裏綴本等補以便侍
從御前凡二十四衙門山陵等處官長隨内使小火者
俱得穿青貼裏又有雙袖襴蟒衣凡左右袖上裏外有
蟒二條自正旦燈景以至冬至陽生萬壽聖節各有應
景蟒紵自清明鞦韆與九月重陽菊花俱有應景蟒羅
自端陽五毒至八月月仙玉兔俱有蟒紗又舊制自十
月初四日至次年三月初三日穿紵紗自三月初四日
至四月初三日穿羅自四月初四日至九月初三日穿
紗自九月初四日至十月初三日穿羅該司禮監預先
題奏傳行凡婚慶吉典則雖遇夏秋亦必穿紵紗供事
若羊羢衣服則每嵗小雪之後立春之前隨紵絲穿之
凡大忌辰穿青素值廟者穿青綠花様遇修省亦穿青
素
　　　􁥼􁜔
其製後襟不㫁而兩傍有襬前襟兩截而下有馬面褶
兩傍有耳自司禮監寫字以至提督正并各衙門總理
管事方敢服之紅者綴本等補青者否
　　　圓領襯襬
與外廷同各按品級凡司禮監掌印秉筆及乾清宫管
事與有勞者其補皆得坐蟒次則斗牛及都知監有牙
牌者鸚哥雜禽補
　　　官帽
以竹絲作胎真青縐紗䝉之自奉御至太監皆戴之俗
所謂剛义帽也
　　　平巾
以竹絲作胎真青羅䝉之長隨内使小火者戴之制如
官帽而無後山然有羅一幅垂于後長尺餘俗所謂砂
鍋片是也
　　　牙牌
内官監題本于内承運庫領討象牙製造每陞奉御或
長隨即給與一面将原帶烏木牌換收按御用監等衙
門各有號數一邊刻忠字若干號一邊刻某監某銜亦
間有私買者私造者從來不禁其製有雲尖下方微闊
而上圓可重六七兩不等
　　　烏木牌
其製荷葉頭圓徑二寸許一面刻内使或小火者字様
一面用長方火印于中其篆文四字曰闗防出入而火
印兩傍分刻小字或内字若干號此係官物無敢私造
者凡遇失落必題知懲處另給
　　　牌繐
其製用象牙或牛骨作管青綠綿結寶盖三層圓可徑
二寸下垂紅線長八寸許内懸牙牌或烏木牌上有牌
繫青縧凡穿圓領隨侍及有公差私假出外本等帶之
左即懸此牌繐如平居在宫穿􁥼􁜔者貼裏者俱不帶牌
繐有縧
　　　帶
凡内使小火者烏木牌平巾者無穿圓領束帶之理惟
請轎長隨并都知監長隨各獅子等補束角帶其陞有
牙牌官帽便謂之奉御正六品得服麟補束金廂玳瑁
或犀帶自奉御而上左右監丞五品左右少監從四品
太監正四品自太監而上方敢穿斗牛補如再陞則膝
襴之飛魚也斗牛也蟒衣也再陞則受賞也特陞方賜
玉帶冬則光素夏則玲瓏三月九月則頂粧玉帶也再
陞内府騎馬再陞每嵗禄米十二石如再陞但凡一級
止嵗加禄米十二石耳
　　　騎馬
凡内府有名騎馬者自東西下馬門起至北安西安門
柵欄東上北門止又東上南門起至南内西上南門止
至寶鈔司凡遇萬壽聖節正旦節凡内府騎馬者各進
馬一匹若遇大㛰禮誕生慶典亦然凡進馬有例司禮
監管賞寫字預先于思善等門曉示一帖曰某日進馬
各家將馬之毛色并已之官衘姓名開送司禮監總辦
黄本處各酬銀二錢或錢不等以為買筆墨之用此舊
規也臨期請㫖如聖駕親覽所進之馬便都于乾清宫
門外伺候覽過交御馬監不堪者不收換補之凡賞過
禄米者遇萬壽聖節隨進馬之外仍各進鹿一隻交南
海子未賞禄米者則免之又冬至之前掌印秉筆隨堂
管事牌子各進子母羊四角六角羊交牲口房凡藩府
所進之羊亦交牲口房所進之馬亦交御馬監也
　　　櫈杌
凡司禮監掌印秉筆之年髙最有寵眷者方能得此其
製如靠背椅而加兩桿子傍用皮􁀙如轎前後各用一
横槓然擡者不在轅内只在桿外斜插摃擡而正行之
所以曰杌者禁地不敢乗轎之義也
　　　板
其製如牀面髙五寸許于偏後些安一椅圏前後以麄
羢繩拴用摃二條斜插擡走離地尺餘凡司禮監掌印
秉筆年老者方私置坐之不係欽賞亦不係正經品級
自乾清門外至西華門東華門裏止
　　　朝服朝冠帶履
與外廷同冠七梁或五梁只許司禮監掌印于祭中霤
之神之夜服此祭之
　　　笏
以象牙為之與外廷同
　　　抹布
非布也是素紵絲或綾染柘黄長五尺闊三寸雙層方
角如大帶子之式而無繐凡乾清宫管事牌子暖殿御
藥房管櫃子御司房管庫管弓箭請小轎四執事牌子
欽安隆徳英華三殿陳設近侍須䝉賜過者方敢佩于
貼裏之右而蟠結縧上雙垂之露半條于外垂與衣齊
　　　刀兒
小牙筯一雙小尖刀一把長六七寸不等銀鑲鯊魚皮
等鞘以紅羢辮繫表于衣左牌繐之上以昭近臣殊寵
非外衙門之所敢望也惟司禮監是禮儀衙門斯不屑
抹布刀兒矣
　　　鐸針
金銀珠翠珊瑚皆可製年節則大吉葫蘆萬年吉慶元
宵則燈籠端午則天師中秋則月兔頒厯則寶厯萬年
其製則八寶荔枝四字鮎魚也冬至則陽生綿羊太子
梅花重陽則菊花萬壽聖節則萬萬壽洪福齊天之類
洪福者于齊天字之兩傍各有紅色蝙蝠一枚以取意
耳凡遇誕生㛰禮及尊上徽號冊封大典皆萬萬喜所
謂鐸針者單一枝有􁀙居官帽中央者是也
　　　枝箇
其製隨景如鐸針但咸小偏向成對耳
　　　挑板
亦隨景如前而珍珠珊瑚自􁀙端下垂或間以寶石金
方勝字耳下垂脚(世廟時亦間将三種賜輔臣大臣/神廟初年亦間賜宰相張居正云)
　　　披肩
貂鼠製一圓圏髙六七寸不等大如帽兩傍各製貂皮
二長方毛向裏至耳即用鈎帶斜掛于官帽之後山子
上
　　　直身
製與道袍相同惟有襬在外綴本等補聖上有大紅直
身袍凡遇大事若過司房或秉筆私自下直房始穿此
凡見尊長則不穿其色止有天青黒綠𤣥青不敢做大
紅者或亦開襬加襯衣而束本等帶者
　　　道袍
如外廷道袍之製惟加子領耳間有綴補
　　　氅衣
有如道袍袖者舊製本不縫袖故名曰氅綵素不拘
　　　大褶
前後或三十六或三十八褶不等間亦綴本等補
　　　順褶
如貼裏之製向褶之上不穿細紋俗為馬牙褶即外廷
之􁰜褶也間亦綴本等補
　　　束髪冠
其製如戲子所戴者用金累絲造上嵌晴碌珠石每一
座有直數百金或千餘金二千金者四𤓰蟒龍在上蟠
繞下加額子一件亦如戲子所戴左右插長雉羽焉
　　　唐朝帽
此古製如畫上綿羊太子所戴者也以貂鼠銀鼠皮製
之凡冬月隨駕出獵戴之而不寒
　　　煙墩帽
亦古製也冬則天鵞羢或紵縐紗夏則馬尾所結成者
上綴金蟒珠石其式如大帽直簷而頂稍細
　　　二色衣
近御之人所穿之衣自外第一層謂之盖面如􁥼􁜔貼
裏圓領之類第二層謂之襯道袍第三層謂之綴領道
袍其白領以漿布為之如玉環在頂而缺其前稍油垢
即換之非入過皇城者不敢綴也自此三層之内或褂
或襖俱不許露白色袖口凡脖領亦不許外露亦不得
綴鈕口只宫人脖領則綴鈕扣是以切避忌之凡外廷
講幄召對之臣不可不曉二色衣之妙處者如夏則以
葛布為上身以深藍或玉色紗作下褶并按兩袖各數
寸又縁子領寸許一則恐于君前露白色一則省費省
福以便拆澣
　　　一把蓮
宫壼中凡掌印秉筆管事牌子俱在乾清宫内各直房
居住每夜除名該正管事牌子在殿内直宿其餘者候
聖駕已安寝磕過安置頭寢殿門已闔則始散歸各直
房或酒或茶自己用過便各安歇絶無敢私相㑹飲者
以杜朋比欺䝉之弊其各家經管衣帽宫人即將宫帽
一頂貼裏道袍大襖或掛共上一條領者一副總緻兩
道冠之將褆繫縧牌總亦掛得停當名曰一把蓮并硬
抹口羢襪靴䕶膝一雙俱𦂳安于所歇床傍伺候暗燈
及燭于卓上立銅篐頭攢竹五尺一根于卓司房宫人
伺候筆袋一件空紙數幅本色紙花一袋紙花者即白
紙裁成方葉如碗口大以備寫字唾痰擦手之用凡猝
然夜間御前有事忽有傳召或值火災意外之警便立
可衣冠手持五尺速赴聖駕之前以防衛之
　　　長者巾
製如東坡巾而後垂兩方帶如程子巾式(神廟恒尚長/者巾冠前縫)
(綴一大西洋珠兩傍金五𤓰龍戲之而後垂兩葉之中/亦各蟠蒼龍凡内臣髙年之人亦有戴者或金線黒線)
(緑廂然只不敢綴雲龍也忠靖巾六合巾方巾/九華巾晉唐等製皆如外廷熹廟恒尚九華巾)
　　　圓帽
凡内臣皇城之内除宫帽平巾之外即帶圓帽冬則以
羅或紵為之夏則馬尾牛尾人髪為之有極細者一頂
可值五六兩或七八兩十餘兩者名曰𤓰拉或𤓰􁀙絶
不稱帽子想有所避忌也
　　　椶靸
巾帽局製造每年冬雪第一次即送司禮監掌印掌東
厰秉筆每二雙管事牌子每一雙冰雪穿之以便趨走
不滑跌也
　　　撒扇
其製用木柄長尺餘合竹作小骨二十餘根用藍絹糊
表兩面皆撒大塊金箔放則遮日收則入囊自司禮監
掌印至管事牌子皆于宫中夏間用之只可取陰不可
取風其式如外之竹涼扇而不曲長可二三尺上闊下
窄(宣廟有詠撒扇六言詩一首湘浦煙霞交翠剡/溪花雨生香掃却人間炎暑招囘天上清涼)
　　　靴
皁皮為之似外廷之製而底軟襯薄其裏則布也與聖
上履式同而前縫少菱角各縫少金線耳頻加粉飾敝則
易之凡當差内使小火者不敢㮣穿但單臉青布鞋青
布襪而已或雨雪之日油靴則不禁也
　　　扁辮
用不堪之羢紫色青綠色織如大帶子微鬆軟耳長可
丈餘不等闊可三四寸凡遇雨雪将衣搊束離地八九
寸以防泥汚晴天不用如冬雪之月亦得穿皮氅衣夏
暑之夜亦得用摺疊竹架各支紗絹帳以禦蚊蚋也
　　　雨衣雨帽
玉色深藍官綠杭紬或好油絹為之亦有蠶繭紙為者
有斗體式有道袍式加掛者御前大内臣值穿紅之日
有紅雨衣彩畫蟒衣方補為貼裏式者雨帽則如方巾
周圍加簷三寸許耳亦有竹胎絹糊黒油漆如髙麗帽
式者惟御前大内臣戴之
　
　
　
　
　
　明宫史卷三
欽定四庫全書
　明宫史卷四
　　　　　　　　　　　　　明　吕毖　撰
　　飲食好尚
　　　正月
初一日正旦節自年前臘月二十四日祭竈之後宫眷
内臣即穿葫蘆景補子及蟒衣各家皆蒸點心儲肉將
為一二十日之費三十日嵗暮即互相拜祝名曰辭舊
歲大飲大嚼鼓樂喧闐為慶賀焉傍植桃符板將軍炭
貼門神室内懸掛福神鬼判鍾馗等畫床上懸掛金銀
八寶西番經輪或編結黄錢如龍簷楹插芝蔴稭院中
焚柏枝柴名曰㷒嵗正月初一日五更起焚香放紙炮
將門􁁉或木槓于院地上抛擲三度名曰跌千金飲椒
柏酒喫水㸃心即扁食也或暗包銀錢一二于内得之
者以卜一嵗之吉是日亦互相拜祝名曰賀新年所食
之物如曰百事大吉盒兒者柿餅荔枝圓眼栗子􁊌棗
共装盛之又驢頭肉亦以小盒盛之名曰嚼鬼以俗稱
驢為鬼也立春之前一日順天府于東直門外迎春凡
勲戚内臣達官武士赴春場跑馬以較優劣至次日立
春之時無貴賤皆嚼蘿蔔名曰咬春互相請讌喫春餅
和菜以綿塞耳取其聰也自嵗暮正旦咸頭戴閙娥乃
烏金紙裁成畫顔色装成者亦有用真草蟲蝴蝶者咸
簪于首以應節景仍有真正小葫蘆如􁀙豆大者名曰
草裏金二枚可值二三十兩不等皆貴尚焉初七人日
喫春餅和菜自初九日後即有耍燈市買燈喫元宵其
製法用糯米細麵内用核桃仁白糖為果饀灑水滚成
如核桃大即江南所稱湯圓者十五日曰上元亦曰元
宵内臣宫眷皆穿燈景補子蟒衣燈市至十六日更盛
天下繁華咸萃于此勲戚内眷登樓玩看了不畏人斯
時所尚珍味則冬笋銀魚鴿蛋麻􁀙活鬼塞外之黄鼠
半翅鶡鷄江南之蛋柑鳳尾橘漳州橘橄欖小金橘風
菱脆藕西山之蘋果軟子石榴之屬冰下活蝦之類不
可勝計本地則燒鵞鷄鴨燒猪肉冷片羊尾爆炒羊肚
子灌腸大小套腸帶油腰子羊雙腸猪腎肉黄顙官耳
脆圓子燒笋鷄䤖醃鵞鷄煠魚栁蒸煎􁰮魚酒煑䳺鶉
鸛醢湯米爛湯八寶攢湯羊肉猪肉包棗泥􁀙糊油蒸
餅乳餅奶皮素蔬則滇南之鸛㙡五臺之天花羊䐗菜
鷄腿銀盤等麻菇東海之石花海白菜龍鬚海帶鹿角
紫菜江南之烏笋糟笋香蕈遼東之松子薊北之黄花
金針都中之山藥土豆南都之薹菜糟笋武當之鷹嘴
笋黄精黑精北山之榛栗梨棗核桃黄連茶木蘭芽蕨
菜蔓菁不可勝數茶則六安松蘿天池紹興岕茶徑山
茶虎邱茶也凡遇雪則煖室賞梅喫炙羊肉包渾酒牛
乳十九日名燕九是日也都城之西南有白雲觀者云
是勝國時邱真人成道處此日僧道輻輳凡聖溷雜勲
戚内臣凡好黄白之術者咸游此訪丹訣焉自十七日
或至十九日御前安設各様燈盡撤之也二十五日曰
填倉亦醉酒飽肉之期
　　　二月
初二日各宫門撤出所安彩粧各家用黍麵棗糕以油
煎之或以麵和稀攤為餅名曰薫虫是月也分菊花牡
丹凡花木之窖蔵者開隙放風清明之前收蔵貂鼠帽
套領狐狸等皮衣食河豚飲蘆芽湯以解熱各家煮過
夏之酒此時喫鮓名曰桃花鮓
　　　三月
初四日宫眷内臣換穿羅衣清明則鞦韆節也戴栁枝
于鬢坤寧宫後及各宫皆安鞦韆一架凡各宫之溝渠
俱于此時疏濬之竹篾棑棚大木補天溝水管俱于此
時油捻之并銅缸俱刷換以新汲水也凡内臣院宇大
者即製蓆箔為涼棚以繩收放取陰也聖駕幸囘龍觀
等處賞海棠窖中花樹盡出園圃亭榭棚欄等項咸此
月修飾富貴人家咸賞牡丹花修涼棚二十八日東嶽
廟進香喫燒笋鵞喫涼糕糯米麵蒸􁊌加糖碎芝麻即
糍巴也喫雄鴨腰子大者一對可值五六分傳云食之
補虚損也
　　　四月
初四日宫眷内臣換穿紗衣欽賜京官扇柄牡丹盛後
即設席賞芍藥花也初八日進不落夾用葦葉方包糯
米長可三四寸闊一寸味與粽同也是月也嘗櫻桃以
為此嵗諸果新味之始喫笋鷄喫白煑猪肉以為冬不
白煑夏不熝也又以各様諸肥肉薑蔥蒜剉如豆大拌
飯以萵苣大葉裹食之名曰包兒飯造甜醤豆豉初旬
以至下旬耍西山香山碧雲等寺耍西直門外之髙梁
橋涿州娘娘馬駒橋西頂娘娘進香二十八藥王廟進
香喫白酒氷水酪取新麥穂煑􁊌剥去芒殻磨成新條
食之名曰捻轉(去聲/呼之)以嘗此嵗五穀新味之始也司禮
監有一種扇以墨竹為骨色箋紙而兩面楷寫論語六
字一句成語極多脆裂倣此甚費工價也
　　　五月
初一日起至三十日宫眷内臣穿五毒艾虎補子蟒衣
門兩傍安菖蒲艾盆門上懸掛弔屏上畫天師或仙子
仙女執劍降五毒故事如年節之門神焉初五日午時
飲硃砂雄黄菖蒲酒喫粽子喫加蒜過水麵賞榴花佩
帶艾葉合諸樂畫治病符聖駕幸西苑看龍舟划船或
幸萬歲山前插栁看御馬監勇士跑馬走解夏至伏日
戴草麻子葉長命菜即馬齒莧也
　　　六月
初六日皇史宬古今通集庫晒晾喫過水麵外象赴宣
武門外洗初伏中伏末伏日亦喫過水麵喫銀苖菜即
藕之新嫩秧也初伏日造麯惟以白麵用菉豆黄加料
和成躧之立秋之日戴楸葉喫蓮蓬藕曬伏薑賞茉莉
梔子蘭芙蓉等花
　　　七月
初七日宫眷穿鵲橋補子宫中設七巧子兵仗局伺候
乞巧針十五日中元甜食房進供佛波羅蜜西苑做法
事放河燈京都寺院咸做盂蘭盆追薦道場亦放河燈
于臨河去處也是月也喫鰣魚為盛㑹賞荷花鬭促織
而促織之善鬭者一枚可值十餘兩不等各有名色以
賭博求勝也
　　　八月
宫中賞秋海棠玉簪花自初一日起即有賣月餅者加
以西𤓰藕互相餽送西苑躧藕至十五日家家供月餅
𤓰菓候月上焚香後即大肆飲㗖多竟夜始散席者如
有剰月餅仍整收于乾燥風涼之處至嵗暮合家分用
之曰團圓餅也始造新酒蟹始肥凡宫眷内臣喫蟹活
洗淨蒸熟五六成羣攅坐共食嬉嬉笑笑自掲臍盖細
細用指甲挑剔蘸醋蒜以佐酒或剔蟹胷骨八路完整
如蝴蝶式者以示巧焉食畢飲蘇葉湯用蘇葉等件洗
手為盛㑹也凡内臣多好花木于院宇之中擺設多般
並養金魚于缸羅列小盆細草以示侈富有紅白軟子
大石榴是時各剪離枝甘甜大瑪瑙葡萄亦于此月剪
下缸内著少許水將葡萄枝懸封之可留至正月色尚
鮮
　　　九月
御前進安菊花自初一日起喫花糕宫眷内臣自初四
日換穿羅重陽景菊花補子蟒衣初九日重陽節駕幸
萬嵗山登髙或兔兒山旋磨臺登髙喫迎霜麻辣兔菊
花酒是也糟𤓰茄糊房窻製諸菜蔬抖晒皮衣製衣禦
寒
　　　十月
初一日頒厯初四日宫眷内臣換穿紵絲喫羊肉爆炒
羊肚麻辣兔虎眼等各様細糖凡平時所擺玩石榴等
花樹俱連盆入窖喫牛乳乳餅奶皮蒸窩酥糕蚫螺直
至春二月方止也是月也始調鷹畋獵鬭雞内臣貪婪
成俗是以性好賭博既賴雞求勝則必費重價購好健
鬭之雞僱善養雞者晝則調馴夜則加食名曰貼雞須
燃燈親看以計所啄之數有三四百口者更妙也是時
夜已漸長内臣始燒地炕飽食逸居無所事事多寢寐
不甘又須三五成羣飲酒擲骰看紙牌耍骨牌下碁打
雙陸至二三更始散方睡得著又有獨自喫酒肉不下
者亦如前約聚輪流辦東幫凑飲啖所談笑者㮣鄙俚
不堪之事多有醉後爭忿小則罵打童奴以遷怒大則
變臉揮拳将祖宗父母互相換罵為求勝之資然易得
和解磕過幾個頭流上㡬眼淚即照舊歡暢如初也凡
攅聚飲食之際其固獲揚飯放飯流歠共食求飽咤食
嚙骨或膝上以哺弄兒或棄肉與猫犬真可笑也如有
喫素之人修善念佛亦必羅列果品飲茶久坐或至求
精爭勝多不以簞食瓢飲為美亦可笑也間亦有一二
好看書習字者樂聖賢之道或杜門篝燈草衣糲食不
茍取不濫予差足愉快奈寥寥不多見耳内臣又最好
喫牛驢不典之物曰挽口者則牝具也曰挽手者則牡
具也又羊白腰者則外腎卵也至于白牡馬之卵尤為
珍奇貴重不易得之味曰龍卵焉
　　　十一月
是月也百官傳戴煖耳冬至節宫眷内臣皆穿陽生補
子蟒衣室中多掛綿羊太子畫貼司馬監刷印九九消
寒詩圖每九詩四句自一九初寒纔是冬起至日月星
辰不住忙止皆鼓詞俚語之類非詞臣應制所作又非
御製不知如何相傳年久遵而不敢改此月糟醃猪蹄
尾鵞肫掌喫炙羊肉羊肉包匾食餛飩以為陽生之義
冬笋到即不惜重價買之每日清晨喫爉湯喫生炒肉
渾以禦寒
　　　十二月
初一日起便家家買猪醃肉喫灌腸喫油渣滷煑猪頭
燴羊頭瀑炒羊肚煠鐵脚小雀加鷄子清蒸牛乳白酒
糟粗糟蟹煠銀魚等醋溜鮮鯽魚鯉魚欽賞臘八雜果
粥米是月也進煖洞薫開牡丹等花初八日喫臘八粥
先期數日將紅棗槌破泡湯至初八早加粳米白米核
桃仁菱米炙粥供佛聖前户牖園樹井竈之上各分布
之本家皆喫或亦互相饋送誇精美也二十四日祭竈
蒸㸃心辦年競買時興錦段製新衣以示奢美富豪三
十日嵗暮守嵗乾清宫丹墀内自二十四日起次年正
月十七日止每旦晝間放炮遇風大暫止半日一日安
鼇山燈紥煙火凡聖駕陞座伺候花炮聖駕回宫亦放
大花前導皆内宫監職掌其前𨗳擺對之滚燈則御用
監燈作所備者也凡宫眷所用飲食皆本人所闗賞賜
置買僱倩貧窮宫人在内炊爨烹餁其手段髙者每月
工食可得數兩而零星賞賜不與焉凡煑飯之米必揀
簸整潔而香油甜醬豆豉醤油醋一應雜料俱不惜重
價自外置辦入也凡宫眷内臣所用皆炙􁫥煎炒厚味
遇有疾服藥多自己任意糊塗調治不肯忌口總之宫眷
所重者善烹調之内官而各衙門内官所最喜者又手
段髙之㕑役也
　
　
　明宫史卷四
欽定四庫全書
　明宫史卷五
　　　　　　　　　　　　　明　吕毖　撰
　　内板書數
　五倫書
　　計六十二本一千七百一頁
　周易大全
　　計十二本一千一百十八頁
　書傳大全
　　計十本七百六十一頁
　詩傳大全
　　計十二本九百九頁
　春秋大全
　　計十八本一千四百五十九頁
　禮記大全
　　計十八本一千二百五十九頁
　書傳
　　計六本五百八十三頁
　易傳
　　計六本五百八十二頁
　詩傳
　　計六本六百三十五頁
　春秋傳
　　計四本四百四十頁
　禮記
　　計八本一千六十二頁
　四書大全
　　計二十本一千五百九十九頁
　四書集註
　　計十本八百二十頁
　性理大全
　　計三十本二千二百六十九頁
　資治通鑑綱目
　　計四十本四千一百頁
　續資治通鑑綱目
　　計十四本一千一百二十二頁
　少微通鑑節要
　　計二十本一千四百三十八頁
　資治通鑑節要續編
　　計二十本一千六百八十三頁
　晏宏資治通鑑綱目
　　計三十本四千零二十頁
　文獻通考
　　計一百本一萬八百三十六頁
　歴代名臣奏議
　　計一百五十本九千九百二十頁
　歴代通鑑纂要
　　計六十本三千六百三十二頁
　大明㑹典
　　計一百四十本六千五百九十頁
　事文類聚
　　計一百三十本八千三百六十頁
　大明一統志
　　計四十本三千四百五十頁
　明倫大典
　　計二十四本七百二十頁
　大明集禮
　　計三十六本二千四百七十六頁
　大學衍義
　　計二十本一千三百八十八頁
　大學衍義補
　　計四十本三千六百頁
　對類
　　計十二本八百七十三頁
　諸司職掌
　　計三本四百二十八頁
　大明官制
　　計三本三百十頁
　御製大誥
　　計四本二百五十三頁
　大明律
　　計二本二百七頁
　御製文集
　　計八本七百十三頁
　洪武正韻
　　計五本五百頁
　御製詩集
　　計一本八十四頁
　韻府羣玉
　　計十本一千四百頁
　經史海篇直音
　　計五本五百十二頁
　廣韻
　　計二本二百五十五頁
　玉篇
　　計二本三百十五頁
　經書音釋
　　計二本一百七頁
　詩韻釋義
　　計二本一百五十八頁
　四書白文
　　計六本三百十二頁
　詩學大成
　　計十四本一千頁
　爾雅埤雅
　　計四本三百九十七頁
　許氏説文
　　計八本六百五十頁
　孔子家語
　　計三本一百四十四頁
　通書大全
　　計八本九百九十頁
　列女傳
　　計三本一百二十五頁
　神課金口訣
　　計二本二百四十頁
　仁孝皇后勸善書
　　計十本八百七十六頁
　臞仙肘後神樞
　　計二本一百六十八頁
　雍熙樂府
　　計二十本一千七百五十三頁
　選擇厯書
　　計二本二百五十六頁
　　三國志通俗演義
　　計二十四本二千一百五十頁
　厯代臣鑒
　　計十本五百六十頁
　貞觀政要
　　計六本三百七十頁
　居家必用
　　計十本八百八十頁
　聖學心法
　　計十本三百十五頁
　釋文三注
　　計千字文七十一頁胡曽詩九十九頁䝉求一百
　　四十五頁
　飲膳正要
　　計三本一百七十五頁
　唐賢三體詩
　　計二本一百七十二頁
　古文精粹
　　計二本二百五十六頁
　李白詩
　　計四本三百六頁
　吕真人文集
　　計二本一百四十頁
　髙皇后傳
　　計一本四十七頁
　女訓
　　計一本四十九頁
　内訓
　　計一本五十一頁
　尚書孝經大學中庸
　　計五本三百三十六頁
　選詩補注
　　計三本三百十二頁
　唐詩鼓吹
　　計五本二百六十六頁
　周易占法
　　計二本二百四十頁
　草堂詩餘
　　計二本一百九十頁
　恩紀含春堂詩
　　計二本二百四十頁
　小四書
　　計三本二百四十頁
　明心寶鑑
　　計二本二百十五頁
　擊壤集
　　計四本三百五十頁
　勸忍百箴
　　計四本三百頁
　古文真寶
　　計四本三百九十一頁
　醫要集覽
　　計六本二百八十頁
　草韻辨體
　　計六本二百七十頁
　増定華裔譯語
　　計十一本一千七百八頁
　評史心見
　　計六本三百五十頁
　通鑑博論
　　計三本二百九十頁
　重刻證類本草
　　計十本一千二百四十五頁
　皇明祖訓
　　計一本五十頁
　養生類纂
　　計五本一百九十七頁
　祖訓條章
　　計一本十二頁
　釋氏源流應化事蹟
　　計四本四百四十頁
　皇明典禮
　　計一本九十五頁
　洪武禮制
　　計一本八十二頁
　御製洪範篇序
　　計一本三十頁
　稽古定制
　　計一本八十一頁
　慈聖宣文皇太后女鑒
　　計一本六十九頁
　鄭氏女孝經
　　計一本四十二頁
　曹大家女訓
　　計一本十六頁
　女誡直解
　　計一本四十八頁
　劉向説苑
　　計五本三百二十五頁
　内則詩
　　計一本六十二頁
　勤政要典
　　計一本七十三頁
　昭鑑録
　　計一本一百五十三頁
　内令
　　計一本十二頁
　外戚事鑒
　　計一本六十八頁
　山居四要
　　計一本八十三頁
　臞仙肘後經
　　計一本一百十二頁
　玉匣記
　　計一本八十二頁
　省躬録
　　計一本七十二頁
　祥異賦
　　計一本四十九頁
　步天歌
　　計一本八頁
　傳心妙誤
　　計一本四十五頁
　詳明算法
　　計一本一百十頁
　草字碎金
　　計一本九十二頁
　真字碎金
　　計一本九十二頁
　千家姓
　　計一本二百九十二頁
　為善陰隲
　　計四本三百七十二頁
　小學書解
　　計一本一百六頁
　忠經
　　　計一本四十二頁
　孝經大義
　　　計一本四十三頁
　歴代紀年
　　　計一本三十六頁
　四時歌曲
　　　計一本十一頁
　隨機應化錄
　　計一本六十頁
　髙皇道徳經注解
　　計一本六十九頁
　達靼字孝經
　　計一本四十二頁
　醫按書
　　計一本三十二頁
　蒙求白文
　　計一本三十九頁
　山歌
　　計一本四頁
　華裔譯語
　　計一本八十八頁
　古字便覽
　　計一本五十二頁
　八行遺字集
　　計一本二十八頁
　警世篇
　　計一本三十一頁
　忠經直解
　　計一本十六頁
　太上感應靈篇
　　計一本九十二頁
　憲綱
　　計一本五十頁
　百家姓
　　計一本十頁
　大學
　　計一本三十六頁
　千字文
　　計一本十七頁
　孝經
　　計一本十六頁
　中庸
　　計一本五十六頁
　千家詩
　　計一本四十四頁
　四言雜字
　　計一本十二頁
　神童詩
　　計一本二十頁
　七言雜字
　　計一本十三頁
　三字經
　　計一本二十六頁
　啟䝉集
　　計一本四十頁
　啟䝉書法(即永字/八法)
　　計一本二十一頁
　草訣百韻
　　計一本十四頁
　草訣百韻歌
　　計一本四十頁
　八行圖説
　　計一本四十一頁
　孝經直解
　　計一本三十六頁
　周公解夢書大全
　　計二本七十頁
　　四書直解
　　計二十六本一千八百四十頁
　書經直解
　　計十三本八百五十六頁
　通鑑直解
　　計二十五本一千四十二頁
　帝鑑圖説
　　計六本三百五十六頁
　劉向新序
　　計三本一百四十二頁
　洪武正韻玊鍵
　　計二本一百三十頁
　佛經一藏
　　計六百七十八函十八萬八十二頁共用白連四
　　紙四萬五千二十三張藍絹五十三疋七尺四寸
　　黄絹二十六疋二丈四尺一寸已上每疋長三丈
　　二尺黄毛邊紙五百七十張黄連四紙三百四十
　　七張藍毛邊紙四千九百十二張白户繇紙一萬
　　八百九十五張黒墨二百八十六斤八兩白麫一
　　千一百二十五斤明礬四十五斤
　道經一藏
　　計五百十二函十二萬一千五百八十九頁共用
　　白連四紙三萬八百九十七張藍絹一百八十二
　　疋一丈八尺六寸藍毛邊紙三千十八張黄絹二
　　十疋一丈六尺黄連四紙一百七十六張黄毛邊
　　紙五百二張白户繇紙八千一百七張黑墨一百
　　六十斤八兩白麫七百五十斤明礬二十五斤
　畨經一藏
　　計一百四十七函十五萬七十四頁共用腰子白
　　鹿紙一萬三千六百四十三張
　大五大部經
　　華嚴經八十一本
　　大湼槃經四十二本
　　報恩經七本
　　金光明經十本
　　心地觀經八本
　小五大部經
　　法華經七本
　　楞嚴經十本
　　佛母大孔雀經三本
　　地蔵經三本
　　梁皇懴十本
　　圓覺經
　　彌陀經
　　諸品經咒
　　金剛經註解一本一百四十七頁
　　華嚴小鈔一百十七本三千二百十八頁
　　諸真寶懴十二本
　　小道經一部
　
　
　
　
　
　
　
　
　
　
　
　明宫史卷五
