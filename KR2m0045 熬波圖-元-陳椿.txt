#+TITLE: 熬波圖-元-陳椿
#+DATE: 2016-06-11 12:22:36
#+SOURCE: github.com/kanripo/KR2m0045 master 15210d90                
欽定四庫全書
　提要
　　熬波圖
　　　　臣等謹案熬波圗元陳椿撰椿天台人始末
　　　　未詳此書乃元統中椿為下砂場鹽司因前
　　　　提幹舊圗而補成者也自各團竈座至起運
　　　　散鹽為圖四十有七圗各有説後繫以詩凡
　　　　晒灰打滷之方運薪試蓮之細纎悉畢具亦
　　　　樓璹耕織圗曾之謹農器譜之流亞也序言
　　　　地有瞿氏唐氏為鹽場提幹又稱提幹諱守
　　　　仁而佚其姓考雲間舊志瞿氏實下砂望族
　　　　如瞿霆發瞿電發瞿震發瞿時學瞿時
　　　　懋瞿時佐瞿先知輩或為提舉或為鹽税幾
　　　　於世任鹽官其地有瞿家港瞿家路瞿家園
　　　　諸名皆其舊迹然作是圗者不知為誰至唐
　　　　氏則舊志不載無可考見矣諸圗繪畫頗工
　　　　永樂大典所載已經𫝊摹尚存矩度惟原缺
　　　　五圖世無别本不可復補姚廣孝等編輯之
　　　　時雖校勘粗踈不應漏落至此盖原本已佚
　　　　脱也乾隆四十六年九月恭校上
　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
熬波圖序
　　　　　　　　　　　　　元　陳椿　撰
浙之西華亭東百里實為下砂濵大海枕黄浦距大塘
襟帶吴松楊子二江直走東南皆斥􁋠之地煮海作鹽
其來尚矣宋建炎中始立鹽監地有瞿氏唐氏之祖為
監塲為提幹者至元丙子又為土著相副管勾官皆無
其任者也提幹諱守仁號樂山弟守義號鶴山詩禮𫝊
家襟懐慷慨二公行義表表可儀而鶴山尤為温克端
有古人風度輔聖朝䦕海道策上勲膺宣命授忠顯校
尉海道運糧千户深知煮海淵源風土異同法度終始
命工繪為長卷名曰熬波圖将使後人知煎鹽之法工
役之勞而垂於無窮也惜乎辭世之急僕曩吏下砂塲
鹽司暇日訪其子諱天禧號敬齋於衆綠園堂出示其
父所圖草卷披覽之餘瞭然在目如示諸掌嗚呼信知
仁民之心如是其大乎抑嘗觀淮甸陳曄通州鬻海録
恨其未詳僅載西亭豐利金沙餘慶石堰五塲安置處
所捎灰刺溜澳滷試蓮煎鹽採薪之大畧耳今觀斯圖
真可謂得其情備而詳矣然而浙東竹盤之殊改法立
倉之異猶未及焉敬齊慨然屬椿而言曰成先君之功
者子也子其為我全其帙而成其美云椿辭不獲已敬
為畧者詳之闕者補之圖㡬成而敬齋不世至順庚午
始得大備行鋟諸梓垂於不朽上以美鶴山存心之仁
用功之勤下以表敬齋繼志之勇托付之得人也有意
於愛民者将有感於斯圖必能出長策以甦民力於國
家之治政未必無小補云旹元統甲戌三月上巳天台
後學陳椿誌
欽定四庫全書
　熬波圖卷上　　　　　　　元　陳椿　撰
　　各團竈座圖第一
　　築壘圍墻圖第二
　　起盖竈舍圖第三
　　團内便倉圖第四
　　褁築灰淋圖第五
　　築疊池井圖第六
　　盖池井屋圖第七(原圖/缺)
　　開河通海圖第八
　　埧堰蓄水圖第九(原圖/缺)
　　就海引潮圖第十(原圖/缺)
　　築䕶海岸圖第十一
　　車接海潮圖第十二
　　疏浚潮溝圖第十三(原圖/缺)
　　開闢攤場圖第十四
　　車水耕平圖第十五(原圖/缺)
　　敲泥拾草圖第十六
　　海潮浸灌圖第十七
　　削土取平圖第十八
　　棹水潑水圖第十九
　　擔灰攤晒圖第二十
　　篠灰取匀圖第二十一

　
　
　
　
　
　
　
　
　　各團竈座　歸併竈座建團立盤或三竈合一團
　　或兩竈為一團四向築疊圍墻外向逺匝濠壍團
　　内築鑿池井盛貯滷水盖造鹽倉柈屋置闗立鎖
　　復撥官軍守把廵警
東海有大利斯民不敢争並海立官舍兵衛森軍營私
鬻官有禁私鬻官有刑團㕔嚴且肅立法無弊生

　
　
　
　
　
　
　
　
　　築壘圍墻　團圍四向墻堵上置乳頭彷彿城池
　　以絶姦偽或遇坍摧隨時築壘其土皆用蕩内生
　　田土塹盖傍海不時風潮大作非堅實不足以禦
　　之
立團定界址分團圍短墻壘土為之限開溝為之防版
築已完固厥土燥且剛團門慎出入北軍守其旁

　
　
　
　
　
　
　
　
　　起盖竈舍　既立團列竈自春至冬照依三則火
　　伏煎燒晨夕不住必湏於柈上盖造舍屋以庇風
　　雨雇募人夫工匠填築基址令髙収買木植鐵丁
　　等物料屋在壮而不在麗故簷楹垂地梁柱椽桷
　　俱用巨木縛蘆為稕鋪其上以茅苫盖後築短墻
　　圍褁内設出生灰之處前向容着竈丁執爨煎鹽
　　夏月多起東南風故其屋俱朝東南風順可燒火
　　竈丁則免烟薫火炙之患
築團未脫手柈舍又興工運茆上髙屋畚泥矮墻東所
喜手脚徤敢言腰背慵何以門東南盖以朝其風
　
　
　
　
　
　
　
　
　　團内便倉　各團所辦鹽額多寡不同多者萬引
　　少者不下五七千引每日煎到火伏鹽數為因相
　　離總倉近則徃回八七十里逺者徃囬二百餘里
　　或河道缺水或值聚雨所阻豈能繼即起運各竈
　　户自備木植磚瓦鐵丁石灰工食等項物料就團
　　内起盖倉房或五間或七間以便収貯公私皆便
　　故以便倉名之
便倉以便民規模在經始地土既髙燥水港亦通濟磚
壁連屋山瓦溝建瓴水衆竈各設倉公利私亦利
　
　
　
　
　
　
　
　
　　褁築灰淋　灰淋一名灰墶其法於攤塲邉近髙
　　阜處掘四方土窟一個深二尺許廣五六尺先用
　　牛於濕草地内踏煉筋韌熟泥用鐵鏵鍬掘成四
　　方土塊名曰生田人夫搬擔逐塊排砌淋底築踏
　　平實四圍亦壘築如墻用木槌草索鞭打無縱務
　　要繞圍及底下堅實以防泄漏仍於灰淋側掘一
　　滷井深廣可六尺亦用土塊築壘如灰淋法埋一
　　小竹管於灰淋底下與井相通使流滷入井内
百煉無生泥萬杵皆實地池井既堅牢褁築又完備作
勞口舌乾鹹水覺有味早知作農夫豈不太容易
　
　
　
　
　
　
　
　
　　築疊池井　灰塲上及團内築疊成滷池井方長
　　者為池如蠒樸掘深八九尺濶六七尺長丈餘井
　　則圓井之名有二大者為井小者為缸頭大可廣
　　六尺小廣三尺深若池之數天晴則用水澆濕草
　　地将牛踏煉筋靭熟泥用鐵鍬掘成四方土塊方
　　厚尺許逐塊搬擔排砌築壘池底并四向墻壁将
　　木槌草索鞭打遶圍上下泥縫堅實不致渗漏井
　　亦如之池與缸頭下底埋竹管相通用滷則缸頭
　　内浣舀上柈
鑿井以瀦滷井欲實且堅又恐風雨至煉泥包四邉小
塊少者抱大塊壮者肩臨歸鞭又鞭恐為螻蛄穿
　
　
　
　
　
　
　
　
　　盖池井屋　池井築疊既完又忌雨損故於上造
　　房屋以覆之収買竹為桷椽木為梁柱織蘆為芭
　　束茆為苫工食之費時時修葺以防雨漏若入生
　　水浸淡又湏再别淋過然後可以煎鹽
穿鑿池井完上盖數椽屋老婦挽茅柴壮丁擔竹木簷
楹苫着地難用擎天柱固非人所居但防天雨雨

　
　
　
　
　
　
　
　
　　開河通海　晒灰煎鹽灌潑攤塲通船運滷全頼
　　海水每團各竈湏開通海河道港口作垻令開月
　　河候取逺汛以接海潮每為沙泥壅漲淤塞每歲
　　亦湏頻頻撈洗以深之
平地海可通要非一日勞成雲舉萬鍤落地連千鍬水
性元潤下滿溝來滔滔海水無盡時要在人煎熬

　
　
　
　
　
　
　
　
　　埧堰蓄水　辦鹽全頼海潮雖是各竈開挑通海
　　河港必於港口築捺埧堰置辦工具雇募人夫看
　　守每遇大汛人夫俱於海邉港口風雨不移徹夜
　　守候潮來則開月河通放候河滿仍舊運土堅捺
　　蓄水以備朝暮灌潑晒灰潮湧則渰沒攤塲水少
　　則妨悮攤晒
今晨海多風潮水來浩瀚未作西頭埧先捺東頭堰蓄
水不患多将以備烹煉復防有泛溢適中乃為善

　
　
　
　
　
　
　
　
　　就海引潮　攤塲周圍雖有蓄水河溝每日澆潑
　　灰淋滷漸見淺涸六七月久晴分外用水浩大海
　　潮雖遇大汛亦不入港必湏雇夫将帶工具就海
　　開河引潮入港用車戽接
人言隻手河可塞我見衆力海可通東南財賦大淵藪
貨財所殖源無窮海波萬頃取無禁千夫奔鍤來如風
湏臾引海出平地非人之力天之功

　
　
　
　
　
　
　
　
　　築䕶海岸　每嵗七八月間多起大東北風海潮
　　甚大慮恐湧漲渰沒灰塲時急不能乾有妨攤晒
　　才被渰浸縱晴亦不下六七日不能施功每每多
　　雇人夫髙築堤岸以防不測潮汛長落又恐海濤
　　衝激損壊時常廵視有損即補疊以䕶之
去海無十里水可狎而玩曽聞十年前沸騰無畔岸所
以預隄防不獨為水患煮海且富國民力惜有限

　
　
　
　
　
　
　
　
　　車接海潮　五六七八月間天道久晴正當酷熱
　　之時雖大汛潮不抵岸溝港乾涸缺水晒灰只得
　　雇倩人夫将帶工具就海三五里開河多用水車
　　逐級接髙車戽醎潮入港所以備竈丁掉水灌潑
　　攤塲淋灰取滷
翻翻聫聫犖犖确确東海巨蛇才脫殻滔滔車腹水逆
行輥輥車聲雷大作能消㡬部旱龍骨翻得陽侯波欲
涸誰家少婦急工程徑上車頭泥兩脚

　
　
　
　
　
　
　
　
　　疏浚潮溝　團竈通潮河港因渾潮上落沙泥淤
　　塞不時雇工䦕浚
潮來溝水滿潮落三寸泥十日泥三尺溝與兩岸無髙
低長柄杴桷短柄鍬開深八尺過人頭但得朝朝水滿
溝一生甘作泥中􁁉

　
　
　
　
　
　
　
　
　　開闢攤塲　辦鹽各隨風土浙東削土浙西下砂
　　等塲止是晒灰取滷攤塲㝡為急務擇傍海附團
　　鹻地先行雇募人夫牛犁翻耕數次四圍開挑蓄
　　水圍溝每淋湏廣二十四歩長八十歩分作三片
　　或四片但此等法度甚為艱辛故逐一圖之于後
鹽事有先後首當開攤塲深犁闢兩岸堅塹壅四傍細
草不留根鹹波無清光但恐人力疲牛疲亦何傷

　
　
　
　
　
　
　
　
　　車水耕平　初闢灰塲自數次翻耕之後雇募人
　　夫水車牛力於上耕墾将髙就低丁工亦各用鐡
　　撘鋤匀務要平正車海内鹹潮灌浸如此數次令
　　鹹味入骨水乾然後敲泥拾草
塲面有凸凹水力均浸灌車聲接海聲鴉尾啣欲斷将
来晒灰時恐有不平患但願天公平無水亦無旱

　
　
　
　
　
　
　
　
　　敲泥拾草　車水灌浸之後候乾雇募人夫湏用
　　鐵鋤将草根起拾去雜草根荄乾浄如有土塊仍
　　用木槌一一敲碎如粉漸葺平正
拾草草葉空敲泥泥粉碎雖如鏡面平猶恐蟻穴壊十
指盡皸瘃那復問肩背抛却犁與鋤平地且拾芥

　
　
　
　
　
　
　
　
　　海潮浸灌　敲泥拾草之後漸已平淨又湏於攤
　　塲四畔添做圍岸車戽海潮滿滿渰浸湏伺日久
　　地土弔鹹水乾則扒削開渠取平
浙東把土刮浙西将灰淋開得攤塲成車引海潮浸土
潤鹹花生地瘠鹹波渗煎鹽工力繁惟此艱難甚

　
　
　
　
　
　
　
　
　　削土取平　潮浸既久又湏日晒土乾工丁不問
　　老幼各用扒銡鋤頭剗去細草分為片叚以一淋
　　為率或三片四片於中及四圍通開淺淺小渠引
　　水而已却就港邉做潢頭每日棹水自港頭放入
　　小渠分流四圍以供早晚澆潑其塲地宛如鏡面
　　光浄四下坦平方可攤灰晒之如有凹凸遇雨則
　　凹處遲乾潑水則凸處不積
潮泥不厭搗細草不厭剗四方貴匀浄一孔防漏綻牛
閒卧碌碡鹿過絶町疃不日即興煎鹽事不可緩
　
　
　
　
　
　
　
　
　　棹水潑水　攤塲四圍淺開通水小渠竈插不分
　　男女每日午後収灰入淋之後塲地已空晚下用
　　繩索劄縛了水桶名曰棹桶兩人将棹桶相對於
　　港邉棹水上岸自潢頭内流入灰塲四圍渠内隨
　　以杴蒲潑水灌濕攤塲浥露一夜次日絶早攤灰
灰塲欲潤不欲乾長繩戽海海水翻分溝通流䕶塲面
平鋪灰了攤復攤就塲棹水仍潑水却恐風來一掃間
健婦肩灰何火急不顧飢兒扳擔泣

　
　
　
　
　
　
　
　
　　擔灰攤晒　灰乃墶内淋過滷水殘灰及柈内半
　　滅不過帯性生灰每墶日添生灰兩擔収擔入淋
　　之時一擔鋪底一擔盖面竈丁每日侵晨看天色
　　晴霽逐擔挑開於攤塲上用濶木杴一名杴蒲逐
　　一杴開攤遍男子婦人若老若幼夏日苦熱赤日
　　行天則汗血淋漓嚴冬朔風則履霜躡氷手足皴
　　裂悉登塲竈無敢閑惰
海天無風雲色開相呼上塲早晒灰滿塲大堆仍小堆
前擔未了後擔催少婦勤作亦可哀草間終日眠嬰孩
正苦飢腹鳴如雷轉頭饁婦從西來
　
　
　
　
　
　
　
　
　　篠灰取匀　篠竿以竹為之大竹一竿為柄長六
　　尺上縛小竹三根或兩根凡晒灰先用濶木杴攤
　　之後各用篠竿分頭於所攤灰處篠開均匀不致
　　厚薄易於結鹹若篠不匀則厚薄不能成鹹
築塲纔罷隨上灰灰如細塵地如席更持長篠輕拂拂
灰中莫有塊與核一片灰塲㡬經手壮者尫羸肥者瘠
飛揚㝡怕海邉風不怕天邉日頭赤
欽定四庫全書
　熬波圖卷下　　　　　　　元　陳椿　撰
　　篩水晒灰圖第二十二
　　扒掃聚灰圖第二十三
　　擔灰入淋圖第二十四
　　淋灰取滷圖第二十五
　　滷船鹽􁊁圖第二十六
　　打滷入船圖第二十七
　　擔載運滷圖第二十八
　　打滷入團圖第二十九
　　樵斫柴薪圖第三十
　　束縛柴薪圖第三十一
　　砍斫柴玍圖第三十二
　　塌車􁀙車圖第三十三
　　人車運柴圖第三十四
　　􁀙車運柴圖第三十五
　　鐡盤模様圖第三十六
　　鑄造鐵柈圖第三十七
　　砌柱承柈圖第三十八
　　排湊盤面圖第三十九
　　煉打草灰圖第四十
　　装泥柈縫圖第四十一
　　上滷煎鹽圖第四十二
　　撈晒撩鹽圖第四十三
　　乾柈起鹽圖第四十四
　　出扒生灰圖第四十五
　　日収散鹽圖第四十六
　　起運散鹽圖第四十七

　
　
　
　
　
　
　
　
　　篩水晒灰　攤灰篠匀之後遇有風起必致吹刮
　　竈丁用長柄浣料舀水於上風颺水篩潑周遍令
　　灰沾地庶免風吹失散
風日太燥灰欲飛灰底太濕生地衣老丁調停視乾濕
或晒或洒隨其宜長撩取水信手潑灰不至死長含濕
水匀不燥亦不濕明朝滷成鹹到骨

　
　
　
　
　
　
　
　
　　扒掃聚灰　竈丁晒灰纔至午後灰已成鹹丁工
　　老幼男女分布塲上用掃帚木扒掃閉推聚成堆
　　夏月一日成鹹冬月二三日方得成功
掃開掃閉秃千帚推去扒來穿兩肘百堆千堆亂人行
一嘗再嘗鹻人口千夫上塲争晒灰晒灰亦有髙低手
爾曺慎勿歎苦辛明日成鹽此其母

　
　
　
　
　
　
　
　
　　擔灰入淋　灰已掃聚成堆纍纍滿塲每淋約三
　　十擔以灰塲闊狹淋墶大小為則各各挑擔入淋
　　先用生灰一擔鋪底却着所晒鹹灰傾入滿了又
　　用生灰一擔盖面用脚蹅踏堅實實則滷易流虚
　　則滷不下却束草一把於上然後以浣料舀鹹水
　　自束草上澆淋使灰不為水衝動用水之多少酌
　　量灰之鹹淡為凖
一淋灰半濕再淋灰欲泣三淋四淋灰底透竹筧通池
如雨集閒投石蓮就滷試三蓮四蓮直沉入丁夫閒少
辛苦多却恐無灰可相接
　
　
　
　
　
　
　
　
　　淋灰取滷　所収鹹灰入淋澆水足則下滷流入
　　淋邉井内要知滷之鹹淡必用蓮管秤試如四蓮
　　俱起其滷為上淋過淡灰次日再晒　管蓮之法
　　採石蓮先於淤泥内浸過用四等滷分浸四處㝡
　　鹹䴮滷浸一處(第一/等)三分滷浸一分水浸一處(第/二)
　　(等/)一半水一半滷浸一處(第三/等)一分滷浸二分水
　　浸一處(第四/等)後用一竹管盛此四等所浸蓮子四
　　放於竹管内上用竹絲隔定竹管口不令蓮子漾
　　出以蓮管汲滷試之視四管蓮子之浮沉以别滷
　　鹹淡之等
扻灰上擔去復還傾灰滿淋髙如山小池畜水待澆潑
外面雖濕中央乾灰如命脉滷如血血與命脉相流連
便湏載滷入團去官司明日催装柈
　
　
　
　
　
　
　
　
　　滷船鹽􁊁　滷船運滷入團鹽􁊁載鹽上倉滷船
　　其身淺易於牽運鹽􁊁上有摧槽橄板鎖封闗防
　　船艕(艕同榜/竝船也)官為印烙
大􁊁(􁊁音貂/吴船也)小􁊁名雖共鹽􁊁滷船各適用滷船淺淺
搆作艙鹽􁊁實實装其􁔩(􁔩音洞博/雅舟名)灰滷附團便且輕
鹽鹺到倉逺而重也無橈槳與風㠶篾纜牛牽運防送

　
　
　
　
　
　
　
　
　　打滷入船　撁運滷船至灰塲邉河内泊住工丁
　　用浣料将井内淋到滷水用竹管引流放入船用
　　牛牽運至團
大池小池無着處相呼上滷入團去􁀙船滿載百餘石
􁀙船塞港百餘隻㸔船人丁暫得閑牽牛從此無餘力
㝡喜長年老怕事滿船不敢偷涓滴

　
　
　
　
　
　
　
　
　　擔載運滷　攤塲有逺有近有髙有低不通船隻
　　則桶擔挑負河港便當則用牛船搬載
擔夫負擔赬兩肩兩牛拽船行且鞭人力不甘牛有力
岸傍水底争相先牛肥且健不惜力擔夫惟愁桶底穿
日西比及到團前牛却長嘆人無言

　
　
　
　
　
　
　
　
　　打滷入團　牛船載滷至團邉港内泊住工丁将
　　綰料就船舀起滷水傾於墻脚下元置竹管内引
　　放入團中從各枝分小渠内流入各池中停頓
團前運滷船衘尾上滷分溝入團裏長筧短筧斷復連
行地滔滔如注水今年天道好晒灰那更淋灰清徹底
試來入口十分鹹守煎歡賞管煎喜

　
　
　
　
　
　
　
　
　　樵斫柴薪　辦鹽柴為本向者額輕蕩多今則額
　　重蕩少為因鹽額愈増而蕩如舊故也春首柴苗
　　方出漸次長茂雇人㸔守不得人牛踐踏謂之看
　　青及過五月小暑梅雨後方可樵斫間有缺柴之
　　家未待四月柴方長尺許已斫之矣雇募人夫入
　　蕩砍斫人夫手将鐵鐄(鐄音横廣/韻鎌也)脚着木履為蕩
　　内柴根刺足難於行立也上則月分滷醎毎鹽一
　　引用柴百束下則時月滷淡用柴倍其數至如四
　　五月乏柴則買大小麥桿柴接濟煎燒浙西為有
　　官蕩每引工本比浙東減五兩
黄茆白葦地一望百餘里長鐄瑩如雪動手即披靡縱
横卧荒野海風吹不起雖有菅與蒯亦毋棄憔悴
　
　
　
　
　
　
　
　
　　束縛柴薪　雇募夫丁砍斫柴薪用草义翻晒三
　　兩日候乾用木柧(柧與觚同說文徐/鍇曰三稜為柧)兒聚方用茅
　　撚束縛成箇毎箇六尺圍圓逐箇搬擔堆㳫在蕩
　　别雇人夫牛車搬運遇雨則柴腐爛不敖火力用
　　茅撚以軟細茅柴攪為單股繩索長七尺餘
平明加束縛委地何紛紛一畝當㡬束一束當㡬斤一
際萬餘束際際(俗呼一堆/為一際)連青雲餘草任狼藉待與樵
者分

　
　
　
　
　
　
　
　
　　砍斫柴玍　亡宋年間官撥草蕩此時鹽數少近
　　年累䝉官司増添鹽額别無添撥草蕩以是每歲
　　煎鹽不敷才至起火便行缺柴三四月間柴苗方
　　長尺許已是開蕩樵斫至八九月内已無接濟不
　　免多募人丁工具将蕩内茅根玍(玍字字書韻書/俱不載未詳)
　　柴再行刮削砍斫用茅撚三務縛束名曰横包柴
　　搬擔堆垜陸續搬運入團
黄茅斫盡鹽未足官司熬熬催火伏有錢可買鄰塲柴
無錢之家守鹽哭茅根得雨力未衰昨日猶短今日齊
亂包急束少作堆三寸五寸尋柴玍
　
　
　
　
　
　
　
　
　　塌車􁀙車　運柴必用􁀙(􁀙字字書韻書/俱不載未詳)車塌車
　　二車大小各隨其製皆用樟榆等硬木做造方可
　　耐久管車輪軸頭處每輛用生鐵鑄成鐵管四箇
　　穿套在車機内籠軸其中庶耐轉軸名曰團穿有
　　力之家則造􁀙車無力之家用塌車盖􁀙車用費
　　牛力倍於塌車數倍故也
千牛宻攢蹄車聲雷長堤擔夫欲争道長驅與之齊束
草如山髙牧子猶嫌低陸地行尚可可憐行深泥

　
　
　
　
　
　
　
　
　　人車運柴　各柈為日責火伏鹽所拘柴薪搬運
　　不迭若無積柴則隂雨缺為燒用縱有團外柴薪
　　卒急不得入團團内若還多積各柈舉皆起火地
　　叚窄狭恐引延燎之患自早至暮夜以繼日丁工
　　車輛交馳運趕柈尚慮不敷自非廣募丁工安能
　　成效
塌車無兩輪陸地行如飛肩拖與背負右挽仍左推家
家牛正忙不念人力疲運柴恐不迭一日知㡬回

　
　
　
　
　
　
　
　
　　􁀙車運柴　附團塗蕩值雨則逺近浸濘或深蕩
　　隔渉溝港塌車人擔難於搬夯(夯呼講切近壑上/聲人用力以堅舉)
　　(物也一曰北/音讀如抗)􁀙車輪軸團轉易於牽運每輛可運
　　柴五十束塌車止載十五束
平明驅羣牛駕以大小車車上何所有束束黄茅柴行
行亦良苦牧豎不停撾空車晚歸去牛背載寒鴉

　
　
　
　
　
　
　
　
　　鐵盤模様　盤有大小闊狹薄則易裂厚則耐久
　　浙東以竹編浙西以鐵鑄或篾或鐵各隨其宜柈
　　大塊數則多少者盤縫却省邉際龜脚靠閣柈墻
　　以篾為者止可用三二日焚燬繼成棄物則應酬
　　官事而已終不如鐵鑄者可熬烈火烹鍊也
方盤雖薄容易裂圓鑊雖深又難熱不方不圓合而分
様自兩淮行兩浙洪爐一鼓焰掀天収盡九州無寸鐵
明朝火冷合而觀疑是沅江九肋鼈

　
　
　
　
　
　
　
　
　　鑄造鐵柈　鎔鑄柈各隨所鑄大小用工鑄造以
　　舊破鍋鑊鐵為上先築鑪用瓶砂白磰炭屑小麥
　　穂和泥實築為鑪其鐡柈沉重難秤斤兩只以秤
　　鐵入爐為則每鐡一斤用炭一斤總計其數鼓鞴
　　煽鎔成汁候鐡鎔盡為度用栁木棒鑽爐臍為一
　　小竅煉熟泥為溜放汁入柈模内逐一塊依所欲
　　模様㵼鑄如要汁止用小麥穂和泥一塊於杖頭
　　上抹塞之即止柈一面亦用生鐵一二萬斤合用
　　鑄冶工食所費不多
大柈大小十餘片中盤四片小盤二誰将紅爐生鐵汁
㵼入模中隨巨細神槌擊後皆有用良冶収功在零碎
閒看爐鞴棄荒郊當時閙熱今如水
　
　
　
　
　
　
　
　
　　砌柱承柈　装柈之時每一柈先用大磚一千餘
　　片向竈肚中間砌磚柱二行昔者鐵鑄為柱竈口
　　前後各砌二磚柱為門柈外周圍用土墼疊為墻
　　壁從地髙二尺餘堅固築打閣柈於上三五日一
　　次别換砌装
灰泥煉得如蒸土巨磚為駞石為虎四垠打就圍火城
中間屹立承柈柱此時築打不加工他日難禁大火聚
滿盤白雪積如山不比金莖但承露

　
　
　
　
　
　
　
　
　　排凑盤面　盤有大小不等或如木梳片或三角
　　或四方或長條或小碎工丁數十人用扛索杪木
　　奮力舉鐵塊排揍成盤周圍閣所築土墻上其中
　　各磚柱上或有短小鐡塊閤不及磚柱者先用鐵
　　打成塊臂模様名曰柈駝以曲頭撘兩旁大鐵塊
　　上以凹身閣小片凑補成圓􁀙􁀙(􁀙字疑搘字之/訛  􁀙廣韻私)
　　(盍切音􁛬/攱起也)平正
形模本渾淪何乃散而聚世無烏獲力萬鈞未易舉片
叚合凑成冶工費鎔錮雖曰小鐵駝能補空缺處
　
　
　
　
　
　
　
　
　　煉打草灰　如遇装柈先用茒柴絞成大索却寸
　　寸刴碎和生灰畧入少滷潤灰不令飛動却敎竈
　　丁遶圍羣坐各將木棒於草灰上不住手鞭打三
　　二日臨用時再和石灰三斛加以醎滷打和稠黏
　　以塗柈縫
草灰將何用鞭打不停手明朝装柈時泥箯䕶柈口壮
夫打鞭千百折煉得白灰成黑雪誰知只是爐與篾泥
向盤邉堅似鐵

　
　
　
　
　
　
　
　
　　装泥柈縫　鐡柈既凑完備縫闊者四五寸狹者
　　一二寸先束小柴把塞滿縫内以小竹扦穿定次
　　上滷和所打熟灰逐縫塗滿周遭乃用蘆箯髙五
　　六寸圍轉亦用草灰褁塗其内以大牛骨箆砑掠
　　光實畧以十餘束柴焚火使灰畧堅却㧞去竹扦
　　又用骨箆蘸滷再砑竹川孔無縫頻以草帚蘸滷
　　刷縫使骨箆頻砑一面燒火候縫稍堅即上滷矣
　　必三五日再装一次
三長四短鑄盤片五合六聚凑盤面老丁自有生銲藥
灰日千舂泥百煉深深抹縫工補插五六烏金小駝健
補虚架滿茍目前安得天地為爐隂陽炭
　
　
　
　
　
　
　
　
　　上滷煎鹽　柈面装泥已完滷丁輪定柈次上滷
　　用上竹管相接於池邉缸頭内将浣料舀滷自竹
　　管内流放上柈滷池稍逺者愈添竹管引之柈縫
　　設或渗漏用牛糞和石灰掩捺即止
竹筩㵼滷初上盤今日起火齊著團日煎月煉不得閒
却愁火急柈易乾炎炎火窖去地三尺許海波頃刻熬
出素烹煎不顧寒與暑半是竈丁流汗雨

　
　
　
　
　
　
　
　
　　撈灑撩鹽　煎鹽旺月滷多味醎則易成就先安
　　四方矮木架一二箇(名撩/床)廣五六尺上鋪竹篾㸔
　　柈上滷滚後将掃帚於滚柈内頻掃木扒推閉用
　　鐵剗撈漉欲成未結糊塗濕鹽逐一剗挑起撩床
　　竹篾之上瀝去滷水乃成乾鹽又攙生滷頻撈鹽
　　頻添滷如此則晝夜出鹽不息比同逐一柈燒乾
　　出鹽倍省工力若滷太醎則洒水澆否則柈上生
　　蘖如飯鍋中生煿焦通寸許厚湏用大鐵槌(一名/柈槌)
　　逐星敲打剗去了否則為蘖所隔非但滷難成鹽
　　又且火𦂳致損盤鐵
火伏上則鹽易結日烈風髙勝他月欲成未成乾又濕
撩上撩床便成雪盤中滷乾時時添要使柈中常不絶
人面如灰汗如血終朝徹夜不得歇
　
　
　
　
　
　
　
　
　　乾柈起鹽　下中則月滷水淡薄結鹽稍遲難施
　　撩鹽之法直湏待柈上滷乾已結成鹽用鐵剗起
　　其柈厚重卒未可冷丁工着木履於熱柈上行走
　　以掃帚聚而收之
大柈未冷火初歇輕輕剗柈休剗鐵有如昨夜未完月
妖蟆食破圓還缺又如水晶三角片又如蒸餅十字裂
正愁天上多苦霧却喜海濵有醎雪

　
　
　
　
　
　
　
　
　　出扒生灰　攤灰所晒醎灰湏日増添生灰剌和
　　為母當燒火時扒(扒集韻布㧞切音八史記/掊視得鼎索隐曰掊扒也)出柈
　　肚生灰半滅未過者以水澆潑存性工丁不分男
　　婦逐擔挑出攤塲頭堆積以多為貴凖備每日消
　　用
死灰不復燃生灰猶未死昨朝火窖中今日冷如水莫
嫌灰擔重積灰那忍棄晒乾再下淋又作還魂鬼

　
　
　
　
　
　
　
　
　　日收散鹽　竈丁接柈煎鹽輪當柈次周而復始
　　且如一户煎鹽了畢主户則斛收見數入團内倉
　　房收頓依驗多寡俵付工本口粮以勵勤惰
一日煎㡬何一日收㡬多但憂辦不上不獨遭譏訶日
課有工程官事無蹉跎月月無虚申不敢連司鹺

　
　
　
　
　
　
　
　
　　起運散鹽　各團日煎散鹽數多柈竈内及倉厫
　　盈滿必隨時起運赴總倉以備支装每日丁工擔
　　挑下船各家用印關防官設軍人輪流沿途防送
　　到倉交收
散鹽如積雪地上數百堆闗防少不宻團門或夜開多
備牛與船加以人力推總倉有統攝不招還自來
