#+TITLE: 荒政叢書-清-俞森
#+DATE: 2016-06-11 12:22:37
#+SOURCE: github.com/kanripo/KR2m0048 master 37723e12                
欽定四庫全書　　　　　史部十三
　荒政業書目錄　　　　　政書類三(邦計之屬/)
　　卷一
　　　董煟救荒全法
　　卷二
　　　林希元荒政叢言
　　卷三
　　　屠隆荒政考
　　卷四
　　　周孔教荒政議
　　卷五
　　　鍾忠惠公賑豫紀畧
　　卷六
　　　劉世教荒箸畧
　　卷七
　　　魏禧救荒策
　　卷八
　　　俞森常平考
　　卷九
　　　俞森義倉考
　　卷十(上/下)
　　　俞森社倉考
　　　　(臣/)等謹案荒政叢書十卷
　　　國朝俞森撰森號存齋錢塘人由貢生厯官至
　　　　湖廣布政司㕘議是書成於康熙庚午輯古
　　　　人救荒之法於宋取董煟於明以来取林希
　　　　元屠隆周孔教鍾化民劉世教魏禧凡七家
　　　　之言又自作常平義倉社倉三考溯其源使
　　　　知所法復究其弊使知所戒葢其官河南僉
　　　　事時所撰也末附鄖襄賑濟事宜及捕蝗集
　　　　要則其官分守荆南道時所撰也救荒之策
　　　　古人言之已詳至積儲尤為救荒之本森既
　　　　取昔人良規班班具列而於三考尤極詳晰
　　　　登之梨棗俾司牧者便於簡閲亦可云念切
　　　　民瘼者矣乾隆四十三年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
荒政叢書原序
古稱救荒無竒䇿非無竒䇿也預為之雖尋常行事自
有神明莫測之妙臨時倉卒為之雖古人已見之效亦
祗具文而已于生民曽何與焉所以荒政不可不詳欲
求其詳不得不預為之備森嘗觀古今救荒事宜若干
卷無不綱舉目張施行井井乆矣㑹萃成帙藏之篋中
兹當
皇上憂民之切中外諸鉅公無不亟亟焉惟荒政是問
森雖承乏河員敢謂賑濟之事非職所宜盡乎爰取向
所藏本登之棗梨期與各屬相為講究而亟圖之或可
措置一二庶足以仰承
宵旰之深衷亦不負子恵元元之素志盖深有望于斯
世云康熈庚午上元節巡理河南通省河道提刑按察
使司僉事加四級錢塘俞森謹序
欽定四庫全書
　荒政叢書卷一
　　　　　　　　　湖廣布政司參議俞森撰
　　宋董煟救荒全法
　救荒之法不一而大致有五常平以賑糶義倉以賑
　濟不足則勸分于有力之家又遏糴有禁抑價有禁
　能行五者庶乎其可矣至于簡旱也減租也貸種也
　遣使也弛禁也鬻爵也度僧也優農也治盜也捕蝗
　也和糶也存恤流民勸種二麥通融有無借貸内庫
　之類又在隨宜而施葢有大饑有中饑有小饑饑荒
　不同救之亦異臨政者辨别而行之故又以預講荒
　政雜記條畫終焉
　　　常平
常平之法専為凶荒賑糶穀賤則増價而糴使不傷農
穀貴則減價而糶使不病民謂之常平者此也比年州
縣率多移用差官覈實文具而已自乾道間給降㑹子
一百萬道兑起諸路常平錢一百萬貫而郡縣遂多侵
用義倉後雖許用㑹子措置和糴其間未免抑配當時
甚患之然則平糴之法遂不可行乎曰不然但官司糴
時不可籍數定價須視嵗上中下熟一依民間實直寕
每升髙于時價一二文以誘其來何患人之不競售哉
葢官司措置惟欲救民之病財用非所較若以私家理
財規模處之則失其所以為常平之意矣
常平本法無嵗不糴無嵗不糶上熟糴三而舍一中熟
糴二下熟糴一此無嵗不糴也小饑則發小熟之斂中
饑則發中熟之斂大饑則發大熟之斂此無嵗不糶也
近來熟無所糴饑無所糶常閉為埃塵耳何謂常平
常平錢物不許移用謂他費不許移用至于救荒正所
當用若必待報則事無及矣今遇災傷去處用常平錢
于豐熟處循環收糴以濟饑民俟結局日以糴本撥還
常平可也
常平賑糶其弊在于不能遍及鄉村委官監視類多文
具宜倣富弼青州監散之法將米豆就鄉村分置所苦
水脚搬運之費無出不知饑荒之年人患無米不患無
錢較官中所定之價毎升増一文以充上件靡費何患
賑糶之米不能遍及村落哉但當逐保給厯零賣以防
頓買興販之弊
　陳龍正曰令貧民搬運因而給之以食即是賑饑一
　道何愁虛費脚價耶
昔蘓軾奏臣在浙中二年親行荒政只用出糶常平米
一事更不施行餘策若欲抄劄饑貧不惟所費浩大有
出無收而此聲一布饑民雲集盜賊疾疫客主俱斃惟
將常平米出糶即官司簡便不勞抄劄勘㑹給納煩費
但得數萬石在市自然壓下物價境内百姓人人受賜
古今之法莫良于此然蘇軾之法止及城市若使鄉村
通行方為良法也况賑濟自有義倉並行不悖乎
　陳龍正曰官米多則可握市價之權固也然此僅救
　中饑中户之一事耳大饑之年下户無錢在手雖減
　價不能糴是常平之米止及中户偏遺下户也况鄉
　村之民逺望城市即中户得糴者亦少救荒各隨其
　時隨其地尤當隨其人以子瞻之慧乃欲執一已當
　日所為而盡廢諸法不已疎乎董煟謂止及城市又
　云賑濟自有義倉葢亦善其論常平之意而譏其不
　能通于常平之外也
荒年常平無米則如之何曰元祐元年王巖叟言淮南
旱甚本路監司殊不留意詔發運司截留上供米一十
萬石比市價量減出糶與闕米人户每户不得過三石
其糶到錢起發上京又何患無米也
　陳龍正曰此即改折之活法葢京儲有餘京中米價
　顧低于外故可行若六宫百官萬民倚命于上供米
　則此法窮矣故為天下以足食為本而足京儲必以
　治畿輔之田疇為本上不寄命于逺方則逺方有急
　更可待命于上
　　　義倉
義倉者民間儲蓄以備水旱也一遇凶歉直當給以還
民唐太宗曰義倉為百姓先作儲貯以備凶年亦非横
斂下令王公以下墾田畆税六升天寳八年天下義倉
六千萬餘石至五代漸廢宋景祐間王琪言唐税太重
當酌輕法以行之于夏秋正税之外每二斗納一升取
一中郡計之以正税十萬石為率則義倉嵗得五千石
矣于是詔天下立義倉今之州縣因仍既乆忘其為斯
民所寄之物矣
義倉合于民間散貯逐都擇人掌之不當輸于州縣葢
憔悴之民多在鄉村于城郭頗少諸處州軍多將義倉
米隨冬苗輸納州倉一有饑饉人民豈能委棄廬舍逺
赴州郡請求今應每遇凶年相度諸縣饑之大小撥還
義倉原米其水脚之需亦于米内量地里逺近銷算縣
之于鄉亦然如此則山谷之民皆䝉其惠
義米入縣倉悉為官吏移用縣倉于民猶近自令上三
等户皆輸郡倉于是轉充軍食或資煩費不復還民故
遇荒年無以救民之死今若以常嵗所取義米令諸鄉
各建倉貯之縣籍其數主以有年徳之輩遇饑饉還以
賑民且不勞逺致豈不勝于科抑賑糶乎檢准令文州
縣嵗于十月初差官抄檢内外老疾貧乏不能自存之
人十一月起支每人日支一升七嵗以下減半每五日
一次併支至次年三月止(遇閏及本土收成早晚者官/司相度給散時月但通給百)
(五十/日止)今江浙水田種麥不廣冬間民未困之其因乏多
在青黄未接之時為政者所宜知也
賑濟之弊如麻抄劄之時里正乞覔强梁者得之善弱
者不得也附近者得之逺僻者不得也胥吏里正之所
厚者得之鰥寡孤獨疾病無告者未必得也帳成已是
深冬官司疑之又令覆實使饑者自備裹糧數赴㸃集
空手而歸困踣于風霜凛冽之時甚非古人視民如傷
之意今縣令宜每鄉委請一上户平時信義為鄉里推
服官員一名為提督賑濟官令其逐都擇一二有聲譽
行止公幹之人為監視每月送米麥㸃心錢縣道委令
監里正分團抄劄不許邀阻乞覔如有乞覔可徑于提
督官司狀申縣斷治如更抑遏可自于本縣或佐官㕔
陳訴當痛懲一二以勵其餘其發米賑糶亦如之若此
庶乎其少革耳
救饑者多以支米為便然不係沿流及産米去處搬運
費力往往夫脚與米價相等更有在路減竊拌和之弊
若大荒年分穀米絶無民間艱食不容不措置移運若
不是十分荒歉米斛流通則以支錢為省便小民得錢
可以抽贖典過斛斗或是一斗米錢可買二斗雜料以
三二升拌和菜茹煮以為食則是二斗之雜料可供一
家五七口數日之費然恐純支錢亦有減剋之弊或錢
米兼支則為兩便
　陳龍正曰隋社倉唐宋義倉一事而異其名也隋唐
　畆賦六升民困極矣宋于正賦外二十加一庶㡬得
　中然其大病總在收貯于官假如遇饑饉悉以還民
　猶多此一納一出况未必還乎設賑給時果盡免諸
　弊貧民猶苦奔走候領况不及貧民乎古之王者使
　民各蓄其有餘而後世必欲取諸民而代為之蓄古
　之王者自節其餘以春補秋助而後世加取于正賦
　之外而强半更留以自肥如之何農不饑死朝與野
　不相胥以俱貧也惟朱子于崇安因嵗凶起事仍隋
　社倉之名而黙變其官貯之法隋唐粃政返為純王
　損下轉而益下矣然當時亦但令民間自添社倉未
　嘗革去官府義倉須令民間社倉既多官府義倉一
　槩不用然後全利而無害耳董煟義倉數條惟合于
　民間散貯一句道盡本朝監隋唐以來之失罷義倉
　惟立預備倉倉穀罰有罪者出之最為得中惜近年
　多空之饑嵗無所賴
　　　勸分
民户有米得價而糶何待官勸只縁官司以户等髙下
一例科配且不時到塲檢㸃故人户憂恐深藏貧人反
無告糴之所是假勸分之美名欺罔上司以圖觀美不
知實以病民也即謂上户固所當勸顧今之鄉落上户
不多中下之户凶荒之餘所入未能供所出安能有餘
以賑糶哉人之常情勸之出米則愈不肻出惟以不勸
勸之莫若令上户及富商巨賈俾之出錢官差牙吏于
豐熟處販米各歸鄉里轉糶結局日以本錢還之村落
無巨賈處許十餘家率錢共販或不願以錢輸官而願
自糴販者聽官不抑價利之所在自然樂趨富室亦恐
後時爭先發廩則米不期而自出矣山路不通舟楫處
又有抄劄賑給就食散錢之法
呉遵路知通州時淮甸災傷民多流轉遵路勸誘富家
得錢萬貫遣牙吏二十六次和賃海船往蘇秀收糴米
豆歸本處依元價出糶使通州災荒之地常與蘇秀米
價不殊時范仲淹乞宣付史館
天下有有田而富之民每嵗輸官固藉苗利一遇饑饉
自能出其餘以濟佃客有無田而富之民平時射利緩
急之際可不出力斡旋以救饑民為異時根本之地哉
勸誘此曹使出錢糶販初非重困又况救荒乃暫時之
役耶
勸分者以富室儲積既多勸之賑發以濟鄉里近來州
縣乃有不問有無只以户等髙下科定數目俾出備賑
糶于是吏乗為奸至有人户名係上等家實貧窘至鬻
田糴米以應期限而豪民得以計免者反乗中户之急
濟其奸利宜下諸路漕臣嚴戒所部如仍前用等則科
糴即許按劾仍聽人户越訴重治
凶年糶粟以活鄉里可以結恩惠可以消盜賊亦于大
姓有補倘使小民轉死流移大姓占田何暇自耕所損
不少况又有甚于此者乎止縁小民有謂官司抑配我
所當得不知感謝以致大姓不甘為令者宜以此意曉
諭
　　　禁遏糴
嘉祐四年諫官呉及言春秋之時諸侯相傾竊地専封
固不以天下生靈為憂然同盟之國有救患分災之義
秦饑晉閉之糴而春秋誅之聖朝恩施動植視民如傷
然州郡之間官司各専其民擅造閉糴之令夫二千石
以上所宜同國休戚宣布主恩乃坐視流離甚于春秋
之世豈聖朝所以子育兆民之意耶詔諸路轉運司凡
鄰郡災傷而輒閉糴者以違制坐之或謂聽他處搬運
恐致本處艱糴曰此見狹之論也天下一家饑荒亦有
路分宜物色上流豐熟去處勸誘大姓或本州發錢差
人轉糴循環糶販非惟活鄰郡鄰路之民實活吾境内
之民不然使此間之米不許出吾界他處之米亦不許
入吾界一有饑饉環視壁立非速禍之尤者哉
淳熙八年勅旱傷州縣全藉旁近豐熟去處通放客販
米斛已降指揮不得遏糴訪聞上流得熟州郡尚不能
體認朝廷均一愛民之意輒將客販米斛邀阻禁遏聖
㫖劄付諸路帥漕司各檢坐條法徧下所部州軍恪意
奉行如敢違戾仰逐司覺察按劾倘或容蔽仰御史臺
弹奏
條法興販斛斗及以柴炭草木博糴糧食者並免納力
勝税錢災傷地分雖有收税舊例亦免
小民聞官司有榜禁遏每遇外人糴米則數十為羣脅
持取錢毆人傷損村人亦不敢擔米入市民間遂致闕
食其令下詐起類如此
　　　不抑價
常平令文諸糶糴不得抑勒謂之不得抑勒則米價隨
時低昻官司不當禁抑可知也比年為政者不明立法
之意謂民間無錢須當籍定其價不知官抑其價則客
米不來若他處騰踴而此間之價獨低則誰肻興販興
販不至則境内乏食上户之粗有蓄積者愈不敢出矣
饑民皇皇無所告糴肻甘心就死乎必起而為亂可不
思所以救之哉惟不抑價則不惟舟車輻輳而上户亦
恐後時爭先發廪米價自低
范仲淹知杭州二浙阻饑穀價方踴斗計錢百二十文
仲淹增至百八十衆不知所為仍多出榜文具述杭饑
及米價所增之數于是商賈輻輳價亦隨減包拯知廬
州亦不限米價而賈至益多不日米賤
蓄積之家不肻糶米與土居百姓而外縣牙人在鄉村
收糴其數頗多既是鄰邑救荒官司自不敢禁遏止縁
上司不許妄增米價本欲少抑兼并存恤細民不知四
境之外米價差髙細民欲增錢糴于上户輒為旁人脅
持獨牙儈乃平立文字私加錢于糶主謂之暗㸃是以
牙儈可糴而土民闕食今若不抑其價彼又何必専糶
于外邑人哉
紹興五年行在斗米千錢時留守叅政孟庾户部尚書
章誼不抑價大出陳廪毎升糶二十五文僅得時價四
之一民賴以濟次年米賤令諸路以上供錢收糴復多
贏餘葢村落騰踴極不過三兩月民若食新則價自定
矣
　俞森曰無論官米民米俱當隨時價低昻不可故為
　增减葢價髙則逺販自多米多則價值自平此理勢
　之必然者也即使時價果髙官米果得厚利何妨益
　為多糴使民自然得平價之樂乎元祐之詔比市價
　量減常平法之只算糴本呉遵路之依元價出糶章
　誼之僅得時價四分之一皆未盡善葢一時姑息之
　愛而非與民通局打算者也
　　　簡旱
災傷水旱而告之官豈民間之得已今守令諱聞此事
不受災傷之狀責令里正伏熟里正亦慮委官經過所
費不一故妄行供認以免目前賠費不慮他日流離餓
殍刼奪之禍
陳訴旱傷限八月終止限外不得受理然晚禾成熟乃
在八月之後旱有深淺得雨之處早晚不同近得㫖展
限半月仍以指揮到縣日為始
元祐元年諫議大夫孫覺言諸路災傷各以實言不實
者坐之災傷雖小而言涉過當者不問今民間訴災官
府不及時簡踏比至秋成田間所有雖曰無㡬其服田
之家只得隨多少收割以就耕墾官司見收割已畢便
指作十分豐熟舉催全苗貧民欲訴則田無可驗之禾
欲納則家無見儲之粟于是始伐桑柘鬻田産棄墳墓
而之四方矣
朱熹延和奏劄云救荒之務檢放為先行之及早則民
知有所恃賴未便逃移放之稍寛則民間留得禾米未
便缺乏然而州郡多是吝惜財計不以愛民為念故所
差官承望風㫖已是不敢從實檢定分數及至申到帳
狀州郡又加裁減不肻依數除放又早田收割日乆檢
踏後時致有無根查者乃是州郡差官遲緩之罪而檢
官反謂人户違法不為檢定其有檢定申到者州縣亦
不為蠲放就中下户所放不多尤被其害
又曰田稻既是乾損及其未穫便行檢踏即荒熟之狀
明白易知非惟官司不得病民亦使奸民無由僥倖所
以著令訴旱自有三限夏田四月秋田七月水田八月
葢欲公私兩便近來官吏不曾考究令文但據傳聞云
訴旱至八月二十日斷限遂至九月方檢早田非惟田
中無稼之可觀即根查亦不復可見于是將旱損早田
一切不復檢踏蠲放窮民受苦無所告訴而其狡猾有
錢賂吏者則乗此暗昧以熟為荒又奏劄臣昨任南康
軍日適值旱傷深慮檢放騷擾下户偶有士人陳説乞
將五斗以下苗米人户免檢全放當時即與施行人以
為便近日諸郡行之其利甚溥除上三等户隨分減放
外下二等户盡行蠲免通計一縣所放亦不過共成五
分問之居民莫不稱其平允此法最善乞詔有司定著
為令自今水旱約及三分以上第五等户并免檢踏具
帳先與全户蠲放如及五分以上即併第四等户依此
施行其州縣差官後時致旱損田苗不存根查亦乞立
法坐罪
　　　減租
唐人水旱損四則免租損六則免調損七則租庸調俱
免今之夏税則唐人之調絹也役錢則庸直也今州縣
水旱十分去處夏税役錢未有減免之文簡放止及田
租耳猶切切焉勺合之是計全未識古人用一緩二之
意
　　　貸種
貸種固所以惠民然人情易于貸而難于償必有勾追
鞭撻之患青苗之法可見矣仁宗朝江南嵗饑貸民種
糧十萬斛屢經倚閣而官司督責不已上憐而蠲之周
世宗亦謂淮南饑當以米貸民或曰民貧恐不能償世
宗曰安有子倒懸而父不為之解者安在責其必償也
今之議貸種者當識此意名之曰貸葢防其濫請之弊
耳
　　　優農
耕而食者農民也不耕而食者游手浮食之民也自來
官司賑給常先市井之游手與鄉落之浮食而緩于農
家農家寒耕熱耘以供衆人之食及其饑也不耕者得
食而耕者反不得焉今行抄劄之時宜五家為甲遞相
保委某人為游手某為工某為商某為農官之賑給以
農為先浮食者次之此誘民務本之一術也
　　　遣使
古人救荒或遣使開倉遣使賑恤遣使詢民間疾苦然
法令尚簡故所過無擾比來諸道置使民間利害悉以
聞安有水旱之不知其所闕者在于賑濟無術類多虛
文耳今但責監司郡縣推行救荒之實政則民受其惠
不然民方饑餓官方窘匱而王人之來所至煩擾神宗
時司馬光曰今朝廷每有一事不委之將帥監司守宰
使自為方畧責以成效而常好遣使者銜命奔走旁午
于道徒擾而于事無益不若勿遣之為愈也
　　　弛禁
古人澤梁無禁闗市譏而不征今山林河泊各有所主
又民心不醇一聞榜示因而砍伐墳林大起爭競雖富
弼令樵采打魚之類一時未免侵擾若官司出錢租賃
民間蘆塲或柴篠山縱民樵採庶為善法否則難行
　　　鬻爵
名器固不可濫然饑荒之年假此以活百姓權以濟事
又何患乎乾道七年八月勅湖南江南旱傷委州縣守
令勸諭有米斛富室上户如有賑濟饑民今來立定格
目補授名次無官人一千五百石補進義校尉(願補不/理選限)
(將仕/郎聽)二千石進武校尉(如係進士與免文解一次不係/進士候到部與免短使一次)
四千石補承信郎(如係進士/與補上州)千石承節郎(如進士補/廸功郎)文
臣一千石減二年磨勘(係選人/循一資)二千石減三年磨勘(係/選)
(人循/一資)仍與占射差遣一次三千石轉一官(係選人/循兩資)仍占
射差遣一次五千石以上(取㫖優/與推恩)武臣一千石減二年
磨勘陞一年名次二千石減三年磨勘占射差遣一次
三千石補轉一官占射差遣一次五千石以上(取㫖優/與推恩)
勘㑹旱傷州縣勸誘積粟之家賑濟係崇尚風誼即與
進納事體不同帥臣監司將勸誘到米斛依數開具出
米人姓名申奏朝廷指揮依格出給付身(云/云)夫民間納
米而即得官誰不樂為只縁入米之後所費倍多未能
遽得故多疑畏若能懲革此弊先給空名告身付之則
救荒不患無米
　胡其重曰朝廷名器所以褒有徳而勸有功者也外
　此何可濫及惟是凶年賑濟則一舉而功徳兼備錫
　之以爵允為當也
按朱熹奏雖降度牒換米而米數太多度牒一道計當
錢千五百緡以此至今尚未有應募者後雖乞減去五
十石其數尚多僧道富者有㡬仍當多裁其數以便通
行
　胡其重曰僧道度牒古者平時不輕出必俟緩急之
　際故宋淳熈嵗荒勅降度牒博換米石以濟饑民凡
　願為僧道者每名備米三百石換與度牒一道元時
　亦降度牒下諸郡但為僧道者毎道納免丁錢始折
　中納鈔五錠似為可行亦備荒活民之一事也
　　　治盜
凶年民之不肻就死者必起而為盜不戢則其患滋大
乾道間饒郡大饑刼奪者紛然時太守柴瑾封劍付諸
縣曰敢為渠魁者斬之羣盜望風遁匿淳熙十五年徳
興饑民有剽掠道路者縣令曾棐亷得二人鎻項號令
于地頭日給米一升俟來年麥熟日放盜賊由是衰止
紹興四年樂平饑村民攜錢市米山路遇亡命縛而取
之邑宰楊簡曰此曹斷刺則復為盜配去則復逃歸斷
一足筋傳都示衆一境肅然此雖操切之政然甚合周
禮荒政除盜賊之意
　胡其重曰弭荒年之盜不在乎使之畏威而不敢為
　當使之懐徳而不願為此釜底抽薪之法也周禮救
　荒以散利薄征居首繼以弛力舍禁而以除盜賊居
　其末葢散利則散財發粟靡不賑矣薄征則免催科
　之擾矣弛力舍禁則得諸般採取以供食用矣如是
　而猶為盜賊王法所不宥者矣然後除之母使滋蔓
　此周禮之深意經世者所宜體究也
　　　和糴
和糴之弊在于籍數定價不能視嵗上中下熟須一依
民間實值寕每升髙于時價一二文以誘其來或謂民
間正苦無錢若官司和糴增價則為小民目下之患曰
不然和糴本穀賤傷農增價以稱提之耳若此處不熟
米價騰踴又何于此而糴哉古人和糴皆行于豐熟去
處止縁官司見淺以得小利為己功糴買之官低價滿
量以備交納之折交量之所飛斛㺯斗以為乞索之端
上下誅求遂至失時艱于及數將來計無所出必有配
抑之患今誠及時收之盡革諸弊又何患焉然所深慮
者在于官司知糴而不知糶夫積而不散非惟化為塵
埃虧折常平糴本而民間之米由是愈少矣然饑荒之
年非獨收糴粳米凡粟豆蕎麥之類茍可濟饑亦何所
擇
　　　存恤流民
流民如水之流治其源則易為力遏其末則難為功若
本處賦斂稍寛自然安土重遷誰肻移徙凡所以離鄉
井去親戚棄墳墓皆非其所得已也嘗見浙人流移過
淮甸者始焉扶老攜幼接踵于道及其既乆行嚢告竭
棄其老幼或慟哭于道或轉死于溝壑者多矣然本處
不可存活而抑之使不得動于理固逆至于一動之後
中途官司禁遏抑勒使之復回此又非所宜也愚謂今
未流者固宜賑濟已流者莫若令所過州縣多方存恤
推行富弼之法以濟之
　　　勸種二麥
春秋于他不書惟無麥即書仲舒建議令民廣種宿麥
無令後時葢二麥于新陳未接之時最為得力四時纂
要及諸家種藝書八月三卯日種麥十倍全收今民非
不知種但貧而無力故後時耳古人春秋補助為政者
于荒年能行補助之法非徒救荒亦隂寓務農重本之
意
　　　通融有無
通融有無真救荒活法其法有公有私如撥官廩借内
庫假軍儲等公也勸人𤼵廩勸人糴販勸誘商賈率錢
販米等私也淳熈九年無錫饑令提舉司于平江府朝
廷樁管米内支二千石接續賑濟乾道元年浙西被水
令臨安府于常平米内取撥五萬石平江府常州三萬
石湖秀各二萬石鎮江府一萬石仰逐州即差官押發
人船前去搬取専充賑糶不得他用其糶到錢樁管秋
成收糴撥還此誠通融之術所宜舉行
　　　借貸内庫
天子不當有私財私財充羨則侈心生李廸在翰林仍
嵗旱蝗國用不足一日歸沐忽召對内東門上出三司
所上嵗出入財用數問何以濟廸曰祖宗初置内藏庫
復西北故土及以支凶荒今邊無他費陛下用此佐國
用財賦寛則民不勞矣上曰今當出金帛數百萬借三
司廸曰天子于財無内外願陛下詔賜三司以顯示徳
澤何必曰借上悦從之然則今之州郡有仍嵗凶歉而
匱乏無䇿者可不斟酌撥賜以為糴本耶
　紹興二十八年平江紹興湖秀諸處被水欲除下户積
　欠宰執擬令户部度有無損嵗計上曰只令具數便于
　内庫撥還朕平時無妄費所積本欲備水旱耳本是
　民間錢却為民間用復何所惜煟按王者以天下為
　家不以私藏為意也髙宗此言真王者之度歟
　　　預講荒政
救荒無定法風土不一山川異宜惟在預先講究而已
應令諸州守臣到任一月以後詢究本州管下諸縣鎮
可以備救荒及其他措置之䇿斷然可行者條奏取㫖
各令自守其説任内設遇旱澇即簡舉施行不得自有
違戾外委監司内委臺諫常切覺察又救荒有賑糶賑
濟賑貸三者名既不同其用亦各有體能識其體則實
惠及民矣賑糶者用常平米其法在于平準市價黙消
閉糴之風如市價三十文一升常平只算糴時本錢或
十五六至二十文一升出糶須遍及鄉村若度所蓄米
不足支用當以常平錢委官四出循環糶糴務在救民
不得計較所費規圖小利施行之際須令上下官吏咸
識此意賑濟者用義倉米其法當及老幼殘疾孤貧不
能自存之人米不足則即用義倉錢糴豆麥菽粟之類
共給或散錢與之施行全在委選得人村落各委本土
公正有望素為鄉閭信服者以禮延見委諭激勸使樂
為效命察不職者畧責一二以警其餘賑貸者截留上
供米或借省倉米或為朝廷乞封樁米或于諸色倉厫
權時那用一面申奏朝廷借内庫乞度牒糴米補還其
法専及中等之户與夫耕農之無力者既不取息其勢
必償此以陳易新之術家不許過二石嚴戒出納諸弊
死亡或不能償者姑已之譬之賑濟一散無收豈在責
其必償哉大約救荒縱有賠費失陷居上者亦當以社
稷根本為念是乃利國家之大者也
嘗謂救荒之政有人主所當行者有宰執所當行者有
監司守令所當行者今各條列于後
人主所當行
　恐懼修省　減膳撤樂　降詔求言　遣使發廩
　省奏章而従諫諍　散積藏以厚黎元
宰執所當行
　以調燮為己責　以饑溺為己任　啟人主敬畏之
　心　慮社稷顛危之漸　進寛征固本之言　建散
　財發粟之䇿　擇監司以察守令開言路以通下情
監司所當行
　察鄰路豐熟上下以為告糴之備　視部内旱傷大
　小而行賑救之䇿　通融有無　糾察官吏　寛州
　縣之財賦　發常平之滯積　毋議遏糴　毋啟抑
　價　毋厭奏請　毋拘文法
守所當行　稽攷常平以賑糶　准備義倉以賑濟　視
　州縣三等之饑而為之計(小饑則勸分發廩中饑則賑/濟賑糶大饑則告朝廷截上)
　(供乞鬻爵借/内庫為糴本)　視鄰郡三等之熟而為之備(纔覺旱澇/先發常平)
　(錢遣牙吏于鄰郡豐熟處告/糴以備賑糶米豆雜糧皆可)　申明遏糴之禁　寛
　弛抑價之令　計州用之虚盈(存下一嵗官吏支/遣餘皆以救荒不)
　(給則告/糴他邦)　察縣吏之能否(縣吏不職劾罷則有迎送/之費姑委佐官以輔之不)
　(然對移他/邑之賢者)　委諸縣各條賑濟之方　因民情各施賑
　濟之術　差官祈禱　存恤流民　早檢放以安人
　情　預措備以寛州用　因所利以濟民饑(興修水/利整理)
　(城垣/之類)　散藥餌以救民疾
令所當行　方旱則誠心祈禱　已旱則一面申州告
　縣不可邀阻　檢旱不可後時　申上司乞常平以
　賑糶　申上司發義倉以賑濟　勸富室之發廩
　誘富民之興販　防滲漏之奸　戢虛文之弊　聽
　客人之糶糴　任米價之低昻　請提督　擇監視
　叅攷是非　激勸功勞　旌賞孝弟以勵俗(饑荒之/年有骨)
　(肉不能相保者今有婦能讓食于/姑孫能養其祖父母者當物色之)散施藥餌以救民
　(饑荒之際/必有疾癘)　寛征𣙜　除盜賊
　　　雜記條畫
往時賑濟每抄丁口用好紙裝寫數本供報上司徒擾
百姓今宜革之只用幅紙申述施行之方
賑法有三城市則減價出糶常平米村落則一頓支散
義倉錢其不係賑濟之人則有逐都上户領錢興販循
環糶糴之法
　陳龍正曰村落亦不可専主散錢尚須隨宜消息
近臣僚劄子官司平日預先抄劄五家為甲有死亡遷
徙當月里正申縣改正此意亦善今用四等之法每知
縣到任責令用心抄劄存縣庶免臨期里正賣㺯之弊
嘗見州縣抄劄既畢未見施行村民扶攜入郡請米官
司未即支散裹糧既竭餒死紛然是以賑濟之名誤其
來而殺之也亦有詐作流民經過請乞官吏多厭之然
此皆饑窮實非得已官司正當矜憐今凡賑恤須預印
手榜曉諭以見行措置發錢米下鄉未可輕動恐紊亂
名籍反無所得庶革前弊
江東運判俞亨宗賑濟踏殺婦人一百六十二人乞待
罪是未知分塲分隊逐隊用旗引之法徐寕孫蘓次叅
皆有成式似可通變而行大抵百人以上便慮冗雜此
皆平日無紀律者况饑羸之軀易蹂踐乎
發米下鄉弊倖非一令税户等第認米謂之勸分非惟
抑配適啟閉糴莫若責隅官支領常平錢逐都量給所
保上户數千緡令于豐熟處循環收糴米豆歸鄉隨時
價出糶麥熟日以本錢還官其領錢不興販及興販而
不歸本鄉糶者處以重罪利之所在人自樂為富室亦
恐後時爭先發廩矣
　
　
　
　
　
　
　
　
　荒政叢書卷一
欽定四庫全書
　荒政叢書卷二
　　　　　　　　　湖廣布政司參議俞森撰
　　林希元荒政叢言
　　　疏
恭惟陛下堯仁舜孝出濳御天敬徳日躋文章虎變臣
民作極萬國歡心比聞四川陜西湖廣山西等處民厄
災傷惻然動念大沛蠲恩期於𢎞濟博延羣䇿用廣聰
明葢自三王以降漢唐宋之君少有子育元元窮神知
化如斯者也自大號渙頒臣民聳動凡有寸長咸思自
獻况臣乆甘淪棄更荷生成大徳莫酬赤心徒抱茲承
明詔敢不對揚夫救荒無善政古今所病古以賑濟垂
芳史册者代不數人然法多醇疵事難盡述往時官司
賑濟動費不稽毫分無補今皇上不愛太府百萬之銀
以濟蒼生發自宸衷誠曠典也使不精求良法期濟斯
人竊恐故弊仍存聖心良負然臣疎淺豈有髙論能禆
神謨顧業尚専門事諳素練臣昔待罪泗州適江北大
饑民父子相食盜賊蠭起之際臣之官適當其任葢嘗
精意講求於民情吏弊救荒事宜頗聞詳悉今欲有陳
于陛下者亦負日之暄以獻吾君之意也臣聞救荒有
二難曰得人難曰審户難救荒有三便曰極貧之民便
賑米曰次貧之民便賑錢曰稍貧之民便轉貸救荒有
六急曰垂死貧民急饘粥曰疾病貧民急醫藥曰病起
貧民急湯米曰既死貧民急募瘞曰遺棄小兒急收養
曰輕重繫囚急寛恤救荒有三權曰借官錢以糴糶曰
興工役以助賑曰借牛種以通變救荒有六禁曰禁侵
漁曰禁攘盜曰禁遏糴曰禁抑價曰禁宰牛曰禁度僧
救荒有三戒曰戒遲緩曰戒拘文曰戒遣使其綱有六
其目二十有三備開于後編次以進總曰荒政叢言是
皆往哲成規昔賢遺論臣嘗斟酌損益或已行而有效
或欲行而未得或得行而未及謂可施于今日者也若
夫恐懼修省降詔求言蠲租税以舒民困散居積以厚
黎元皆人主救荒所當行則陛下已先得之不容臣言
也至于賣軍職賣監生賣吏典乃不得已救急之弊事
非盛世所當行則大臣已先言之不待臣言也陛下倘
不以臣言為愚拙為迂疎乞勅部院詳議可否即賜施
行
　　　一二難
曰得人難者葢為政在人况救荒無善政使得人猶有
不濟况不得人乎如常平義倉之法在耿夀昌長孫平
行之則為良後世踵之則有弊其故何也正以不得其
人耳今各處災傷民罹凶危陛下隠念至痛府庫百萬
之財盡不愛以濟蒼生此真愛民如子之心也使不得
人以行之臣恐措置無方姦弊四出饑者不必食食者
不必饑府庫之財徒為奸雄之資百萬之費不救數人
之命此臣所以深憂過慮也然所謂得人者非特府縣
官凡分委賑濟官耆皆所當擇而不可茍者昔富弼青
州賑濟其所用之人則除著州縣正官外就前資及文
學等府佐領官擇有亷能者用之夫有歐陽修以主賑
濟則府縣正官不用擇所當擇者分委賑濟之官今不
得如歐陽修者主賑濟則主賑濟者府縣正官之責所
當精擇而擇委官又其責也臣愚欲令撫按監司精擇
府州縣正官亷能者使主賑濟正官如不堪用可别揀
亷能府佐或無災州縣亷能正官用之葢荒事處變難
以常拘也至于分賑官員可令主賑官各就所屬學職
等官及待選舉人監生等人員擇素有行義者每厰一
員為主賑又擇民間有行義者一人為耆正數人為耆
副使監司廵行督察各厰所至考其職業書其殿最並
開具掲帖事完官上之吏部府縣學職等官視此為黜
陟舉人監生等人員視此為除授耆民上之撫按有功者
以禮奬勞仍免徭役有過者分别輕重懲治不恕如此
則人人有所激勸而荒政之行或庶㡬矣曰審户難者
葢賑濟本以活窮民夫何人情狡詐姦欺百出乃有温
飽之家濫支米食而窮餓之夫反待斃茅簷寄耳目于
人則忠清無㡬樹衡鑑于上則明照有遺此審户所以
難也古云救荒無善政正坐此耳昔宋富弼青州賑濟
流民古今所稱臣謂此殆不難何也民至于流即當賑
濟無事審户何難之有惟夫土著之民饑飽雜進真偽
莫分此其所以難也邇時官司審户有委之里正者矣
有親自抄劄者矣有行賑粥之䇿者矣然皆不能釐革
㚥弊何者以臣所見言之臣昔待罪泗州適江北大饑
臣始至稽其簿籍本州已賑濟兩月倉庫錢糧已竭矣
而民父子相食者不能救盜兵潢池者日益熾臣深求
未得其故既而見民有投子于淮河者問其賑濟則曰
無錢與里書不得報名也又審賊犯于獄問其賑濟則
曰未也而稽其簿籍已支兩月糧葢里書之冒支也又
收餓莩于野問其賑濟則曰無問何以不濟曰户有四
口二口支糧月支三斗道途􁂰復已費其半一口支糧
四口分之每口止得六七升是以不濟也此按籍之弊
也此里正之不足任也臣既灼知其弊乃親自抄劄則
纔入其鄉而告饑者塞途真與偽莫之辨也既已沿門
審驗則一日不能十數家千萬饑民已不能遍而分委
之人其弊與里正要亦不甚相逺此親自抄劄之難也
至於廷臣建議賑粥其説以為窮餓不得已者始來食
不須審户可得饑民臣始是其議用意推行不知嵗既
大饑民多鮮恥饑飽並進真偽莫分甚至富豪伴僕報
名食粥窮鄉富人遣人闗支臣因痛加沙汰追罰還官
者無數是賑粥之法亦難任也故曰三者皆不能釐革
奸弊者此也昔宋蘓次叅澧州賑濟患抄劄不公令民
用紙半副上書某家口數若干合請米豆若干實貼各
人門首壁上如有虛偽許人告首甘伏斷罪以備委官
撿㸃古今以為良法但以臣觀之門壁之貼未必從實
檢㸃之官未必得人安能保其可以革弊而絶無欺偽
于其間也然則終無䇿歟臣愚欲分民為六等富民之
等三極富次富稍富貧民之等三極貧次貧稍貧稍富
不勸分稍貧不賑濟極富之民使自檢其鄉之稍貧者
而貸之銀次富之民使自撿其鄉之次貧者而貸之種
非特欲借其銀種也欲于勸分之中而寓審户之法也
何者葢使極富之民出銀以貸稍貧彼必度其能償者
方借而不借者即次貧也使次富之民出種以貸次貧
彼必度其能償者方借而不借者即極貧也不用耳目
而民為吾耳目不費吾心而民為吾盡心法之簡要似
莫有過於此者責委官耆逐都推勘隨户品題既皆的
實然後隨等處分賑濟則府庫之財不為奸雄之資而
民䝉實惠矣或曰貧民三等流民何居臣曰流移之民
雖有健弱不一然皆生計窮盡不得已棄鄉土而仰食
于外與鰥寡孤獨窮乏不能自存者何以異雖謂之極
貧可也臣故曰不須審户即當賑濟者此也
　　　二三便
曰極貧之民便賑米者臣按宋富弼青州賑濟流民所
支米豆十五嵗以上每口日支一升十五嵗以下每口
日支五合仍厯子頭上分明算定一家口數一官如管
十耆即每日支兩耆逐耆併支五日口食河北流民賴
以存活五十餘萬人此荒政之最善古今所稱近時官
司賑濟多有用之而専賑米者然以臣觀之若次貧稍
貧人户家道未乏不幸而際凶歉之年生理雖艱猶未
至懸命朝夕且其力能營運不至束手待斃使其終日
敝敝而守升合之米彼固有所不屑者且欲食之民畧
無涯限倉廩之積豈能盡濟惟夫極貧之民室如懸磬
命在朝夕給之以米則免彼此交易之艱抑勒虧折之
患可濟目前死亡之急此其所以便也其法大口日支
一升小口半之八口之家四口給米四口之家二口給
米非不欲盡給之也民無窮而米有限窮餓之民日得
米半升亦可以存活矣隨饑口多寡不分流移土著合
就鄉集立厰每厰賑濟官給與長條小印上刻某厰極
貧饑民以油和墨印誌于臉每人給與花闌小票上書
年貌住址如係一家即同一票五日一次赴厰騐票支米
十人為甲甲有長五甲為羣羣有老每甲一小旗旗
上掛牌牌書十人姓名甲長報之每羣一大旗旗上挂
牌牌書五甲姓名羣老執之各以千字文給號當給之
日俱限巳時羣老甲長各執旗牌領率所屬饑民挨次
唱名給散每口一支五升每甲五斗每羣二石五斗羣
甲之糧只給長老使之給散必印臉騐票者防其偽也
必羣分旗引者防其亂也必一時支給者防其重疊也
必總領細分者省其繁且遲也每厰給與印信文簿將
饑口支糧數目逐一造報以慿稽考仍給升一五升斗
一五斗斛一當官印烙發付應用其發米下船如不係
沿流及産米去處難于搬運則散銀各厰官耆令就本
鄉富户照依時價糴買或本鄉富民粟盡可令饑民逺
就有粟去處一頓闗支亦移民就粟之意也
曰次貧之民便賑錢者臣按董煟救荒活民書謂支米
最不便弊病又多不係沿流及産米去處搬運脚費甚
大不如支錢最省便更無偽濫之弊小民將錢可以抽
贖典過斛斗或一斗米錢可買二三斗雜料以二三升
拌和野菜煮食則是三斗雜料可供一家五七口數日
之費其説是矣近時官司賑濟多有用之而専賑銀錢
者然以臣觀之極貧之民室如懸磬命在朝夕若與之
錢銀未免求糴於富家抑勒虧折皆所必有又交易􁂰
還動稽時日將有不得食而立斃者矣可謂便乎惟次
貧之民自身既有可賴而不甚急得錢復可營運以繼
將來此其所以便也其法八口之家四口支錢四口之
家二口支錢每口所支折銀二錢編羣給票亦准極貧
印誌旗引則不必用支錢於穿錢繩索係以錢舖散者
姓名支銀于包銀紙面印誌銀匠散者姓名如有低偽
消折聽其赴官陳告坐以侵漁之罪如是則法不生奸
而民䝉實惠矣然塊銀細分必有虧折如銀十兩散五
十人毎人二錢必虧五六七釐此臣所經騐也要不若
散錢為尤便且貧民以銀易錢又有抑勒虧折之患也
曰稍貧之民便轉貸者臣按出官粟以貸貧民者古之
義倉是也勸民粟以濟貧民者今之例納是也今臣所
謂轉貸者借民財以益貧民而不費官財酌二者之間
而叅用之也夫稍貧之民較之次貧生理已覺優裕似
不待賑濟然時當荒歉資用不無少欠不可全不加念
是故不之濟而之貸也然欲官自借之則二貧之給錢
穀亦或不敷若使富民借之則民度其能償必無不可
故使極富之民出財以借官為立券豐嵗使償只收其
本不責其息貧民得財而有濟富民捐財而有歸官府
無施而有惠一舉而三得備焉此其所以便也其法八
口之家四口借銀毎口二錢自正月至四月總四月之
銀一次盡給之待其展轉營運亦可以資其不足而免
于匱乏矣一人所借多至二百口少不下一百口若本
鄉無富民則借之外鄉並官立文册事完之日以禮奬
勵量免㡬年徭役作之有道則民自樂于供輸矣
　　　三六急
曰垂死貧民急饘粥者臣按作粥以飼饑民昔漢獻帝
葢常行之後世多有用之而専賑粥者但以臣觀之次
貧之民生計未急日授之米已有不屑而况粥乎極貧
之民生計雖急而給之粥亦有所不願者何則粥之稀
稠冷煖不一食之多寡緩急又殊早闗晚放人弗自便
氣蒸疫作死亡相繼始也不得已扶攜强健而入厰終
也不得已空拳匐匍而出門此所以不願也臣昔在泗
州親見之審矣若夫垂死之民生計狼狽命懸頃刻若
與極貧一般給米則有舉火之艱將有不得食而立斃
者矣惟與之粥則不待舉火而可得食涓勺之施遂濟
須臾之命此粥所以當急也必于通都大衢量搭小厰
亦設官耆令其領米作粥流莩所過並聽就食但人餓
既乆腸胃噎塞乍飽多死粥要極稀毋令至飽當以漸
與之待氣完體壯然後與極貧一體賑米然作粥之法
又慮生熟不齊叅和灰水之弊要在委任得人則民䝉
實惠矣或曰賑粥之法昔大臣嘗行于江北今子三貧
之賑不之取獨取而用于垂死貧民何也臣曰昔江北
之大饑也民餓死與為盜正在十一十二月之間臣至
多方賑濟稍健能行者隨口給米弱憊不能行者為湯
粥飼之及正月初廷臣建議賑粥民多不願臣乃試為
二厰一賑粥一賑米民皆舍粥而趨米臣因與面論可
否其説鑿鑿可聽臣不能奪乃一意推行而更得法然
行之未乆而弊作何也饑飽混進而糜費浩繁疫癘盛
行而死亡枕籍當日上司目擊其弊故行之不兩月羽
書星馳令停粥而給米則上司已知其法之不可行而
自改之矣臣目擊其弊乃多方澄汰亦只查革得一二
續因饑民病愈乞歸遂給米散遣之雖以賑粥造報實
則賑米者半月則臣已知其法之不可行而隂改之矣
然臣始至泗州也親見饑民立死乃亟行賑濟城郭餓
莩既仆者欲仆者亟取米飲灌之旋以稀粥接續與食
既仆者十救五六欲仆者全救因思垂死饑民非粥決
不能救又不可緩若夫三貧之賑決不可用乃知昔人
此法實為垂死饑民而設擇羸弱給粥日二次候平復然後一
給則宋儒程頥之論實有見矣今臣三貧之賑去粥不
用而獨用之垂死貧民者豈空言無據哉或曰賑濟民
既不願又有濫食者何也臣曰不願食者貧民其濫食
者非貧也曰疾病貧民急醫藥者葢時際凶荒民作疫
癘極貧之民一食尚艱求藥問醫于何取給昔宋趙抃
知越州為病坊以處病民給以醫藥者正為此也往時
江北賑濟官府亦發銀買藥以濟病民然斂散無法督
察無方醫人領銀不盡買藥而多造花銷窮民得藥初
不對病而全無實效今各處災傷重大貧民疾病所不
能免臣愚欲令郡縣博選名醫多領藥物隨鄉開局臨
證裁方郡縣印刷花䦨小票發各厰賑濟官令多出榜
文播告逺近但是饑民疾病並聽就厰領票赴局支藥
仍開活過人數並立文案事完連册繳報以慿稽考濟
人多寡量行賞罰侵尅錢糧照例問遣如是則病者有
藥而民免于夭札矣
曰病起貧民急湯米者葢疾病饑民或不能與賑濟或
與賑濟而中罹疾病逮疾病新起元氣初復正當將息
之時也而筋力頽憊不能赴厰支米若非官為之所則
呻吟牀簀之上有枵腹待斃者矣臣昔泗州賑濟四月
疾作見饑民多病不能赴厰食粥因遣人訪問其家則
有患病新瘥欲食而無所仰者乃遣人沿門搜訪但是
疾病新起貧民每人給米一升五合三日内外散米一
十一石七斗而濟病民八百二十二名口所費不多全
活甚衆今各處災傷重大民病有所不免臣愚欲令各
厰賑濟官遣人沿門搜訪但是患病新起貧民俱日給
米五合一支五日使其旦夕燒湯不時飡飲待元氣既
復膚體既壯方發饑民厰照舊支米則病起有養而民
免于横死矣
曰既死貧民急募瘞者葢大荒之嵗必有疾疫流移之
民多死道路不為埋瘞則形骸暴露腐臭薫蒸仁者所
不忍也故先王有掩骼埋胔之令宋仁宗有官為埋瘞
之詔良有以也然死者人所畏惡責人以所惡其從則
難誘人以所利其趨甚易臣昔在泗州見郡縣差官給
銀買席瘞死督責雖嚴而暴露如舊臣知其故乃擇地
勢髙廣去處為大塚榜示四方軍民但有能埋屍一軀
者官給銀四分或三分每鄉擇有物力行義者一人領
銀開局専司給散各厰賑濟官給與花䦨小票凡埋屍
之人每日將埋過屍數呈報該厰領票赴局騐票支銀
事完造報以便查考埋過屍骸逐日表誌以待官府差
人看騐此令一出逺近軍民趨者如市數日之間野無
遺骸官不費力而死者有歸至簡至便今各處災傷疫
癘不無饑餓轉死所不能免如臣之法似可行也
曰遺棄小兒急收養者葢大饑之年民父子不相保􁂰
􁂰棄子而不顧臣昔在泗州見民有投子于淮河者有
棄子于道路者為之惻然因思宋劉彛知䖍州嘗給米
令民收棄子乃倣而行之置局委官専司收養令曰凡
收養遺棄小兒者日給米一升一支五日每月抱赴局
官看騐饑民支米之外又得小兒一口之糧逺近聞風
爭趨收養甚至親生之子亦詐稱收抱以希米食旬月
之間無復有棄子于河于道者矣今各處災傷去處若
有遺棄小兒如臣之法似可行也
曰輕重繫囚急寛恤者臣按周禮荒政十有二三曰緩
刑葢民廹于饑寒不幸有過失緩其刑罰所以哀矜之
也况年當荒歉疫癘盛行獄囚聚蒸厥害尤甚若不量
為寛恤則輕重罪囚未免罹災横死故充軍徒罪追賦
不完乆幽囹圄者必量情輕重暫為釋放絞斬重罪有
礙釋放者必疎其枷杻給以湯藥如此則輕重罪囚各
獲其生無夭札之患矣然囚繫既急寛宥則凡户婚諸
不急詞訟當且停止恐負累饑民及妨誤賑濟此又不
可不知也
　　　四三權
曰借官錢以糴糶者葢年嵗凶歉則米榖湧貴富民因
之射利貧民益以艱食昔宋呉遵路知通州適災傷民
多流轉遵路勸富家得錢萬貫遣牙吏散出收糴米豆
歸本處依原價出糶民謂之便今既勸富民出貸貧民
又借其財以糴糶則民不堪矣臣愚欲借官帑銀錢令
商賈散往各處糴買米穀歸本處依原價量增一分為
搬運脚力一分給商賈工食糶盡復糴事完之日糴本
還官官無失財之費民有足食之利非特他方之粟畢
集于我而富民亦恐後時失利爭出粟以糶矣然糴糶
之法専為濟貧商賈轉販所當禁革又當徧及鄉村不
得只及坊郭則貧民方沾實惠或曰宋蘇軾浙中賑濟
謂只將常平斛斗出糶則官司不勞抄劄勘㑹給納煩
費但得數萬石斛斗在市自然壓下物價境内百姓人
人受賜董煟以為良法遂建救荒三策而以是為首今
三貧之賑而不之取何也臣曰大饑之嵗三貧俱困安
得許多銀可糴米豆而糴買者多商販或富民也故其
策不可用蘇軾之行于浙中者或未至于大饑也
曰興工役以助賑者葢凶年饑嵗人民缺食而城池水
利之當修在在有之窮餓垂死之夫固難責以力役之
事次貧稍貧人户力任興作者雖官府量品賑貸安能
滿其仰事俯育之需故凡圮壊之當修湮塞之當濬者
召民為之日受其直則民出力以趨事而因可以賑饑
官出財以興事而因可以賑民是謂一舉而兩得于工
役之中而有賑濟之助者昔宋熙寕七年河陽災傷常
平倉賑濟斛斗不足詔賜常平穀萬石興修水利以賑
濟饑民董煟謂此以工役賑濟者今之大臣葢常用之
于宰縣之日臣昔師其意而行之于泗州既有成效今
各處災傷似可用也或曰荒年財力方詘凡百工力皆
當停止故周禮荒政有弛力之令今子乃欲興工役何
也臣曰荒年工役之停止者葢謂宫室臺榭之類之可
己者若夫城池之禦侮水利之資農皆荒政之所不可
己者府庫之財自有應該支用而不干賑濟之數若里
甲之類者臣在泗州葢嘗支用而不碍于賑濟者矣臣
興工役之策復何疑哉
曰借牛種以通變者葢饑饉之後賑濟之餘官府左支
右吾府庫之財亦竭矣民方艱食之際只茍給目前固
不暇為後圖幸而殘冬得度東作方興若不預為之所
將來嵗計復何所望故牛種一事尤當處置若燕慕容
皝以牛假貧民宋仁宗發粟十萬貸民為種為是故也
今府庫之財既殚于賑濟如欲人人而與之牛則都里
之民甚多一牛之費甚大欲人人而與之種則缺種之
户不少府庫之財莫續是難乎其為圖臣昔在泗州承
上司文移毎里與牛六具種若干臣召父老計之其法
難行乃自立法逐都逐圖差人查勘有牛有種者㡬家
有牛無種者㡬家有種無牛者㡬家牛種俱無者㡬家
有牛者要見有㡬具有種者要見有多寡通行造報乃
為處分除有牛無種有種無牛人户聽自為計外無牛
人户令有牛一具帶耕二家用牛則與之共養失牛則
與之均賠無種人户令次富人户一人借與十人或二
十人毎人所借雜種三斗或二斗耕種之時令債主監
其下種不許因而食用收成之時許債主就田扣取不
許因而拖負官為立契付債主收執此法一立有牛種
者皆樂于借而不患其無償缺牛種者皆利于借而不
患其乏用臣半月之間凡處過牛千九百六十五具種
八百四十七石銀一百七十五兩處給一州缺牛種人
户計四千八百五十六家此于財匱之時得通變之術
時江北州縣多有倣行者今各處災傷重大如臣之法
似可行也然臣昔在泗州不曾定六等人户故須臨時
查勘今既定民為六等則稍貧者不待給次貧者令次
富給之不待臨時查勘矣或曰次貧之民既有次富之
民出種借之極貧之民則何所借臣曰極富之民既借
之銀次富之民既借之種不可復借矣要之極貧中無
田者多若有田者再處一月之糧而一給之則其事盡
濟矣
　　　五六禁
曰禁侵漁者葢人心有欲見利則動朝廷發百萬之銀
以濟蒼生而財經人手不才官吏不免垂涎官耆正副
類多染指是故銀或換以低假錢或換以新破米或插
和沙土或大入小出或詭名盜支或冒名闗領情弊多
端弗可盡舉朝廷有實費而民無實惠者皆侵漁之患
也昔王莽時南方枯旱流民入闗者數十萬人置養贍
院廩之吏盜其廩餓死十七八夫盜廩之弊豈特莽時
為然自古及今莫不然也不重為禁可乎臣按大明律
凡監臨主守盜倉庫錢糧者問罪刺字至四十貫者斬
問刑條例宣大榆林等處及沿海去處監臨主守盜糧
二十石銀一十兩以上者問罪發邊衛永逺充軍臣愚
以為賑濟錢糧人民生死所係若有侵盜其罪較之盜
宣大沿邊等處錢糧者為尤大其情尤為可惡合無分
别等第嚴立條禁凡侵盜賑濟錢糧至一兩以上者問
罪刺字發附近充軍十兩以上者刺字發邊衛永逺充
軍至二十兩以上者處絞按律殺人者死侵盜賑濟錢
糧至二十兩以上致死饑民不知其數處之以死豈為
過乎重禁如此庶侵漁知警饑民庶乎有濟矣
曰禁攘盜者葢人有恒言饑寒起盜心荒年盜賊難保
必無縱非為盜之人當其缺食之時借于富民而不得
相率而肆刼奪者往往有之于此不禁禍亂或繇以起
周禮荒政十二有除盜之條辛棄疾湖南賑濟嚴刼禾
之令正為是也然處之無方則禁之不止民廹于死亡
方且僥倖以延旦夕之命豈能禁之使不攘盜乎臣昔
至泗州適江北大饑盜賊蠭起臣先賑濟次招撫次斬
捕凡賑過饑民三千四百口撫過饑民四百五十口捕
過撫而復叛饑民六十口而盜始大靖今各處災傷重
大盜賊攘奪難保必無若官府賑濟未及必作急區處
賑濟俾不至攘奪若賑濟已及而猶犯是真亂法之民
也決要懲治然不預先禁革待其既犯遂從而治之是
不教而殺謂之虐也必也嚴加禁革攘盜者問罪枷號
為盗者依律科斷如有過犯不得輕宥如此則人知警
懼而不敢犯禍亂因可以弭矣
曰禁閉糴者嘗見往時州縣官司各専其民擅造閉糴
之令一郡饑則鄰郡為之閉糴一縣饑則鄰縣為之閉
糴臣按春秋之時諸侯竊地専封固不以天下生靈為
念然同盟之國尚有恤患分災之義秦饑晉閉之糴春
秋誅之况今天下一家民無爾我均朝廷赤子乃各私
其民遇災而不相恤豈吾君子民之意萬一吾境亦饑
又將糴之誰乎是欲濟吾民而反病吾民也謂宜重為
之禁今後災傷去處鄰界州縣不得輒便閉糴敢有違
者以違制論如此則爾我一體有無相濟非惟彼之缺
食可資于我而已之缺食亦可資於人矣
曰禁抑價者葢年嵗凶荒則米穀湧貴嘗見為政者每
嚴為禁革使富民米穀皆平價出糶不知富民慳吝見
其無價必閉穀深藏他方商賈見其無利亦必憚入吾
境是欲利小民而適病小民也昔范仲淹知杭州兩浙
阻饑穀價方湧斗計百二十文仲淹增至百八十衆不
知所為仍多出榜文具述杭饑及米價所增之數于是
商賈聞之晨夕爭先恐後且虞後者繼至于是米石輻
集價直遂平今各處災傷若抑價有禁叅用仲淹之法
則穀價不患于騰湧小民不患于艱食矣
曰禁宰牛者葢年嵗凶荒則人民艱食多變鬻耕牛以
茍給目前不知方春失耕將來嵗計亦旋無望臣按問
刑條例私宰耕牛再犯累犯者俱發邊衛充軍𢎞治十
二年九月初一日又節該欽奉聖㫖私宰耕牛今後違
犯的照例治罪毎宰牛一隻罰牛五隻欽此夫耕牛私
宰在平時尚有厲禁况荒年宰殺必多所闗尤大不為
之禁可乎然徒為之禁而不為之處彼民廹于死亡有
不顧死而茍延旦夕之命者况充軍乎有同類之人父
子相食而不顧者况牛乎謂宜預為禁處凡民間耕牛
不許鬻賣宰殺賣者價銀入官殺者充軍發遣如果貧
民不能存活欲變賣易穀聽其赴官陳告官令富民為
之收買仍付牛主收養待豐年販買或牛主取贖如此
則牛可不殺而春耕有賴民獲全濟而官本不虧臣昔
在泗州葢嘗行之而已後期今各處災傷宜勅所在官
司早為禁處斯可以有濟矣
曰禁度僧者葢見􁂰時嵗饑多議度僧賑濟不知一僧
之度只得十金之入一僧之利遂免一丁之差十年免
差已勾其本終身游手利不可言况又坐享田租動以
千百富僧淫逸多玷清規汙人妻女大傷王化是謂害
多于利得不償失事不可行理宜深戒昔宋孝宗淳熈
九年勅令廣東福建帥臣曉諭願為僧道者毎名備米
三百石請換度牒一道續恐米數稍多特減五十石臣
按宋人全失中原財賦之入已窘又苦于嵗幣之需一
遇饑荒故不得已而出度僧之策然猶一僧換米三百
石其不輕易如此今國家財賦既倍于宋蠻夷輸貢無
復嵗幣其財用既不若宋人之窘廹乃因荒年給度又
一僧只易其十金所獲不多而受此不美之名何也故
宋人之策不可復用度僧之事決不可行今各處災傷
重大恐有偶因費廣復建此議者所當禁也
　　　六三戒
曰戒遲緩者臣聞救荒如救焚惟速乃濟民廹饑餒其
命已在旦夕官司乃遲緩而不速為之計彼待哺之民
豈有及乎此遲緩所當戒也昔宋蘇軾與林希書云朝
廷原設儲備熈寕中本路截發及别路搬來錢米并因
大荒放税及虧却課利葢累百鉅萬然于救荒初無分
毫之益者救之遲故也然遲之一言豈但熈寕之時為
然自古及今莫不然也臣昔至泗州適江北大饑府縣
九月十月賑濟皆是虛文而民饑死正在十一十二兩
月及至正月而差官發銀始至葢亦坐遲之病也今宜
以此為戒嚴立約束申戒撫按及司府州縣各該大小
賑濟官員凡申報災傷務在急速給散錢糧務要及時
申報災傷與走報軍機同限失誤饑民與失誤軍機同
罰如此則人人知警待哺之民庶乎有濟矣
曰戒拘文者嘗見往時州縣賑濟動以文法為拘後患
為慮部院之命未下則撫按不敢行監司之命一行則
府縣不敢拂不知救荒如救焚隨便有功惟速乃濟民
命懸于旦夕顧乃文法之拘欲民之無死亡不可得也
朝廷雖捐百萬之財有何補哉昔漢河内失火延燒千
家汲黯奉使往視以便宜持節發倉廩以賑濟貧民宋
洪皓秀州賑濟寕以一身易十萬人命截留浙東綱常
平米斛以賑濟仰哺之民此皆能便宜處事不為文法
所拘者也今各災傷去處宜告戒撫按司府州縣官凡
事有便于民或上司隔逺未便得請事有妨碍者並聽
便宜處置先發後聞惟以濟事為功不得拘牽文法致
誤饑民有孤朝廷優恤元元之意則大小官員得以自
遂而饑民庶乎有濟矣
曰戒遣使者臣嘗見􁂰時各處災傷重大朝廷必差遣
使臣分往賑濟此固軫念元元之意然民方饑餓財方
匱乏而王人之來迎送供億不勝勞費賑濟反妨實惠
未必及民而受其病者多矣臣愚以為各處撫按監司
未必無可用之人顧委任之何如耳莫若専勅撫按官
員令其照依朝廷議擬成法仍隨所在民情土俗叅酌
得中督責各道守廵等官分督州縣著實舉行事完之
日年稍豐稔分遣科道各處查勘王命所在誰敢不盡
心黜陟所闗誰敢不用命較之凶歉之際差官􁂰還徒
為紛擾者萬不侔矣
　徐光啟曰戒遣使可也亦顧其人何如耳萬厯己丑
　之役使者如中州之鍾何可不遣如江南之楊何可
　遣也按鍾化民于萬厯甲午河南賑荒有賑豫紀畧
　救荒圖説詳其事萬厯戊子己丑浙江水旱大饑守
　臣以聞上發帑遣科臣楊文舉往賑文舉入境顧左
　右曰如此花錦城奈何報荒以欺妄挾制有司有司
　惴惴盛供張伎樂文舉遨遊湖山作長夜飲每席費
　數十金有司疲于奔命諸紳士進見日已午宿酲未
　解惛惛不能一語趨揖欲仆兩豎掖之堂上糟丘狼籍
　歌童環伺門外置賑事不問惟令藩司留帑金十一
　賄當路藩臬至守令悉括庫羨賂之東南繹騷咸比
　趙文華之征倭云及報命申時行當軸以賑功晉都
　給事南太常博士湯顯祖抗疏列其罪旋報罷癸巳
　京察以不謹削籍士論快之
臣案古之救荒有先時預備者有臨時處置者先時預
備常平義倉社倉等法是也臨時處置如臣所陳是也
臨時處置之方如臣所陳畧盡矣先時預備之法則未
之及也凡救荒不先時預備而待臨時處置亦緩不及
事矣古之聖王三年耕必有一年之食九年耕必有三
年之食以三十年之通制國用雖有凶旱水溢民無菜
色者先時預備也以荒政十二聚萬民則臨時處置也
必二者竝行然後為聖王之政若宋董煟救荒全法一
書可謂兼備矣元張光大取而續增之本朝朱熊又補
其遺世稱為完書版刻見在南京國子監然以臣觀之
編次無倫觀閲不便其間缺畧不備窒礙難行葢亦有
之茲遇聖明博求荒政臣愚竊欲重加編集以進然待
哺饑民方懸命旦夕若待編完不無遲誤姑以㣲臣所
見臨時賑濟之宜先行具奏俟臣從容編集完日另行
奏進
　
　
　
　
　
　
　
　
　
　
　
　
　
　
　
　荒政叢書卷二
欽定四庫全書
　荒政叢書卷三
　　　　　　　　　湖廣布政司參議俞森撰
　　屠隆荒政考
　夫歳胡以災也非五事不修時有闕政皇天示譴降
　此大眚則或小民淫侈崇慝積釁醖釀沴氣仰干天
　和雨暘恒若水旱為災歳以不登四境蕭條百室枵
　餒子婦行乞老稚哀號甚而拾橡子采鳬茈以為食
　掩螺蚌捕䑕雀以充糧餒甚而斸草根剝樹皮析骸
　易子人互相食積骨若陵漂屍塡河百姓之災傷困
　厄至此為民父母奈何束手坐視而不為之所哉余
　退居海上貧無負郭値海國歳祲百姓艱食流離之
　狀所不忍言余不暇自為八口憂惶而重傷鄉父老
　子弟饑饉乃叅古人之成法順南北之土風察民病
　之緩急酌時勢之變通作荒政考以告當世貽後来
　惟司牧者留意焉
一曰蠲歳租之額以蘇民困歳荒民饑救死不贍奚暇
完租不惟饑荒之卹而廹日而征之民力必不支不塡
溝中則起而為盜周禮大司徒以荒政十有二聚萬民
首曰薄征緩刑舍禁弛力西漢昭帝秋八月詔曰往年
災害多今年蠶麥傷所賑貸種食勿收責毋令民出今
年田租唐憲宗元和七年上謂宰相曰卿輩屢言淮南
去歳水旱國以民為本民間有災當急救之即命速蠲
其租按唐人水旱損四則免租損六則免調損七則租
庸調俱免卹民如此其厚宋仁宗曰頃者江南歳饑貸
民種糧數十萬斛轉運督責不己民貧不能償其悉蠲
之神宗熙寧間上以久旱憂見容色於是中書省奏請
蠲減賑卹建炎二年七月十九日上御批大水飛蝗為
害最重之處仰百姓自陳州縣監司次第保明奏聞量
輕重與免租稅淳熙令課利場務經災傷者各隨夏秋
限依所放分數于租額除豁元大徳二年正月詔曰比
年水旱疾疫百姓多被其殃已嘗蠲復賑貸尚慮恩澤
未周其大德三年腹裏諸路合納包銀俸錢盡行除免
江南等處夏稅以十分為率量免三分大德五年詔曰
各路風水災重去處今歳差發稅糧並行除免大德六
年詔曰比歳旱溢為災民不聊生民間應欠差稅盡行
免徵大德七年詔曰比歳不登百姓困乏其大德七年
差發稅糧盡行蠲免大德八年詔免災傷去處差發稅
糧自大德八年為始與免三年或與免二年或並行蠲
免至大二年詔曰被災曾經賑濟百姓至大三年腹裏
江淮夏稅並行蠲免至大二年正月以来民間逋欠差
稅課程照勘並行蠲免至大三年詔曰各處人民饑荒
轉徙疾疫死亡一切逋欠盡行蠲免仍除差稅三年延
祐改元詔曰被災去處皇慶二年曾經賑濟人民延祐
元年差發稅糧盡行蠲免國朝洪武元年詔曰今歳水
旱去處所在官司不拘時限踏勘實災稅租即當蠲免
宣德二年詔曰各處鹽糧稅糧除宣德二年以前未完
者依例徵納其宣德三年鹽糧稅糧以十分為率蠲免
三分宣德五年勅諭各處有經水旱蝗蝻去處從實體
勘災傷田土明白具奏開豁稅糧坐視不理者罪之宣
德八年詔曰凡災傷去處人户自宣德七年十二月以
前拖欠夏秋稅糧人户鹽糧及官軍屯糧子粒悉皆停
徵其拖欠各色課程鹽課并各衙門見坐派買辦采辦
諸色物料顏料等及虧欠孳牧馬驢牛羊牲口悉皆蠲
免仍免其今年夏稅宣德九年勅諭南京直𨽻應天蘇
松府州縣今水旱蝗蝻災傷之處但是工部派辦物料
即皆停止其不係災傷之處所派辦物料亦令陸續辦
納不許逼廹正統六年詔曰今年被災去處踏勘是實
其該徵稅糧馬草子粒即與停徵備開户部除豁正統
十四年詔曰各處有被水旱災傷之處踏勘得實該徵
糧草所司即與除豁景泰元年詔曰各處但遇水旱重
傷之處所司從實取勘申達覆實具奏户部量與蠲免
稅糧天順元年詔曰山東順天河間地方為因上年積
水未消不曾布種勘實具奏該徵今年夏麥農桑絲絹
悉與蠲免天順七年詔曰各處被災府州縣所種田禾
無收已經具奏著巡按御史即與踏勘分豁以蘇民困
其有具奏曾經宥免者該部即與准理不許重徵天順
八年詔曰各處奏報水旱災傷曾經巡撫官踏勘明白
具奏即與除豁成化七年詔曰各處拖欠稅糧馬草子
粒農桑絹布等户口食鹽鈔錠商稅河泊門攤課程差
撥銀兩自成化五年十二月以前盡行蠲免今歳奏報
災傷去處曾經勘實者糧草子粒悉與除豁成化九年
詔曰被災之處成化九年夏稅小麥絲綿絹匹户口食
鹽盡行蠲免成化二十年詔曰各處該納糧稅馬草子
粒農桑人丁絲綿户口食鹽門攤商稅魚課棗株諸色
課程錢貫拖欠未徵者自成化九年十二月以前悉與
蠲免今歳奏報災傷去處即行勘實糧草子粒悉與除
豁𢎞治五年詔曰各處先年為因災傷小民拖欠稅糧
草束馬匹物料等項有司畏罪揑作已徵及虛文起解
後雖遇赦例以在官之數仍前追徵不與分豁者詔書
到日撫按官務要用心查勘是實悉免追徵正德五年
詔曰應天并直𨽻蘇松浙江杭嘉湖等府近遭水患民
不聊生該年一應稅糧各該撫按官從公查勘量加蠲
免以蘇民困余考之前代蠲租免稅何代無之而我祖
宗蠲免之詔更無歳不下聖衷𢎞慈皇恩湛濊至今上
照臨萬國子惠黔黎尤肫切焉惟我良有司遇災即聞
聞速且詳毋緩毋隱奉行恩詔務殫厥心使上覃至仁
下霑實惠帝鑒欣嘉神理孚祐可不勉旃
二曰發積蓄之粟以救饑傷損有餘補不足天之道也王
者玉食萬方四海為家元元枵腹殆濵死亡為民上者坐
擁囷廩之饒而不急救下民旦夕之命如為民父母何
民饑死且盡天下土崩而上能晏然飽食髙枕無是理
也按月令季春之月天子布德行惠命有司發倉廩賜
貧窮賑乏絶漢文帝後元六年大旱蝗弛山澤發倉庾
以濟民漢昭帝始元元年三月遣使者賑貸貧民無種
食者魏黄初二年冀州大蝗歳饑使尚書杜畿持節開
倉廩以賑之吳孫權赤烏三年民饑詔遣使開倉廩賑
貧者晉武帝泰始三年青徐兖州水遣使賑恤唐憲宗
元和間南方旱饑遣使賑恤將行憲宗戒之曰朕宫中
用帛一匹皆計其數惟賑卹百姓則不計所費卿輩當
體此意宋太祖臨御之初遣使諸州賑貸分詣城南賜
饑民粥曹州饑運京師米以賑之建隆元年遣户部郎
中沈倫使吳越歸奏揚泗饑民多死軍儲尚百餘萬斛
可貸于民至秋復收新粟帝即命發廩貸民至道二年
詔官倉發粟數十萬石貸京畿及内郡民為種熙寧七
年河陽災傷詔賜常平穀萬石興修水利以賑濟饑民
六月詔發衛州常平倉粟四萬九千餘石貸共城獲嘉
等三縣中等闕食户熙寧八年沂州淮揚災傷特甚詔
發常平錢省倉米等給散孤貧户元大德四年詔曰被
災去處有貧乏闕食者所在官司量與賑給大德五年
詔曰聞夏秋以来霖雨風水為災南北數路民罹其害
朕甚憫焉其議遣官分道濟卹大德九年詔曰諸處百
姓有貧乏不能自存者中書省其議賑濟毋致失所我
朝永樂十九年詔曰有被水旱闕食貧民有司勘實賑
濟洪熙元年詔曰有被水旱災傷去處闕食貧民有司
即便取勘賑濟毋得坐視民艱宣德九年勅諭被災之
處人民乏食委官前去於所在官倉量給米糧賑濟正
統四年詔曰各處有被水旱災傷闕食貧民有司即為
取勘賑濟勿令失所天順元年詔曰預備倉有司常加
修理蓄積糧儲遇有民饑驗口賑濟朝廷德意往往如
此其在有司之良如畢仲游之賑濟耀州滕達道之賑
濟京師張詠之賑濟成都富弼之賑濟青州皆擘畫得
宜調停有法全活甚多號稱良牧夫賑濟者聚濟不如
散濟零濟不如頓濟何為聚濟不如散濟聚數千萬人
於一處而為之給散上之給散難週有守候之苦下之
喧溷日積有蹂踏之患夏秋熱氣薰蒸疾疢易作羣居露
宿栖泊無廬為害不淺必也委賢能僚屬及鄉宦之良
富民之有德行者分頭給散而正官為之總管稽查可
也何為零濟不如頓濟即如一人日給糧一升一月應
得三斗令饑民僕僕焉奔走而日領一日之糧既費且
勞得不償失不如計一月三斗之糧頓而與之令得家
居安食一月一月糧盡後復赴領官不煩瑣而民得安
逸不亦可乎
三曰行官糴之法以資轉運夫境内災傷野無青草將
議賑濟則恐官府之囷廩有限議勸借則恐地方之富
户無多最妙之策須發官帑銀兩若干委用忠厚吏農
富户轉糴於各省外郡豐熟之處歸而減價平糶於民
委用員役分頭往糴如發官銀一千兩先糴五百兩至
而糶與饑民即發後五百兩往糴先五百兩糶完而後
五百兩繼至後五百兩將盡而先五百兩復来如此轉
運無窮循環不已則百姓雖丁凶年之苦而常食豐年
之糧積穀之家雖欲踊貴其價而官府平糶之糧日日
在市彼即欲獨髙其價勢必不能漸近有秋閉藏無用
則彼亦不得不平價而出糶矣如他處米穀不足則雜
買豆粟蜀黍麥蕎蕨粉芝麻之類並足充饑民恃無恐
况豐熟而還帑官銀不虧那移以逸民民饑獲濟若委
用得人必無他虞即勸富民自以己資往来糴糶民亦
必從此最妙之策也若附近州郡無豐熟之處不妨稍
逺所以貴見災而懼先事預圖也考宋慶厯四年遣内
侍齎奉宸庫銀三萬兩下陜西博糴穀麥以濟饑民吳
遵路知通州時淮甸災傷民多流轉遵路勸誘富豪之
家得錢萬貫遣牙吏二十次和賃海船往蘇秀收糴米
豆歸本處依元價出糶使通州災傷之地常與蘇秀米
價不殊董煟曰借内庫錢於豐熟去處循環糴糶以濟
饑民古人髙見卓識已如此故此非余一人之臆說也
惟出糶之時須設法禁約糴者必係眞正饑民人不許
過三石嚴查重罰毋為商牙揭販者所夾混頓糶展轉
射利尤當嚴戢胥吏誅求役人抑勒此不能禁事瓦解
矣
四曰勸富户之賑以廣相生夫富者珍寳豐盈一身而
外長物耳倉箱充溢一飽而外何加焉即令百姓垂斃
而吾安享饒腴萬一民窮盜起戈矛相向雖有粟吾得
而食諸而富者雖有所積未關軀命饑者稍得所濟實
延餘生以吾未關軀命之糧而為彼實延餘生之助官
府敬之百姓感之而又有陰德何苦不為以此相勸有
良心者必動昔眉州蘇杲遇歳凶賣田以賑其鄰里鄉
黨逮熟人將償之君辭不受以至數敗其業危於饑寒
而不悔其後生子洵孫軾轍為世大儒光起門祚漢州
李長者遇歳不登輒為食以食饑者自春徂冬日以數
千乾道戊子民饑就食李家者日至三四萬人始自紹
興之丙辰三十餘年歳以為常所損不貲所全活亦無
筭其後孫寅仲登上第至禮部侍郎敷文閣直學士豈
無尚義好施如二公者乎惟在上之人激勸而感發之
耳而其本尤在司民牧者精誠以幹國豈弟以恤民如
向經知河陽大旱蝗民乏食經度官廩歳支無餘乃先
以己圭田所入租賑救之已而富人皆爭效慕出粟所
全活甚衆扈稱為梓州路轉運使歳饑道殣相望稱先
出禄米賑民故富家大族皆願以米輸入官而全活者
數萬人夫上躬行仁義而其下有不望風響應者否也
又須懸賞格以勸民頒科條以鼓衆或量其所捐而優
以禮貌風以折節奨以旌匾榮以冠帶富民之所最欲
得者給以印信一帖除重情而外預免其罪責一次令
得執以為信彼見吾之中心欵誠調停詳妥好義者必
爭先貪恡者亦勉應矣但惟宜行勸誘聽其自願不宜
妄行科派强其不堪其最要者在有司先自捐俸以感
竦士民夫有司之俸㡬何詎謂其便足以賑卹百姓而
假以鼓舞倡率使士民無辭者在此也
五曰籍饑民之口以革冒濫夫上之賑濟以活饑殍也
非以助奸民也余見里役之報饑民也家有需索人有
納賄市猾之得過者欲為他日規避差徭之地則賄里
役以報饑民民之實饑而流離者以貧無能行賄而反
不得與則雖有賑濟之名無救小民之死必也罪濫冒
罰遺漏嚴勘結宻體訪如蘇次叅將饑民人口數合請
米數實貼於各人門首壁上如有虛名偽數告首斷罪
或拘集各役出其不意令各書報隔别互查或眞正饑
民被遺許詣官自陳重治報役如此則濫冒之弊必革
而待哺之民罔遺矣
六曰躬賑糧之役以防吏奸夫官府之行賑濟當其吏
胥之發糧也則既偷竊於吏胥及其委役之散糧也則
又尅減於委役竊與尅者十恒得其七八而饑且死者
十不能得其二三故事枝梧虛文搪塞如朝廷之德意
何必也四境之内照東西南北分日擇地諭集該境饑
民躬親查給勿委人誤事萬一地廣人稠一身不能遍
厯委用廉能員役分頭管散親給糧食簿籍分明計給
散糧食每一處共饑民户口若干糧食若干每名口給
與糧食若干逐一明白榜示使饑民曉然各知數目如
有管散人役剋減短少許饑民即時首告以憑坐贓究
問如律正官出其不意時一親到彼處驗查則後人斷
不敢作弊而窮民沾恩矣
七曰詳村落之賑以遍窮簷夫顚連無告之民城市尚
少村落為多有司之行賑濟往往彌縫於城市而疎脫
於鄉村城市之中饑户稍有賑濟以為觀美而不知窮
鄉僻野之間横於道路塡於坑谷者不知其㡬宋紹興
中議賑濟事高宗曰賑濟本為貧民近世賑濟止及城郭
市井之内而鄉村之逺者未嘗及之須令措置州下縣
縣下鄉雖幽僻去處亦分委官屬必躬必親則貧民沾
實惠矣乾道中孝宗御筆批云今春閩中艱食朕甚念
之向聞諸處賑濟多止及於城市而不及鄉野甚為未
均卿等一一奏来大哉王言如陽春之遍幽谷大明之
照窮簷為有司者顧可不體此意耶必也多方撫循加
意周徧無逺無近皆吾赤子近處則正官親臨遼逺則
委用廉幹而詳於防範嚴於稽查使無不均之歎可也
八曰行食粥之法以濟權宜食粥之法為極貧者而設
極貧者雖得升合之糧不便炊㸑日煑粥以飼之賴以
全活顧所最忌者羣百千人而聚食一處逺涉者不及
食粥而或以道斃羣聚則穢熱蒸染而易以生災甚而
管粥者剋米而多攙以水給食而不惟其時欲以救民
之生反以速民之死須慎選員役必躬親考覈峻加罰
治斯役人不敢作奸悉遵法令逐鄉而煑分圖而食煑
必以潔食必以時如古者按時刻照人數執旗引隊羣
而不亂此法可行也要之愚意煑粥終不如給糧零散
終不如頓散也
九曰設多方之策以𢎞仁恩夫四方之地土風懸殊災
變之来時勢不一刻舟不可以求劒膠柱不可以調瑟
必也順風俗相時宜酌人情權事勢凡可以佐百姓之
急者術亦多端矣如漢鼂錯建言令募天下入粟縣官
得以拜爵除罪武帝詔山林池澤之饒與民共之後漢
永平年間詔五穀不登其令郡國種蕪菁以助人食董
煟曰饑年食蕨根煑野菜拾橡子采聖米凡可以度命
者隨所在而為之西晉武帝時螟傷稼度支尚書杜預
上疏留漢氏舊陂繕以蓄水令饑者盡得魚菜螺蚌之
饒此目下日給之益水去之後填淤之田畝收數鍾此
又明年之益以典牧種牛四萬五千餘頭分以給民使
及春耕種穀登之後責其租稅此又數年以後之益程
珦知徐州久雨珦謂俟可耕而種時已過矣乃募富家
得豆數千石以貸民使布之水中水未盡涸而豆甲巳
露矣是年遂不艱食范純仁為襄邑宰因歳大旱度来
年必歉於是盡籍境内客舟誘之運粟賴以無饑又古
者行鬻爵令人輸粟照所入之數以次補吏給度牒度
僧每名入米三百石易度牒一道以活饑民遇饑行權
及熟即止乃若范仲淹遇災荒募民大修營造而令饑
者就工就食世人不達以為災歳興作擾民也而不知
饑民反賴以獲濟古人救荒多方哉乃若出官帑銀而
循環轉運及勸富民之興販誘客商之糶糴此於荒政
更為喫𦂳當事者不可不知也
十曰厲揭販之禁以祛市姦歳侵穀貴小民已不堪命
而市井之猾牙儈之徒罔念民艱乘時射利凡遇有穀
之家入市出糶結黨成羣邀截兜攬稍高其價而收糴
之以圖抑勒零糶取利倍增穀價之所以日長饑民之
所以日困皆此曹為之也有司須嚴查宻訪重責枷鎖
號令都市此風戢而穀價平矣
十一曰戒抑價之令以来商糶夫民情之趨如水之流
順而導之則通壅而遏之則決荒年榖貴民誠不堪有
司不忍穀價日髙以病小民乃令抑減時價定為平糶
此令一出則他處之興販者畏沮而不来本境之有穀
者閉糴而不出民食愈乏人情悚懼强則有刼掠弱則
有饑死而已故良有司惟貴設法調停令穀價聽時低
昻不强抑減而出官銀以行運糴卹商賈以来興販請
皇恩以開賑濟懸賞格以勸富民悉力調停漸近食新
則榖價不減而自減不平而自平矣范仲淹知杭州包
文拯知廬州皆不限米價而賈至日多米價遂賤此前
賢已行之明鑒也
十二曰予民間之利以充贍養民間之利如近山林者
則有樵採之利近江海湖蕩河泊陂池者則有梁罟之
利近竈場者則有煎煮之利近關津厰務者則有商稅
之利須力請於上暫弛一二月之禁令饑民得依以活
命一遇豐熟即便停止而又為之嚴示約束不得乘機
急行非法搶擄犯者無赦是亦救荒之一策也
十三曰留上供之粟以需賑濟夫王者為民父母四海
蒼生皆其赤子也寧有父母之廩食有餘坐視赤子之
饑餓而死而漠不為之拯救乎損太倉之稊米滄海之
一粟而可以活萬姓之命王人者所當急圖也余考宋
大中祥符詔江淮發運司歳留上供米五千石以備饑
年賑濟紹興間户部尚書韓仲通乞以上供之米所餘
之數歳樁一百萬石别廩貯之以備水旱乾道七年饒
州旱傷截留在州樁管上供米三萬石以賑饑民熙寧
中浙西數郡水旱災傷詔撥本路上供斛斗二十萬石
賑濟宋時人主憂民如此今朝廷不聞詔留某項解京
糧餉賑濟饑民所司亦絶不敢以此為請而徒取境内
藏積糧儲量行給散能有㡬何譬如霡霂小雨灑久旱
龜坼之田其何能濟虛文故事良亦可哀也已今遇大
祲願有司力請於監司監司力請於朝廷留粟發粟如
前代舉行者不然所司噤不敢出聲即民間之疾苦何
由而上聞上人之德意何由而觸發乎而乃令明時賑
卹之仁逺遜前代是所司之過也誠有能將小民饑餓
流離乞丐轉徙死亡僵籍傷心酸鼻諸苦狀悉描寫以
上聞於當宁而懇其留粟發粟則上之人必惻然而感
動即不然而言者未必便獲罪即獲罪吾亦欣欣甘之
耳嗟嗟今南北水旱災傷殆遍而杳不聞鄭俠流民之
圖蘇軾腰領之札慷慨激切為下民請命者何也
十四曰犯專擅之禁以救然眉嗚呼民命懸乎旦夕君
門逺乎萬里閭閻之窘急星火矣吾不惟閭閻之急是
顧而惟私念其身家妻孥必請命而後行得報而後發
道途往返未及施行而百姓必轉於溝壑矣萬一請而
不得則小民雖纍纍而就斃且盡亦付無可奈何而已
故余以為賑濟之事若猶可稍緩則當以請命為恭若
勢在然眉朝不及夕則先發後聞以身當之可也漢汲
黯奉命往視河内失火遇河南貧人傷水旱萬餘家或
父子相食以便宜持節發河南倉粟以賑貧民請歸節
伏矯制之罪上賢而釋之唐蕭復為同州刺史歳歉京
畿觀察使儲粟復發之以貸百姓有司劾治詔削停刺
史或弔之復曰茍利於人胡責之辭其後拜兵部尚書
宋慶厯年間江東大饑運使楊紘發義倉以賑之吏欲
取㫖紘曰國家置義倉本慮凶歳今須㫖而後發人將
殍死上聞而褒之楊逸為光州刺史荒歉連歳以倉粟
賑給有司難之逸曰國以人為本人以食為命以此獲
戾乃所甘心莊宗聞而賢之韓韶為嬴長賊聞其賢相
戒不入嬴境餘縣多被寇盜廢耕桑其流入縣界求索
衣食者甚衆韶憫之乃開倉賑拯主藏者爭之韶曰長
活溝壑之民以此獲罪又何歉太守素知韶名竟無所
坐夫捐一軀以活萬姓之命仁人志士猶為之况此舉
不過奪官重則問罪而已奈何顧惜而坐視百姓危亡
况古人專之往往反䝉朝廷褒美然臣子甘黜罰以犯
矯制褒美固非其所覬覬褒美而嘗試為之難哉
十五曰假便宜之權以倡民牧夫大夫專境外將軍制
分閫戎事則爾荒政亦宜然小民之危亡展轉在呼吸
之間而朝廷之決斷制命在萬里之外有司之觀望顧
惜者多捐身為民者少君相不長慮遥燭而稍假有司
以事權小民之倉卒奚告焉隋煬帝幸江都郡縣競刻
剝以充貢獻生計無遺加之饑饉無食始采樹皮木葉
或搗藁為末或煮土而食之官廩充牣吏皆畏法莫敢
賑救百姓安得而不餓死天下安得而不敗壞乎宋乾
德元年夏四月詔諸州長吏視民田旱甚者則蠲其租
不俟報余讀此詔每為感泣而頌聖明有司非除吏之
職無封拜之權而古惟救荒則給空名告身空名度牒與
之而令得拜爵度僧專而行之豐熟乃罷古之良有司
有不俟請命徑自截留上供者有專制發粟歸而伏罪
者朝廷非但赦其罪狀又從而褒嘉旌異之無非優假
有司全活黔首此在荒歳權宜不嫌於下移旁落惟君
相深計而熟察之耳
十六曰節國家之費以業貧民夫天子燕饗賞賜每一
舉動輒費鉅萬小民曾不得顆粒入口枵腹而終亦可
悲矣漢桓靈隋煬帝唐德宗俱享四海之饒擁紅腐之
積穀粟如糞土珍寳如泥沙而黎民阻饑罔知收卹奔
亡破敗詎云不幸周禮荒政眚禮蕃樂曲禮歳凶年穀
不登君膳不祭肺馬不食穀馳道不除祭事不縣大夫
不食粱士飲酒不樂玉藻曰年不順成君衣布搢本關
梁不租山澤列而不賦土工不興大夫不得造車馬穀
梁曰大侵之禮君食不兼味臺榭不塗鬼神禱而不祀
漢景帝以歳不登令馬不食粟徒𨽻衣七緵布東晉烈
宗以疆場多虞年穀不登供御所須事從儉約九親供
給衆官廩俸權可減半凡諸役費自非軍國要事皆從
停省唐憲宗宫中用帛皆計其數而惟賑卹百姓無所
恡惜在朝廷稍事減損不過省一飯一賞之費便足延
閭閻萬姓之生亦何苦而不為乎
十七曰立常平之倉以善備賑按漢耿夀昌建言令邊
郡皆築厫倉穀賤時增價而糴以利農榖貴時減價而
糶以利民名曰常平倉原取惠利百姓以防水旱災傷
初非較計出入利息以足公帑故增價以糴須照歳熟
之大小減價以糶亦須照歳饑之上下無歳不糴無歳
不糴斯新陳互易出入常平唐宋力行此法甚利小民
我朝亦倣而行之奈有司不肯著實舉行一切文移虛
應故事當穀賤之時不設法增價買糴以致倉中空虛
稍有所積一遇饑荒則又受文法之牽制畏上司之稽
查而不敢輕發以減價平糶積於無用閉為灰埃僅僅
以一紙教令勸民間之出粟以為吾救荒之事畢矣為
民上者事須師古計在利民設法買糴令其常盈絶别
項之那移計吏斗之侵剋常糴常糶出陳易新不可不
講也
十八曰兼義社之倉以待凶荒按朱熹社倉議淳熙八
年建寧府崇安縣開耀鄉有社倉一所本府給常平米
六百石夏間給與人户冬間納還每石量收息米二斗
自後逐年依此斂散或遇小歉即蠲其息之半大饑則
盡蠲之至十有四年量支息米將原米六百石納還本
府其見管三千一百石並是累年人户納到息米已申
本府照㑹將来依前斂散更不收息每石只收耗米三
升行之諸路其有富家情愿出米本者亦從其便息米
及數亦與撥還有不願置立去處官司不得抑勒則亦
不至騷擾公私儲蓄實預備久逺之意但夏貸冬收每
石收息米二斗愚以為利息頗重每石息米改作一斗
足矣義倉古與社倉通行但古行義倉法於田畝正稅
外别徴升合以入義倉在廉吏行之則可貪吏將借以
濟其多取之私擾民不便愚意謂之義倉乃尚義樂施
之名官吏尚義則捐俸以買糧富户尚義則出貲以入
粟上以好義倡之而風巨室大家起而樂助必如是而
後可耳常平以賑糶義倉以賑濟在官既有減價平糶
則不必出令抑勒而可以潛壓下穀價復有賑濟則與
平糶叅用並行何荒不救在糶則止許饑民之零糴而
不許販户之頓買在濟則務自城郭之百姓以遍鄉村
之極貧如是庶乎水旱有備流亡可免矣然而漏落偽
冒重叠等弊不可不嚴查而釐革也
十九曰豫救荒之計以省後憂夫當事變未来而豫為
之所則意思整暇易於擘畫及其事變既至而後為之
圖則手足冗廹難以支分蘇軾曰救荒卹患尤當在蚤
若災傷之民救之於未饑則用物約而所及廣救之於
已饑則用物博而所及微熙寧之災傷沈起張靚之流
不先事奏聞但立賞閉糴富民皆事藏穀小民無所得
食流殍既作然後朝廷知之始勅運江西及截本路上
供米一百二十三萬石濟之巡門俵米攔街散粥終不
能救繼以疾疫本路死者五十餘萬人此無他不先事
處置之過也去年浙西數郡水旱二聖仁智聰明於去
年十一月終首發德音截撥本路上供斛斗二十萬石
賑濟又於十二月終寛減轉運司元祐四年上供斗斛
三分之一為米五十餘萬斛盡用其錢買銀絹上供了
無一毫虧損縣官而命下之日所在歡呼官既往糴米
價自落又自正月開倉糶常平米仍免數路稅場所收
五穀力勝錢且賜度牒三百道以助賑濟本路帖然絶
無一人餓殍者此無他先事處置之力也趙抃知越州
先民之未饑為書問屬縣被災有㡬鄉民能自食者㡬
家當廩於官者有㡬人溝防興築可僦民使治之者有
㡬所庫錢倉粟可發者有㡬何富人出粟之家有㡬户
使各書數目以對得饑民若干粟若干豫為設法賑濟
男女分日而給使衆無相蹂又為給粟之所於城市郊
野若干處又告富人無得閉糴又出官粟平價自糶又
僦民修城領工價就食又民取息錢者告富人縱予之
而待熟官許為責償又男女有棄者收養之又為病坊
處疾疫之無歸者募僧二人屬以視醫藥飲食令無失
時凡死者使在處收瘞之抃經營綏輯纎悉畢備皆先
事為計越民賴以不災古人早見如此如見目今大水
大旱大蝗知將来必饑輒豫為之計或豫檢踏災荒之
田豫查報被災之户早申災傷之文早借備賑之粟或
豆麥蹲鴟薷薥蕪菁芝麻之類可種則躬勸率百姓廣
種各鄉或豫發官帑銀給委忠實齒德富户往鄰郡豐
熟去處糴米穀雜糧以待平糶或勸誘商賈客舟運粟
以来而許為存卹䕶視主糶焉或豫查境内巨家富室
而結以恩信優以禮貌勸以隂德悚以利害令其各有
顧惜桑梓之情凡此皆豫之道勝也余城中一貧寡婦
見去歳大風水知来歳必荒手織巾布鞋襪及出室中
什物令其兒日日入市雜易大小豆麥松花蕨粉芝麻
之屬磨碎炒乾雜作為細粉而積數巨桶至今歳果大
饑日取滚湯攪而啖之終饑荒之月食尚有餘他人多
餒死而獨此婦無恙令官民之智皆如此婦也則何饑
荒之足憂哉奈何有司日惟優游堂上捱歳月而望遷
小民亦惟茍度目前臨饑荒而失措故豫備之道不可
不亟留神也
二十曰先檢踏之政以免壅閼水旱蝗蝻之後田禾被
災矣若非正官親臨逐鄉履畝檢踏災傷而令首領及
吏農里老人等往而虛應故事或反需索滋擾則在先
之覈災不實而後日之救荒何據乎此隱漏重冒之弊
所以紛紛也
二十一曰時奏荒之疏以急上聞夫天子端居九重安
能坐照萬國而無遺即如境内災傷矣百姓急須告災
於有司有司急須申災於撫按撫按急須奏災於朝廷
朝廷以萬國為一體必不坐視而不為之拯救萬一報
遲則上人易以起疑而救災又恐無及此伊誰之咎乎
二十二曰嚴蔽災之罰以儆欺玩吏好譚時和年豐以
釣聲譽而諱言饑荒水旱以損功名故恒有匿災異以
不聞甚或飾饑荒為豐穰唐憲宗謂宰相曰卿輩屢言
淮南去歳水旱近有御史自彼還言不至為災李絳對
曰御史欲為姦䛕以說上意耳夫已則竊豐穰之虛名
而使百姓受仳離之實禍有人心者忍為之乎大厯二
年秋霖損稼渭南令劉澡稱縣境苗獨不損上曰霖雨
溥博豈渭南獨無更命御史朱毅視之損三千餘頃上
歎曰縣令字民之官不損猶應言損乃不仁如此乎貶
澡南浦尉代宗此一事稱聖矣往年吳郡大水吳中一
令悉力祈禱冒雨遍厯各鄉督率修築圩岸堤塘他郡
邑潦侵而此邑頗不為災及御史入其境見田禾芃芃
秀實謂令曰人言汝邑獨不災果然不謬令曰以使君
所見乃傍官河田易行戽救故得不災其四鄉腹裏低
窪去處壞不能救者多矣令安敢冒不災之美名而貽
百姓以大患為令若此一令可哉
二十三曰修水旱之備以貴豫防夫救災於有事之後
不如防災於無事之先田地之髙燥者宜有以蓄水以
備旱則池塘河蕩不可不濬也田地之低窪者宜有以
洩水以備潦則圩岸隄防不可不築也我國家設有水
利之官正所以專管講求邇年以来有司皆視為故事
漫不經心水旱無備非一旦矣願朝廷特發明詔申飭
諸道監司督有司有司督糧塘里役著實修舉修舉者
有賞廢墮者有罰分别勤惰以示勸懲有備無患此之
謂也
二十四曰躬祈禱之事以囘天意成湯六事自責自為
犧牲而甘霖立應唐文皇願移災朕身以存萬國不忍
蝗蟲食穀而吞之寧食吾肝肺是歳蝗不為災古帝王
尚爾何况有司乎夫天高聽卑英靈肹蠁靡敢不孚但
天體尊而神理赫其非凡夫假意虛文可以一呼而應
亦明矣有司之祈禱者或佯禁屠沽而私飲酒食肉冠
帶騶從而不肯習勞僅發一牒躬一拜了事而已多岐
其心二三其德悠悠忽忽念罔在民以此為禱而輒欲
囘神譴召天和吾知其必不能也持齋素斷嗜欲畏天
怒哀民窮首宿罪悔已愆内辦精誠外厲勤苦易錦繡
而素服屏車從而徒跣蒲伏而終朝長跪而百拜暴日
而焦枯沐雨而腫濕涉逺道而不辭觸蛟龍而不畏上
天加災下民且死吾何惜一身以謝萬姓必感格而後
已如是而天心未有不囘者也古蝗不入境霖雨隨車
豈偶然之故哉
二十五曰勵勤苦之行以感人心人雖嚚頑者亦有良
心可感而動吾平日為吏廉仁而祈禱勤苦士民業已
見而心憐之即如欲勸士夫之賑濟發大家之葢藏則
不遣𨽻卒不行符票方巾野服芒履徒步而遍詣士民
之家為之降其顔色温其言辭優以禮貌風以德義憂
戚之意發於面目誠懇之念見於舉動以吾平日之居
官兼以此時之誠切士民必感而泣良心既動何物不
捨何民不從如是而有恝然漠然絶不愍念官司慷慨
舉發者此則豺狼之民良心盡滅不妨痛懲一二以儆
衆庶捐縻身家我亦何求為百姓耳能令百姓人人願
為我死則何事不濟余叨潁上青浦令身嘗試而知其
必然願良有司之聼之也
二十六曰廣道途之賑以集流亡有如旁郡縣皆饑聞
吾救荒有法或流移而来雖非吾部中之赤子然仁者
一視之情寧得恝焉而聽其枕籍而死乎熙寧詔曰流
民所在州縣每程人給米豆一升余觀宋人擘畫屋舍
安集流民曉示流民許令在流寓地方諸般採取營運
支散流民斛斗米豆數目安泊存卹救濟最為周悉今
郡縣有司遇有他處饑民流亡入境亦必委曲而為之
給廬舍散糧食設醫藥惟力是視以免其道斃此不惟
為天子收集流移而已之積累功行亦不少矣
二十七曰申保甲之令以遏盜賊饑荒之時盜賊易起
喘息餘命斷不能大譟横行不過為䑕狗之計以茍旦
夕蜉蝣之生姑息而不為之撲滅則燎原可憂輒用重
典而悉置之法則饑寒可憫防戢而底定之烏可無術
哉但獲饑盜為之大張其威聲稍寛其捶楚待以不死
號令於市以令喧傳當自解散
二十八曰省荒後之耕以給將来大饑之後不惟民食
艱乏即耕種亦苦無其具吾為省視耕種無食者量濟
之無農具者量為處而給之或勸富户借食借具於貧
民而令貧者為之出力耕種以補之或待收成而以糧
食償之有司須於耕種之時暫輟政事親厯各鄉補助
勸率百姓見上人留意農務有如此自然勤奮境無惰
農農無荒業矣省耕省斂古人所行今何可廢也
二十九曰申閉糴之禁以廣通融左傳僖公十三年冬
晉薦饑使乞糴於秦百里奚曰天災流行國家代有救
災卹鄰道也行道有福晉饑秦輸之粟秦饑晉閉之糴
故秦伯伐晉以本境而言則他郡如吳越然以天下而
言則一體若手足自多豐熟坐視鄰災葢恐為外處搬
運致本處亦荒不知吾不恤鄰萬一他日吾荒彼亦不
救恤我非惟示人以不廣其於王者一統之義何如也
考淳熙降㫖諸路監司不許遏糴今朝廷宜勅監司憲
臣出榜曉喻不許諸路有司遏糴違制者覺察申奏夫
唇齒相倚首尾相應災變流行緩急有賴也
三十曰墾抛荒之田以擴民産分東西南北區圖設勸
農官數員選有身家德行良民為之正官親督履畝查
勘荒田若干於抛荒户下即與豁糧募佃人承領開墾
或許原户歸而復業量其人之丁力領墾若干給與工
本糧食若富民願自備工食領墾者亦聽三年免其起
科三年之後然後起科葢既免稅糧復給工食招来有
法勸諭有條人誰無恒産之思荒田盡墾國課漸增百
姓殷富此在淮揚蘇松之間多有之向設屯田官員為
此也而抛荒開墾今尚未盡則亦舉行者之不肯實心
任事也如境内無抛荒田地則督率勸農官一意每歳
省耕無分荒熟力本重農自有司事如近日建議北方
新開水田於北人甚利葢北方地勢高燥故宜種二麥
而其間豈無可開種水稻者兼而行之始議為難數年
以後為利溥矣奈人情駭於驟興難於慮始巨室沮撓
持議不決殆可深惜
凡此三十條者皆救荒之要策經效之良方余考證古
今間參已見不畧不迂頗得肯綮夫余藿食者睹記時
事有慨於中蒿目而眎焦吻而譚余則過矣當事者采
而行之天下之福也
　
　
　
　
　
　
　
　
　
　
　
　荒政叢書卷三
欽定四庫全書
　荒政叢書卷四
　　　　　　　　　湖廣布政司叅議俞森撰
　　周孔教荒政議
　陳龍正曰荒政議者萬厯間周中丞孔教撫蘇時所
　頒行也其條欵甚備其文告甚繁古今救荒之事無
　弗撮載於此矣徧觀古方者此卷不過其類摘也未
　徧觀古方者則此卷乃其大通也然提綱皆本於林
　希元而其間損益則亦因乎時地希元嘉靖八年為
　僉事上荒政叢言其綱云救荒有二難難得人難審
　户此即六先中所云擇人查貧户矣有三便六急此
　槩之以八宜而所謂遺棄小兒急收養一條則附見
　於禁溺女之下有三權六禁今以四權五禁易之所
　增溺女一條因風土之惡習而去度僧一禁或亦以
　叢林為大養濟院之意耶三戒易遣使以㤀備想當
　日乘軺之使偶希而雈苻之萌蘖可慮法貴因時故
　特以寓兵於農之意諄諄於二十六條之終也希元
　既發其綱自號曰叢言意當時規條亦復詳具顧今
　不得見而孔教所設之規條見存原文冗甚業刪其
　半讀之尚須移時亦特為一卷
　　　荒政議總綱
救荒有六先曰先示諭先請蠲先處費先擇人先編保
甲先查貧户有八宜曰次貧之民宜賑糶極貧之民宜
賑濟逺地之民宜賑銀垂死之民宜賑粥疾病之民宜
救藥罪繫之民宜哀矜既死之民宜募瘞務農之民宜
貸種有四權曰奨尚義之人綏四境之内興聚貧之工
除入粟之罪有五禁曰禁侵欺禁寇盜禁抑價禁溺女
禁宰牛有三戒曰戒後時戒拘文戒㤀備其綱有五其
目二十有六
　　　初一曰六先
一曰先示諭時値饑荒民情洶洶宜當民之未饑多揭
榜示曰將散財將發粟將請蠲稅糧將平糶粟米吾民
毋過憂毋出境毋棄父子毋為寇盜則民志定矣
二曰先請蠲散財發粟其恩有限民奸吏蠧其弊無窮
惟蠲租一節最為公溥唐學士李絳言欲令實惠及人
無如減其租稅為今之計来歳之賦宜請蠲今歳之賦
宜報緩或蠲存留或蠲起運在隨郡邑緩急而施之至
於佃户承種諸人田土宜倣元制普減十分之二豐年
照舊庶乎蠲緩各得其宜貧富僉受其益矣然又有富
豪乘人之急准折田地短少價値所當併禁
三曰先處費饑有三等小饑多取足於民中饑多取足
於官大饑多取足於上取足於民如通融有無勸民轉
貸之類是也取足於官如處糴本以賑糶處銀穀以賑
濟是也取足於上如截上供米借内庫錢乞贖罪乞鬻
爵之類是也
四曰先擇人宋富弼青州賑濟除逐縣正官外就前資
及文學等官擇其廉能者用之徐寧孫賑濟饑民逐處
勸請鄉官或士人或稅户主管今宜精擇州縣正官廉
能者使主賑濟正官如不堪别揀廉能府佐或無災州
縣廉能正官用之至於分賑官員可令主賑官各就所
屬選擇佐領佐領乏人選擇學職學職乏人選擇待選
舉人監生等人員務得有治行者俾充城市鄉村分賑
之任又擇民間有行義家資者為耆正副佐之其吏書
止供抄劄而賑濟之事不與焉事完官書其殿最士旌
　賢異民優其奨勞亦勸懲之大義也
五曰先編保甲弭盜安民莫良於保甲之法然有在城
行保甲而在鄉不行者有在鄉僅報保甲長而花户不
報者有僅報花户數名而十室九漏者夫是法也為弭
盜而設是以治之之道編之也民情莫不偷安故其成
也難為賑饑而設是以養之之道編之也民情莫不好
利故其成也易今遇災賑正編行保甲之一機矣合令
各府州縣擇廉能佐貳一員專董其事大槩先將城内
以治所為中央餘分東南西北四方如東方以東一保
東二保東三保等為號每保統十甲設保正副各一人
每甲統十户設甲長一人南西北方亦如之東方自北
編起南方自東編起西方自南編起北方自西編起編
至東北而合方不可易而序不可亂次將境内以城郭
為中央餘外鄉村亦分東西南北四方其編保甲如在
城法大村分為數保中村自為一保小村合鄰近數村
共為一保一保十甲聽其增減甲數因民居也一甲十
户不可增減户數便官查也或餘剰二三户總附一保
之後名曰畸零此皆不分土著流寓而一體編之者也
其在鄉四方保正副又以在城保正副分方統之如在
城東一保統東鄉㡬保在城東二保統東鄉幾保以至
南與西北莫不皆然是保甲者舊法也分東南西北四
方而以在城統在鄉者新設之權也葢計方分統内外
相維久之周知其地里熟察其人民凡在鄉户口眞偽
盜賊有無饑饉輕重在城皆得與聞或有在鄉保長抗
令者即添差人役助在城保長拏治之此法行則不煩
青衣下鄉而公事自辦矣有司惟就近隨事覺察之使
不為鄉村害耳或言近歳賑饑皆領於里甲何獨編保
甲以代之曰保甲猶里甲也往昔以相鄰相近故編為
一里今年逺人散不若見編保甲之民萃聚一處其查
審易集其貧富易知昔熙寧就村賑濟張詠照保糶米
徐寧孫逐鎭分散朱文公分都支給皆用此法
六曰先查貧户救荒之法凡以為貧民下户也官司非
不欲一一清審之奈寄之人則難分任之已則難遍昔
人謂救荒無竒策正以貧户之難審也所以然者亦不
豫故耳合令被災各府州縣豫乘秋月以主賑官督在
城保長以在城保長催在鄉保長以保長催甲長以甲
長報花户每甲分為不貧次貧極貧三等除不貧外將
次貧極貧各口數大小若干貼其門首壁上一面令每
保開一土紙手本送主賑官不許指稱造册科斂貧民
待鄉黨日乆論定委官乘便覆查此即宋時蘇次叅澧
州賑濟之法但彼猶臨時為之不若先時查審貧富明
民志定尤為無弊
　　　次二曰八宜
一曰次貧之民宜賑糶其法有二有坊郭之糶宜多擇
諸城門相近寺院及寛厰民居儲穀於中不限時日零
細糶與糶米計升多不過一斗糶穀不過二斗如奸牙
市虎有借倩粧扮之弊當行徐寧孫立賞錢一百貫之
法斷罪追賞不得姑息則弊不期革而自革矣有鄉村
之糶宜行見編保甲之法間月而糶之每先一月出示
將有災鄉保限次月某日某方某保排定日期每隔日
一糶以防雨雪壅滯之患毎甲不論貧户多寡大約許
糴三石多或五石其通水去處則移舟就民間水次糶
之或有富人强奪貧人之糴當行張詠賑蜀連坐之法
一家犯罪十家皆坐不得糴如此推廣則在在有保甲
亦在在有糶糴而窮鄉僻壤無不到之處矣所糴穀價
俱比時價減三之一或曰各甲貧户多寡不同而槩以三
石糶之何也曰此非賑濟也賑糶也賑濟宜精賑糶宜
溥一甲之中惟以穀均人不因人計穀穀數同銀數同
聽其通融来糴則官不煩民不擾而惠利均霑穀價自
不騰踴矣官之糴本則或出官糧或借官銀或勸令富
家出錢收糴照價出糶而量增其船脚工食之費皆成
法也
二曰極貧之民宜賑濟賑濟之弊多端抄劄之時里保
乞覔强悍者得之良弱者不得附近者得之逺僻者不
得吏胥里保之親厚者得之鰥寡孤獨疾病無告者未
必得屢報屢勘數往數来賑濟未到手而所費已居其
半矣今貧户預定門壁大書日久無爭已屬平允合於
賑濟之前一月出示如有遺者誤者許令改正即將門
壁改書但一保之中貧户雖許更換而銀數不許加增
官給花欄小票户各一張由城而鄉由保而甲務下諸
貧户之手仍出榜排定日期分保支散至期保長帶領
各甲貧户正身依序領賑繳票每賑極貧約穀一石次
貧約穀五斗其或不公賞罰一如賑糶之法語云好要
則詳好詳則荒此則暇豫公平不勞而濟而巡門俵米
攔街散粥無所用之矣
三曰逺地之民宜賑銀往昔義倉社倉散貯民間今皆
輸之州縣是古之粟藏於民故及民也易今之粟藏於
官故及民也難近且難之况於逺乎移粟就民則減竊
拌和滋弊檄民支粟則脚費米價相當故凡百里以外
地不産米水不係沿流者惟當以銀賑之極貧約四錢
次貧約二錢支銀於包銀紙面印誌銀匠散者姓名支
錢於穿錢繩索係以錢舖散者姓名如有消折低偽聽
其赴官陳告
四曰垂死之民宜賑粥按漢獻帝作粥以飼饑民後世
多用之賑糶則彼無糴本賑濟則不能遍及即以米給
之彼亦艱於舉火將有不得食而就斃者惟食之以粥
則不待舉火而可得食涓勺之施遂活須臾之命此賑
粥所以不容緩也大約米一升每飱可食四人男女異
處日每二飱辰申二時鳴鐘而入入則分班坐地令人
傳粥食之可無參差搶擠之患自冬十一月初一日起
至春暮而止若夏四月則天氣炎熱粥多酸饐不可用
矣大率賑饑以粥委可贍危急之民但其弊不一惟大
饑之歳仁明之長度有餘財方可用之
五曰疾病之民宜救藥宋吕公著為相為饘粥湯藥以
救疾趙抃知越州為病坊以處病民給以醫藥然恐醫
少地廣督察無方醫人領銀不盡買藥窮民得藥多不
對病須博選名醫臨症裁方病人不能行者醫人就而
診視之其患病新起貧民官日給米五合一支五日約
至一月止庶可免於夭札矣
　　陳龍正曰此條事種種難行名醫豈可多得臨症
　　裁方豈易易事知脉者一州邑有㡬人安能遍就
　　病人診視不如按古成方精製丸藥一二十種隨
　　症領受猶庶㡬便而有益
六曰罪繫之民宜哀矜年荒疫癘獄囚聚蒸恐多横死
軍徒追贓不完久幽囹圄者必量情輕重暫為保放或
從輕決遣絞斬重罪有難保放者必踈其枷杻至於户
婚諸不急詞訟當暫停止庶不妨誤賑濟而饑民之隂
受其賜者多矣
七曰既死之民宜募瘞合增修義塚分别男女仍修募
瘞之令凡死而無主者在城保長報主賑官在鄉保長
報分賑官各召人瘞埋埋畢給銀五分獄囚死而無主
者亦如之城中偶見死者給棺一具
八曰務農之民宜貸種宋曾鞏知越州歳饑出粟五萬
貸民為種糧使隨歳賦入官農事賴以不乏查道知虢
州蝗災給州麥四千斛為種於民大抵宜於季春下種
時貸之仍令保甲監其下種有冒領而食費者必連坐
追償然則種何時而償乎曰貸時防其濫可也非責以
必償也此須酌民災之輕重量官帑之盈縮方可舉行
　　　次三曰四權
一曰奨尚義之人大司徒保息萬民之政既曰恤貧又
曰安富大率民不可以勢驅而可以義動是故民有出
粟助賑煮粥活人者上也有富民巨賈趁豐糴穀還里
平糶循環行之至熟方持本而歸者次也有借粟借種
借牛於鄉人而豐年取償者又其次也凡此之民皆屬
尚義於此權其輕重或請給冠帶或特給門匾或給以
賞帖後犯杖罪納帖准免皆所以奨之而不負之此在
㑹典及累朝詔㫖俱有之有司所當亟行者也
二曰綏四境之内救災恤鄰道也若造為閉糴之令此
間之米不許出吾境他境之米亦不許入吾境彼此環
視更無告糴之所則饑民必起而作亂然通財之道惟
良有司能行之官有積粟仁洽於民即屢通有無民可
無怨不然本境之所收有限鄰賈之所販無窮於是民
有怨者有羣聚而譁者有攘臂而揭竿者如何則可近
有良有司已行者量留商米十分之二即以元糴之價
糶之於民民如財詘官為糴之糶亦如元價大率糴糶
皆減時價三分之一其餘八分即時給照放行聽其覔
利鄰境稽遲有禁詐欺有禁越度有禁凶年行之豐年
則止不病商民不病鄰國隨糴隨糶逺邇胥悅除經過
地方不得重複留糶外其他産穀之鄉此䇿或可潤澤
而行是故救災恤鄰以公天下者正也放八留二以綏
四境者權也權而不離於正也
三曰興聚貧之工凶年人民缺食雖官府量加賑濟安
能飽其一家故凡城之當築池之當鑿水利之當修者
召壯民為之日授之直是於興役之中寓賑民之惠一
舉兩得之道也宋熙寧間河陽災賜常平穀萬石興修
水利范仲淹知杭州吳中大饑吳民喜競渡好佛事乃
縱民競渡召諸寺主諭以饑歳工賤令大興土木又新
倉厫吏舍工技服力及貿易宴遊之人仰食於公私者
日數萬人是歳兩浙惟杭州晏然民不流徙合而觀之
水利不可已之工也佛寺吏舍可已之工也二者均足
以濟饑則胡安國所謂興工作以聚失業之人董煟所
謂以工役救荒者具信矣或曰周禮荒政弛力居一築
郿新廏春秋非之興工役何居曰周禮所禁春秋所非
者葢使之而饑之也今則使之而食之也至於城池水
利政莫大焉大禹盡力溝洫豈必三江五湖方有水利
之可講哉
四曰除入粟之罪漢晁錯建言募天下入粟除罪若遭
水旱民不困乏則正為救荒設也合行令府州縣凡問
革吏承以上不係犯贓情有可原犯罪軍徒以下不係
極惡法有可宥者酌令入粟助賑且如問遣一軍未足
以實行伍計其長解等費少可易粟百石多可易粟數
百石以此賑饑不猶愈乎或曰在外衙門用强罰米穀
五十石者問罪降用此議得無違例曰例之所禁為擾
民也今之所議為救人也凶年而行豐年而止亦何悖
焉
　　　次四曰五禁
一曰禁侵欺官吏保甲人等品類不同銀一入目不免
垂涎糧一到手不無染指情弊多端大明律凡監臨主
守盜倉庫錢糧者問罪刺字至四十貫者斬合嚴行禁
諭凡侵盜賑濟錢糧者依盜倉庫律例行之然亦顧長
吏何如誠能節用愛人清心寡慾而下猶敢侵欺無紀
者未之有也
二曰禁寇盜凶年饑歳民之不肯就死者必起而為盜
所謂安居則不勝凍餒剽掠則猶得延生是也倘一槩
姑息患不勝言如劉六趙璲撫於德州而飲馬於蘆溝
吳十三閔二十四縱於鄱陽而稱兵於安慶宋辛幼安
帥湖南賑濟榜文止用八字曰刼禾者斬閉糴者配新
㫖抑價遏糴者以違制論而聚衆搶奪者即梟示首惡
正法葢古今恤饑民不宥亂民類如此然凶年之盜稍
與豐年不同周禮荒政既曰除盜賊又曰緩刑故長民
者每有法外之仁焉古有鎖項號令地頭来年始放者
有斷一足筋傳都示衆者有以死囚代盜沉江聳動逺
邇者皆死中求活之意
三曰禁抑價穀少則貴勢也有司往往抑之米産他境
與客販必不来矣米産吾境與上户必閉糴矣上尸非
眞閉糴也逺商一至牙儈為之指引則隂糶與之以故
逺商可糴而土民缺食是抑價者欲利小民反害之也
故不如不抑然前所云八分放行二分平糶不㡬於抑
價乎曰米産吾境荒歳與鄰共之不節其流則易竭故
平糶其十二以安吾邇人非槩抑之也
四曰禁溺女今俗有可異者平時生男則舉生女則殺
之以故民間少女多鰥夫豐年猶爾况凶年乎准律故
殺子孫徒一年合嚴行郡邑以法律示保甲人等仍録
條粉壁曉諭且縣賞格銀三兩誘人告官賞銀以犯人
及兩鄰保甲長財充客户則及其地主若實貧甚不能
舉女者取保甲兩鄰結狀日給米一升三月而止若見
育三女以上者每年終取結給穀二石以旌之至於收
養遺棄小兒者亦給米男日一升女日二升六月而止
米每月一給男女三月送官一驗庶乎男女無夭折矣
五曰禁宰牛凶年人多變鬻耕牛以茍給目前之用不
知耕牛一鬻方春失耕將来歳計何望查得問刑條例
私宰耕牛者發附近衛所充軍𢎞治十二年奏准每宰
牛一隻罰牛五隻合申明禁例凡民間耕牛不許鬻賣
宰殺賣者價銀入官殺者充軍發遣如果貧民不能存
活要賣牛易穀者聽令本保甲富民收買仍令牛主收
養即以本牛種田照鄉例與富民分收待豐年或富民
取牛或牛主取贖聽從其便如此則牛可不殺春耕有
賴而貧富各得其所矣
　　　次五曰三戒
一曰戒後時救荒如救焚惟速乃濟宋令災傷夏田以
四月秋田以七月水田以八月非時災傷者不拘月分
聽訴今例夏災不過五月秋災不過七月合而觀之可
以見報災之不可緩矣唐莊宗時大雪軍士寒凍宰相
請出庫物以給軍不許及趙在禮亂始出之軍士負而
詬曰吾妻子已饑死得此何為宋蘇軾言熙寧中荒政
之弊費多而無益以救之遲故也合而觀之可以見給
賑之不可緩矣合行令大小賑濟官員凡申報災傷務
在急速給散錢糧務要及時倘失誤饑民必罰無赦則
人人知警民庶其有濟乎
二曰戒拘文宋程顥攝上元令盛夏塘堤大決法當聞
之府府稟於漕然後計工調役非月餘不能興作顥曰
如是苗稿矣民將何食救民獲罪所不辭也遂發民塞
之歳則大熟此便宜處事不為文法所拘者也嘗見郡
邑賑濟動以文法為拘文未下則不敢行文一行則不
敢拂合行司道府州縣等官凡事便於民而文有允駁
文裁於上而事有妨碍者並聽便宜處置先發後聞如
奉文賑糶矣或宜賑濟或宜賑貸奉文賑銀矣或宜賑
米或宜賑粥奉文一賑矣或宜二賑或宜三賑如此之
類惟以救民為主不為文法所拘致誤饑民
三曰戒㤀備保甲既立宜寓之兵每保有正副各一人
正以有年德者為之令其表正鄉閭副以有謀勇者為
之令其練習鄉兵每甲十人擇年力精壯者一人為兵
專習武藝免其直夜等差毎月在城保副傳在鄉保副
在鄉保副領各甲鄉兵赴城此試操練之責府縣衛所
分任之而申其賞罰官軍民快有俸糧者賞罰並行保
甲鄉民無工食者有賞無罰荒年之賞惟以倉穀府月
賞約以二十餘石縣月賞約以十餘石計一年所費無
多此亦救荒之急務也
　
　
　
　
　
　
　
　
　
　
　
　荒政叢書卷四
欽定四庫全書
　荒政叢書卷五
　　　　　　　　　湖廣布政司參議俞森撰
　　鍾忠惠公賑豫紀畧
　森按鍾公化民字維新浙江仁和人萬厯庚辰進士
　官光禄寺丞萬厯二十二年河南大荒刑科給事楊
　東明上饑民圖請賑濟下部議僉謂救荒必具十分
　熱腸及才力精神品望俱全始勝此任非鍾寺丞不
　可乃命公徃特鑄印曰欽差光禄寺寺丞兼河南道
　監察御史督理荒政之印公請發帑留漕糧及事例
　積站等銀并請便宜行事悉從之先是有司平米價
　商販不至饑民羣起搶劫所在嚴兵守之公飛檄河
　南布政使撤防𠞰兵悉分置黄河口各運米所過為
　米舶傳縴䕶送至境設官單記所到時刻稽遲罪及
　將領米到任價高下毋抑勒是時米石値五兩逺商
　慕重價無攘奪患外省亦懾公得便宜行事莫敢閉
　糴浹辰米舟併集延袤五十里價頓減石止八錢矣
　公二月二十一日受職單騎渡河二十九日至開封
　集撫按藩臬出所著救荒事宜以煮粥散銀為急煮
　粥必多設厰就便安插備糗糧擇委任時給散戒侵
　扣散銀令州縣正官下四鄉查覈防冒破給印票定
　時日公出納選廉能府佐晝夜單騎絡繹稽察中州
　故地廣洊饑公去儀從選捷騎素服馳巡晝夜寢食
　鞍馬間隨行止精力吏胥六人不兩月巡厯各州縣
　所至止食厰粥禁供給不坐公署隨地問民疾苦預
　示饑民令進見時人具一紙勿書名姓開所當興革
　及官吏豪猾有無侵尅横行散布於地擇僉同者察
　之即行興革處分名拾遺法官吏畏公廉察又馳巡
　迅速莫測所向不及預為備以故人各盡心民皆得
　實惠諸所措施恤貧宗惠寒士煮粥哺垂斃給貧窘
　歸流移醫疾疫收埋遺骼贖妻孥散賊營興工作置
　學田蠲錢糧省刑訟釋淹禁嚴舉劾勸尚義禁閉糴
　止覆議絶迎送抑供億省輿從給牛種勸農桑課紡
　績修常平設義倉申鄉保飭禮教俱詳賑荒事實中
　活饑民四千七百四十五萬六千七百八十有竒事
　終復命繪救荒圖並說以進上嘉其功進太常少卿
　明年命公巡撫河南時内監開採致礦徒嘯聚為亂
　公躬率兵斬獲渠魁撫餘黨捕礦使不法七人置諸
　辟因疏開礦利害乞速罷不報尋以病乞休有㫖慰留
　明年卒於官士民號泣罷市争捐貲建祠撫按以聞
　諭祭褒恤賜祠諡忠惠贈右副都御史春秋有司致
　祭
賑荒事實
　　一多立厰
中州貧民半無家室公念惟粥可以賑極貧救垂亡之
命諭各府州縣正官遍厯鄉村集保甲里老舉善良以
司粥厰就便多立厰所每厰收養饑民二百不拘土著
流移分别老幼婦女人以片紙圖貌明註某厰就食印
封以油紙䕶繫於臂彚立一册州縣正官不時查㸃使
不得東西冒應其在城市即因公館及寺觀立厰量大
小居饑民多寡在鄉僻則鱗次建厰五大間一貯米及
為司厰煮粥四處食粥人各畫地方二尺五寸坐焉日
兩餐米八合食於辰未二時餐各二盂期至麥熟止煮
粥務潔且熟嚴禁攙水食粥者不得攜粥他往供粥者
不得減淺盂數所至行拾遺法法載前紀畧中覈米數
問疾苦察菜色之減否驗有司之勤惰以行賞罰各府
預擇風力推官董之亦以二員交換相隨聯騎而馳遍
歴州縣各村墟粥厰每日夜行五百餘里所至即食厰
粥葢食厰粥之利有三驅馳間即有司莫可蹤跡供膳
一也且司事者無不盡食厰粥司粥者更激勵莫敢違
誤二也督荒者既同食粥不避勞苦則地方官無不望
風感動竭力賑救三也
　　一愼司厰
司厰不用在官人各本地方保甲里耆公舉富而好義
者州縣正官以鄉賔禮往請至則繇賔階升堂長揖給
花紅薦三爵破格優禮諭以實心任事厰内利弊陳請
即行月給官俸司一厰者能使一厰饑民得所旌以采
幣扁額倍之者與冠帶能司五六厰以上則任所請或
以便宜授光禄鴻臚等銜至六品止或為骨肉贖罪雖
應戍應辟得從末減或子弟能文行督學錄名與文藝
考錄同勸諭富室捐賑視所捐之數與司厰同賞格
　　一愼散銀
垂亡之人既因粥厰以得生矣稍自顧惜不就厰者散
銀賙之令各州縣正官遍歴鄉村喚集里長保約公同
查審胥棍作奸許諸人舉首得實者重賞冒破者抵罪
極貧次貧給與印信小票上書極貧户某給銀五錢次
貧户某給銀三錢鰥寡孤獨更加優卹正官下鄉親給
分東西南北四鄉先示期以免奔走守候貧民領得銀
穀里長豪惡或以宿逋奪去者以刼論出首者賞所發
帑金正官監鑿秤分封固加印立册每月期日分給差
廉能推官不時掣封秤驗公巡至如粥厰拾遺法驗所
拆散銀原封開註如有侵尅視輕重律處
　　一嚴舉劾
公既廵歴用拾遺法以得賢否復時進道府之有聲者
及巡察推官訪舉實心任事多方全活災民賢之尤者
即為破格薦揚其有貪暴縱恣以致餓殍枕藉不肖之
尤者即時馳叅一時羣吏實心力行饑民多所全活
　　一勸尚義
屢荒之後倉庾若洗饑民待哺方殷公先勸尚義尚義
之民可以德感難以勢加願輸賑者或銀或粟立册彚
報出粟者送之粥厰出銀者即在本家分給不許收混
官帑官無染指民免匍匐照册稽查視所捐多寡優以
匾額冠帶仍免其徭役與司粥厰者同賞格以風厲之
　　一禁閉糴
公乘傳至豫賑銀未到先馳檄各省出米地方毋得遏
糴以阻皇恩且得便宜㕘究逺近弛禁米商一時鱗集
米價減五之四民困立甦
　　一散盜賊
先是饑民嘯聚盤踞汝南各府山谷出没剽掠當事競
緝以兵公初至單騎往諭遍歴寨栅召其渠魁宣上德
意曰聖天子萬分哀惻汝等寢食不寧大發帑金特勅
本院到此多方拯救凡爾百姓各有良心乃是廹於饑
寒情出無奈爾等宜相傳說聖天子九重憫念遣官賑
濟我等小民何福頂戴必有咨嗟流涕焚香頂祝聖天
子者且粥厰散銀之法爾等具聞必俟麥熟方止爾等
即時解散便做良民若執迷不悟自有法度雖悔何及
今日正爾轉禍為福之時悟處便是天堂迷處便是地
獄始迷終悟便化地獄為天堂爾須前思祖父後念子
孫中保身命莫待後来追悔由開封歴南陽汝寧等府
親賑面諭無不流涕感悟環拜投戈各歸本土為良民
　　一捐錢糧
是時廷議蠲豫省租令已下矣奸猾里書借口分别里
分之災傷為減免以邀賄賂任情移奪村僻愚民不知
免數不得沾實惠且久荒之民無産者貧有産者亦困
公查照題准分數每項原派銀若干今減免銀若干出
示四郊使民共曉里書莫能上下其手民盡沾恩
　　一禁刑訟
饑荒之後幸留殘喘小民無知每以小忿逞訟有司不
能勸息受理如常一罪之贖奪一家數月之糧一紙之
追絶一人數日之食一畨之駁窘證犯數家之命且一
日被責則數日不便工作一人創甚則數口俱為待斃
公通行府州縣盡停詞訟惟以粥厰散銀為務倘事涉
强盜大逆者速為審決止許現獲不得稽延連坐獄訟
衰息囹圄空虛
　　一釋淹禁
連荒多盜各州縣捕役率以疑似捕民下獄拷訊淹繫
多致瘐斃公令守令於盜初捕到分别眞偽眞則收繫
偽懲捕役至一應人命告發即為驗審無辜者速釋一
應詞訟不得混監久繫又令該州縣清查獄囚若干釋
過誣攀强盜若干逐一開報
　　一興挑濬
公令各州縣查堪動工役如修學修城濬河築堤之類
計工招募興作每人日給穀三升借急需之工養枵腹
之衆公私兩利
　　一急賑救
往時賑濟郡邑申詳司道轉呈文移往来或經千里遲
疑顧慮延閣時日及其得請災民且溝瘠矣公令各州
縣凡有關荒政利弊興革許便宜徑行俟按臨時類行
詳驗事有干係重大者方為覆議惟於批行之後驗其
善否吏盡感奮賑不失時
　　一贖饑民
饑民多鬻妻賣子公令赴有司報名官倍給原價取贖
完聚若有力之家能尚義不索原價放還者視所還多
寡照粥厰例奬賞計官贖四千三百六十三人其尚義
給還與民間奉行得贖者殆以萬計云
　　一收遺骸
饑民遺骸滿野公令各府州縣及村墟鄉落遍為收掩
凡掩一屍給工食銀三分襯席銀二分各鄉義塚俱倣
此
　　一搜節義
時當竒荒而義夫節婦甚多公俱采訪表章之
　　一重農桑
洊饑之後民不能耕公曰食為民天因荒而賑因賑廢
耕饑無巳時矣因作勸農九歌分發守巡各道督州縣
正官巡行郊野勸課農桑分給穀麥種仍將九歌諭民
出入諷咏
　　附九歌
　一曰民可富俗可風我先勞親勸農大家小户齊来
　聽恰如父母勸兒童
　二曰時雨潤水盈盈節候至及時耕東作莫辭辛苦
　力西郊到底好收成
　三曰不好鬭免刑災不爭訟省錢財門外有田須蚤
　種縣中無事莫頻来
　四曰肯務農有飯喫不貧窮免做賊請看竊盜問徒
　流悔不田間蚤用力
　五曰莫縱酒莫貪花不好賭不傾家世間敗子飄零
　盡只為當初一念差
　六曰勤力作穀麥成早辦稅免催徵不見公差来閭
　巷何須足跡到公庭
　七曰五穀熟菜羮香率子婦養爹娘哥哥弟弟同安
　樂孝悌從来是上方
　八曰朝督耕晚課讀教兒孫成美族莫笑鄉村田舍
　郎自古公卿出白屋
　九曰家家樂人人足登春臺調玉燭喜逢堯舜際唐
　虞黎民齊賀太平曲
　　一置學田
公賑時加惠寒士免一時之饑又為之計長久廣置公
田分給各學使收租以給貧士
　　一敦禮教
冠㛰喪祭人道大端豫民不遵古禮貧富之家婚䘮踰
分公編四禮輯要家諭户曉使動皆中禮兼以節財
　　救荒圖說(凡十八圖公以進呈/今不能載祇載其說)
恩賑遣官　這領勅辭朝的是微臣鍾化民䝉皇上采
科臣楊東明饑民圖說知河南災祲異常父子相食寢
食靡寧發帑金三十餘萬兩漕糧一十萬石特勅微臣
專理荒政臣既受任矢諸天曰茍毫髮不盡其心處置
不竭其力天地神明殛之單騎渡河星馳奔救期副聖
天子惓惓德意首繪兹圖見皇上軫念民瘼如此其切
中州更生之機實肇於此據布政司開報賑過領銀宗
儒饑民二千四百四十九萬五千八百六十九位員名
口又賑過食粥饑民男婦二千二百九十六萬九百一
十二名口皇上普濟之恩洋洋貫穹壤矣大學曰財聚
則民散財散則民聚夫財一也聚之則蒼生轉為白骨
散之則溝壑起於春臺平天下者曷其奈何弗散
宫闈發帑　皇上大賚中州已出異數矣兩宫聖母中
宫皇后皇貴妃聞知饑荒情狀共興哀惻發内帑銀三
萬五百兩差官陳惟賢解運前来復勅微臣鍾化民如
前給散臣宣布朝廷恩德中州士民叩頭流血感激泣
下皆謂自古發金分賑者有矣未聞出自宫閫之内下
逮蔀屋之微者故一時大臣捐俸義士輸金爭為鼓動
書之簡册可不謂千載盛事哉伏願皇上自内達外常
存此心由始至終常行此德則宗社靈長之慶從此培
矣
首恤貧宗　臣入中州宗室一萬四千六百餘位皆稱
貧乏如將軍安沁行年九旬貧而無嗣中尉勤鱗勤鰥
或六喪不舉或五喪不舉談洋鄉君既無子女又失雙
目河隂雙生二子成臺次臺幼而無依如此類不可殫
述臣仰體皇上篤厚同宗之仁分别賑濟共散過銀二
萬二千七百六十六兩二錢九分諸宗北面稽首焚香
共祝聖夀臣竊念之支派日繁禄糧難繼豐歉靡定惠
澤難周今四民之業已開無禄可食者皆得隨所願以
資生矣乃科舉之途闢而未廣伏願皇上推恩而充廣
之凡有志讀書者俾得自奮於青雲之上則親親賢賢
各得其所矣惟皇上采擇焉
加惠寒士　這是貧生領賑的我皇上作養人才本為
他日之用但秀才不工不商非農非賈青燈夜雨常無
越宿之儲破壁窮簷止有枵雷之腹一遇荒年其苦萬
狀如内鄉縣儒學生員李来學水漿不入口者三日闔
門待斃縣令以粟遺之来學正色拒曰生平不謁縣令
豈以荒易吾操哉及賑銀至乃以極貧潔行獨厚給之
来學嘆曰此聖主洪恩也可以食矣寒士瀕死得賑則
生不獨一来學也乃知窮約自守雖貞士之清操養賢
及民實聖皇之盛節此三日不舉火歌聲若出金石古
今頌曾參之賢而饑餓於我土地則周之孟軻惓惓為
世告也
粥哺垂亡　這是粥厰中吃粥的貧民煮粥乃救荒第
一急務以其能挽垂亡之命且無不均之嘆也臣遵勅
諭亟檄被災之處多開粥厰就便安插不拘土著流移
盡數收養仍分老羸疾病婦女嬰兒各為一座日給兩
餐臣每入厰親嘗菜色漸有生氣如郭家村劉一鵾既
貧且病屬其妻曰與其相守偕亡莫若自圖生計劉氏
泣曰夫者婦之天死則俱死耳安忍棄乎至是粥厰星
羅竟得兩全葉縣光武廟一鼓而食者五千人一老鬚
眉皓然頭頂萬歳皇恩四字忽從中起大聲曰受人㸃
水之恩當有湧泉之報吾輩受皇恩養活何以補報今
後各安生理毋作非為慷慨悲歌歌之三闋五千人莫
不泣下夫富者食前方丈猶嫌不足貧者一勺入口便
可囬生伏願皇上思稼穡之艱念閭閻之苦撙節愛養
自不容已矣
金賙窘廹　這是領賑銀的貧民沿村煮粥垂亡之命
活矣有等貧民雖朝不謀夕顧恤體面不與餓莩同厰
而食非散金無以賙之也䝉皇上大發賑銀臣令布政
司分各府州縣正官親歴鄉村查審貧户分為上中下
三等唱名分給寧移官以就民毋勞民以就官守候侵
漁等弊盡行剔除人人得霑實惠如登封縣界渡村郭
進京等採棠梨葉黄蘆葉荷蕖葉木蘭葉為食食盡鬻
妻子又盡因得賑銀煙火如故中州之民其全活者類
如此書曰大賚于四海而萬姓悦服我皇上散財發粟
萬姓悅服豈勝道哉但逋負盡蠲則民有息肩之日催
科不擾則官無敲朴之威不然方出於水火遂入於囹
圄其情誠可痛矣惟皇上垂神焉
醫療疾疫　這是選過醫生扶救病人的大荒之後必
有大疫况粥厰叢聚傳染必多醫藥無資旋登鬼錄臣
仰體皇上好生之心令有司查照原設惠民藥局選脉
理精通者大縣二十餘人小縣十餘人官置藥材依方
修合散居村落凡遇有疾之人即施對症之藥務使奄
奄餘息得延人間未盡之年嗷嗷衆生常沐聖朝再造
之德據各府州縣申報醫過病人何財等一萬三千一
百二十名康誥曰恫瘝乃身夫皇仁育物枯槁回春即
恫瘝乃身不加於此矣但久病之餘其神必傷如再植
之木其根必損欲使元氣漸復神氣漸完豈可以旦夕
致哉必休養生息數年然後可復其舊也宋儒程顥每
書視民如傷四字於座右敢以是為九重獻
錢送流移　這負戴道路的是復業流民臣每至粥厰
流民告稱一向在外乞食離鄉背井日夜悲啼今䝉朝
廷賑濟情愿歸家但無路費又恐沿途餓死臣體皇上
愛民無己之心令開封等府州縣查流民願歸者量地
逺近資給路費仍與印信小票一張内開流民某人係
某州縣某人願得歸農所過州縣給銀三分以為路費
執票到本州縣補給賑銀務令復業據祥符等縣申報
共給過流移男婦二萬三千二十五名口詩曰鴻鴈于
飛集于中澤又曰雖則劬勞其究安宅夫流移之未復
也招撫之難流移之既復也安定之難彼室廬盡壞鴻
鴈難棲所謂其究安宅者竟何如耶必引養引恬置之
袵席之上而後即安也
贖還妻孥　這妻孥是饑荒時賣出的中州割人食肉
至親不能相保茍圖活命賤鬻他人妻妾跟隨後夫寸
腸割斷子女飄零異域五内傾頽原非少恩實出無奈
我皇上保天地之太和全民物之天性必有惻然不忍
者臣仰體德意凡荒年出賣者令有司盡行收贖贖子
以還父贖妻以還夫贖弟以還兄據各府州縣開報贖
過妻孥四千二百六十三名如杞縣民李復鬻妻王氏
男長生官如券贖回付之粥厰魯山縣潘氏夫亡二子
小長生小長存各賣為奴及以官法得贖更名皇長生
皇長存葢謂中州赤子皆皇上生存也詩云宜爾室家
樂爾妻孥皇上全人父子兄弟夫婦之倫離而復合斷
而復續骨肉肺腑之親無悲思哀痛之慘矣但贖還之
後不知其終完聚否也儻餬口無資復相轉貿如夢中
乍㑹覺後成空思及於此不覺滴淚惟帝念哉
分給牛種　臣巡歴汝南等府見流移復業雖有可耕
之人家室蕭條實無可耕之具滿野荒蕪束手無措饑
餒何從得食錢糧何日得辦臣觸目痛心下思民艱上
思國計請留事例積站等銀伏䝉皇上俯允臣令布政
司分發各府州縣令掌印官親自下鄉踏勘某都某
荒地若干量給種子仍買耕牛照田分給如一縣有牛
百隻生息數十年可得子牛千隻官置簿籍每年登記
永存民間以廣孳生使人有可耕之具户無不墾之田
詩云粒我烝民莫匪爾極今烝民乃粒孰非皇上之賜
耶但前此天霖時霈則夏麥全收後此霪雨過多則秋
禾告損安得甘雨和風時時不爽使一犂東作萬寳西
成民將游於含哺鼓腹之天哉
解散盜賊　這投戈棄劔的是前此盜賊汝南饑民嘯
聚出没山谷刼掠焚燒結黨數千人勢甚猖獗䝉皇上
勅諭一下中州中州之人知非常恩惠臣仰仗皇威單
騎往諭皆稽首悔悟爭相謂曰聖天子活我百姓我輩
昔陷死地今得生矣投干戈棄劒㦸一時解散夫饑寒
切身雖慈母不能保其子今聖澤覃敷羣盜屏息操戈
入室之輩化為秉耜買犢之夫感人若斯之速書曰民
罔常懷懷于有仁皇上施有常之仁政懷無常之民心
則民之固結眞如赤子之戀慈母矣
勸務農桑　臣惟救荒于已然不若備荒於未然救于
已然者時窮勢廹而莫可誰何備於未然者事制曲防
而可以無患漢賈誼曰聖王在上而民不凍餒者非能
耕而食之織而衣之為開其資財之道也臣歴中州至
虞城縣村中父老以桑椹供食臣食而甘之問父老曰
此地有桑椹必有桑樹有桑樹必有蠶絲今桑樹罕見
蠶絲罕有其故何在父老荅曰民間栽桑不多養蠶之
家亦不紡絲止是賣繭頗無厚利臣喟然嘆曰天地自
然之利何為惰農自棄哉因令各府州縣正官循行阡
陌隨地課農如有地一畝令其植桑百株十畝千株百
畝萬株桑多則蠶多蠶多則絲多絲多則利多至於麥
豆粟穀及時深耕棗梨柿栗隨地徧植務使人無遺力
地無遺利昔周家以農事開基此王業根本也我朝勸
課農桑載在令甲有司以此為勤民首務則殷盛富庶
之風無難致矣
勸勤紡績　臣見中州沃壤半植木棉乃棉花盡歸商
販民間衣服率從貿易古語云一婦不織或受之寒葢
紡績久廢課督不勤故也臣與鄉村父老計之一婦每
日紡棉三兩月可得布二匹數月之織可供數口之用
其餘或換錢易粟或納税完官但布之成也紡而為縷
絡而成線分而為緯合而為經織而成布一寸一絲皆
從辛苦中来顧百姓日用而不知惟牧民者為之督率
耳茍不教之紡績而使其號寒於終歳凍死於溝渠伊
誰咎耶臣令各府州縣每遇下鄉勸農即查紡績之事
凡民家棉線多者此勤於紡績者也則呼其夫而賞勞
焉棉線少者此惰於紡績者也則呼其夫而責戒焉導
之以自有之利使人情樂趨鼓之以激勵之方使室家
競勸詩曰七月鳴鵙八月載績又曰我朱孔陽為公子
裳咏七月之詩而興起焉杼柚其空之患庶㡬其可免
矣
民設義倉　臣聞古有水旱之災而民無捐瘠以蓄積
多而備先具也今地方一遇災荒輒仰給於内帑此一
時權宜之計豈百年經久之規哉惟以本鄉所出積於
本鄉以百姓所餘散於百姓則村村有儲家家有蓄緩
急有賴周濟無窮此義倉之所由設也臣令各府州縣
掌印官每堡各立義倉一所不必新創房屋以滋破費
即庵堂寺觀就便設立每倉擇好義誠實有身家者一
人為義正二人為義副每遇豐收之年勸諭同堡人户
各從其願或出粟穀或出米豆少者數斗多者數石置
立簿籍登記名數至荒歉時各令領回食用如未遇荒
今年所積明年借出加二還倉義正副公同收放此民
間之糧不入查盤不許借用出粟多者照例給賞義正
副年久粟多給與冠帶免其本身雜差此其積貯於粒
米狼戾之時比之勸借於田園荒蕪之後難易殊矣詩
云乃積乃倉乃裹餱糧其所積者豫也
官修常平　臣惟積貯之法在民莫善於義倉在官莫
善於常平夫常平云者官為立倉以平穀價民間穀賤
官為增價以糴之民間穀貴官為減價以糶之本常在
官而上不虧官利常在民而下不病民中州常行此法
矣但官府之遷轉不常倉廩之廢興不一燃眉則急病
定則忘豈有濟乎臣令各府州縣查將庫貯糴本銀及
堪動官銀秋收糴穀上倉以行常平之法穀賤則增價
以糴穀貴則減價以糶設遇災荒先發義倉義倉不足
方發常平不必求賑在在皆賑恤之方無俟發粟年年
有不費之惠此前任撫按之所已行今臣與撫按之所
修舉者也昔神農之教曰有石城十仞湯池百步帶甲
百萬無粟不可守也倉廩既實奚憂盜賊哉
禮教維風　臣聞理財之道不惟生之而且能節之也
中州之俗率多侈靡迎神賽㑹揭債不辭設席筵賔倒
囊奚恤髙堂廣厦罔思身後之圖美食鮮衣惟顧目前
之計酒館多於商肆賭博勝於農工及遭災荒糟糠不
厭此惟奢而犯禮故也葢禮禁於無形法加於己著自
冠㛰之禮廢人道無始自喪祭之禮廢人道無終彼民
之好奢如水之走下不以禮隄防之不止也臣思欲禁
末流先正本實采冠㛰喪祭四禮與今相宜者著為四
禮輯要令布政司分發有司曉諭士民冠㛰取其成禮
即濯冠浣衣荆釵裙布可也喪祭取其成禮即廬居墓
宿菜羮瓜祭可也其有遵禮者旌之賞之其有越禮者
董之戒之共挽澆漓之習期回淳雅之風孟子曰食之
以時用之以禮財不可勝用也伏願皇上秉禮以為天
下先崇儉以為天下法則教化行而習俗美奢侈之風
自革矣
鄉保善俗　臣考我國家設保甲以防姦設鄉約以勸
善二者竝行不悖法至良也惟有司視為空文故鮮實
用耳即今地方礦徒竊發添兵守礦又增餉養兵往往
擒賊率多鄉兵則除盜安民孰過於保甲哉臣令各府
州縣申明保甲之法至有礦地方擇其有身家有行止
者立為保正保副以統領之不許為盜亦不許容留面
生可疑之人一家有犯九家連坐則不必添兵不必增
餉而盜賊潜消矣其無礦地方各申此法至於鄉約不
講故民不知親上死長之義嘯聚為亂其所由来漸矣
臣莊誦聖諭六言繪圖衍義述事陳歌令有司分行約
長約副毎月朔望聚集鄉人悉為講解仍置善惡二簿
當衆紀錄以示勸懲保甲嚴人憚於為惡鄉約明人樂
於為善孔子曰吾觀於鄉而知王道之易易也故以此
終焉
復命天朝　這復命的是微臣鍾化民臣本至愚極鈍
誤䝉皇上任使兼以憲職許以便宜感恩圖報期罄涓
埃目擊中州食人炊骨即行路之人傷之况臣親承簡
命豈忍自愛其死乎故食不下咽坐不帖席奔走於窮
民饑餓之鄉而不辭出入於盜賊縱横之所而不避周
旋於瘟疫流行之際而不惜無非宣播皇上好生之德
以全此孑遺之命也今荷寵靈饑民得生亂民已散皆
我皇上救民之心至眞至切故有孚惠德實起死廻生
之方至誠動物即轉亂為治之術昔齊宣王不忍一牛
孟軻曰是心足以王矣我皇上全活數萬生靈此何心
哉堯舜之心也即此眞心便是王道惟在皇上察識而
擴充之念念堯舜事事堯舜即堯舜矣孟軻又曰我非
堯舜之道不敢以陳於王前臣繪圖陳說披瀝肝膽惟願
皇上為堯舜之聖君而已伏乞矜其愚鈍而鑒納焉臣
不勝祈懇之至
　
　
　
　
　荒政叢書卷五
欽定四庫全書
　荒政叢書卷六
　　　　　　　　　湖廣布政司參議俞森撰
　　劉世教荒箸畧
　萬歴戊申夏四月九日麥秋甫至雨晝夜不止凡四
　十有五日而後霽於是江以南靡非壑矣農人無所
　舉趾衆心嗸嗸旦暮莫能必其命輒不自量妄欲借
　前箸籌之而藿食者之謀鄙曽亡當于千慮之一又
　性不能甘斶前躊躇亡適與語者第以敝帚故災木
　而存之是嵗六月旣朢平原劉世教識
吳越故澤國也其於國賦則外府也在昔丁亥常一中
於鴻水矣於時粟賈翔踊斛㡬二金殣殍塞塗疫癘駢
踵郊野之間四望烟絶迄今談者猶為色動曾未二紀
而霪霖復肆虐矣七郡膏壤一時遂為巨浸其未波者
百不能一也有之則髙陵荒原不毛之瘠耳蓋視昔不
啻倍己未魚之氓誠不能旦暮自必其命惟是遺穗未
没而斛且及一金矣竊恐秋冬之交納稼之望已絶而
待哺者且日益衆焉寧復知所底止哉輕餒死而重為
辟介士之操也可概望之蚩蚩之衆乎其能無寒心也
者今逺而遲來牟則十閲月而盈也又逺而遲新穀則
嵗有五月而盈也人日不再食而餒七日而斃矣引西
江以濡涸轍其能及否乎且非獨於此也大祲之後必
有大札丁亥之己事可鑒也弱者轉溝壑強者散而流
離焉勢所必不免也即幸而無死與徙而札且祟之即
又幸而無及於札而力能縁南畮者鮮矣野不闢不能
亡虞氓野不闢而賦無所自出不能亡虞國即復盡蠲
賦以寛氓而氓實重困矣氓重困則不獨民受之是又
不能亡虞國也故小潦小暵者一歳之祲也而大潦大
暵者數嵗之祲也祲之小者竭賢有司之力而可辦乃
若非常之祲則亦必有非常之舉而後濟自非朝廷沛
德音發帑藏破拘攣之見越故常之規而能迓旣乖之
天和収將渙之人心乎聞之患貴先防籌惟預定蒭蕘
之賤廟議所不廢也爰借前箸籌之曰蠲曰賑曰糴曰
賈曰禁賑之事八蠲以下並一凡十有二篇用備採擇
　　　蠲
惟是七郡地不能當天下二十之一而賦乃㡬十之五
六蓋豐嵗而力已竭矣矧兹千里為壑夭如之卉不可
復得民旦夕捄死不暇安所得賦而輸之故蠲亦無賦
不蠲亦無賦蠲則朝廷猶任其恩不則遂斂之怨矣蠲
則吏得藉手以安集不則潰決而莫可支矣蠲則損之
一嵗而嗣之入者固亡涯也不則徒據其虚名而意外
之芽蘖且漸長矣等失賦耳孰與蠲之之為得哉顧此
猶以利害言也夫寧有方千里之災民父子至不相保而
聖明在上能不下哀痛之詔罷田租之入重計其安全
而亟拯之溺乎謂國體何及今抗章力請凡今嵗額賦
悉與蠲除有如小緩而司農之尺一下有司以期㑹從
事即敲骨而椎之髓自二三巨室外烏能神運而鬼輸
之哉且得賦而失民智者不以易也矧賦必不得而第
以攖其心乎藉令喜亂樂禍之夫乘之而起事將有不
可勝言者矣夫非不知司農之蓄方甚罄嵗入之不支
出而九塞之需若灼眉也者顧民之顛隮極矣司農即
告匱而水衡將作之儲可暫貸也問寺留署之蓄可稍
括也甚而瓊林大盈之積鏹可特發也是國計非遂終
詘也彼窮民者設不于朝廷請命而何所復之乎藉令
主計者之持之也奈何則及兹稽天時請特使以行勘
可乎夫非以使者之言能重于當道也又冠蓋之客從
此而之長安者賁相望于道非不足于咨詢也蓋必如
是而司農之後言塞耳蠲得請而賑之事可徐策也
　　　賑之一
夫遇祲而賑蓋歴代之故事也其善不善視當其時與
否耳猶之療疾然始病而藥藥未竟而霍然矣迫而投
焉人重困而藥且倍矣濟不濟半矣若必俟其殆而後
藥之則生氣薄而勢已亡及矣其濟者幸而不濟者常
矣賑之先後胡以異此昔己丑冬吳越大暵朝廷特發
三十萬金以省臣莅賑矣孑遺之氓實賴以全活而識
者尚微謂其後時焉則丁亥之潦顛連泰甚而至是弗
能支也然先是者嘗以御史大夫吳公時來議扣存漕
粟之十三是雖未賑而粟則已幸留矣顧獨失之于其
春而溝壑者無及耳今而議賑其必于獻嵗之春乎計
入冬而粟且漸踊矣入春而且寖甚矣東作俶始時固
不可失也顧今之潦非昔之潦也七郡之為州若邑凡
四十有二而靡非壑也截長補短邑可得田百萬畝畝
嵗穫粟二斛而贏是總之失八九千萬斛矣然往者京
口滸墅之間百穀之舫無日夜不灌輸而南者蓋在豐
嵗而已藉資于境外矣何者其生齒繁而土之毛不能
給耳今待哺者若故而粟則已烏有矣即盡蠲兩都之
供勢不能二十之一也將何策而可獨有大賑之而已
夫賑之事有二曰金曰粟賑之所自出有三曰朝廷曰
有司曰富家巨室夫朝廷待命者也有司則不待命矣
富家巨室則又必待命于有司矣是其為富家巨室也
者靡非有司也而其為有司也者又靡非朝廷也法則
孰先請先覈有司之積貯而嗣請之朝廷而嗣風之富
家巨室之慕義者可乎蓋有司之蓄無㡬即朝廷之大
賚亦當有限勢必有所不逮也彼其休戚利害之與共
孰有切于富家巨室也者而能秦越視哉試及今而亟
圖之方春而徐賑焉將餒者藉以飽死者藉以生而耕
者亦藉以耒已
　　　賑之二
夫賑之自朝廷出者則曩之斥帑金是巳日者大倉之
金錢匱大司農至仰屋歎驟而議賑金必不得之數也
不再計而審矣藉令徼非常之恩而金非可食也亦安
所得粟而易之即有之非巨室之滯穗則豪商之居積
輕千里而來者耳勢且必大踊費金多而易粟寡寡予
之而氓亡濟也多予之而帑不能堪也豈惟氓不能宿
飽而于主計者先已坐困矣非策也則莫若截留漕粟
便今夫豫章荆楚之漕艘獻春而入真州者尾相銜也
其順流而下吳若越又甚便也請議截百萬分予兩地
期以中春而集各聽設法行賑其他道路一切之費並
計而歸之司農竊謂其便有七上不廢曠蕩之恩亦不
致損度支鏹一民捷于得粟二國中粟驟益則賈必不
大踊三當春耕時農有所藉四賑得其時民不致憊極
而難拯五賑金則胥吏易緣為奸粟則差不便六漕卒
終嵗道路暫而獲息肩且可稍殺其行糗七其便于賑
金勢相百也而其得請于司農又不啻易也然而非百
萬石不可何者今其委波濤者已不下八九千萬石矣
即幸而得請亦僅僅百之一而差盈耳損之而所濟㡬
何且以司農之折色例為金可五十萬其浮于己丑十
不能七也然而道里之費與行糗之殺計亦已當其半
矣況今之祲又不啻倍之昔也者天子方將南顧而痌
瘝大司農仰承德意直振廩竭粟之不暇而寧靳此為
是在力請之耳
　　　賑之三
漕粟之請便矣然而事在獻嵗也失寧無遺穗計涉冬
而罄耳能久枵其腹以待乎即不然而詎能取必于百
萬也矧其虞于不給也將若之何則有郡國之積貯在
往者固有成命矣曰以備不虞今獨非其時哉逺無復
論自己丑迄今蓋二十年所矣日積而嵗累焉計當有
陳陳而因者顧法久則弊生事久則蠧起其不能無牟
漁勢也請一切覈以從事可乎其穀可賑也即其或為
賈者可合一郡之所有而擇亷幹吏以逺市也又膠序
之義畮巖邑以千計即下者猶以百計其嵗入固可按
籍數積之數年而不億矣然而弊亦與之等其名若輸
于民而實不出自民者可覈也其貌若斂于官而實不
入于官者尤可覈也蓋膠庠原非錢穀之媒而慢藏終
為誨盜之餌弊所從來久矣顧安得燭照而數計之乎
昔人之論節儉曰無輕其毫釐今日之事何以異此第
取盈于故額而姑寛三尺以比于弛刑之誼奚不可且
有甚于此者下終嵗竭蹷以終事稍失期㑹而鞭笞待
之矣然而堂亷遼絶問其所輸者何而終不能畧舉其
概也上亦終嵗竭蹷以從事稍失期㑹而停罰隨之矣
然而簿領殷凑問其所徵者何而亦不能縷舉其悉也
徒令積猾巨奸蟊􁉃其間顛倒下上而屬厭焉非一日
矣亦非一事矣夫寧知剜肉補創剔髓朘血而輸之者
乃以填若曹亡當之壑哉詎惟此二端而已且謂二者
之遂足以盡賑乎夫賑公事也兹其在公者也不先覈
之在公而遽以風勵私室可乎
　　　賑之四
蓋今之所最患而勢不能遏者不曰粟貴哉即厲禁抑
之不得惟實有不貴之粟在使民左手予鏹而右絜之
囊則龍㫁之子無所復用其巧將不禁而自平矣顧吾
方欲為民請命而惴惴焉不能亡虞于不盡得重以郡
國之拮据歴二十年而未知所儲蓄為㡬可全活者若
而人公家之力概可見矣謂亡藉于富家巨室可乎夫
中産而上故漸有餘粟矣今非若勸借者之擾也第稍
令輸其所餘視市直而少損焉以市之窶人是于藏者
初無大損而餒者不啻重受益矣薦紳先生夫孰無慕
義之致此一時也當必有投袂而起者第無程以格而
風之市義以自為德也可若夫素封之家請視其蓄而
程之蓄不及三百石者聽五百石者二十而一千石者
十而一二千石者十而一五三千石者十之二浮之十
二而止官豫索其數而揭諸塗與衆共覈之敢有欺匿
者令得亷實以告告有賞賞以匿之十一粟則仍藏于
其家異日者以賈予主其匿而見告者沒其半以賑是
所損者特不過意外横溢之賈而實未嘗少損于其質
也且可以博義聲可以為德于鄉可以善完其所有一
事而三善集焉詎惟無損抑亦重有利矣至于緇黄者
流業已棄離一切何復擁厚貲以自汚即在彼教不能
無禁矧其作奸蒐慝往往而是則財實為之請姑貰而
概覈焉百石以下聽五百石以下微益之千石以上更
益之何者彼固無所事此耳此非必盡粟也其藏穀者
等獨慮夫拘攣之士不能亡泥于膠柱也夫死亡禍亂
之日迫而必斤斤曰無動為擾焉不因噎而廢食哉且
財非從地出也銅山金穴其始能亡掊剋而致者鮮矣
是故吳越之間一小豪起而方數里之内靡非其屬厭
之餘也一巨豪起而方數十里之内無不被之矣滿則
必概天道固然兹固其全之之日也且昔之善聚斂者
廣漢元寶之屬有一能自全者乎即齊奴元雍身都弁
冕而何以卒不免也彼素封者而知之方將虞守鹵之
難終規散之之不暇而尚區區滯穗之是靳也噫
　　　賑之五
夫素封之家即有恒産而要之踐更輸輓其奔走于公
家者亦甚繁且苦矣獨旅人之質庫不然其擁貲甚厚
其朘利甚渥其經營又甚逸而名不挂版圖事不涉催
科抑何其多倖甚也請極言之逺不暇援引姑以鹽論
鹽自均甲以來田畝三百二十而役役稍重則破矣又
重則蕩矣又甚則殺身者有之矣何者其最上腴不能
及二千金而瘠者僅三四百金耳瘠無論上田嵗得粟
可三百斛以三之一輸公家積十豐嵗而不能二千斛
也賈當中金千然而十嵗中俯仰倚之矣公家之百需
又倚之矣其能有贏焉鮮矣質庫不然其上者每至盈
萬金即寡亦不下五六千是上者一而當沃壤之役田
五六矣下者亦不啻三之其于瘠壤則上者遂三十而
盈下者亦不啻十五六嵗以什一計而子錢之入可知
也矧其二之而三之乎是質庫之最下者其一嵗之入
已當上田之十嵗矣顧此則終嵗奔走而不給彼第髙
枕卧而子母倍息矣未㡬子復為母而又息之矣其土
著者人弓人得猶之乎楚也不則一襆載之而去闗譏
之法未聞稅金遂令若曹據此全利即比者𣙜使出而
始議及焉然僅僅嵗數金止耳是以富室鮮累世之産
而質庫多百年之業當十嵗而更版圖一里之中慮無
不易其三四甚且六七而質庫無論大小凡三年必益
其一其甘苦利害較若列眉豈待智者而後辨哉莫非
民也懸絶乃爾夫豐則朘其脂祲則乘其急而倍入焉
且又坐視其溝壑也忍乎損有餘補不足天道人事固
所宜然請計嵗以為之格嵗輸粟若干石以賑未及三
嵗者勿輸輸至二十有五嵗而止逺勿論其有慕義好
施至溢額者或旌其廬或錫之冠服官司以禮優異用
示風勵此非獨便于窮民也於質庫亦大有利焉不然
而民無所得食睊睊而睨其厚入也終能髙枕而偃有
之乎抑是說也即無事時所不得置而弗議以任其尾
閭而逝波者也矧此日也哉
　　　賑之六
夫漕粟截矣積貯罄矣巨室之義糶廣矣質庫之樂輸
者麕而集矣若是而賑不亦有藉哉惟是待哺之方衆
也嵗月之方遙也無已則請推廣令甲之意而稍開拘
攣之路可乎往兩宫三殿之鼎建與漕河之有事也當
事者嘗首疏開納之議矣其鬻爵諸事弗論乃若輸金
而入太學亡議亡之夫太學賢士藪蓋自聖祖以來翠
華黄屋歴世所親莅而廣厲者也然猶得以輸金入今
獨不可推之郡邑以濟一時之急乎請下令曰民間少
年有文藝稍通願遊膠序者聽輸粟若干石備賑准補
博士弟子候試試而異等如例敘補即或稍劣以六嵗
故事寛之至九嵗踰期而試仍不前聽以冠服終或以
諸生名入太學如是彼才者得自見即駑者亦冀倖全
而應必夥矣顧得無以始進難之乎則太學又何異焉
彼其取上第者累累也何傷乎其貲進也且天子尚不
難収之太學而有司者何獨靳之膠序耶又往嵗督學
使者嘗創之令矣凡入田膠宫者得以諸生入太學其
諸生而入田者得超等而以餼稟入夫田猶有之粟奚
不可餼廩猶可以田得而何獨難于其始階也且夫収
一士而遂可以活數百千人是仁人者之所褰裳而前
者也不然將亡乃重惜士而輕忍人之死乎異日者鬻
爵之令下旦捐朽貫而夕疏仕籍儼然而被繡矣而乘
軒矣其籧篨戚施而旅進退于郡邑之庭者亡論獨不
有身列赤墀之下者乎其以視逢掖孰重輕焉是不可
謂非賑之一策也
　　　賑之七
鬻爵非古也有之自漢始乃若刑之有贖唐虞以降蓋
世守之而周為甚其初第于鞭扑耳卒乃五刑皆用之
故周禮荒政十有二而弛刑居一焉贖所從來非一日
矣豈其亡當而代襲之為今即懸造士之令而邑可㡬
千石乎竊以為贖可議也在制鬼薪城旦而下法得入
粟以贖其重辟不然然嘉靖間島夷之難作軍興不給
即大辟且及之矣請自今以前凡已讞而赦令所不原
者並不得贖其他稍可矜疑許以贖論或衡其罪之重
輕或權其力之豐嗇而衷之其自今以後迄于獻嵗之
麥秋諸大辟如制外其他雜犯以下非力不能贖者悉
以贖從事其罪稍重而力饒于貲非亡意者從刑故論
勿贖罪稍薄而非有意者且力不任贖者從弛刑論勿
贖贖以粟以穀勿以金其多寡視罪而微以力為軒輊
計一笞贖而所活倍之矣一杖贖而所活更倍之矣若
鬼薪以上則所贖一而所活者且十之而百千之矣於
法初無大屈而于窮民則所濟博矣且三代已試之故
事也宜若無不可然第其名為賑而贖之也者必其實
為賑而用之者也夫寧有民之阽危如是而為之上者
忍復計其他哉是二策者固非聖世之所宜有也第不
得已而佐時之急可耳則所謂破拘攣之見者也然要
之于令甲故亦無徑庭也
　　　賑之八
審如是而賑之源辟已廣已請詳其事彼巨室之餘廩
以義糶者非賑而賑者也法不必及春也時而昂昂而
立斥以抑之可粟有餘日斥之亦可升可活二人日百
石可活二萬人中邑倍之巨邑更倍之自十月迄四月
而粟可計也第自升以上盈斗而止禁弗得多糴務使
盡入于貧民之腹而毋令力可自活者與黠者得猥冒
焉斯善矣若夫賑則難言哉往者籍具于里胥餒者不
必籍籍者不必餒甚則一人耳而籍五六其姓名也又
甚則五六其姓名未巳也至并其一人者而無之民莫
得而質也官亦莫得而詰也不㡬于虚明詔蠧曠典乎
哉兹將釐之其說有二其一曰擇人夫環一里之中寧
無有饒于力而為衆所憑信者乎凡里之人其家之豐
嗇丁之多寡必其所稔知者也擇一人焉俾司其事次
者副之而令具籍焉胥第供筆札毋得上下其手籍既
成復環數里之内擇其更饒而材者二人主且副之俾
家至而覈焉其有未當者亟為釐正是謂擇賑之人其
一曰覈丁夫賑以賑乏也無論不當賑者即不計其人
之㡬何而等予之是寡者獲宿飽而衆者猶之乎餒也
非法也請計丁以為率家十人者為上七人者為中四
人者為下令籍者明疏之毋以幼稚入必若干嵗乃與
復令覈者慎稽之是謂覈賑之丁于是合一邑之籍而
計焉凡上丁家若干中及下各若干賑之粟可若干家
可賑粟若干損其下者以益上者凡三等一以丁為差
並計以授司者並出納畀之官親莅其地按籍以賑賑
之時徧召里之人令得舉其失失三人有罰六人以上
倍之十人以上並罰覈者其無失有賞竊謂是舉也其
便凡六居同井里豐約多寡必不敢顛倒懸絶一也方
賑時目屬于一方之衆即欲為欺罔不能亡憚于發露
二也饑民無奔走期㑹之苦不致匍匐顛頓于道路三
也粟皆入餒腹不致若往者之虚冒四也富者操籍與
覈之柄情相聨絡窶人不致生他心五也富者即不無
往來給散之勞而初無損其庾廩且令示德焉六也賑
之便慮亡善于此者矣顧此為荒野言耳若夫城郭闗
廂之間擇人而具之籍一佐貳之良者家至户到覈之
而無難也抑古有為糜以食餒者意非不美也第其羣
聚穢惡勢不能亡薰蒸疫癘之虞請姑以是待流民之
亡籍者可乎誠于四郊之外擇寺觀之𢎞厰者遴緇黄
以主之而官予之粟若器具且時稽察焉其善若事者
即以其官官之計無有弗盡力者矣凡此第其大畧耳
若夫斟酌損益講求盡善之策是在用之者矣
　　　糴
蓋賑之力至是亦㡬竭矣而賑之粟終不能亡虞匱也
行百里者半九十豈其奪之溝中而復委棄之也者于
是乎有糴之事在曰官曰民必互用之而後可今郡國之
帑即不至大饒然獨無餘鏹可暫發者乎即所當上輸
而獨無可稍緩者在乎請括而斥之又集一郡之所有
而計之擇佐領之強幹者二三人分領其事予之符繻
及至西成之先或之豫章或之荆楚為移檄于所在而
告糴焉返之日仍于彼索檄以報必明疏其價毋令得
増益于間而為之蠧其能勤于事而潔亷無議者予上
考甚者特薦而敘遷之粟則合其賈與舟楫之費而共
計焉石為金㡬何分予諸邑使設法平市如賑之義糶
法粟散于民金歸于帑便孰甚焉顧非獨粟可市也即
菽麥亦奚不可者此糴之在官者然也若夫民間之逺
市者計必不乏特不無道路之虞與闗市之阻耳今誠
予之以符使亡虞于往來諸闗市悉不得以稅𣙜為名
横有科擾迨其歸也悉聽以時價受直毋有減抑則願
往者必衆而粟必充牣于市矣此糴之在民者然也糴
于官者壹以原價糶以陰制猾牙狙獪之命而持其衡
糴于民者聽以時價糶以明闢懋遷有無之路而通其
權然有其在官者而民必不能過為之昻也又有其在民
者而官又不必過虞其不能繼也故曰官與民互用之
而以濟賑之不逮者此也
　　　賈
等糴耳而胡其出之異耶官傾儲而致之邑必不能盈
數千也不及旬而盡矣夫民也自非覬錙銖之潤而能
驅之數千里之外以相灌輸乎且民之安土而重服賈
莫此諸郡為甚其躡蹻而奮者鮮矣則所藉者亦惟是
四境之外素習于商者耳彼其左顧右盼徵貴賤而權
棄取𨽻首之所不能窮也今將鼓舞而招徠之使危舸
巨艑稇載争前以紛集于吾土令官無告糴之勞民無
炊玉之歎其何術而可則請斟酌于限賈之令而已蓋
屬者商羊為政市價驟騰自非禁令之畫一勢且日益
而未巳一時單窶之子其幸脫于立槁者非此令之力
歟第一嵗之産止共一嵗之食今之所及禁者大都境
内之粒多計秋盡而罄矣請自今亟著為令凡商賈以
粟至者賈髙下悉聽民間時直官無所與若牙獪欺罔
必重法勿宥夫非故昻之也物之不齊神聖所不能強
而商賈之趨利則不啻若騖也惟毋抑其賈而粟之至
者日益多矣粟之至者日益多又不必其抑之而自平
矣即不然而厲禁之意非不仁也法非不善也彼慮夫
數千里之僕僕而所獲之不償也必將有却步而不前
者矣且夫生生者造化之大機也機不暫息則不能長
動而出故物生之數有大虧無大贏今吳越之粟驟而
淪胥者至八九千萬石是所謂大虧者也彼荆楚豫章
之間即幸而有年其必不能大贏兹數明矣即殺而取
足其半彼中詎能無稍踊也者而焉能遙㫁其質之必
亷而遽限之哉惟獨計其來之繁則必不能大踊云爾
曰有如踊也若之何曰郡國之有積貯也巨室之有義
糶也質庫之有樂輸也官之有告糴也備之則已悉矣
時出而抑之其何難之與有曰一市而二賈可乎曰官
糶之為法也糴弗得過斗以飽窶夫也彼民之自為糶
者多寡無制非矛盾也夫寧有棄亷而趨貴者乎且又
不有賑之事在乎必如是而後足以濟官糴之窮也
　　　禁
牧之去敗羣也耕之薙非種也夫豈不慈勢實使然今
得無有不令之民藉口饑饉而輒肆其蠆尾也者有如
上之人重愛其力而輕視其死亡則亦何辭之有乃今
所極計而亟拯之者即令其自為慮曽不是過而能無
去之而薙之乎請事制而坊之曰道路之禁凡一切周
行畫地而戍五里一艘五艘一裨校十艘一偏校二十
艘一都尉各警于其地毋令宵人得以竊發發則當其
地者坐之發而匿者罰終月而無事則勞終半嵗則大
勞或俾之事任曰荒野之禁卒伍追胥其人故非乏也
第令嚴偵焉間有草竊攘奪能合其人而絏之者勞非
追胥者倍即不能亟以告而窮治焉匿則罰匿而有所
私重罰曰聚落之禁狹者艘一廣者倍之司以裨校其
事若賞罰視荒野曰坊市之禁城郭之間干掫舊矣然
特故事耳宜益申飭而加毖或殺其地而得以時及可
夫如是不將有所加置而重糜糗哉曰非然也海艘之
非汛而輟者不可庸乎其卒不可役乎即郭之内外不
可令畫地而戍乎不費斗粟不増一人而尺地無弗嚴
矣然此第為探囊胠篋者備耳夫氛祲者明聖之所憂
而奸雄之所幸者也今之民非昔之民矣逺弗及見即
遡之十嵗前而何其澆之甚哉重以比者廟堂之上百
廢百敝豈其草野之氓人盡聾瞶寧獨無占風角習䜟
緯若唐之巢宋之臘也者窺伺于其間乎無之宗社之
靈也即萬一有之非藿食者所敢深言也
　荒政叢書卷六
欽定四庫全書
　荒政叢書卷七
　　　　　　　　　湖廣布政司參議俞森撰
　　魏禧救荒策
　天災莫過于荒天災之可以人事救之亦莫過于荒
　古之行荒政言荒策者不一有永利者有利用一時
　不可再用者有可行者有言之足聽行之不必效者
　要或散見諸記籍中未有統要余摭所見聞擇其可
　常行無弊者條之救荒之策先事為上當事次之事
　後為下先事者米價未貴百姓未饑吾有策以經之
　四境安飽而吾無救荒之名所謂美利不言是也當
　事者米貴而未盡民饑而未死有策以濟而民無所
　重困所謂急則治標是也事後者米已乏竭民多殍
　死遷就支吾少有所全活所謂害莫若輕是也凡先
　事之策八當事之策二十有八事後之策三
　　　先事之策
一曰重農農者粟之本或興屯田或修水利或賑貸牛
種或親行田野勸相或分督里役地方謫舉游惰或開
墾荒之法而首在不以工役妨農時不以獄訟擾農家
如此則農事舉矣
一曰立義倉貧民富民多不相得富者欺貧貧者忌富
貧民閒時已欲見事風生一迫饑饉則勢必為亂初則
搶米再之刼富再之公然嘯聚為賊富民目前受貧民
之害貧民日後受官府之刑兵刃之慘真貧富兩不得
益也所以朱子修舉社倉不特救一時餓殍實所以保
富全貧䕶人身家養人亷恥為法至善今師其意而少
損益之凡每坊設立義倉不必分派若干家若干人隨
其相附近處擇便為之聽民自議自行則衆情和矣但
建倉費重或勸富民或設處公費隨時斟酌此在官長
以真心勤力行之凡欲立義倉先集父老士民懇切開
諭以義倉之利身先捐俸以勸富室然後出示逺近令
十日内報命凡報命者合坊具連名呈一紙内稱遵諭
設立義倉共計户丁若干出穀者若干舉值事者一正
二副某人造册二本一丁册一義穀出入册凡丁册不
論男婦貧富貴賤皆載之呈及二册官皆用印旋給本
坊収掌其官所助穀若干照各坊丁數多少派貯倉内
舊册寫完則仍以新造之册送官用印坊中有富豪慳
吝不肯助義者許本坊呈官視所應出者加罰三等所
舉值事之人有不法不公者本坊呈官重罰公舉他人
代之或本人有病故久出者仍簽他人代之俱要呈官
其呈仍用印付還或坊中事繁三人不能理許值事人
隨簽㡬人幫之本坊俱要酌處公費以酬其勞至義穀
出入之數官府不預只于當發糶時先期出示令各坊
清覈丁數定于某日糶米官府時行巡訪于當収糴之
時先期出示以某日起糴穀至某日報完踰期不完者
以欠穀多少議罰凡坊内與糴者設簽一根寫尸首姓
名下注共計㡬口糴米時左設一人散簽右設二三人
量米來糴者先將名下應糴米錢若干交左人領簽即
將簽投右人照簽領米散米已完右人繳簽交左人収
明日如之富室及僮婢皆許與糴凡糶米如原價每升
一分今價三分則取分六釐二分則取分四釐分半則
取分二釐分二釐則取一分升一分則不出陳矣蓋酌
取餘息以供耗折及修倉雜用諸費也凡石斛升斗之
類皆一聽官造日久器壊許如法私造仍送官驗押蓋
以賞罰之權歸于官則人知所畏以出入之數歸于民
則官無可私所謂官民相制其法無弊者也　造倉之
法如係五間只以四間貯穀空閒一間以便搬移倉穀
防整倉及新穀發熱等事法詳治譜可按而行之
湯念平先生勸積義穀序曰民窮日甚借貸無門一有
災荒坐而待斃昔朱文公社倉一法最為盡善然時詘
舉贏實為難事宜師其意而力行之為積義穀法每坊
造一木櫃置本坊神廟每月朔望謁廟者各持義穀少
許或一角或半升或一升至小斗而止勿得過多不願
助者聴隨其意而因其力不相強也數少而不欲多者
相形則意沮力輕則可久也共推一端謹者司登記雖
一角半升必紀其名以彰好義推一稍有恒産而素行
忠信者司出入每朔望迄晚即將貯櫃者登倉次年春
夏推陳出新因數多寡貸與農人息取加二小荒則以
貸諸貧人而減其息必公議而酌行之若大荒則盡捐
以賑困窮必計衆而均分之先其老弱之無告及孝子
節婦之貧者是舉也専以備荒而利農他雖公事急需
不得輕移以致耗散有恃強而索者衆共持之不聽則
控諸官庶㡬可久行而不廢夫為數甚少則人皆樂助
月月積之嵗嵗行之斯可無大饑之患矣噫省目前宴
飲之費即可甦異日數人之命減一月雞鵝之粟即可
救他年同類之生獨何憚而不為哉　又募義穀疏云
里中親友夀誕稱觴當共計其費出義穀欲為人稱觴
者亦計其費出之或宴㑹有不可已者則薄其費而以
義穀補之夫省酒食之浮費以利濟饑貧此祝夀之上
術也又有疾病及一切祈求亦于神廟發願出義穀若
干夫省齋醮之虚文以利濟饑貧此祈神之上術也蓋
天地鬼神原以愛人為心能愛人者則彼亦愛之以此
祝夀夀必永以此祈福病必愈以此祈名利子息名利
子息必得矣　按二條法最簡妙能濟義倉之窮故備
記之
黄存齋曰畜馬乘不察于雞豚士大夫而積穀髙價以
病小民可乎朝廷當為禁律凡已出仕田滿五百石者
穀貴出糶止許依秋成原價每担酌取倉耗三分于已
無損于人有益若乘風髙價者治如違例放債之罪
按此意只可勸諭鄉紳富民聽其自行賢士大夫身為
之倡未可以法繩人也
一曰設砦堡義倉之法仍當勸諭鄉落行之或一鄉自
建一所或數鄉共建一所其事概聽之鄉人而官府第
頒式勸成而已但鄉落中無城郭足恃或有兵寇騷擾
則義穀蕩耗㫁難復聚當令各鄉于附近之山有險足
恃者因以為砦無砦者為堡而置義倉其中有急則并
婦女牲畜衣服器用徙居之蓋砦堡之設可以固生聚
可以保義倉可以行清野之法以困敵所謂一舉而三
善備者也　彭躬庵曰設砦堡最利鄉落更可以保䕶
城邑而險不為賊據此從來救荒策中所無
一曰酌逺糶之禁本地産穀有足支數年者以逺方糴
運過多遂致産穀之地頓成餓殍然概禁逺糶則一方
粟死一方金死交困之道也當于収成時出示諭民凡
収穀者自計兩年口食以外每穀十石糶五石支用存
五石備荒又為酌視時價貴賤以為啟閉如僅滿地方
常價聽其搬糶過常價三分之一外則不得糶逺違者
籍穀入官分給義倉至新穀収成已完則舊穀任糶矣
一曰嚴游民之禁百姓不謀生業者宜置常罰令鄉耆
鄰里時簡舉之蓋游手好閒之人如米中蠧蟲饑饉之
時死亡猶甚多至為盜賊者若督令務生則自可生財
有養身之具矣然欲耆里簡舉而不實心行鄉約保甲
之法未易辦也
一曰制穀贖罪凡有罪犯情理可原者一照買穀備賑
銀數輸穀不令輸銀其穀分寄各坊義倉值事者具領
狀交官俟賑糶時如數取出以施最窮苦無告之人或
米或粥視米多少可也蓋義倉雖以周貧然須有糴米
本錢則鰥寡孤獨一文不辦者盡餓死矣但施米仍當
責成各坊值事每日清早糶米飯後施米仍效義倉領
簽例令各來報名每人寫一票給之為據領票領米一
如義倉但不須交錢耳蓋事歸一人則坊人姓名已熟
虚實盡知自不至于混領若以事歸官府另簽胥役行
之為弊不可勝言
一曰豫糴凡地方遇有水旱便當實稽境内人丁核境
内穀粟扣筭缺少若干即多方那處遣富商豫往穀多
處買之蓋有水旱則必有饑荒若臨饑方議他糴便難
措手且米價亦必踊貴也
一曰教别種地方遇有水旱種植必不得時即須先察
地利如水多害禾則急以不忌水者種之旱久害禾則
急以不畏旱者種之失彼得此尚可支持其半大抵以
先時急做為勝著也
　　　當事之策
一曰留請上供之米地方大饑或有本地應解糧米及
他處經過米船不妨權留賑濟然後申報秋熟即行糴
償在朝廷不過緩數月之糧在百姓即活數十萬人之
命雖以専制賈罪又何傷哉
一曰借庫銀轉糴地方大饑欲他買又苦無銀不妨那
借庫中錢糧糴賑從容設處以償擇平日衆推誠實能
幹百姓任其事或仍勸富民自販開以薄利使之樂趨
一曰權折納之宜時當凶災擇荒熟相應處以荒處折
納之價于熟處和糴則荒處不至太貴熟處不至太賤
兩利之道也　凡為守令權不自主者則申請上司行
之他准此
一曰捐俸勸賑地方大饑有司當以至誠開諭勸富民
賑濟或減價出糶或竟行施予然本官須先捐俸倡義
庶㡬不令而行
一曰重賑穀之勸饑饉時有能大出粟以賑者或聞于
朝廷加以官號或請于上司給其冠帶扁額以示酬勸
一曰興作利民之務地方大饑窮民多無生業此時或
修橋路或濬水利種種必不可已之務當概為修理窮
民借力作以資生而我又因以興利一舉兩得之道也
一曰勸富室興土木舉庶禮地方大饑宜勸富室營造
土木及一切當行之禮使貧民得以資生蓋損富而富
實未損益貧而貧不虚益勸諭時當以三利歆動之一
則成吾欲為之事一則借此賑貧有大陰德一則貧民
樂業不至為盜富室所益更多矣
一曰均糴米數既貴富者得以多糴則貧者益少每日
市糴當依每家丁口為準人口少者不得多糴則米穀
均矣
一曰嚴閉糴之法富民擁有多粟除本家口食外餘至
百石以上閉糴専利者許人告發官府盡籍穀賑貧告
虚者反坐蓋彼所利在多得米價今并米本失之其閉
糴者鮮矣　温伯芳曰吾邑荒少而穀常踊貴弊不在
富户而在舖户舖户閉糶而後價忽髙舖户得髙價富
户之價愈髙總之寧民家無杵臼皆糴于市舖户遂操
其重昔葉令公(名向榮/金華人)處之極善每早巡行各街米户
不出糶者杖數十於是舖户欲髙其價不得而富户知
市價如常各競出糶矣蓋公稔知此時非有水旱兵凶
之災客嵗之入如常何以來嵗之供不足不過雨暘偶
愆何至舊穀頓盡至于閉市乎　按此須實知境内穀
多乃可行不可執為定法
一曰重強糴之刑時方大饑民易生亂若縱其強糴則
有穀者愈不肯糶四方客粟聞風不來立饑死矣且強
糴不禁勢必搶奪搶奪勢必擄殺當著為令曰有不依
時價強糴一升者即行梟首蓋彼原欲少取便宜今並
身命而亡之其強糴者鮮矣　或謂閉糴自百石以上
強糴自一升以上閉糴者止于籍穀而強糴者遂至殺
身輕重不太懸乎曰閉糴之人雖不仁猶不過専自有
之利強糴則是妄取他人罪自不同况閉糴者少強糴
者多乎　彭躬庵曰此法須不動聲色使百姓曉然知
殺一人乃可以生衆人始不激變
一曰不降米穀之價米方大貴有司樂于市恩動輒降
減米價以博小民一時歡心不知米價減則富户不樂
糶而四方客米亦不來矣惟當聽民間自消自長粟貴
金賤人争趨金米價不降自減也　或謂古人有遇饑
輒増米價而米賤者其法可行乎曰此非一定可行之
法也萬一我増米價而客米一時不來彼貧民能當許
久重價乎大抵地方富饒所欠止在于食則不妨増價
以招客粟若地多貧民此法恐不可行止一不降米價
尚為穏著
一曰覈户口時當饑荒須先詳覈户口若干扣筭賑糴
之穀若干賑濟之穀若干每丁應得若干先有定局則
無不均之患而設處之方可早謀矣
一曰無失期不論賑糶賑施俱當先期四處張示的于
某時舉行不可遲悞失期有辜人心且虚勞小民奔走
一曰定鄉城分給之法凡賑糶賑施每日一給則太煩
而小民易荒生業至鄉落尤難行矣當先定為令曰凡
城市每給五日鄉落三十里内者每給十日三十里外
者每給半月或謂鄉落路逺當每給兩月曰每給兩月
為數太多小民不知逺計多穀在手便不撙節甚至以
易酒肉者有之到甕盡杯乾時不束手待斃又邪思生
亂矣　或謂貧民無資必待每日生理方可得糴此條
只可行于賑施不可行于賑糴當酌其無弊可也
一曰多置給米之地給米須多設處所派定某闗某處
給某闗某處給則不至捱擠失序
一曰編户丁牌領米最易争擠多至混數若倣義倉領
簽又人多難行當照户編牌如考試例循次領給則諸
弊俱無矣其牌每户止寫丁首一人
一曰慎擇給米之人主管給米最要得人須平日實訪
其人公平亷能者方可屬事每處擇一善耆主之又聽
其各擇一二人為副必不可令衙役與事也
一曰不時巡訪任縱得人未必一　一皆當有司于給米
時當不時出訪或東或西或詳或畧或隨手取米以驗
美惡或隨喚領米人驗剋減與否至于出訪或輕車或
緩步不可盛列騶從使人得為備
一曰别賞罰不時巡訪則任事者之賢否見而賞罰可
行矣有公平亷能者則重賞之或優以冠帶或旌以財
帛隨其功之大小可也有奸貪私剋者則重罰之或加
刑或罰穀隨其罪之輕重可也至于無他罪犯止是才
力不濟不能處分條理者則無賞無罰下次不復簽用
而已
一曰暫省衙門役期時方大饑衙役工食多不足贍此
時當減其半役使之營生如舊例一月供役十日今止
取五日
一曰清獄饑饉時平民已難治生獄囚死者八九矣清
獄宜分三等輕者竟釋之次者限親鄰保結俟穀熟時
冄拘大罪重犯囚而少賑之
一曰禁訟大荒之時治生不暇况治訟乎凡除人命賊
情搶虜外一切財産㛰姻等訟概不准告已告者概停
不行
一曰弛稅禁山澤市貨等利法有禁者此時宜暫弛稅
弛禁廣其營生之路至穀熟時復舊
一曰修街道街道汚穢易生疾病荒疫相因尤不可不
慎故當修潔街道以防其漸
一曰収棄子饑民有棄置子女道路者許人収養凡収
養者具呈至官云某年某月某日于某處収得子女㡬
人歸家撫養官為用印給之太平長大一聽収主照管
本生父母不得争執其収主願贖者聽或能収養自㡬
人以上者官府為立賞格勸之
一曰贖重罪重罪無贖之理然能多出穀救荒則雖枉
法以生一人而實救數千百人之死亦權道也當分别
重罪如泛常人命事則許贖若刼殺真賊及人倫大變
之犯則不可贖更舊冬以前人命可贖本年所犯則不
可贖恐富人乘機報復故也
一曰収買民間草薪衣服器用饑荒之時貧民多賣衣
服器用以給食而富民乘人之急甚至損價十之九者
此時官府宜那移錢糧設人収買使貧民不至大虧則
謀生之路寛矣秋冬間仍行發賣便可補數至于草薪
之類亦當于此時収買俟寒雨賣之仍可得利此古人
已行之效
一曰多置空所以處流民而嚴其法大荒之時有他郡
流民走徙就食者若處之不得其道則流民立死且或生
亂有司當擇寺觀公廨一切空所分别安插每處設一
人管其事立法以繩之諸如卧所有定出入有時領米
有敘若亂法者初犯三日不給糧再犯逐出境外其有
休養壯健者則令執工役之事或僱募民間便不許坐
食矣
　　　事後之策
一曰施粥饑荒已極不能賑米當設法施粥施粥須因
里設厰若勞其逺行恐半塗仆斃又須立人監理令饑
民至者隨其先後來一人則坐一人後至者坐先至之
下已坐者不許再起一行坐盡又坐一行以面相對以
背相倚空其中路可令擔粥人行走坐至正午擊梆一
通髙唱給第一次食令人次序輪散有速食先畢者不
得混與一次散訖然後擊梆二通髙唱給第二次食如
前法共三次即止蓋久饑之人腸胃枯細驟飽即死惟
饑民中稱有父母妻子卧病在家者量行給與攜歸處
分已訖方令散去散去之法令後至坐外者先行挨次
出厰庶不擁擠踐踏又多人羣聚易于穢染生病須多
置蒼术醋碗薰燒以逐瘟氣又不時察驗嚴禁管粥者
剋米將生水攙稀食者暴死其碗箸各令饑民自備
按米多亦不得施飯久饑食飯有立死者
一曰施藥賑粥或不能多服藥亦可免死當多合救饑
丸以周給之亦不得己之極思也諸經驗奇方另載
一曰葬殍餓殍載塗穢戾之氣易生病疾當隨時収葬
或為大坑叢埋亦補救之一端也
魏禧曰古稱救荒無奇策要凡天下之策未有奇者因
時制事世人不能行而獨行之則謂之奇耳是編多輯
古人成法間以意損益之然一人耳目有盡心思有所
不及又或自擬良法行之不能無弊者増美去惡以成
萬世萬民之利是在後之君子矣
　
　
　
　
　
　
　
　荒政叢書卷七
欽定四庫全書
　荒政叢書卷八
　　　　　　　　　湖廣布政司參議俞森撰
　　常平倉考
齊管仲相桓公通輕重之權曰嵗有凶穰故穀有貴賤
令有緩急故物有輕重人君不理則蓄賈游于市乘民
之不給百倍其本矣萬乘之國必有萬金之賈千乘之
國必有千金之賈者利有所并也國多失利則臣不盡
忠士不盡死矣計本量委則足矣然而民有饑餓者穀
有所藏也民有餘則輕之故人君斂之以輕不足則重
之故人君散之以重凡輕重斂散之以時即準平守準
平使萬家之邑必有萬鍾之藏藏鏹千萬千室之邑必
有千鍾之藏藏鏹百萬春以奉耕夏以奉耘耒耜器械
種饟糧食必取贍焉故大賈蓄家不得豪奪吾民矣
桓公問于管仲曰終身有天下而勿失為之有道乎對
曰國之廣狹壤之肥磽有數終嵗食餘有數守國者守
穀而已故善為天下者謹守重流而天下不吾洩矣請
以令發師置屯籍農國貧而用不足以價取之則積藏
囷窌之粟皆歸于君矣是故天下有兵則積藏之粟足
以備其糧天下無兵則以賜貧甿若此則内守國財而
外固天下矣
　吕祖謙曰古之荒政以三十年之通制國用則有九
　年之畜遇嵗有不登為人主者則貶損減省喪荒之
　式見于小行人之官札喪凶荒厄窮為一書當時天
　下各自有廩藏所遇凶荒則賑發濟民而已當時斂
　散輕重之式未嘗講到春秋一不登則乞糴于鄰國
　所謂九年之制已敗壊管子輕重一篇不過君民互
　相攘奪已非君道到後來斂散之權又不能操奸民
　幸凶年以害民至五代括民粟不出粟者死與斂散
　之法又殆數等矣
李悝為魏文侯作盡地力之教以為地方百里提封九
萬頃除山澤邑居三分去一為田六百萬畆治田勤謹
則畆益三斗不勤則損亦如之地方百里之増减輒為
粟百八十萬碩矣又曰糴甚貴傷人甚賤傷農人傷則
離散農傷則國貧故甚貴與甚賤其傷一也善為國者
使人無傷而農益勸今一夫挾五口治田百畆嵗収畆
一碩半為粟百五十碩除十一之稅十五碩餘百三十
五碩食人月一碩半五人終嵗為粟九十碩餘有四十
五碩碩三十為錢千三百五十除社閭嘗新春秋之祠
用錢三百餘千五十衣人率用錢三百五人終嵗用千
五百不足四百五十不幸疾病死喪之費及上賦斂又
未與此此農夫所以常困有不勸耕之心而令糴至于
甚貴者也是故善平糴者必謹觀嵗有上中下熟上熟
其収自四餘四百碩(平嵗収百五十石大熟収四倍/有六百石除食用二百石則餘)
(四百/石)中熟自三餘三百碩下熟自倍餘百碩小饑則
収百碩中饑七十碩大饑三十碩故大熟則上糴三而
舍一中熟則糴二下熟則糴一使人適足價平則止小
饑則發小熟之所斂中饑則發中熟之所斂大饑則發
大熟之所斂而糶之(約如其数發之非謂小熟之所斂/必待小饑而發大熟之所斂必待)
(大饑而/後發也)故雖遇饑饉水旱糴不貴而人不散取有餘以補
不足也行之魏國國以富強
　馬端臨曰管仲之意兼主于富國李悝之意専主于
　濟民管仲言人君不理則畜賈游于市乘民之不給
　百倍其本此則桑孔以來所謂理財之道大率皆宗
　此說然山海天地之藏闗市物貨之聚而豪強擅之
　則取以富國可也至于農人服田力穡之贏餘上之
　人為制其輕重時其斂散使不以甚貴甚賤為患乃
　仁者之用心若諉曰國家不取必為兼并所取遂斂
　而不復散而資以富國誤矣
　董煟曰今之和糴其弊在于籍數定價且不能視上
　中下熟故民不樂與官為市最患者胥吏為奸交納
　之際必有誅求稍不滿欲量折監賠之患紛紛而起
　故糴買之官不得不低價滿量豪奪于民以迯曠責
　是其為糴也烏得謂之和哉至于巳糴之後又不能
　以新易陳馴致積為埃塵而民間之米愈少也
漢宣帝時嵗數豐穰穀至石五錢農人少利大司農耿
夀昌言故事嵗漕闗東穀四百萬斛以給京師用卒六
萬人宜糴三輔𢎞農河東上黨太原郡穀足供京師可
省闗中漕卒過半又令邊郡皆築倉以穀賤時增其價
而糴以利農穀貴時減價而糶以利民名曰常平倉民
便之
　董煟曰漢常平止立于北邊李唐之世亦不及江淮
　以南惟宋常平法徧天下
　丘濬曰常平法非不善然年之豐歉不常穀之種類
　不一或連嵗皆歉或此種熟而彼種不収茍其斂散
　之際非斟酌而上下之其法將有時而不平者矣惟
　今江北之地地可窖藏雜種五穀宜倣此法于要害
　處立常平司専差户部屬官往莅其事隨其熟而収
　其物不必専其地因其時而予之價不必定于官視
　年豐歉隨時糶糴立倉用夀昌之名斂散用李悝之
　法庶乎其可也
　陳龍正曰百物之值以米為主常平不惟能平米價
　米價平諸食貨之價概不過昻過昻則人不食之矣
　米不得不食而他物可以不食故常平倉者兼平百
　物者也𢎞羊作平準欲平百物而愈不得平惟平米
　穀則他物自平本末異操也利上與利下異心也人
　臣主于利民國之寶也主于利國國之賊也𢎞羊者
　李悝之罪人也
　蔡懋德曰或嫌官與民為市必當減價以糶不知減
　價之名徒致争鬨孰若稍収㣲息多儲新米米多則
　價自減糶平則人不争為更便乎蓋貴設法使米有
　餘不在減省錙銖見德也
元帝初天下大水闗東諸郡尤甚二年齊地饑穀石三
百餘民多餓死瑯琊郡人相食在位諸儒多言鹽鐵官
及北假田官常平倉可罷毋與民争利上從之
　陳龍正曰常平原以平糴乃紳縮其權以利民非争
　民利也元帝聴諸儒議因荒嵗罷之豈嵗荒因設常
　平之所致乎恐此後民饑益失所賴矣唐趙贊云自
　軍興而常平廢垂三十年民遇荒輒斃頃兩京置常
　平雖遭水旱米不騰貴德宗遂令天下皆修復之觀
　此則常平不惟盛時宜建即荒迫中稍有隙暇餘資
　便應料理惟在上人節縮浮費以為糴本耳何漢儒
　之愚乎
　應撝謙曰穀石三百人至相食常平倉何在不過吏
　以為市龍㫁漁利耳此其所以可罷也
後漢作常滿倉立粟市于城東粟斛直錢三十府廩環
積旣欲置常平倉議者多以為便劉般言常平外有利
民之名而内實侵刻百姓豪右因緣為奸小民不得其
平置之不便
　馬端臨曰般所言即後世常平之弊常平起于孝宣
　時蓋至東漢而弊已如此矣
晉武帝時穀賤而布帛貴立平糴法用布帛市穀以為
糧儲泰始二年詔曰古人權量國用取贏散滯有輕重
平糴之法理財鈞施惠而不費政之善者也然此事廢
久天下希習其宜加以官蓄未廣言者異同未能逺通
其制更令國寶散于穰嵗而上不収貧弱困于荒年而
國無備豪人富商挾輕貲藴重積以筦其利故農夫苦其
業而末作不可禁也
北魏孝文帝時祕書丞李彪上封事曰記云國無三年
之儲謂國非其國光武以一畆不實罪及牧守聖人之
憂世重穀殷勤如彼明君之恤人勸農而相切若此頃
年山東饑去嵗京師儉内外人庶出入就豐旣廢營産
疲困乃加又于國體實有虚損若先多積穀安而給之
豈有驅督老弱糊口千里之外以今况古誠可懼也臣
以為宜析州郡常調九分之二京師度支嵗用之餘各
立官司年豐糴積於倉時儉則減私之十二糶之於人如此
人必事田以買官絹又務貯財以取官粟年登則常積
嵗凶則直給又别立農官取州郡户十分之一以為屯
人相水陸之宜料頃田之數以賍贖雜物餘財市牛給
科令其肆力一夫之田嵗責三十斛蠲其正課並征戍
雜役行此二事數年之中則穀積而人足雖災不害
隋開皇間衛州置黎陽倉陜州置常平倉華州置廣通
倉轉相灌注漕闗東及汾晉之粟以給京師置常平監
　開皇三年置常平倉粟藏九年米藏五年下濕之地
粟藏五年米藏三年著為令
　董煟曰今之常平義倉多藏米而少藏粟故積久不
　發化為埃塵非但支移之弊而已
唐開元中第五琦請天下常平倉皆置庫以蓄本錢代
宗時劉晏為轉運使時兵火之餘百費皆倚辦于晏晏
常以厚直募善走者置遞相望覘報四方物價雖逺方
不數日皆達使食貨輕重之權悉在握入賤出貴國家
獲利四方無甚貴甚賤之病(晏𣙜鹽充軍國之用以為/官多則民擾故罷鹽官立)
(常平/鹽法)德宗時趙贊言自軍興以來常平倉廢今京城已
置常平倉請推而廣之諸道兼儲布帛絲麻諸道津㑹
置吏閲商賈錢每緡稅二十竹木茶漆十之一以贍常
平本錢
　董煟曰常平和糴救荒實政然嘗觀憲宗即位之初
　有司以嵗豐請畿内和糴當時府縣配户督限迫蹙
　鞭撻甚于賦稅號為和糴其實害民今之和糴者可
　不鑒懲此弊乎
元和間孟簡言天下常平義倉請準舊例減估出糶但
以石數奏申有司更不収管州縣得専以利百姓太和
間以天下囘殘錢置常平義倉本嵗増市之非遇水旱
不増者判官罰俸以枉法論
宋淳化三年京畿大穰分遣使臣于四城門置塲増價
以糴景德初詔京東西河北東陜西江南淮南兩浙皆
立常平倉計户多寡量留上供錢嵗夏秋視市價貴賤
量増減糴糶三年以上不糶即囘充糧廩易以新粟其
後荆湖川陜廣南悉置焉唯沿邊州郡不置數年常平
積有餘而兵食不足乃命司農寺出常平錢百萬緡助
三司給軍費久之數移用畜藏無幾自景祐慶厯中數
以賑貸詔不復取常平之積不厚亦以出多入少故耳
宋初常平領于司農寺景祐初詔諸路轉運使與州長
吏舉所部官専主常平錢粟仁宗初即位乾興元年十
二月以京城穀價翔貴出常平倉米分十四塲賤糶以
濟貧民慶厯元年十一月以京師穀貴發廩一百萬石
減價出糶四年正月詔陜西穀貴其令轉運司出常平
倉米減價以糶皇祐三年十二月詔天下常平倉依原
糴價糶以濟貧民毋得収餘利以希恩賞
景祐二年御史中丞杜衍乞詳定常平制度疏畧曰國
家列郡置常平倉所以利農民備饑嵗也然而有名無
實者制度不立耳臣以為立制度在乎量州郡之逺邇
計户口之衆寡取賤出貴差别其饑熟信賞必罰責課
于官吏出納無壅増減有制本息之數勿假以供軍斂
導之時禁其争利至于蜀漢狹境交廣寛鄉或通川易
地之殊或邊郡巖邑之異各立條教以節盈虚限囘易
之嵗時虞其損敗制立典之侵刻督以嚴科則瘠瘦可
充饑饉有備也
韓琦論自來常平倉遇年嵗不稔物價稍髙合減元價
出糶出糶之時令諸縣取逐鄉近下等第户姓名印給
闗子令収執付倉毎户糶與三石或兩石唯是坊郭則
每日零細糶與浮居之人或五升或一斗故民受實惠
未曽見坊郭有物業人户乃來零糴常平斛斗者
慶厯二年余靖疏天下無常安之勢無常勝之兵無常
足之民無常豐之嵗由是古先聖王守之有道制之有
術倘有緩急不可無備伏覩真宗皇帝景德中詔天下
以逐州户口多少量留上供錢起置常平倉付司農寺
繫帳三司不問出入每年夏秋兩熟準市價加錢収糴
其出息本利錢只委司農寺主掌三司轉運司不得支
撥自後每遇災傷賑貸使國有儲蓄民免流散者用此
術也前三司使姚仲孫今春以來于京東等處借支司
農常平錢以給和買雖然借支官錢以充官用循常視
之似無妨害若于經逺之謀深所未便臣竊惟真宗皇
帝聖慮深逺臣敢梗概言之當今天下金穀之數諸路
州軍年支之外悉充上供及别路經費見在倉庫更無
餘羨所留常平本錢及斛㪷等若以賑濟饑荒此固常
所及矣萬一不幸方隅小有緩急賞給資糧倉卒可備
豈非先皇暗以數百萬之資蓄于四方者乎今若先為
三司所支則天下儲蓄盡矣伏乞特降指揮三司先借
支常平本錢去處並仰疾速撥還今後不得更支撥並
依景德元降勅命施行
熙寧初王安石新法行以常平錢穀一千四百萬貫石
盡散作青苗本錢諸路各置提舉一員以朝官為之勾
管一員京官為之右諫議大夫司馬光言常平倉者乃
三代聖王遺法非獨李悝耿夀昌能為之也穀賤不傷
農穀貴不傷民民賴其食而官収其利法之善者無過
于此比來所以隳廢者由官吏不得其人非法之失也
今聞條例司盡以常平倉錢為青苗錢又以其穀換轉
運司錢是欲盡壊常平専行青苗也國家每遇凶年供
軍倉自不能足用固無羨餘以濟饑民所賴者只有常
平錢穀耳今一旦盡作青苗錢散之向去若有豐年將
以何錢平糴若有凶年將以何穀賙贍乎臣竊聞先帝
嘗出内藏庫錢一百萬緡助天下常平倉作糴本前日
天下常平倉錢穀共約一千餘萬貫石今無故盡散之
他日若思常平之法復欲収聚何時得及此數乎臣以
謂散青苗錢之害猶小而壊常平倉之害尤大也
元祐初詔提舉官累年積蓄錢穀財物盡樁作常平錢
立給斂出息之法下諸路申嚴州縣抑配之禁
司馬光言常平之法此乃三代良法也向者有州縣缺
常平糴本雖遇豐年無錢収糴又有官吏怠慢厭糴糶
之煩雖遇豐嵗不肯収糴又有官吏不能察知在市斛
斗實價只信憑行人與蓄積之家通同作弊當収成之
時農人要錢急糶故意小估價例令官中収糴不得盡
入蓄積之家直至過時蓄積之家倉廩盈滿方始頓添
價中糶入官是以農夫糶穀止得賤價官中糴穀常用
貴價厚利皆歸蓄積之家又有官吏雖欲趂時収糴而
縣申州州申提㸃刑獄提㸃刑獄申司農寺取候指揮
比至囘報動涉累月已是失時穀價倍貴是故州縣常
平倉斛斗有經隔多年在市價例終不及元糴之價出
糶不行堆積腐爛者此乃法因人壊非法之不善也
　董煟曰常平錢物不許移用謂他費不許移用至于
　救荒正所當用若必待報則事無及矣今遇災傷去
　處用常平錢于豐熟處循環収糴以濟饑民俟結局
　日以糴本撥還常平可也
蘇軾奏臣在浙江二年親行荒政只用出糶常平米一
事更不施行餘策若欲抄劄饑貧不惟所費浩大有出
無収而此聲一布饑民雲集盜賊疾疫客主俱斃惟有
依條將常平斛斗出糶即官司簡便不勞抄劄勘㑹給
納煩費但得數萬石斛斗在市自然壓下物價境内百
姓人人受賜古今之法莫良于此
　董煟曰軾之法止及城市若使鄉村通行方為良法
　也况賑濟自有義倉並行不悖乎
　顔茂猷曰若流民已至則不可執此惟未至餓莩流
　離時用此最妙
　陳龍正曰官米多則可握市價之權固也然此僅救
　中饑中户之一事耳大饑之年下户無錢在手雖減
　價不能糴是常平之米止及中户偏遺下户也况鄉
　村之民逺望城市即中户得糴者亦少救荒各隨其
　時隨其地尤當隨其人以子瞻之慧乃欲執一已當
　日所為而盡廢諸法不已疎乎董煟謂止及城市又
　云賑濟自有義倉蓋亦善其論常平之意而譏其不
　能通于常平之外也
李覯論平糴古人有言曰穀甚賤則傷農貴則傷末為
農常糶而末常糴也此一切之論也愚以為賤則傷農
貴亦傷農賤則利末貴亦利末蓋農不常糶有時而糴
也末不常糴有時而糶也以一嵗之中論之大抵斂時
多賤而種時多貴矣夫農勞于作劇于病也愛其穀甚
于生也不得已而糶者則有由焉小則具服器大則營
昬䘮公有賦役之令私有稱貸之責故一穀始熟腰鎌
才解而日輸于市焉糶者旣多其價不得不賤賤則賈
人乘勢而罔之輕其幣而大其量不然不售矣故曰斂
時多賤賤則傷農而利末也農人倉廩旣不盈竇窖旣
不實多或數月少或旬時而用度竭矣土將生而或無
種也耒將執而或無食也于是乎日取于市焉糴者旣
多其價不得不貴貴則賈人乘勢而閉之重其幣而小
其量不然則不予矣故曰種時多貴貴亦傷農而利末
也農之糶也或闔頃而収連車而出不能以足用及其
糴也或倍稱賤賣毁室伐樹不能以足食而坐賈常規
人之餘幸人之不足所為甚逸而所得甚饒此農所以
困窮而末所以兼恣也易繫辭曰何以聚人曰財理財
正辭禁民為非曰義財者君之所理也君不理則蓄賈
専行而制民命矣上之澤于是不下流而民無聊矣此
平糴之法有為而作也管仲行于齊李悝行于魏耿夀
昌行于漢國不失實人獲其利自晉及隋時或興廢厥
聞未昭唐天寶中天下平糴殆五百萬斛兹全盛之事
也大宋受命將百年矣穀入之藏所在山積平糴之法
行之久矣蓋平糴之法行則農人秋糶不甚賤春糴不
甚貴大賈蓄家不得豪奪之矣而官之出息常什一二
民旣不困國且有利兹古聖賢之用心也然其所未至
則有三焉數少也道逺也吏奸也一郡之糴不數千萬
其餘畢入于賈人至春出糶寡出之則不足于饑也多
出之則計日而盡也于是賈人深藏而待其盡盡則權
歸于賈人矣是數少之弊也倉儲之建皆在郡治縣之
逺者或數百里其貧民多糴則無資少糴則非可朝行
而暮歸也故終弗得而食之矣是道逺之弊也舉掌之
人政或以賄概量不均行濫時有及其出也或減焉或
雜焉名曰裁價實則貴矣是吏奸之弊也今若廣置本
泉増其糴數則蓄賈無所専利矣倉儲之建各于其縣
則逺民可以得食矣申命州部必使亷能則奸吏無以
侵刻矣如此利國便人事可經久是謂通輕重之權不
可不察也
孝宗乾道間知長沙王師愈論和糴之弊疏曰和糴之
法本欲利民而足用湖南行之乃大不然其名則美其
實則重為民害始也無見錢以為糴本或給官告度牒
或給三合同闗子或給乳香茶引令州縣變轉現錢不
免強敷之于民甚者撥有名不可催之積欠從而追擾
其為害一也次則以本錢不足或低估價值或多量升
斗出納之際加以官吏欺弊其為害二也終則裝發綱
運顧船水脚之費無所支破又從而取之于民若運至
荆襄間泝流而上江路遼逺水淺灘多動經年嵗所費
又倍之其為害三也是故民之所憂者水旱所喜者豐
年今則豐年之憂乃甚于水旱以三害若此耳臣又聞
每嵗諸路漕運自可足一嵗之用只陷折至百餘萬石
遂和糴以補其缺誠能措置漕運不致陷折雖免和糴
可也縱不能全免或不得已而為之明撥本錢及支破
起綱之費庶㡬事舉而民不被害
理宗時黄幹知漢陽上奏畧曰今之守令為救荒之策
者不過曰勸分曰通商而已勸分通商不聽其自為低
昻則客旅稅户不肯出粟若聽其自為低昻則人心無
厭數倍其價小民當豐穰之嵗必父子竭作然後可易
一飽迨至凶荒雖有技藝已無所售安得有數倍之錢
可以糴米亦有相與枕藉死耳夫事固有若老生常談
而確然不可議者廣儲蓄是也然人皆知其不可易而
不為者病在因循而已本軍每嵗苗米不過二千餘石
僅足以解總所給大軍而本軍官兵之請給皆旋行収
糴素未嘗蓄積也自前知軍孫礿首糴萬石知軍王從
繼之亦糴萬石今嵗大旱偶米價未大貴之日臣急發
郡帑借貸緡錢糴客舟稅户米三萬餘石漢川縣亦糴
萬石自六月以來米價頓貴藉此六萬餘石之米發以
賑糶每户數石則亦可以及萬餘之衆日食賤米而無
慮以是推之則積貯者信其為天下之大命也
金世宗語户部曰隨處時有賑濟往往近地無糧取于
他處往返旣逺人愈難之何不隨處起倉年豐則多糴
以備賑濟設有緩急亦豈不易辦乎而徒使錢充府庫
將安用之章宗時省臣言舊制豐年増市價十之二以
糴儉嵗減市價十之一以糶所以然者恐物賤傷農物
貴傷民増之減之以平粟價故謂常平非謂使天下之
民専仰給于此也今天下生齒至衆如欲計口使餘一
年之儲則不惟數多難辦又慮出不以時而致腐敗也
况復有有司抑配之弊殊非經久之計如計諸郡縣驗
户口例以月支三斗為率每口但儲三月已及千萬數
亦足以平物價救荒凶矣
元監察御史建言國以民為本民以食為天漢賈誼言於帝
曰世之饑天之行也禹湯被之矣今不幸有方二三千里之旱胡
以相恤文帝大感誼言詔開籍田親耕以率天下為蓄積預
備之道西漢之末太學生劉陶亦嘗獻議民可百年無貨
不可一朝有饑迨乎東晉元興之間三年大饑至于臨
海永嘉富室皆衣羅紈懐金玉閉門相守而餓死以此
言之金玉何用哉此古人所以蓄積糧儲以為當代之
急務而斯須不可去于是義倉之所由起也常平之設
始于漢耿夀昌建言創有此舉自後隋唐襲而行之事
行之後以其公私富贍水旱無憂誠為萬世愛民之良
法自唐宋到今所以為不易之政也且常平之舉我聖
朝每形于詔㫖蓋所司奉行有所未至而未效其事豈
非國用浩繁糴糧之本未暇及與且天災流行誠不可
測即今中外諸路每嵗所収糧斛僅了銷用比至嵗終
倉如懸罄倘如古人所言忽有堯水湯旱之災百慮千
思不悟弭饑之術卑職管見國家建立臺憲糾察奸邪
本以為民其追到大小官吏賍罰雖是取與不應之賍
原其所自皆朘剥民之膏脂合無將三臺追到賍罰各
隨所屬撥為常平倉本豐年米賤比照市直兩平収糴
歉嵗穀艱價依原鈔開倉出糶立法闗防禁絶抑配詭
名冒糴如此庶㡬官本不失民受大惠公私之際一舉
兩成豈惟折富豪趨利遏糴之奸萌實安小民妻小流
離之大患為國之大政捨此無先
張光大常平倉論常平者荒歉之預備無傷于農有益
于民穀賤時増價而糴穀貴時減價而糶故遇水旱霜
蝗之變民無菜色不至于流離餓殍之患此古治民之
良法也夫豪家巨室為富不仁惟望荒年饑嵗閉糴圖
利誰肯以仁德濟人若常平一行可以遏塞富豪趨利
之心而米價自然平矣旣平則諸物價直無復髙矣又
常平出糶之際無抄劄户口之煩饑民凑集之擾此其
所以為良也聖朝屢頒明詔而當言路者亦已嘗建言
文非不明意非不善也蓋為有司奉行不至視為文具
原其所自亦糴本之未立耳若以御史所言將三臺追
到賍罰各隨所屬撥為常平糴本此亦返本還原仁民
之良策又僧道度牒古者平時不輕出必俟緩急之際
故宋淳熙嵗荒給降度牒博換米穀以濟饑民亦備荒
救民之活法矧今朝廷亦降度牒發下諸郡但為僧道
者每道納免丁錢至元折中納鈔五錠莫若酌古準今
申明朝廷將所降度牒免丁錢改擬願為僧道者每度
牒一道以免丁錢約量出米若干永著為令在城者輸
之于路倉屬縣者輸之于縣廩方許簪剃如此儹積以
為常平之本又復將三臺賍罰斟酌多寡均分路府州
縣一依常平古法視嵗上中下熟収糴相參収貯無嵗
不糴如遇凶荒發糶盡絶則又將所糶價錢于有米去
處収糴依彼中糴價登答水脚盤費錢數循環糶糴以
濟饑民二者兼行則常平糴本立矣而施惠之策又在
當人何患乎米有限而不能遍及村落哉但當端本澄
源若本源不清則弊生滋蔓民受其害謂如収糴之時
若驗稅科糴増損價值則有司官吏因緣為市糶者亦
不甘心如能照依鄉原市價依法収糴或每升増答分
文價錢劃便支付不致尅落以誘其來則人心亦樂願
糶矣又須于糶糴之際革其監臨者附厯批號之需及
髙量削刻斛斗之病如有近上人户勢要公吏祇候人
等詭名冒糴頓買者事發到官量擬科㫁仍將所糴米
糧倍徵還官價錢㫁沒如此則奸貪有所儆畏細民均
沾其惠方可為復古之良法茍或不然反為民病為政
君子果能深味常平之意實能行之則可以固邦本結
民心甚為萬世之長策也
明𢎞治(闕二/字)年(闕三字/)請復常平疏臣聞古無常豐之
嵗而民不患于不給無他積之有預也夫民司命者官
而恃以為命者穀穀不積民有衣寶玉而死者矣故預
備之計于民最急今江西所屬預備倉穀湖口縣不及
六千石彭澤縣不及六百石石城縣僅二千有奇泰和
大縣亦僅八千有奇其餘積蓄俱少臣竊憂之夫凶則
散豐則斂官府常規散則樂斂則怨人情大致詭名冒
領適長市道之奸抵斗追還竟諧里老之計公催稍急
則交扇互搖巧呈哀訴只得停止以致數縮于官有出
而無入約爽于民有借而無還出非原泉運非鬼神伊
何能繼今欲公私兩便惟有常平可復而已查得近例
一里約積穀一千五百石江西衛所姑未概論試以有
司言之六十九縣總計一萬一百四十五里穀以一里
千石計之尚該一千一十四萬五千石見在所積十未
及一約少九百萬石每穀五石作銀一兩該銀一百八
十萬兩盡括司府庫藏不盡一十萬兩糴本羞澁力難
求濟是外非重罰罪囚則勒勸大户取彼與此仁者不
為况今法日以弊難開勸罰之門義日以衰難求輸助
之户若棄是不務則今年直小荒耳待哺嗸嗸聚羣搶
穀南康起九江起饒州又起熄之而復炎痛之而無畏
萬一大荒其無尤甚者乎是正謀國所當預處者也宋
仁宗時嘗出内庫百萬緡以助糴本今日内庫臣未敢
知若承差吏典納銀之例又妨正體彼善之法冠帶尚
義猶可行耳伏望聖明軫念江西為控扼楚蜀閩廣擁
䕶金陵要地人民凋瘵之餘垂仁加恤特勅該部計議
奏行布政司招納義民官一千名除問革官吏外不拘
本省别省客商軍民舍餘老疾監生廩増附學吏典及
子孫追榮父祖各聽納銀七十兩者授正七品官五十
兩者正八品四十兩者正九品各散官二十兩者冠帶
榮身監生減十之三廩膳减十之二陸續填給収完銀
兩分俵各縣以資糴本各該冠帶雖不免其差役亦用
加之禮貌毋妄黜罰毋輕差遣使絶陵轢樂于順從其
不願冠帶願立表義牌坊者出穀二百石亦容蓋樹不
限不停以補官乏臣又見凡問口外為民邊逺充軍囚
或逃而不去或去而即逃徒名治奸無益事實乞勅法
司計議除情重外如扛幇誣告強盜人命不實誣告十
人以上因事忿争執操凶器誤傷傍人勢豪不納錢糧
原情稍輕不係巨惡參審得過之家願納穀一千石或
七八百五六百石容其自贖免擬發遣其誣告負累平
人致死律雖不摘情實猶重並窩藏強盜資引逃走抗
拒官府不服拘捕本罪之外量其家道罰穀自五百石
一百石以警刁豪俱由撫按參詳無容司屬専濫臣仍
與巡按督併二司専責守令於囚犯紙米並應追賍罰
工價逐旋存積務取數足為期不容分外科罰如縣一
十里則積一萬石二十里則積二萬石糴本精選該縣
行檢富户量力領買上上六百石次四百石次三百石
又次二百石不許市民公役冒領侵費専厫収受名曰
常平如秋成穀賤六石糴入春夏穀貴五石四斗糶出
秋成五石糴入春夏四石五斗糶出每石明扣一斗以
備耗存積俱令社長社正開報貧户每丁止買二斗以
杜兼利前項銀兩當令前該富户領給秋成照價糴入
穀貴依前糶循環如常若穀賤年分不必發糶仍引查
𢎞治十四十五十六三年放過饑民稻穀量追一半如
借一石者追五斗另厫収受審實極貧倍加賤糶如時
一錢四斗則與六斗果甚孤獨無歸委難自糴方與賑
濟不必追還若得過冒領問罪之外每穀一石罰穀十
石衛所常平亦依此法衛一萬石所二千石為則各該
掌印有司考滿參定殿最軍職管事酌取去留所貴上
下相資人法並任同心逺大之圖用復常平之政臣再
勸社民各立義倉與義學義塚例置名曰阜俗三義盡
一義者書一義之門二義三義稱是義倉之畧社中富
民任其出穀六百石或四百石别處一倉極貧利一分
次貧利二分春借秋還轉相賙助民樂表義似亦有從
若常平旣復社倉又行則饑饉有備而地方可保無虞
此預備至計子民至急而江西今日尤為急者伏惟聖
慈留意
吕坤積貯條件曰穀積在倉第一怕地濕房漏第二怕
雀入鼠穿此其防禦不在人力乎大凡建倉擇于城中
最髙處所院中地基務須𨫼背院牆水道務須多留凡
隣倉庾居民不許挑坑聚水違者罰修倉厫　一倉屋
根基須掘地實築有石者石為根脚無石者用熟透大
磚磨邊對縫務極嚴匝厚須三尺丁横俱用交磚做成
一家以防地震房須寛寛則積不蒸須髙髙則氣得洩
仰覆瓦須用白礬水浸雖連陰彌月亦不滲漏梁棟椽
柱務極粗大應費十金者費十五二十金一時無處固
利茍完數年即更實貽之倍費故善事者一勞永逸一
費永省究竟較多寡一費之所省為多也以室家視倉
厫者當細思之　一風窻本為積熱壊穀而不知雀之
為害也旣耗我穀又遺之糞食之甚不宜人今擬風窻
之内障以竹篾編孔僅可容指則雀不能入倉牆成後
洞開風窻過秋始得乾透其地先鋪煤灰五寸加鋪麥
糠五寸上墁大磚一重糯米雜信浸和石灰稠黏對合
磚縫如木有餘再加木板一週缺木處所釘蓆一週可
也　一假如倉厫五間東西稍間各用板隔㫁與門楣
齊穀止積于四間留板隔東一間如常閒空值六七月
久陰氣濕或新収穀石生性未除倘不發洩必生内熱
州縣官責令管倉人役將穀自東第二間起倒入東一
間閑空之處一間倒一間是滿倉翻轉一遍熱氣盡洩
本味自全何紅腐之有(陳龍正曰米力難久積必用穀/北地髙燥可窖東南必藏之秭)
(中築基髙圍草厚/十餘年後味彌佳)一倉斛依洪武年間鐵様用木造成
邊角以鐵葉固之以防開縫仍用印烙其四裏以防剜
穵但有不係官烙自作矮身闊口及小出大入者坐賍
重究　一太倉禁用燈火不許積柴安竈官吏以下飯
食外面喫來不得已者送飯如違重治
朱健國朝貯糴論古之積貯者藏富于民而今之積貯
者藏富于國古之積貯者導利于下而今之積貯者専
利于上在下則民自足而君有賑恤之恩在上則君有
餘而民無周匱之望是以唐虞盛時雖有九年之水而
未始無倉廩府庫之充觀耕田鑿井帝力何有于我可
徵也成周盛世雖有軍國之需而未始無三年九年之
積觀水旱凶荒民無菜色可徵也厥後管仲之在齊也
通輕重之權立聚散之法似矣而乃陰為富國之謀李
悝之在魏也量豐凶之節制糴糶之政美矣而何救于
地利之盡無已則賈誼晁錯耿夀昌之策乎誼欲驅民
以歸農畆而抑末技此上策也誼之說行當無一夫耕
而十人食之者矣錯欲使民入粟塞下以開鬻爵贖罪
之路此中策也錯之說行當無千里餽糧士有饑色者
矣夀昌欲立常平倉使穀賤則増價以糴穀貴則減價
以糶此下策也夀昌之說行當無官常有餘民常不足
之歎矣唐宋以來雖有義倉社倉之說大率皆常平遺
意自熙寧以後散為青苗之本南渡以來取為軍國之
需不能救民而且害民矣自今觀之蓋莫善于常平莫
不善于義倉義倉之法凶年則散之豐年則斂之其初
未嘗不善也然官與民償貸其弊易生方其貸也寄之
于里胥而詐冒之名多迨其償也責之于里胥而徵求
之弊作及其弊也里胥必詐與貧民通而訐為詭詞貧
民必甘與里胥市而覬為滅跡前者獲利後者效尤將
斂散之粟與存者無㡬矣其弊又有借止一石或償至
十數石而不足借止一年或徵至十數年而未休下户
細民有寧賣子女甘流徙而不肯窺倉廩之門見官吏
之面者以故粟竭于官有出無入約爽于民有貸無還
其勢必盡廢而後已此義倉之弊也常平則不然豐年
穀賤則増價而糴以為備凶嵗穀貴則減價而糶以濟
饑願糴者與之而無所強受糶者去之而無所追其利
常周其本不仆故公私兩便今宜因義倉之舊更以常
平之法量民數多寡以貯粟酌道里逺近以立倉每豐
而糴委之于富民而計其數時凶而糶臨之以亷吏而
主其衡糴不出一人人不過一石而又善為之處嚴為
之法使所糴皆貧民而富者無所侵焉斯可矣或曰義
倉之行饑者可徒手而得粟常平之設必轉貸糴本而
粟始可得也其轉貸之際安知富人之不留難而徵取
之時又安知富人之不侵漁乎答曰天下無不弊之法
為治者但當酌其弊之輕重而審處之常平立于漢義
倉立于隋而用常平者常多用義倉者常寡常平每廢
而猶存義倉暫起而即廢至宋于常平特置提舉之官
而義倉無聞焉亦足明其法之善矣雖然亦在行之者
何如耳國朝于所在州郡立預備倉則常平之法也嘉
靖間議令每鄉立社㑹以貧富出粟有差凶札則散之
則義倉之意也夫兹二法者業已備之矣然或始詳而
末弊或乍剏而旋隳者何哉守法者偷取一切以便上
而法不信奉法者營私自便而法不行也今預備倉具
在民之以貲賜爵及補胥吏者有不以金錢乎諸公田
租稅有升龠入者乎城旦者必以粟贖乎即有之能十
而一乎則上固未嘗貴粟矣州郡贖鍰行省餘羨貪吏
以潤其槖而亷者則每藉以行其德使誠寛然少有奇
餘緩急猶或可濟今且盡籠而輸之上有司庫藏自惟
正外固已若洗卒遇大祲雖有愷悌之長斂手而已矣
竭閭閻以實公藏竭州縣以實太倉竭太倉以實内帑
流愈上而下愈耗則上固以輕民命矣且平日稱為備
者旣無義輸及補吏諸入又不取之罪贖當出者徒以
法外横加箕斂投一訟牒輒計有力無力耳非大較曲
直也爰書已定復加以罰及所罰則非穀也所入又非
倉也民當豐嵗而吏能凶之况暇言備即或有勸令富
家出粟廩貧民者捐瘠滿壑啼呼滿路吏非獨無睹聽
而所斂者又非粟也所廩者又非貧民也民之體在澤
谷而其膏血在吏筐槖矣蓋天下有救荒之吏無救荒
之法救法無常而備法有常今當俟嵗少豐之後飭廢
舉墜而重督之無新議為也夫積粟如積水然非有通
川大河環之即溝澮不足恃然汪洋演漾者在數里之
外而桔橰浸灌取之數步之内勢不相及也則溝澮陂
池擅其利矣州郡之倉通川也瀦多而漑博里社之倉
陂池也利近而救速兩置則可以相灌而交濟請于預
備倉所入循先朝舊制入貲贖罪悉輸粟如例春夏穀
稍貴暫聽輸價所司俟秋時易米儲之有不中程者罰
無赦貴出賤入舊出新入母出子入期以平價而已勿
得輕以貸民懼貸而責取之擾也蓋常平者上捐金以
為母而令上不費一錢母之入無盡而子之出愈無盡
不過三四年所在皆滿矣而又修社㑹之制一如嘉靖
中令令因餘而取之因地而藏之因人而長之其藏之
里也猶藏之家也嵗不足視其不足而假之視尤者而
賑之民坐而取食于里也猶取食于家也社倉以賑急
縣倉以繼社居豐多糴以泄輕故農不傷遇災多散而
廣惠故嵗不病為今時之計實無出于此兩者若謂出
納之際吏緣為奸積儲民間侵牟易耗則奉法者事也
柱後惠文彈治之孰敢不懲
汪道亨分陜常平倉議　一貴糴賤糶此常平法也與
社倉公廩不同蓋社倉聽里社居民斂散公廩聽有司
積貯備賑而常平法可以補二倉之所未備者今止責
之各郡昔漢宣帝常曰庶民所以安其田里而亡嘆息
愁怨之聲者政平訟理也與我共此者其惟良二千石
乎以為太守吏民之本也以故此倉約法悉聽各郡守
隨宜處置務在便民而銀穀之成數每年只憑府册循
環查考更不另行州縣以滋煩擾　一繕修倉厫較勘斗
斛諸法悉照公廩議行但社倉公廩或春放秋收或分
給賑濟或量行取息出陳易新悉從里社州縣隨時酌
處若常平則只用糴糶一法穀賤依時價量増以利農
人穀貴依時價量減以利貧民此外不必逐什一權子
母致難勾稽簿書重煩収放糴則銀出穀入糶則穀去
銀還兩者循環直截行之庶為省便　一全陜府州収
入不同價值難一當此糴穀之時宜令斗行人等每日
從實報價消長穀有髙下價有低昂一憑時估而量為
増之不拘穀粟各從其類収貯但要乾圓潔净能耐久
儲不許攙和濕粃倉庾務須髙爽堅固脫遇年嵗屢豐
不便糶賣就使一二年貯之不動或量加翻曬免致紅
腐斯為得策　一各府州屬収穫有豐歉不同或于豐収
地方糴買運入府倉或量糴粟登簿収貯州縣倉俟明
春青黄不接照時價量減以糶悉聽各府隨時酌處但
吏胥弊竇多端如預備倉糧聞官府於出陳易新之時
行令小民闗支而猾吏作奸輒曰小民不願久之自不
得不聽吏胥積猾詭名冒領矣此䝉蔽之為害也今惟
現銀出糶自無欺誑每年亦宜斟酌年嵗豐歉而調
劑之如遇豐年小民不甚乏食或十石或五七石聽民
間時估糴買荒年米穀騰貴其時減價出糶各府官當
選委亷能務要著實稽查嚴禁只許貧民不拘升斗陸
續買糴多亦不許過五斗或一石如有衙門積猾市肆
牙行及富豪之家希覬價減暗行假名収買盡法懲治
穀雖糶而非賑而暗減其值是亦不賑之賑也其極貧
之家無銀赴市者又聽社倉公廩分賑之而此倉一糴
一糶出入銀穀之數須㑹計明白凡遇出糶事畢除扣
下糴本已足常平舊管原額外但有餘剩銀兩一一登
之簿籍另作常平新収項下下次又為糴本以後再用
以糴再糶以還悉依此例行又或大荒之年計筭米粟
若干只依時估出糶若干已足原額糴本而其餘穀粟
即用以分賑極貧之人亦無不可其出入升斗等秤須
勘較畫一不許擅用私置或虐取鄉民或虧短糧石或
冒費官銀或偽増虚數如承委各官容隠輕縱漫不稽
查者聽該府從重㕘究行之得法衆口稱平者重加優
異轉報各院另行薦奬庶勸懲之中寓鼓舞之意而良
法不致湮廢矣　一鄉民有上納錢糧缺銀者以乾潔
穀粟或車輛推挽或挑負不拘多寡徑赴倉所比市増
價若干委官用平斗隨到隨収不許類集致令鄉民等
候以遏其再來每日辰時委官到倉不許衙役恐喝刁
難量穀見數即時登簿某人穀若干該價若干註于本
人名下逐名按數平準包封給散如有折耗開明官認
願即領銀者登時支給不許類數總放致有豪強作弊
而柔善者反不得實數以阻其出糶之意如穀多者或
作數次零運登記簿册總記若干石一起領銀者亦從
其便如市糴則照依時估嚴禁牙行街棍詐稱官糴愚
弄鄉民此在委官用心訪察以剔其弊　一每遇春二
三月青黄不接之時減價出糶倉穀不必上市惟出示
曉諭明寫穀每石折米若干市價若干今減若干俱要
從實作數不許有名無實凡鄉民願糴者以作色銀兩
自一錢起至二三兩止不分多寡于每日天明時候赴
該倉委官亦于此時到倉用較定平等平準稱銀不許
加重分釐委官挨次収受包封登簿某人銀若干該穀
若干給以圖書印票聽其支穀収銀畢開厫放穀用準
斗準斛行概不得用手抹量致有髙下之弊每日辰時
委官入倉至午未時止収銀一次放穀一次倘人多穀
多或委一官収銀一官支穀不許躭悞農工尤為便益
如無絲銀即以成色銀折筭以免傾銷銀匠暗竊虧折
之弊若鄉民糴穀出倉嚴禁宗室富家街市豪右衙役
里排務主歇家人等敢有指稱欠債逋糧工食差糧截
賠酒錢等項邀奪質當及市肆龍㫁每日更名換人多
糴過十石以上營利者訪出或訐發拿究問罪完日枷
號一月宗室家人一體從事訐禀人役賞穀一石作數
開銷不得市恩姑息其中事宜開載未盡者聽該府隨
時斟酌施行　一重糴本以垂永久本司自受事以來
清查織造工料等項實省在庫銀及本司贖羨銀共一
萬五千八百有奇除量酌分發八府一州趁時糴穀入
常平倉各宜置底簿二扇一註糴本銀一註糴糶穀石
用府州印鈐首開某年某月奉本司發前項銀共若干
今平時估米每石價若干該筭穀若干計銀若干官糴
每石増價若干共出銀若干入穀若干完日務要明白
填入循環報查次年春二三月青黄不接糶穀之時務
要查訪時估的確每米一斗值銀若干約用穀若干該
價若干官糶比市減價若干定數出示通行出穀若干
入銀若干除原糴本銀若干増出時估銀若干又陸續
収到詞訟銀若干収貯至秋八九十月仍將以前銀兩
糴穀俱如前例載簿出銀若干入穀若干除春糶若干
石増穀若干以後隨時糶糴倣此例行之每年秋冬出
銀糴穀一次春夏出穀入銀一次凡舊管新収並開除
實在四柱明白填報本司循環以憑轉報兩院
張朝瑞建常平倉厫議　伏覩大明㑹典洪武初令天
下縣分各立預備四倉官為糴穀収貯以備賑濟就責
本地年髙篤實人民管理蓋次災則賑糶其費小極災
則賑濟其費大曰賑濟則賑糶在其中矣賑糶即常平
法也奈何嵗久法湮各州縣僅存城内預備一倉其餘
鄉社盡亡之矣看得天災流行國家代有則救荒之政
誠當亟講顧既荒而賑救之也難未荒而預備之也易
今之言荒政者不越二端曰義倉曰社倉此預備而斂
散者也曰平糶曰常平此預備而糶糴者也昔李悝平
糶耿夀昌常平先後所見畧同萬世理荒上策在是矣
今欲為生民長久之計則常平倉㫁乎當復者兹欲令
各屬縣備查四鄉有倉者因之有而廢者修之無者各
于東西南北適中水陸通達人烟輳集髙阜去處官為
各立寛大堅固常平倉一所倉基約四畆合用工料本
道查發賍罰並該府縣查處無得銀輳合陸續備辦建
造每嵗將守巡道及府縣所理罪犯紙贖實將一半糴
穀入倉或查有廢寺田産及無碍官銀聽其隨宜糴買
又或民願納穀者一如祖宗已行之法一千五百石請
勅奬為義民三百石以上勒石題名或如近日救荒之
令二百石以上給與冠帶五十石以上給與旌扁大約
每鄉一倉上縣糴穀五千石中縣糴穀四千石下縣糴
穀三千石各實之但不許逼抑科擾平民各擇近倉殷
富篤實居民二名掌管免其雜差准其開耗每収穀一
百石待後發糶之時每名準與平糶三石二名共糶六
石以酬其勞糶完即換掌管勿使重役城中預備倉照
常造送查盤四鄉常平倉免送查盤止于年終各倉經
管居民將舊管新収開除實在總撒數目用竹紙小册
開報該縣縣將四倉類册申送各院並布政司及道府
查考凡収糶俱該縣掌印官或委賢能佐貳官監督不
許濫委滋弊穀到用該縣原發較勘平準斛斗収量明
白暫貯别所積至百石以上方許禀官一収如有臨収留
難及未収虚出倉収旣収侵盜私用冒借虧欠等弊查
究追足各縣徑自從輕發落其有侵冒至百石者通詳
定奪每嵗秋冬之交本道或該府掌印管糧官單車間
一巡視以防掌印官之治名而不治實者每除無饑小
饑之年不糶外或值中饑大饑四鄉管倉人役禀官監
糶另委富民數名用官較平等収銀其出糶一節當與
四鄰保甲之法並行如該鄉穀多即糶穀一日保甲一
週穀少則糶穀分為二三日或四五日保甲一週務使
該鄉積貯之穀數可待饑民冬春之糴數方善四鄉不
能盡同各宜審量行之大率賑糶與賑濟不同不必每
甲尋貧民而審别之以多寡其穀數如一甲應糴五斗
或一石或二石則甲甲皆同惟以穀攤人不因人増穀
糴銀每甲一封亦可庶乎易簡不擾或甲中十家輪糴
則每日每甲糴不過二人每人糴不過二斗此荒年賑
糶之大較也每鄉除無災都保不開外先期將有災保
甲派定次序分定月日某日糶某保某甲某日糶某保
某甲明白出令保正副公舉貧民至期令其持價糴買
如富者混買連坐保甲仍行張詠賑蜀之法一家犯罪
十家皆坐不得糴中饑糶倉穀之半大饑糶倉穀之全
俱照原糴價銀出糶不可加増寧減之大約減荒年市
價三分之一方可壓下穀價不至騰踴或倉穀糶盡而
民饑未巳則慎選員役持所糶穀本赴有収去處循環
糴糶源源而來民自無饑救荒有功員役分别奬賞此
蓋儲用社倉之法而糶用常平之意者也四鄉糶完即
將穀價送官聽掌印官于秋成之日就近各選殷實人
户領銀盡數照時價糴穀其牙脚等費晒揚等耗與造
册紙張工食等項俱准開銷其穀晒揚乾潔官監上倉
如法安置仍總計糴穀正銀並牙脚折耗等費每石約
共銀若干報官註册以為日後出糶張本官不得將銀
貯庫過冬致髙穀價難買如穀賤不糴責有所歸是倉
不設于空僻去處者恐荒年盜起是齎之糧也穀不𨽻
于臺使查盤者恐委盤問罪是遺之害也行平糶之法
而不用稱貸取息之法者恐出納追呼蹈青苗之擾民
也蓋社倉之法立則以時斂散富者不得取重息而貧
民霑惠于一嵗之中常平之法立則減價糶賣富者不
得騰髙價而貧民受賜于數十年後大饑之日蓋不費
之惠其惠易徧弗損之益其益無方誠救荒之良策也
一定倉基　凡倉基俱南向以四畆為率或地不足四
　畆者聴其隨地建造前後左右段落務要酌量停匀
　毋使偏邪甚有基地不足三畆者聽其將社學及看
　倉住房從便另造于别地不造入倉内亦可然地基
　窄狹者正㕔房門可小而兩倉房間架決不可少以
　其每間盛穀原約四百石有餘小則難容也各倉基
　址必擇髙阜之處以避水濕侵穀若地有不平者須
　填補方正平坦方可興工四面水道必開濬歸一不
　得聽其二三漫流各縣先將四倉四至丈尺畆數坐
　落地名與應建倉厫㕔舍間數每倉畫圖一張貼說
　明白並應給買民基價數一一勘處停妥申送該道
　府㕔查覈
一定倉式　保民實政簿開各縣立四鄉倉每縣積穀
　務期萬石為率州縣大者倍之則大縣當儲二萬石
　中縣一萬五千石小縣萬石矣今議倉式頭門一座
　約髙一丈三尺八寸中闊一丈入深連簷一丈七尺
　六寸兩傍耳房每間闊八尺以便住看倉人役頂上
　用大竹箯覆之蓋瓦大門二扇每扇闊三尺東西
　厫房大縣共該貯穀五千石每邊應造厫房七間中
　縣約共四千石每邊應造厫房五間小縣約共二千
　五百石每邊應造厫房三間每厫房一間約貯穀四
　百石以上約髙一丈三尺六寸闊一丈一尺二寸入
　深一丈六尺厫内先用地工將厫深築堅實外簷用
　石板鑲砌内用厚磚砌底仍用條石墊擱楞木從宜
　鋪釘松杉厚板方鋪簟蓆其倉頂上方木為椽椽上
　用板墁板上用大猫竹打笆覆之笆上用土土上蓋
　瓦其瓦須宻各週圍厫牆脚闊二尺八寸先行築實
　方用條石砌脚三層上用地伏磚扁砌純灰抿縫中
　用稍碎磚瓦少以泥和填實仍用鐵牽鉡釘如地勢
　髙燥者四面俱用磚牆厫後及兩側牆俱包簷厫前
　牆上簷闊二尺四寸不拘七間五間三間中俱隔為
　三段七間者中三間兩傍各二間五間者中三間兩
　傍各一間三間者亦隔三段各開三門氣樓亦如之
　其厫内貼牆處用木栅釘相思縫厚板使穀不著牆
　以防浥爛厫口亦用相思厚板横閘如地勢卑濕者
　厫前一面不用磚牆厫板外用圓木栅欄一帶上面
　建廊闊五尺六寸㕔前及兩倉外明堂空地俱用石
　板鋪平以便晒穀　正㕔三間中間作天花板懸聖
　諭六條以便朔朢講習鄉約約髙一丈九尺六寸中
　間闊一丈四尺八寸兩傍每間闊一丈四寸入深除
　簷二丈六寸中間照壁門六扇㕔前兩傍用欄杅外
　簷三尺頂上用便磚磚上用瓦内地用方磚砌簷下
　石板墁三面牆垣牆脚闊二尺先用地工築實方用
　大石板砌脚三層上用地伏磚扁砌亦用鐵牽鉡釘
　牢固　後社學三間或買舊屋建造約髙一丈七尺
　二寸中間闊一丈一尺二寸兩傍每間闊一丈入深
　一丈六尺四寸頂上用墁板鋪完蓋瓦内地用方磚
　砌兩傍用磗砌腰牆上用窻每邊四扇中間用槅門
　四扇三面牆垣牆脚闊二尺先用地工築實脚用石
　砌二層髙二尺上用磚砌　本倉外週圍牆垣牆脚
　闊三尺五寸約髙一丈一尺上用牆梯瓦蓋先用地
　工深築堅實牆脚用大石塊砌髙三尺方用土築務
　離倉牆一二尺内可容人行其土不可貼近本牆掘
　取　以上各項倉房㕔舍務期堅固經久不在華美其
　丈量地基起造房屋並量木植磚石俱用大官鈔尺
　為準其木匠小尺不用須使畫一毋致參差
一辦倉料　倉厫每邊七間合用柱木每根徑六寸矮
　柱每根徑六寸桁條每根徑五寸五分抽楣每根徑
　四寸椽木每根徑三寸穿柵木每根徑四寸地板楞
　木每根徑五寸地板壁板每塊厚八分
　正㕔三間合用中柱木每根徑一尺一寸用實木邊
　柱每根徑九寸大梁每根長二丈徑一尺四寸二梁
　每塊長一丈徑一尺一寸步梁每塊長八尺徑一尺
　抽楣木每根徑四寸五分桁條每根徑六寸椽木每
　根徑三寸　門房三間合用柱木每根徑五寸桁條
　每根徑四寸抽楣木每根徑三寸大門二扇每扇闊
　三尺　後社學三間合用柱木每根徑六寸桁條每
　根徑五寸五分抽楣木每根徑三寸五分大梁每根
　徑九寸長一丈八尺二梁每塊徑八寸五分長一丈
　椽木每根徑二寸五分頂上用墁板鋪完蓋瓦其餘
　幇機連簷門窻等項開載不盡者俱要隨宜酌量採
　買製作務使與各項材木大小規式相稱　凡磚瓦
　就于近倉之地立窰一二座令窰户自燒造石灰見
　買地伏磚每塊長一尺二寸闊七寸厚三寸秤重十
　八觔上燒常平二字開磚每塊長一尺一寸闊五寸
　厚一寸方磚每塊長闊各一尺便磚每塊長七寸闊
　六寸三分瓦每塊長九寸闊七寸重一觔半　凡採
　買木植俱要選擇圓長首尾相應乾燥老黄色者毋
　用背山白色嫩木石板取青白堅細者其黄色疎爛
　者不用磚瓦擇青色者黄色者不用　以上各項物
　料各縣掌印官親將每倉應造厫房㕔舍逐一親自
　從實勘估酌量定價照數給銀責令原定各役採買
　木石等料搬運一到即具數報掌印官并佐貳委官
　及總管各查驗揀選堪用者収之不堪者即時退換
　不得虚冒混収燒造磚瓦不如式者不許混用仍置
　簿送縣印鈐日逐登填収發數目明白委官不時稽
　查各縣仍將查估過工料價銀總撒數目逐一造册
　報道查核　東西倉厫與正㕔一應皆用新料其門
　房社學等料如有現成民房願賣可以改用者一照
　時價見銀平買庶工省費亷建造尤速惟不虧其價
　而人自樂從矣
徐光啟放糶倉穀法　各倉所錢糧出入之地奸偽易
生若不立法稽核恐民不沾平糶實惠各縣凡遇放糶
先宜當官較准斗斛等秤務與時勢相合印單釘號給
各倉領用仍存一副在官備照次置官單照式刋刻聴
各収銀富民刷印填給交銀已完之人執憑支穀每倉
置木籌三十根每根長三尺闊一寸二分以天地人三
字編號自天一號厯至天十號止地人俱照編號并發
委官収候給糴穀人執照出入各富民于倉外擇一近
便空處専収價銀經収守倉居民在倉發穀該縣選發
謹慎吏役四名赴糶穀倉聽用一名掌籌傳送一名在
東邊門外查驗單票號籌放人入倉二名在西邊門内
一収單驗穀一収籌放穀出門倉内用大銅鑼一面東
邊門外置鼓一面凡有保甲人民持銀赴糴富民即時
將銀秤収明白備將保甲人名銀數並應與穀數登記
號簿及填單付糴穀人執候類有十人先將天字號籌
十根散給各執單持籌從東邊聽吏查明擊鼓三聲放
入如糴穀二石或一石五斗者必數人支領單上明註
㡬人進倉領籌㡬根即一人止糴穀五斗亦准領籌一
根蓋有一人即執一籌也量穀牙斗用盪平斛不許用
手平斛致有髙下十人量完發穀之人將單即註發訖
二字鳴鑼一聲十人負穀齊行然後門外擊鼓放人入
庶倉内不致壅雜若散天字號籌已盡即散地字號籌
地字號籌已盡即散人字號籌計散人字號籌之時而
送天字號籌之吏已至矣相繼輪轉周流不窮如東無
單籌執照而入者與西無單籌負穀而出者及有單無
籌有籌無單並穀比單數多者許各吏一體拿送究治
委官選差皂𨽻四名守門捕役四名内外巡綽以防奸
弊至晚収單吏將單類送委官查銷委官將銀封貯縣
庫仍聽道府並府管糧官該縣正官不時親臨倉所查
驗或曰限以五斗恐貧民銀少聽其升糴恐人衆擁擠
富民収銀不及宜另擇空處每晨領穀數石或以升糶
或以斗糶此不論保甲不用單籌不拘銀錢聽其便宜
零糶至晚交價還官此亦一法也
　
　
　
　荒政叢書卷八
欽定四庫全書
　荒政叢書卷九
　　　　　　　　　湖廣布政司參議俞森撰
　　義倉考
隋開皇三年朝廷以京師倉廩尚虚議水旱備度支尚
書長孫平言古者三年耕餘一年之積九年作有三年
之儲雖水旱為災而人無菜色皆由勸導有方蓄積先
備故也請令諸州百姓及軍人勸課當社共立義倉収
穫之日隨其所得勸課出粟及麥于當社造倉窖貯之
即委社司執帳簡校每年収積勿使損敗若時或不熟
當社有饑饉者即以此穀賑給自是諸州儲峙委積十
五年詔本置義倉止防水旱百姓之徒不思久計輕爾
費損于後乏絶(觀此詔則知當時/義倉亦屬虚文耳)十六年又詔社倉准
上中下三等稅上户不過一石中户不過七斗下户不
過四斗其後山東頻年霖雨皆困水災所在沈溺天子
遣使開倉賑給前後用穀五百餘萬石
　胡寅曰賑饑莫要于近其人隋義倉取之于民不厚
　而置倉于當社饑民庶乎有濟後世義倉之名固在
　而置于州郡一有凶饑無狀有司固不以上聞也良
　有司敢以上聞矣比及報可委吏屬出而施之文移
　反覆給散艱阻監臨胥吏相與侵没其受惠者大抵
　城郭之近力能自達之人耳居之逺者安能扶老攜
　幼數百里以就龠合之廩哉必欲有備無患當以隋
　氏為法而擇長民之官行勸農之法輔以救荒之政
　本末具舉民之饑也庶有瘳乎
　丘濬曰義倉之法其名雖美其實于民無益儲之于
　當社亦與儲之州郡無以異也何也年之豐歉無常
　地之燥濕各異官吏之任用不久人品之邪正不同
　由是觀之所謂義者乃所以為不義本以利民反有
　以害之也但見其事煩擾長吏奸而已其于賑恤之
　實誠無益焉然則如之何而可愚竊謂必將義倉見
　儲之米歸併于有司之倉俾將所儲者與在倉之米
　挨陳以支遇有荒年照數量支以出計其道里之費
　運之當社之間以給散之(就量用其中/米以為脚費)任其事者不
　必以見任之官散之民者不必以在官之屬所司擇
　官以委必責以大義委官擇人以用必加以殊禮不
　必拘拘于所轄専専于所屬如此庶㡬民受其惠乎
唐貞觀初戴胄議自王公以下計墾田秋熟所在為義
倉嵗凶以給民太宗善之詔畆稅二升粟米秔稻隨土
地所宜寛鄉斂以所種狹鄉據青苗簿而督之田耗十
四者免其半耗十七者皆免商賈無田者以其户為九
等出粟自五石至五斗為差下下户及蠻獠不取粟藏
九年米藏五年下濕之地粟藏五年米藏三年嵗不登
則以賑民或貸為種子至秋而償著為令髙宗以後稍
假以給他費至神龍中畧盡𤣥宗復置之天寶八年天
下義倉米六千餘萬石
陸贄奏議臣聞仁君在上則海内無餒殍之人豈必耕
而餉之爨而食之哉蓋以慮得其宜制得其道致人于
歉乏之外設備于災沴之前是以年雖大殺衆不恇懼
夫水旱為敗堯湯被之矣陰陽相寇聖何禦哉所貴堯
湯之盛者在于遭患能濟耳凡厥哲后皆謹循之故王
制記虞夏殷周四代之法乃云國無九年之蓄曰不足
無六年之蓄曰急無三年之蓄曰國非其國也周官司
徒之屬亦云掌鄉里之委積以恤艱阨縣都之委積以
待凶荒王制旣衰雜以權術魏用平糴之法漢置常平
之倉利兼公私頗亦為便隋氏立制始創社倉終于開
皇人不饑饉貞觀初戴胄建積穀備災之議太宗恱焉
因命有司詳立條制所在貯粟號為義倉豐則斂藏歉
則散給厯髙宗之代五六十載人賴其資國步中艱斯
制亦弛開元之際漸復修崇是知儲積備災聖王之急
務也語曰百姓足君孰與不足百姓不足君孰與足言
君養人以成國人戴君以成生上下相成事如一體然
則古稱九年六年之蓄者蓋率土臣庶通為之計耳固
非獨豐公庾不及編甿記所謂雖有凶旱水溢人無菜
色良以此也後代失典籍備慮之㫖忘先王子愛之心
所蓄糧儲惟計廩庾犬彘厭人之食而不知檢溝壑委
人之骨而不能恤亂興于下禍延于上雖有公粟豈得
而食諸故立國而不先養人國固不立矣養人而不先
足食人固不養矣足食而不先備災食固不足矣為官
而備者人必不贍為人而備者官必不窮是故論德昬
明在乎所務本末務本則其末自遂務末則其本兼亡
國本于人安得不務頃以寇戎為梗師旅亟興惠恤之
方多所未暇每遇陰陽愆候年不順成官司所儲祇給
軍食支計茍有所闕猶須更取于人人之凶荒豈遑賑
救人小乏則求取息利人大乏則賣鬻田廬幸逢有年
纔償逋債斂穫始畢餱糧已空執契擔囊行復貸假重
重計息食每不充倘遇薦饑遂至顛沛室家相棄骨肉
分離乞為奴僕猶莫之售或行丐鄽里或縊死道塗天
災流行四方代有率計被其害者每嵗常不下一二十
州以陛下為人父母之心若垂省憂固足傷惻幸有可
救乏之道焉可捨而不念哉今賦役已繁人力已竭窮
嵗汲汲永無贏餘課之聚斂終不能致將樹儲蓄根本
必藉官司助成陛下誠能為人備災過聽愚計不害經
費可垂永圖近者有司奏請稅茶嵗約得五十萬貫元
勅令貯户部用救百姓凶饑今以蓄糧適副前㫖望令
轉運使摠計諸道户口多少每年所得稅茶錢使均融
分配各令當道巡院主掌每至穀麥熟時即與觀察使
計㑹散就管内州縣和糴便于當處置倉収納每州令
録事參軍専知仍定觀察判官一人與和糴巡院官同
勾當亦以義倉為名除賑給百姓以外一切不得貸便
支用如時當大稔事至傷農則優與價錢廣其糴數穀
若稍貴糴亦便停所糴少多與年上下准平穀價恒使
得中每遇災荒即以賑給小歉則隨事借貸大饑則録
奏分頒許從便宜務使周濟循環斂散遂以為常如此
則蓄財息債者不能耗吾人聚穀幸災者無以牟大利
富不至侈貧不至饑農不至傷糴不至貴一舉事而衆
美具可不務乎俟人小休漸勸私積平糴之法斯在社
倉之制兼行不出十年之中必盈三嵗之蓄𢎞長不已
升平可期使一代黎人永無餒乏此堯湯所以見稱于
千古也願陛下遵之慕之繼之齊之茍能存誠蔑有不
至
開成元年户部奏諸州縣所置常平義倉請通公私田
畝别納粟一升逐年添貯義倉斂之至輕事必通濟嵗
月稍久自至盈充
宋乾徳中詔諸州于各縣置義倉嵗輸二稅石别収一
斗民饑欲貸充種食者縣具籍申州州長吏即計口貸
訖然後奏聞
　董煟曰今之義倉誠得遺人委積之遺意然必散貯
　于鄉里郊野之間則所及者均蓋憔悴之民多在鄉
　村于城郭頗少比年義米轉輸州倉一有凶歉村落
　不能遍及今應每遇凶歉相度諸縣饑之大小撥還
　義倉元米其水脚之需亦于米内量地里逺近消筭
　縣之于鄉亦然如此則山谷之民皆䝉其惠矣
仁宗明道二年詔議復義倉不果景祐中集賢校理王
琪請復置令五等已上户隨夏秋二稅二斗别輸一升
水旱減稅則免輸州縣擇便地置倉貯之領于轉運使
計以一中郡正稅嵗入十萬石則義倉可得五千石推
而廣之則利博矣明道中饑歉國家欲盡貸饑民則軍
食不足故民有流轉之患是時兼并之家出粟數千石
即補吏是豈以官爵為輕歟特愛民濟物不獲已為之
爾且兼并之家占田常廣則義倉所入常多中下之家
占田常狹則義倉所入常少及水旱賑濟則兼并之家
未必待此而濟中下之民實先受其賜矣事下有司㑹
議議者異同而止
皇祐五年右司諫賈黯乞立民社義倉疏旣上上下其
說司農寺且命李充與黯合議以聞乃下諸路度可否
而以為可行者纔四路餘或謂稅賦之外兩重供輸或
謂恐招盜賊或謂已有常平以贍給或謂置倉煩擾于
是黯復上奏曰臣嘗判尚書刑部見天下嵗㫁死刑多
至四千餘人其間盜賊率十六七蓋愚民迫于饑寒因
之水旱枉陷重辟故臣請復民社義倉以備凶嵗今諸
路所陳類皆妄議若謂賦稅之外兩重供輸則義倉之
意乃教民儲積以備水旱官為立法非以自利行之旣
久民必樂輸若謂恐招盜賊盜賊利在輕貨不在粟麥
今鄉村富室有貯粟數萬石者不聞有刼掠之虞且盜
賊之起本由貧困臣建此議欲使民有貯積雖遇水旱
不憂乏食則人人自愛而重犯法此正消除盜賊之原
也若謂有常平足以賑給則常平之設蓋以準平穀價
使無甚貴甚賤之傷或遇凶饑發以賑救旣已失其本
意而費又出公帑今國用頗乏所蓄不厚近嵗非無常
平小有水旱輒流離餓莩起為盜賊則是常平果不足
仰以賑給也若謂置倉廩斂材木恐為煩擾則今州縣
修治郵傳驛舍皆斂于民豈于義倉獨畏煩擾人情可
與樂成不可與謀始願自朝廷㫁而行之然當時牽于
衆論終不果行
仁宗時張方平上倉廩論畧曰比者勅書有諭州縣使
立義倉之言徒有空文而無畫一之制于兹三年天下
皆無立者凡今之俗茍且因循嚴令堅約猶復違慢為
民興利豈易其人有位者無心有心者無位在上可行
者務暇逸而從茍且在下樂行者或牽束而不得専以
故民間利不克時興害不得時去積成弊蠧以及喪敗
又凡事體興立實艱隳壊孔易或謀以為利而轉以為
害彼義租社倉者齊隋唐氏旣嘗為之矣始為百姓儲
備之道終為僻君淫侈之費是于籍外更生一調也國
家誠規前代之善策為濟人之大計明立條式權其斂
出令天下之縣各于逐鄉築為囷廩於中户已上為之
等級課入穀麥其輸入之數視嵗薄厚為之三品縣掌
其籍鄉吏守之遇嵗之饑發以賑給小饑則約小熟之
所斂中饑則約中熟之所斂大饑則約大熟之所斂専
自縣鄉檢校之無使州郡計司侵取雜用焉此則収自
優户穰嵗之有餘散于貧人凶年之不足不使兼并賈
人挾輕資藴重積筦其利以豪奪于吾人此其協于大
易裒多益寡稱物平施之義符于周官黨使相救州使
相賙之法契詩人京坻之頌應時令賑乏之理使民足
而知順讓益歸于本業誠為國之大事也
元祐間上官均疏臣聞賊盜之多常起于凶嵗凶嵗不
足常生于無備備災恤患常平義倉之設最為良法熙
寧十年始講隋唐之舊興置義倉令人户于正稅斛㪷
一石别納五升準備災傷賑濟不得移用法頗周宻蓋
所斂至少所聚至多蓄之郡縣而散之于民斂之少則
民易以輸聚之多則上足以施予蓄之郡縣則凶嵗有
備散之于民則人情無怨此隋文皇唐太宗嘗行于治
平之世已試之效也元豐八年指揮諸路義倉一切廢
罷議者至今惜之若以為擾民則所出才二十分之一
若患他用則當時已有著令又况水旱不常饑饉間有
發倉廩則每苦不足行勸誘則不免強取與其施之于
倉卒不若備之于無事今平糴之法旣以修復惟義倉
之制尚未興舉臣以為義倉貯積在近民居則饑嵗賑
濟無道路奔馳之勞費而人受實惠隋開皇中就社置
倉蓋以此也臣欲乞興復義倉之法令于村鎮有巡檢
廨舍處建立倉廩以便斂散其餘條例令有司更加修
整以備饑嵗誠非小補
紹興中趙令詪請糶州縣義倉米之陳腐者沈該等言
義倉米不應糶恐失預備上曰逐郡自有米數若量糶
十之三樁其價次年復糴亦何所損
　董煟曰義倉本民間所寄在法不當糶錢但太陳腐
　則不可食髙宗言樁其價次年復糴與今之糶米移
　用者有間矣
二十八年詔祖宗義倉以待水旱最為良法州縣奉行
不䖍寖失本意或遇水旱何以賑救其令監司檢視實
數補還侵失
　董煟曰義倉本民物寄之于官凶荒水旱直以還民
　不宜認為己物也
劉行簡轉對奏狀畧曰義倉之法論始于隋増廣于唐
國朝因焉隋開皇間長孫平請令諸州百姓勸課同社
共立義倉収穫之日各出粟麥藏焉社司執帳檢校多
少嵗或不登則發以賑之然立法有未備也至唐貞觀
間戴胄請自王公以下爰及衆庶計所墾田稼穡畆頃
每至秋熟以理勸課盡令出粟各于所在為立義倉國
朝乾德間天子哀嵗之不登而倉吏不以時出與民於
是著發粟之制使不待詔令其後病吏之煩擾而民罹
轉輸之困又罷之至神宗始復舊制民到于今賴焉然
而推行之意有未盡合于古者豈得不論且所謂義倉
者取粟于民還以賑之固不可以不均今也置倉入粟
止在州郡嵗饑散給而山澤僻逺之民往往不霑其利
其力能赴州就食者蓋亦鮮少况所得不足償勞流離
顛沛有不可勝言者此豈社倉之本意哉臣愚謂義倉
之粟當于本縣鄉村多置倉窖自始入粟以及散給悉
在其間大縣七八處小縣三四處逺近分布俾適厥中
若未有倉窖則寄寺觀或大姓之家縣令總其凡以時
檢校遇饑饉時丞簿尉等分行鄉村計口給厯次第支
散旬一周之庶㡬僻逺之民均受其賜不復棄家流轉
道路此利害之較然者也
乾道間楊倓奏義倉在法夏秋正稅每斗别納五合即
正稅不及一斗免納應豐熟一縣九分以上即納一升
惟充賑給不許他用今諸路州縣常平義倉米斛不少
年來雖間有災傷去處支給不多訪聞皆是擅行侵用
從來未曽稽考乞下諸路稽考施行趙汝愚疏臣伏見
州縣之間每遇水旱合行賑濟賑糶去處往往施惠止
及城郭不及鄉村鄉村之人為生最苦有終日役役而
不能致一錢者使幸而得錢則又一鄉之中富室無㡬
近者數里逺者一二十里奔走告糴則已居後于是老
稚愁嘆始有避荒就熟輕去鄉井之意其間強有力者
又不肯坐受其斃寇攘摽竊無所不至以陷于非辜城
郭之人率不致此故臣嘗謂城郭之患輕而易見鄉村
之害重而難知然而求所以施行之策則亦不過勸諭
上户廣行出糶轉移常平義倉之米以賑之而已夫勸
諭上户殆成虚文轉移米斛復多欺弊臣愚欲望聖慈
逺悉隋唐社倉之制而去其損耗乏絶之弊明詔有司
將逐州每年合納義倉米斛除五分依見行條法隨正
稅就州縣送納外將五分于逐鄉置厫每嵗輪差上户
兩名充社司掌管受納委本縣丞檢察其欺弊不如法
者正治之使幸得連嵗豐稔所在稍有儲蓄則鄉里晏
然若有所恃雖遇歉嵗姦宄之心無自生矣
慶元初詔户部右曹専領義倉十一年以臺臣請通一
縣之數截留下户苗米輸之于縣别儲以備賑濟使窮
民不至于艱食惟負郭義倉令就州輸送至于屬縣之
義倉則令丞同主之每嵗終令丞合諸鄉所入之數上
之守貳守貳合諸縣所入之數上之提舉常平提舉常
平合一道之數上之朝廷考其盈虚以議最殿
林絅常平義倉論曰常平之法何始乎自李悝已有平
糴之法自夀昌始定常平之策此其始也厥後罷于元
帝復于顯宗隨罷隨復無有定制至于我朝置塲置倉
熙寧以來而提舉常平之官始定然常平之始置也出
内庫之儲以為糴本頒三司之錢以濟常平狼戾之時
農艱于錢官則増價以入之菜色之日民乏于食官則
減價以出之夫何舉糴本而為青苗之錢鬻廣倉以求
二分之息伐桑易鏹官帑厚矣如民貧何鬻田輸官公
家利矣如私害何此常平救荒之實政壊矣義倉之法
何始乎自隋始置于鄉社至唐改置于州縣此其始矣
厥後弛于永徽壊于神龍隨罷隨復亦無定制至于我
朝罷復不常至于今日而義倉輸官之法始定然義倉
之由設也自民而入自民而出豐凶有濟緩急有權名
之以義則寓至公之用置之于社則有自便之利夫何
社倉轉而縣倉民始不與而為官吏之移用縣倉轉而
郡倉民益相逺而為軍國之資官知其斂未知其散民
見其入未見其出此義倉之實政壊矣中興以來講明
荒政常平義倉之儲雖有美名本無實惠惟州縣有侵
借之患而支撥致有淹延之憂城邑近郭尚可少濟村
落之民又安能扶持百里取糴于塲以活其已饑之殍
哉是有之與無其理一也嗚呼孰知有甚焉者常平出
于官義倉出于民出于官者官自斂之其弊雖不足以
利民亦不致于病民出于民者民實出之官實斂之其
弊不但民無給而官且病之文移星火指為常賦籮頭
斛面重斂取盈噫可歎也予謂民不必甚與特無取之
足矣民不必甚利特無害之足矣平時奪其衣食之資
一旦徒抹以濡沫之利樂嵗不為善藏之地凶年始思
啼饑之民何益哉寧願為不取繭絲之尹鐸毋願為矯
制擅發之汲黯寧願為催科政拙之陽城不願為發粟
賑饑之韓韶則裕民實政𨼆于常平義倉之外邵雍有
言諸賢能寛一分則民受一分之賜有官守者朂諸
元世祖時趙天麟上策曰隋立義倉公私廩積可供五
十年至元六年有㫖每社立一義倉社長主之每遇年
熟每親丁納粟五斗驅丁二斗無粟聽納雜色官司並
不得拘檢借貸勒支後遇歉嵗就給社民食用社長明
置収支文厯無致損耗自是以來二十餘年于今矣然
而社倉多有空乏之處頃來水旱相仍螟蝗蔽天饑饉
薦臻四方迭苦轉互就食老弱不能逺移而殍者衆矣
彼隋立義倉而富今立義倉而貧豈今民之不及隋民
哉臣試陳之今條欵使義倉計丁納粟意以饑饉之時
計丁出之以取均也又條欵使驅丁半之彼驅丁亦人
也尊卑雖異口腹無殊至儉之日驅丁豈可獨半食哉
又計丁出納則婦人不納豈不食哉又同社村居無田
者豈可坐視而獨不獲哉樂嵗粒米狼戾乞丐者踵門
猶且與之况一社之人而至儉豈宜分彼此哉是蓋當
時議法大臣有乖陛下之本心也伏望普頒明詔詳諭
農民凡一社立社長社司各一人社下諸家共穿築倉
窖一所為義倉凡子粒成熟之時納則計田産頃畆之
多寡而聚之凡納例常年每畆粟率一升稻率二升凡
大有年聽自相勸督而増數納之凡水旱螟蝗聽自相
免凡同社豐歉不均宜免其歉者所當納之數凡饑饉
不得已之時出則計口數之多寡而散之凡出例每口
日一升儲多每口日二升勒為定體凡社長社司掌管
義倉不得私用凡官司不得拘檢借貸及許納雜色皆
有前詔在焉如是則非惟共相賑救而義風亦行
至正間立大司農司條畫内一欵每社立義倉社長主
之如遇豐年収成去處各家驗口數每口留粟一斗若
無粟抵斗存留襍色物料以備歉嵗就給各人自行食
用官司並不拘檢借貸支動經過軍馬不得強行取要
社長明立文厯如欲聚集収頓或各家頓放聴從民便
社長與社户從長商議如法収貯須要不致損壊如遇
天災不収去處或本社内有不収之家不在存留之限
明洪武初命户部運鈔二百萬貫往各府州縣預備糧
貯每縣于境内定為四所于居民叢集處置倉民家有
餘粟願易鈔者許運赴倉交納依時價償其值官儲粟
而扃鑰之令富民守視凶嵗賑給已又令未備處皆舉
行而召天下老人至京隨朝命擇其可用者使齎鈔往
各處協同所在官司糴穀
正統七年令各府州縣一應賍罰入官之物俱于年終
變賣在官候秋成糴糧預備賑濟
天順初詔預備倉有司常加修理蓄積糧儲遇有民饑
驗口賑濟待豐年仍將収貯在庫賍罰炤依時價収糴
収支之際並令掌印官員専理不許作弊軍民人等有
願納粟穀者照例収管見數奏聞以憑旌異合干上司
及風憲官按臨㸃閘但有侵欺盜用者便行拏問
成化中敕藩憲言異時州縣設預備四倉所以廣貯蓄
備旱澇為民賴也比久廢弛宜覈實見在貯蓄有無多
寡之數仍儘各處在官賍贖糴為備有不敷聽于存留
糧内借撥或于各里上中户勸助以充其看守倉者于
附近里分僉殷實有行止者主之至通同官吏實収虚
放為侵盜者論如律衛所地亦如之
𢎞治三年户部議預備倉糧係救荒至計合炤州縣大
小里分多寡積糧難易斟酌舉行其有司預備倉十里
以下積糧一萬五千石二十里以下二萬石三十里以
下二萬五千石五十里以下三萬石一百里以下五萬
石二百里以下七萬石三百里以下九萬石四百里以
下一十一萬石五百里以下一十三萬石六百里以下
一十五萬石七百里以下一十七萬石八百里以下一
十九萬石如其數斯為稱職過其數者果有卓異政績
聽撫按具奏旌異給與本等誥命過其數而多増一倍
者再有卓異政績具題旌擢仍給本等誥敕行移吏部
遇缺不次擢用不及數者以十分為率少三分者罰俸
半年少五分者罰俸一年少六分以上是為不職候九
年考滿送吏部降用至于知府視所屬州縣以積糧多
寡為勸懲如所屬州縣倉糧俱如數者知府亦為稱職
州縣倉糧過其數而多増一倍兩倍者知府知州一體
旌異陞擢不及數三分及六分以上者知府知州一體罰
俸降用至于六年亦照此查筭積糧多寡以憑黜陟其軍
衛比之有司不同必須量減庶可責成三年之内每百户
所各要積糧三百石數外有能積糧百石以上者軍政掌
印指揮千百户俱給羊酒花紅激勸不及三百之數一體
住俸以後年分不拘石數務要年年有積無積者比較責
罰侵欺者㕘奏拏問前項倉糧係有司者著落有司府
縣正官整理係軍衛者著落都司衛所軍政掌印正官整
理巡撫巡按分巡分守管糧管屯等官往來提督時常稽
考以後仍三年一次查盤詔從之
　胡世寧曰𢎞治初年州縣親民之官責其備荒積穀
　多少以為殿最所以民受實惠固得邦本正德以來
　此官不重輕選驟陞下焉者惟圖覔錢以防速退上焉
　者惟事奉承取名以求早陞皆不肯盡心民事民窮
　財盡一遇凶荒多致饑死此先朝舊規宜遵復也陳龍
　正曰此時司計秉國者誰耶徒講積聚而不講更換新
　陳之法必致化為埃塵且查盤數缺必勒賠填官民之
　累俱無窮矣困天下之粟苦天下之官民使粟陰消耗于
　世間而百姓曽不得其用不亦左乎至于今日天下皆無
　復有預備倉寔斯議蠱之也使楊文貞主持周文襄行事
　肯若是哉今存其計里積糧之數以備稽考
嘉靖中王廷相言備荒之政莫善于義倉宜貯之里社
定為規式一村之間約二三百家為一㑹每月一舉第
上中下户捐粟多寡各貯于倉而推有德者為社長善
處事能㑹計者副之若遭凶嵗則計户給散先中下者
後及上户上户責之償中下者免之凡給貸悉隨于民
第令登記冊籍以備有司稽考則既無官府編審之煩
亦無奔走道路之苦
户部尚書梁材言天下郡縣各置預備倉豐年則斂歉
年則散本以為民而行者率失初意設立斗户收守支
放文移往返交盤旁午斗户負累民不沾仁凡以屬之
于官故也今兵部侍郎王廷相欲倣古義倉之法出之
于民而藏之于社社立正副每月朔為㑹社正率屬讀
髙皇帝教民榜申以同盟之約舉衆中善惡奬戒之記
其社米户口上者出什之四中什之二下什之一荒歉
散及中下大䘲上尸亦次及之蓋以有餘補不足也昔
人謂救荒無善政臣謂義倉之法可以備荒從之
隆慶初王君賞請寛積穀之例言近時有司積穀之數
雖已半減然州縣大者數萬石小者數千石即日入民
于罪不可得盈宜再減其額時知州尹際可等積穀不
如數例當降調吏部言有司積穀備荒雖亦急務然校
之正賦輕重自是不同况皆出賍罰紙贖及他設處所
入之數視地方貧富獄訟繁簡為差不可以預定也若
必欲所在取盈是徒開有司作威生事之端反失濟民
初意上是之
　沈朝宣曰倉號預備為凶荒設也其積穀取諸罪贖
　要在照時直征銀選委一二殷實誠篤大户掌管俟
　至銀多諭令傾成足色每十兩為一錠官給批文加
　以路費立限差往多穀地面擇買嘉穀差官監収其
　斗級祇令収貯看䕶如此則穀雖年深自堪食用若
　令罪犯備穀上倉則官吏斗給留難以營分例遂使
　附近積奸包納其穀未免偽雜一經查盤簸揚勢必
　虧耗其經手人員定遭問罪賠補若值凶荒窮民嗷
　嗷望食徒以不堪者發賑其何濟乎
潘潢覆積穀疏查得先該户部奏行天下府州縣官各
照里社積穀備荒立格勸懲不為不宻但如每一小縣
十里之地三年之間不問貧富豐凶概令積穀萬五千
石限數旣多責效太速以致中材剥削取盈貪夫因緣
為利往往嵗未及饑民已坐弊及遇凶荒公私俱竭為
困愈甚臣聞田野縣鄙者財之本也垣窌倉廩者財之
末也與其聚民脂膏以實倉儲孰與盡力溝洫以興水
利若宋儒朱子賑濟浙東所至原野極目蕭條惟見有
陂塘處田苗蔚茂無以異于豐嵗于是益歎水利不可
不修謂使逐村逐保各治陂塘民間可以永無流離餓
莩之患國家可以永無蠲減糶濟之費此則救荒不如
講水利明效大驗之可見者合無本部備行都察院轉
行各處御史申明憲綱嚴督所屬凡境内應有圩岸壩
堰坍缺陂塘溝渠壅塞務要趂時修築堅完疏濬流通
以備旱澇毋致失時有傷禾稼及因而擾害于民每季
終預將疏築完壊備細緣由開報御史及總督水利官
員不時巡厯勘驗如有申報不實及壊久不修修不完
固或因而害民者並為不職從實按勘施行遇該考滿
務查水利無壊方許起送有能為民興利如史起漑鄴
鄭國開渠之利者具奏不次擢用該管官員亦照所轄
完壊多寡分數定註賢否一體旌别其八分紙價贖罪
賍罰銀錢香錢引契魚鹽茶酒等稅不係解部者悉如
御史王重賢等所言盡數糴穀入倉備賑不許分外分
毫科罰侵尅庶㡬藏富于民因地之利雖有旱乾水溢
民無菜色管子所謂積于不涸之倉藏于不竭之府者
用此道矣
靳學顔請積穀論疏臣聞之邊鄙強固則逺人怵服中
原乂安則邊鄙傾嚮故中原者邊鄙之根本也百姓者
中原之根本也衣食者百姓之根本也閭閻之細民有
終身無銀而不能終嵗無衣寧終嵗無衣而不能終日無
食今百司宰卿夙夜不遑者乃在銀而不在穀臣竊慮
之夫以國家建都于燕東極齊西極秦南阻江淮神鼎
之重金甌之固此萬世不拔之業也而臣竊有慮焉何
哉誠以京師北據幽都更無郡縣而守在強敵雖有東
齊西秦其形勢皆足以外中原而自固京師以南絶無
名山大澤之限強藩與國之資皇上南面而臨之所恃
以為腹心股肱之重者惟河南山東江北裏八府之人
心耳此數處之人率鷙悍而輕生易動而難戢游食而
寡積者也一不如意則輕去其鄉一有所激則視死如
歸臣固視之熟矣八府遭歉則走山東山東遭歉則走
江北又未巳也匹夫作難而千人嚮應往事蓋屢驗之
然其弭之之計無他不過曰恤農以繫其家足食以繫
其身聚其骨肉以繫其心而已今試移文于此數處者
而覈其官舍之所藏每郡得穀十萬焉則司計者可安
枕而無慮矣得五萬焉猶可以塞轉徙者之望設不滿
萬焉真寒心哉臣竊意其不滿萬者多也即有水旱何
所賴焉即有師旅之興何所給焉臣觀自古中原空虚
未有如今日者也漢以前有敖倉隋以前有洛口倉唐
有義倉宋有常平倉皆隨在而貯不専京師今徐臨德
州皆有官倉本為寄囤至于存積㡬何哉臣近日有疏為
山西積穀荷䝉皇上通行各省臣非不知以用言為榮
而所慮者人意向不同或行之不力或施之無序輒以
為無益有損焉臣且不堪其任咎也臣前疏謂一曰官
倉蓋發官銀以糴者此必甚豐乃可以舉一曰社倉蓋
収民穀以充者此雖中嵗皆可以行臣知中原空虚不
但穀少而銀亦甚少其官倉一節今嵗已不能舉又聞
有災變則社倉一節今嵗亦不能行但能以今嵗始講
求其條件加意于積儲即明嵗舉而後嵗效未晚也此
二倉者社倉舉之甚易而效甚捷然非官府主持于上
則其事終不能成矣夫社倉即義倉也蓋始于漢耿夀
昌而盛于隋長孫平唐戴胄之徒唐又最盛計天下積
至數千萬以上及推其故唐義倉之開每嵗自王公以
下皆有入是以其積獨多臣所謂法令之行自貴近始
也宋則准各民正稅之數于二十分而取其一以為社
蓋富者必田多田多則稅多稅多則社入多亦唐意也
要之其出也則中歉賑極貧大歉賑中户又大歉焉乃
沾及于富室所謂恩澤之加自無告始也今之言官倉
者今年曰庫無銀焉明年曰庫無銀焉如是除八分紙
贖之外無㡬耳言社倉者此曰官户當優免我也彼曰
占役何科擾我也又田多者曰我不願賑于後亦不願
出于今也如是不過貧民下户之輸無㡬耳是二法終
不可行而中原之空虚如故也夫民之饑也必至于轉
徙轉徙不已必至于為盜盜必先諸官户與夫役占有
力之家而此輩多不悟非官府主持而鼓舞之終空言
耳臣請下之各省以唐宋斂穀之法為則而就土俗合
人情占嵗候以通其變限明春以裏盡報各府已前見
貯之數以品其虚盈于明年冬末通計一嵗二倉新収
之穀驗其功能著而為令嵗嵗修之在官倉者時其豐
歉而斂散之利歸于官民有大饑則以賑之在民倉者
時其豐歉而斂散之利歸于民雖官有大役亦不許借
此藏富于民即藏富于官皇上所為南面而恃以無恐
者其根本在此今之言計者不憂穀之不足而憂銀之
不足夫銀實生亂穀實弭亂銀之不足而泉貨代之五
穀不足則孰可以代者哉故曰明君不寶金玊而寶五
穀伏惟聖明埀意(疏入部議請以防秋客兵銀並鹽課/六萬發各府縣糴穀又修復社倉令)
(所在有餘積無為/文具竟不果行)
　陳龍正曰隋社倉唐宋義倉一事而異其名者也隋
　唐畞賦六升民困極矣宋于正賦外二十加一庶㡬
　得中然其大病摠在収貯于官假如遇饑饉悉以還
　民猶多此一納一出况未必還乎設賑給時果盡免
　諸弊貧民猶苦奔走候領况不及貧民乎古之王者
　使民各蓄其有餘而後世必欲取諸民而代為之蓄
　古之王者自節其餘以春補秋助而後世加取于正
　賦之外而強半更留以自肥如之何農不饑死朝與
　野不相胥以俱貧也朱子仍社倉之名而黙變其官貯
　之法隋唐粃政返為純王損下轉而益下矣然當時亦
　但令民間自添社倉未嘗革去官府義倉須令民間社
　倉旣多官府義倉一概不用然後全利而無害也
明預備倉考(㑹/典)祖宗設倉貯穀以備饑荒其法甚詳凡
民願納穀者或賜奬勅為義民或充吏或給冠帶散官
令有司以官田地租稅契引錢及無礙官銀糴穀収貯
近時多取于罪犯紙贖以所貯多少為考績殿最云例
具于後　洪武初令天下縣分各立預備四倉官為糴
穀収貯以備賑濟就擇本地年髙篤實民人管理　正
統五年奏准各處預備倉凡侵盜私用冒借虧欠等項
糧儲查追完足免治其罪其侵盜證佐明白不服賠償
者准土豪及盜用官糧論罪　又議准凡民人納穀一
千五百石請勅奬為義民仍免本户雜泛差役三百石
以上立石題名免本户雜泛差役二年　又勅廣西布
按二司并巡按等官查勘預備倉糧内有借用未還并
虧折等項著落經手人户供報追賠其犯在赦前者定
限完日悉宥其罪赦後犯者追完照例納米贖罪若限
外不完者不論赦前後連當房妻小發遼東邊衛充軍
　又令六部都察院推選屬官領勅分投總督各布按
二司并府州縣官處置預備倉糧仍令巡撫侍郎并都
御史等官兼總其事　又令軍民人等各驗丁田自願
出粟備荒者聽從其便官府不許逼抑科擾　又令各
處預備倉或為豪民占據責令還官或年深損壊量加
修葺其倒塌不存者官為照舊起蓋　又令各處預備
倉凡民人自願納米麥細糧一千石之上雜糧二千石
之上請勅奬諭　七年令福建布政司凡預備倉糧給
借饑民每米一石候有収之年折納稻穀二石五斗還
官　成化六年奏准預備救荒凡一應聽考吏典納米
五十石免其考試給與冠帶辦事在外兩考起送到部
未撥辦事吏典納米一百石在京各衙門見辦事吏典
一年以下納米八十石二年以下納米六十石三年以
下納米五十石免其考試就便實撥當該滿日俱冠帶
辦事各照資格挨次選用　又令在外軍民子弟願充
吏者納米六十石定撥原告衙門遇缺収叅　又令鳯
陽淮安揚州三府軍民舍餘人等納米預備賑濟者二
百石給與正九品散官二百五十石正八品三百石正
七品　又令各處預備倉州縣掌印官親管放支不許
轉委作弊　又令順天府河西務山東臨清直𨽻淮揚
等闗鈔貫暫且折収粳粟糧米俱以十分為率各存留
三分其餘七分河西務運至天津衛滄州等處臨清運
至東昌府徳州等處淮安運至濟寧州徐州等處揚州
運至邳州桃源縣等處俱各収貯預備官倉賑濟待明
年豐稔仍各収鈔　九年令直𨽻保定等府州縣兩考
役滿吏典納米一百石起送吏部免其辦事考試就撥
京考二百五十石免其京考冠帶辦事一百七十石就
于本府撥補三考滿日送部免考冠帶辦事俱挨次選
用其一考三箇月以裏無缺者納米八十石許於在外
輳厯兩考　𢎞治三年定有司每十里以下務要積糧
一萬五千石軍衛每一千户所積糧一萬五千石每一
百户所三百石每三年一次查盤有司少三分者罰俸
半年少五分者罰俸一年少六分以上者九年考滿降
用軍衛不及三百之數者一體住俸　𢎞治十年奏准
凡三年一次查盤預備倉糧除義民情願納粟囚犯贖
罪納米外但有空閒官地佃収租米及贓罰紙價引錢
不係起解支剩無礙官錢盡數糴米三年之内不足原
數别無設法者俱免住俸叅究　十七年議准遼東預
備倉米穀陳腐查勘堪用者抵石放支各該衛所官軍
月糧其米色頗陳尚堪食用者酌量折添斗頭與新糧
間月支給浥爛不堪者著令經収人員領出照依律例
追賠耗糧照例遞減支放盡絶將厫座修理照例召買
上納　十八年議准在外司府州縣問刑應該贖罪等
項贓罰等物盡行折納糴買稻穀上倉以備賑濟並不
許折収銀兩及指稱别項花銷　正德二年令雲南撫
按同三司掌印等官查勘各庫藏所積除軍前支用銀
物外其餘堪以變賣及官地湖地等項可以召人佃種
収租者儘數設法糴買米穀上倉専備賑濟　又議准
各司府州縣衛所問刑衙門凡有例該納米者每石折
穀一石五斗収貯各預備倉　四年議准湖廣原留賑
濟支剩銀兩著糴買米穀上倉以備荒年　五年奏准
司府州縣衛所預備倉分添設土倉官盡行革退照舊
令州縣正官或管糧佐貳官収放　七年令在外問刑
衙門凡問擬囚犯該納紙劄者二分納紙八分折米穀
上倉不許折収銀兩　又議准陜西所屬問刑衙門將
一應該収人犯贖罪紙價准其収納粟米穀麥等項上倉
　八年議准遼東遇有本鎮犯該立功官員免其立功
納穀一百石収貯預備倉其别處發來立功照舊行
十四年令遼東比照宣大事例將巡按並大小衙門問
過一應贖罪銀兩存留本處以備買糧賑濟嘉靖三
年令各處撫按官督各該司府州縣於嵗収之時多方
處置預備倉糧其一應問完罪犯納贖納紙俱令折収
穀米每季具數開報撫按衙門以積糧多少為考績殿
最如各官任内三年六年全無蓄積者考滿到京户部
叅送法司問罪　四年令各處撫按官通查積穀備荒
前後議處過事宜翻刋成冊分發所屬著落掌印等官
時常檢閲永逺遵守撫按清軍官每年春季各將所屬
上年収過穀石實數奏報户部時常稽考以憑賞罰
六年令撫按二司督責有司設法多積米穀以備救荒
仍倣古人平糴常平之法春間放賑貧民秋成抵斗還
官不取其息如見在米穀數少將貯庫官錢並問過贖
罪折紙銀兩趂秋成時委賢能官一員糴買比時估量
添二三文府以一萬石州以四五千石縣以二三千石
為率明立簿籍查考嵗荒減價糶與窮民仍禁姦豪不
許隠情捏名多買罔利事發重治　八年題准各處撫
按官設立義倉令本土人民每二三十家約為一㑹每
㑹共推家道殷實素有德行一人為社首處事公平一
人為社正㑹書筭一人為社副每朔朢一㑹分别等第
上等之家出米四斗中等二斗下等一斗每斗加耗五
合入倉上等之家主之但遇荒年上户不足者量貸豐
年照數還倉中下户酌量賑給不復還倉各府州縣造
冊送撫按查考一年查筭倉米一次若虚即罰倉首出
一年之米　又令各處撫按官督所屬官將贓罰稅契
引錢一應無礙官錢糴買稻穀或從宜収受雜糧以備
荒歉各該官員果能積穀及數聽撫按官覈實旌異若
不用心舉行照例住俸　又奏准州縣積糧之法如十
里以下積糧一萬五千石二十里以下二萬石三十里
以下二萬五千石五十里以下三萬石百里以下五萬
石二百里以下七萬石三百里以下九萬石四百里以
下一十一萬石五百里以下一十三萬石六百里以下
一十五萬石七百里以下一十七萬石八百里以下一
十九萬石三年之内務彀一年之用如數為稱職過數
或倍増聽撫按奏旌不次陞用不及數者以十分為率
少三分者罰俸半年少五分者罰俸一年少六分以上
者為不職送部降用知府視所屬州縣積糧多寡以為
勸懲其軍衛三年之内每一百户所各積穀三百數外
多積百石以上者軍政等官俱給花紅羊酒激勸不及
數者住俸　九年令天下各府州縣有積久米粟盡數
平糶以濟貧窮候収成買貯新穀務足前數　二十四
年議准徒杖笞罪審有力者俱令照例納米入預備倉
不許以稻黍雜糧准折上納　萬厯五年議准行各撫
按詳查地方難易酌定上中下三等為積穀等差如上
州縣每嵗以千石為準多或至三二千石下州縣以數
百石為準少或至百石務求官民兩便經久可行自本
年為始著為定額每年終分别蓄積多寡為賞罰其不
及數者查照近例以十分為率少三分者罰俸三箇月
少五分者半年六分者八箇月八分以上者一年仍咨
吏部劣處全無者降俸二級亦咨部停止行取推陞待
有成效撫按酌議題請復俸若仍前怠玩叅究革職
七年題准各省直撫按督各州縣掌印官將庫貯自理
紙贖並撫按等衙門所留二分贓罰盡數糴穀其追贖
事例春夏折銀秋冬納米如年久穀多酌量出陳易新
以免浥爛　又議准各省直撫按酌量所屬知府地方
繁簡貧富定擬積穀分數其積不及數者與州縣一體
查叅其陞遷離任者照在任一體叅究　八年題准各
撫按官查盤積穀實數分别府州縣總撒填注主守職
名每年終奏報其更代官候交盤明白方准離任　又
題准各有司積穀除遵照原議外不許妄行科罰剥民
利已果有水旱災傷具奏減免其賑濟穀數即申報開
銷不必復令饑民抵還　十一年題准各省直撫按官
㑹同司道各查所屬除富庶州縣仍照原額積穀其疲
敝災傷及里分雖多詞訟原少者酌量裁減以後照例
查叅俱以三年為期通融計筭分别蓄積實在之數照
例旌奬叅罰如三年之内偶遇陞遷事故撫按官行該
司道按年考覈積穀如數方許離任果有災荒事故委
不能及原數者明白具奏方免叅罰其考滿朝覲俱照
例行
　
　
　
　
　
　
　
　
　
　荒政叢書卷九
欽定四庫全書
　荒政叢書卷十上
　　　　　　　　　湖廣布政司叅議俞森撰
　　社倉考
宋孝宗時趙汝愚知信州乞置社倉疏曰臣伏見州縣
之間每遇水旱合行賑濟賑糶去處往往施惠止及城
郭不及鄉村鄉村之人為生最苦有終日役役而不能
致一錢者使幸而得錢則又一鄉之中富室無幾近者
數里遠者一二十里奔走告糴則已居後於是老稚愁
嘆始有避荒就熟輕去鄉井之意其間彊有力者又不
肻坐受其斃奪攘剽竊無所不至以陷於非辜城郭之
人率不致此故臣嘗謂城郭之患輕而易見鄉村之害
重而難知然而求所以施行之策則亦不過勸諭上户
廣行出糶轉移常平義倉之米以賑之而已夫勸諭上
户殆成虚文轉移米斛復多欺弊臣愚欲望聖慈遠采
隋唐社倉之制而去其損耗乏絶之弊明詔有司將逐
州每年合納義倉米斛除五分依見行條法隨正税就
州縣送納外將五分於逐鄉置厫每歲輪差上户兩名
充社司掌管受納委本縣丞檢察其欺弊不如法者究
治之使幸得連歲豐稔所在稍有儲蓄則鄉里晏然若
有所恃雖遇歉歲姦宄之心無自生矣
甌寧縣有洞曰回源劇賊范汝為向曾竊據民性悍小
遇饑饉羣起殺掠進士魏掞之謂民易動蓋緣艱食乃
請常平倉米一千六百石以貸鄉民至冬而取遂置倉
於邑之長灘舖自後毎歲散斂如常民得以濟不復思
亂草宼遂息
　陳龍正曰社倉之利一以活民一以弭盜非獨弭本
　境之盜也且以清鄰㓂焉文公賑粟於崇安而盜擒
　於浦城魏掞之置社倉於長灘舖而回源洞之悍民
　以化俗吏見小小禍亂輙議用兵不知窮民之與奸
　雄非可一例行誅伐也饑餓瀕死威不能戢惟惠澤
　可以已之而方其饑餓即金錢猶無以解其急也必
　粟乃可浦城盜距崇安僅二十里用粟六百斛遂安
　吾民消彼盜兵威有此效乎即金錢有此速乎人疑
　其收息十二有類青苗然事貴可久非輸息十年何
　以使其後永不輸息且豪民乘饑取利凡貸粟者出
　息恒十四五至價貴甚則又不許償本色估計時值
　至冬以金酬蓋有賣冬粟三四石僅清宿逋一石者
　社倉之法行則豪右不得施其不仁而細民之倍息
　可省何必以暫收薄息為嫌哉如一邑若干鄉區每
　鄉毎區立一社倉誠為至計賢士大夫有安和鄉里
　之心不可不蚤議此但當躬先倡率以風動之而毋
　强之云耳
崇安社倉記(朱熹/)乾道戊子春夏之交建人大饑予居
崇安之開耀鄉知縣事諸葛侯廷瑞以書來屬予及其
鄉之耆艾左朝奉郎劉侯如愚曰民饑矣盍為勸豪民
發藏粟下其直以賑之劉侯與予奉書從事里人方幸
以不饑俄而盜發浦城距境不二十里人情大震藏粟
亦且竭劉侯與予憂之不知所出則以書請於縣於府
時敷文閣待制信安徐公嚞知府事即日命有司以船
粟六百斛泝溪以來劉侯與予率鄉人行四十里受之
黄亭歩下歸籍民口大小仰食者若干人以次受粟民
得遂無饑亂以死無不悦喜歡呼聲動旁邑於是浦城
之盜無復隨和而束手就擒矣及秋徐公奉祠以去而
直敷文閣東陽王公淮繼之是冬有年民願以粟償官
貯里中民家將輦載以歸有司而王公曰歲有凶穰不
可前料後或艱食得無復有前日之勞其畱里中而上
其籍於府劉侯與予既奉教及明年夏又請於府曰山
谷細民無蓋藏之積新陳未接雖樂歲不免出倍稱之
息貸食豪右而官粟積於無用之地後將紅腐不復可
食願自今以往歲一斂散既以紓民之急又得易新以
藏俾願貸者出息什二又可以抑僥倖廣貯蓄即不欲
者勿强歲或不幸小饑則弛半息大䘲則盡蠲之於以
惠活鰥寡塞禍亂源甚大惠也請著為例王公報皆施
行如章既而王公又去直龍圖閣儀真沈公度繼之劉
侯與予又請曰粟若分貯民家於守視出納不便請倣
古法為社倉以貯之不過出捐一歲之息宜可辦沈公
從之且命以錢六萬助其役於是得籍黄氏廢地而鳩
工度財焉經始於七年五月而成於八月為倉三亭一
門牆守舎無一不具司㑹計董工役者貢士劉復劉得
輿里人劉瑞也既成而劉侯之官江西幕府予又請曰
復與得輿皆有力於是倉而劉侯之子將仕郎琦嘗佐
其父於此其族子右修職玶亦㢘平有謀請得與并力
府以予言悉具書禮請焉四人者遂皆就事方且相與
講求倉之利病具為條約㑹丞相清源公出鎮兹土入
境問俗予與諸君因得具以所為條約者迎白于公公
以為便則為出教俾歸揭之楣間以示來者於是倉之
庶事細大有程可久而不壞矣予惟成周之制縣都皆
有委積以待凶荒而隋唐所謂社倉者亦近古之良法
也今皆廢矣獨常平義倉尚有古法之遺意然皆藏於
州縣所惠不過市井游惰軰至於深山長谷力穡遠輸
之民則雖饑餓瀕死而不能及也又其為法太密使吏
之避事畏法者視民之殍而不肻發往往全其封鐍逓
相付授至或累數十年不一訾省一旦甚不獲已然後
發之則已化為浮埃聚壤而不可食矣夫以國家愛民
之深其慮豈不及此然而未之有改者豈不以里社不
能皆有可任之人欲一聽其所為則懼其計私以害公
欲謹其出入同於官府則鈎校靡密上下相遁其害又
必有甚於前所云者是以難之而弗暇耳今幸數公相
繼其憂民慮遠之心皆出乎法令之外又皆不鄙吾人
以為不足任故吾人得以及是數年之間左提右挈上
説下教遂能為鄉閭立此無窮之計是豈吾力之獨能
哉惟後之君子視其所遭之不易者如此無計私害公
以取疑於上而上之人亦毋以小文拘之如數公之心
焉則是倉之利夫豈止於一時其視而效之者亦將不
止於一鄉而已也因書其本末如此刻之石以告後之
君子云
淳熙八年朱熹上社倉議曰臣所居建寧府崇安縣開
耀鄉有社倉一所係昨乾道四年鄉民艱食本府給到
常平米六百石委臣與本鄉土居朝奉郎劉如愚同共
賑貸至冬收到元米次年夏間本府復令依舊貸與人
户冬間納還臣等申府措置毎石量收息米二斗自後
逐年依此歛散或遇小歉即蠲其息之半大饑即盡蠲
之至今十有四年支息米造成倉厫三間收貯已將元
米六百石納還本府其見管三千一百石並是毎年人
户納到息米巳申本府照㑹將來依前歛散更不收息
每石只收耗米三升係臣與本鄉土居官及士人數人
同共掌管遇歛散時即申府差縣官一員監視出納以
此之故一鄉四五十里之間雖遇凶年人不闕食竊謂
其法可以推廣行之他處而法令無文人情難强妄意
欲乞聖慈特依義役體例行下諸路州軍曉諭人户有
願依此置立社倉者州縣量支常平米斛責與本鄉出
等人户主執歛散每石收息二斗仍差本鄉土居或寄
居官員士人有行義者與本縣官同共出納收到息米
十倍本米之數即送原米還官郤將息米歛散毎石只
收耗米三升其有富家情愿出米作本者亦從其便息
米及數亦與撥還如有鄉土風俗不同者更許隨宜立
約申官遵守實為久遠之利其不願置立去處官司不
得抑勒則亦不至騷擾此在今日言之雖無所濟於目
前之急然實公私儲蓄預備久遠之計及今歉歲施行
人心願從者衆其建寧府社倉見行事目謹錄一通進
呈伏望聖慈詳察特賜施行孝宗從其言徧下諸路倣
行其法任從其便其歛散之事與本鄉耆老公共措置
州縣並不得干預抑勒
社倉事目
　一逐年十二月分委諸縣社首保正副將舊保簿重
　　行編排其間有停藏逃軍及作過無行止之人隠
　　匿在内仰社首隊長覺察申報尉司追捉解縣根
　　究其引致之家亦乞一例斷罪次年三月内將所
　　排保簿赴鄉官交納鄉官㸃檢如有漏落及妄有
　　增添一户一口不實即許人告審實申縣乞行根
　　治如無欺弊即將其簿紐筭人口指定米數大人
　　若干小兒減半候支貸日將人户請米狀核對批
　　填監官依狀支散
　一逐年五月下旬新陳未接之際預於四月上旬申
　　府乞依例給貸仍乞選差本縣清强官一員人吏
　　一名斗子一名前來與鄉官同共支貸
　一申府差官訖一面出榜排定日分分都支散(先遠/後近)
　　(一日/一都)曉示人户(産錢六百文以上及自有/營運衣食不缺不得請貸)各依日
　　限具狀(狀内開説大/人小兒口數)結保(毎十人結為一保逓相/保委如保内逃亡之人)
　　(同保均備取保十人以下不成保不支不陳龍正/曰不成保不支將聽畸零窮民之餓乎  如金華)
　　(縣規附/甲為妥)正身赴倉請米仍仰社首保正副隊長大
　　保長並各赴倉識認面目照對保簿如無偽冐重
　　疊即與簽押保明(其社首保正等人不/保而掌主保明者聽)其日監官
　　同鄉官入倉據狀依次支散其保明不實别有情
　　弊者許人告首隨事施行其餘即不得妄有邀阻
　　如人户不願請貸亦不得妄有抑勒
　一收支米用淳熙七年十二月本府給到新漆黑官
　　桶及官斗仰斗子依公平量其監官鄉官人從逐
　　㕔只許兩人入中門其餘並在門外不得近前挨
　　拶攙奪人户所請米斛如違許被擾人當㕔告覆
　　重作施行
　一豐年如遇人户請貸官米即開兩倉存畱一倉若
　　遇饑歉則開第三倉專賑貸深山窮谷耕田之民
　　庶幾豐荒賑貸有節
　一人户所貸官米至冬納還(不得過十/一月下旬)先於十月上
　　旬定日申府乞依例差官將帶吏斗前來公共受
　　納兩平交量舊例毎石收耗米二斗今更不收上
　　件耗米又慮倉厫折閲無所從出每石量收三升
　　準備折閲及支吏斗等人飯米其米正行附厯收
　　支
　一申府差官訖即一面出榜排定日分分都交納(先/近)
　　(後遠一/日一都)仰社首隊長告報保頭保頭告報人户逓
　　相紏率造一色乾硬糙米具狀(同保共為一狀未/足不得交納如保)
　　(内有人逃亡即/同保均備納足)赴倉交納監官鄉官吏斗等人至
　　日赴倉受納不得妄有阻節及過數多取其餘並
　　依給米約束施行(其收米人吏斗子要知首尾/次年夏支貸日不可差換)
　一收支米訖逐日轉上本縣所給印厯事畢日具總
　　數申府縣照㑹
　一每遇支散交納日本縣差到人吏一名斗子一名
　　社倉筭交司一名倉子兩名毎名日支飯米一斗
　　(約半/月)發遣裹足米二石共計米一十七石五斗又
　　貼書一名貼斗一名各日支飯米一斗(約半/月)發遣
　　褁足米六斗共計四石二斗縣官人從七名鄉官
　　人從共一十名每名日支飯米五升(十/日)共計米八
　　石五斗已上共計米三十石二斗一年收支兩次
　　共用米六十石四斗逐年葢墻并買藁薦修補倉
　　厫約米九石通計米六十九石四斗
　　陳龍正曰每人日支飯米一斗太多矣應減為一
　　升五合另給酒菜銀數分上下均便　張文嘉曰
　　支收交納各有定限為日不多在鄉官士人知此
　　義舉斷不計利至於吏人倉子安肯空勞毎名支
　　飯米一斗即寓相犒之意若減為一升五合又給
　　酒菜之資不惟反多煩𤨏抑恐不足服此軰之心
　　其鄉官并僕從恐有貧薄者亦必須支米五升方
　　足薪水之用固知朱子非過厚也
　　又按朱子當日始創此事故須官府彈壓倘今舉
　　行社倉則保簿赴官交納及申縣乞差吏斗諸事
　　俱不必行止須支給司社及倉守効勞宣力諸人
　　可也
　一排保式某里第某都社首某人令同本都大保長
　　隊長編排到都内人口數下項
　　　甲户(大人若干口小兒若干口居住地名某處/或產户開説產錢若干或白烟耕田開店)
　　　(買賣土著外來係/某年移來逐户開)
　　　餘開
　　右某等今編排到都内人户口數在前即無漏落
　　及增添一户一口不實如招人户陳首甘伏解縣
　　斷罪謹狀
　　年月日大保長姓名
　　　　　隊長姓名
　　　　　保正副姓名
　　　　　社首姓名
　一請米狀式某都第某保隊長某人大保長某人下
　　某處地名保頭某人等幾人今逓相保委就社倉
　　借米每大人若干小兒減半候冬收日備乾硬糙
　　米毎石量收耗米三升前來送納保内一名走失
　　事故保内人情願均備取足不敢有違謹狀
　　年月日保頭姓名
　　　　　甲户姓名
　　　　　大保長姓名
　　　　　隊長姓名
　　　　　保長姓名
　　　　　社首姓名
　一社倉支貸交收米斛合係社首保正副告報隊長
　　保長隊長保長告報人户如闕隊長許人户就社
　　倉陳説告報社首依公差補如闕社首即申尉司
　　定差
　一簿書鎖鑰鄉官公共分掌其大項收支須監官簽
　　押其餘零碎出納即委鄉官公共掌管務要均平
　　不得徇私容情别生奸弊
　一如遇豐年人户不願請貸至七八月而產户願請
　　者聽
　一倉内屋宇什物仰守倉人常切照管不得毁損及
　　借出他用如有損失鄉官㸃檢勒守倉人備償如
　　些小損壞逐時修整大段改造臨時具因依申府
　　乞撥米斛
　　陸九淵曰社倉固為農之利然農田常熟則其利
　　可久茍非常熟之田一遇歉歲則有散而無斂來
　　歲缺種糧時乃無以賑之莫若兼置平糶一倉使
　　無貴賤之患折所糴為二毎存其一以備歉歲代
　　社倉之匱實為長利也
　　陳龍正曰文公社倉之法利賴無窮其最要在不
　　願置立去處官司不得抑勒二語孝宗仁明詔任
　　從民便斂散之事州縣不得干預至矣哉社倉之
　　事蔑以加矣若必强民置立斂散由官即與荆公
　　青苖無異此經世之學最貴於圓通也　青苖者
　　田未熟而貸之錢田已熟而收其利安石嘗行此
　　於一邑甚善然猶體悉下情隨其願與不願也至
　　當國時欲以此行之天下而守令者又阿重臣意
　　旨以多散錢多得利為稱職不問貧富緩急强與
　　之又寄權人役出納之際輕重為姦而民遂怨咨
　　載道矣
金華潘氏社倉記(朱熹/)淳熙二年東萊呂伯恭自婺來
訪予於屏山之下觀於社倉發斂之政喟然歎曰此周
官委積之法隋唐義廪之制也吾將歸而屬諸鄉人士
友相與糾合而經營之使閭里有賑恤之儲而公家無
龠合之費不尤愈乎伯恭既歸不三年而卒遂不果為
其卒之年浙東果大饑予因得備數推擇奉行荒政按
行至婺則婺之人狼狽轉死已籍籍矣予因竊嘆以為
向使伯恭之志得行必無今日之患既而尚書下予所
奏社倉事諸道募民欲為者聽之民蓋多慕從者而未
幾予亦罷歸又不果有所為也是時伯恭之門人潘君
叔度感其事而深有意焉且念其家自先大夫時已務
賑恤樂施予歲捐金帛不勝計矣而獨不及聞於此也
於是慨然出粟五百斛為之斂散以時規畫詳備一都
之人賴之而其積之厚而施之廣蓋未巳也一日以書
來曰此吾父師之志予幸克成之然世俗不能不以為
疑也子其可不為一言以解之乎予惟有生之類莫非
同體惟君子為能無有我之私以害之故其愛人利物
之心為無窮特窮而在下則禹稷之事有非其分之所
得為者然茍以其家之有餘而推之以與鄰里鄉黨則
固吾聖人之所許而未有害於不出其位之戒也況叔
度之為此特因其墳廬之所在而近及乎十保之間以
承先志以悦親心以順師指而何不可之有哉抑凡世
俗之所以病乎此者不過以王氏之青苖為説耳以予
觀於前賢之論而以今日之事驗之則青苖者其立法
之本意固未為不善也但其給之也以金而不以榖其
處之也以縣而不以鄉其職之也以官吏而不以鄉人
士君子其行之也以聚斂亟疾而無慘怛忠厚之心是
以王氏能行於一邑而不能行於天下子程子嘗極論
之而卒不免於悔其已甚而有激也婺人蓋多叔度同
門之士必有能觀於叔度所為之善而無疑於青苖之
説者則庶乎其有以廣夫君師之澤而使環地千里永
無捐瘠之民矣豈不又甚美哉叔度名景憲與伯恭同
年進士年又長而屈首受學於伯恭無難色師没守其
説不懈益䖍於書無所不讀蓋深有志於當世然以天資
峭直自度不能隨世俯仰故自中年不復求仕而獨於
此為拳拳也(倉在婺女/鄉安期里)
　顔光𠂻曰凡害民之政其始盡言利民上開一孔下
　開百竇城郭富豪之家猶能支吾乃若山谷僻陋矇
　叟孤稚目不識文告耳不辨官音舌不解敷陳手不
　能訴寫見里長則面色青黄望公門則心戰膽慄稍
　有桀驁皆得望風索騙幻弄吞侵其為凌虐寧可數
　計每見上人撫循至意不得已而為此䇿孜孜丁寧
　惟恐有失然予權任事則情勢不能無假借而假借
　之下復有假借則侵漁之外復肆侵漁於是告訐日
　煩獄訟日滋罪罟日長愁怨日盈而太平之風索然
　盡矣
金華社倉規約(計十四欵/)
　一社倉榖本五百石
　一社倉只置總簿一面紙盡置第二面
　一一甲不許過三十人甲頭一人不滿十人附甲不許
　詭名冐籍(犯者出社甲頭改替許同/甲告罰甲頭所納給賞)
一散榖以三時(謂除夜或下田接/新並須甲頭相度)
一毎户借一石甲頭倍之無居止及有藝人不借(若口/累衆)
　(多作田廣甲頭/保明别議增借)
一借榖上簿不立契(還訖就/簿勾銷)
一借榖日每户納錢五十文甲頭免(十五文給甲頭十/文守倉人十文雜)
　(支十五文掌倉量錢此外不許分文/乞索許甲内人告以所得錢文給賞)
　陳龍正曰此法免息後猶可行若出息二斗又見納
　五十文太重矣
　張文嘉曰不若毎石止令納白銀三分彙收一處俟
　完日共計銀若干作五十股泒開照法分給各項人
　亦酌中之道
一量榖本甲甲頭執槩(並見清量掌倉/人擅執槩改替)
一還以三限限以三日(謂如十甲每甲若干人一限納/若干並甲頭預報定日子一人)
　(不到甲内榖並/畱倉候齊交量)
一息榖二分(謂石取/息二斗)中饑減半大饑盡免本户納息已
　滿十年免收息(謂第/至十)一(年納/年免)
一耗榖三釐(謂榖一石取耗三升以備/折閱及充毎歲社倉雜費)
一甲内逃亡甲頭同甲内均填甲頭倍之(若係時疫户/絶甲頭申倉)
　(差人審實候還榖日銷落/若不循理者雖已還出社)
一息榖有餘遇饑荒給散(計所有每人大人二升小兒/一升十日止並以入籍户口)
　(為/定)
一社衆於規約犯一事不借一年再犯出籍
清江縣社倉規約五欵
一所借給貴均平亦慮失陷米本其支借時鄉官審問
　社首及甲内人某人可借若干衆以為可方可支借
　其素號游手及雖農業而衆以為懶惰頑慢者亦不
　支貸
一鄉官踏逐善書寫百姓一人(不得用罷/役過犯人)專充書寫簿
　書如收支執槩就差社首遇收支日日支飯米一斗
一倉中事務並委鄉官掌管但差使保正編排人户磨
　對簿厯彈壓斂散踏逐倉厫追斷逋負之類須官司
　行遣
　張文嘉曰惟梗化敗度者用官司行遣可也
一鄉官從本軍給帖及有朱記主執行遣
一簿用紙札每歲於息内支破
建寧府建陽縣長灘社倉記(朱熹/)建陽之南里曰招賢
者三地接順昌甌寧之境其陿多阻而俗尤勁悍往歲
兵亂之餘稂莠不盡去小遇饑饉輙復相挻羣起肆暴
率不數歲一發雖尋即夷滅無噍類然愿民良族晷刻
之間已不勝其驚擾矣紹興某年歲適大祲姦民處處
羣聚飲博嘯呼若將以踵前事者里中大怖里之名士
魏君元履為言於常平使者袁侯復一得米若干斛以
貸於是物情大安姦計自折及秋將歛元履又為請得
築倉長灘廐置之旁以便輸者且為後日凶荒之備毋
數以煩有司自是歲小不登即以告而發之如是數年
三里之人始得飽食安居以免於震擾夷滅之禍而公
私遠近無不陰受其賜蓋元履少好學有大志自為布
衣而其所以及人者已如此䝉其惠者雖知其然而未
必知其所以然也其後元履既没官吏之職其事者不
能勤勞恭恪如元履之為於是粟腐於倉而民饑於室
或將發之則上下請賕為費已不貲矣官吏來往又不
以時而出内之際陰欺顯奪無弊不有大抵人之所得
粃糠居半而償以精鑿計其候伺亡失諸費往往有過
倍者是以貸者病焉而良民凛凛於凶歲猶前日也淳
熙十一年使者宋侯若水聞其事且知邑人宣教郎周
君明仲之賢即以元履之事移書屬之且下本臺所被
某年某月某日制書使得奉以從事蓋歲以夏貸而冬
斂之且收其息什之二焉行之三年而三里之間人情
復安如元履亡恙時什二之收歲以益廣周君既以增
葺其棟宇又將稍振其餘以漸及於旁近蓋其惠之所
及且將日增月衍而未知其所極也周君以予嘗有力
於此者來請文以為記予與元履早同師門遊好甚篤
既追感其陳迹又嘉周君之能繼其事而終有成也乃
不辭而為之説如此則又念昔元履既為是役而予亦
為之於崇安其規模大畧倣元履獨歲貸收息為小異
元履常病予不當祖荆舒聚歛之餘謀而予亦每憂元
履之粟久儲速腐惠既狹而將不久也講論餘日盃酒
從容時以相訾謷而訖不能以相詘聽者從旁抵掌觀
笑而亦不能決其孰為是非也及是宋侯周君乃卒用
予所請事以成元履之志而其效果如此於是論者遂
以予言為得然不知元履之言雖䟽而其忠厚懇惻之
意藹然有三代王政之餘風豈予一時茍以便事之説
所能及哉當時之爭蓋予之所以為戱而後日之請所
以必曰息有年數以免者則猶然不忘吾友之遺教也
因并書之以視後人使於元履當日之心有以得之則
於宋侯周君今日之法有以守而不壞矣元履名掞之
嘗以布衣召見天子悦其對即日除太學錄尋以數論
事不得久居中既而天子思復召用之則元履既卒矣
上為悵然久之詔有司特贈直秘閣云
建寜府建陽縣大闡社倉記(朱熹/)招賢里大闡羅漢院
之社倉新侯官大夫周君某之所為而長灘之别貯也
始秘閣魏君之築倉於長灘非擇其地而處之也因其
船粟之委於是而藏焉耳故倉之所在極里之東北而
距西南之境遠或若干里貸者多不便之而是時率常
數歲乃一往來則猶未甚以為苦也淳熙甲辰周君始
以常平使者宋公之檄司其發歛之政而以歲貸收息
之令從事既為之更定要束搜剔蠧弊而以時頒焉民
已悦於受賜矣周君因益問以用革之宜而有以道里
不均之説告者且曰自今以往一歩而往來者再則其
勞佚之相絶又非前日比矣周君於是白之宋公而更
為此倉以適遠近之中且令西南境之受粟者即而輸
焉來歲遂以遠近分土使各集於其所以待命民既歲
得飽食而又無獨遠甚勞之患於是咸德周君而相率
來請文以記其成昔予讀周禮旅師遺人之官觀其頒
斂之疏數委積之遠邇所以為之制數者甚詳且密未
嘗不嘆古之聖人既竭心思而繼之以不忍人之政其
不可及乃如此及今而以是倉之役觀之則彼其詳且
密者亦安知其不有待於厯時之久得人之多而後乃
至於此耶因為之記其本末以為後之君子或將有考
於斯焉周君字居晦好讀書有志當世之務吏事亦精
敏絶人不但此為可書也
邵武軍光澤縣社倉記(朱熹/)光澤縣社倉者縣大夫毗
陵張侯訢之所為也光澤於邵武諸邑最小而僻自張
侯之始至則已病夫市里之間民無蓋藏每及春夏之
交則常糴貴而食艱也又病夫中下之家當産子者力
不能舉而至或棄殺之也又病夫行旅之涉吾境者一
有疾病則無所於歸而或死於道路也方以其事就邑
之隠君子李君呂而謀焉適㑹連帥趙公亦下崇安建
陽社倉之法於屬縣於是張侯乃與李君議略倣其意
作為此倉而節縮經營得他用之餘則市米千二百斛
以充入之夏則損價而糶以平市估冬則增價而糴以
備來歲又買民田若干畝籍僧田民田當没入者若干
畝歲收米合三百斛并入於倉以助民之舉子者如帥
司法既又附倉列屋四楹以待道途之疾病者使皆有
以棲託飲食而無暴露迫逐之苦蓋其創立規模提挈
綱領皆張侯之功而其條畫精明綜理纎密者則李君
之力也邑人既䝉其利而歌舞之部使者亦聞其事而
加勸奬焉於是張侯樂其志之有成而思有以告來者
使勿壞則以書來請記予讀古人之書觀古人之政其
所以施於鰥寡孤獨困窮無告之人者至詳悉矣去古
既遠法令徒設而莫與行之則為吏者賦斂誅求之外
亦飽食而嬉耳何暇此之問哉若張侯者自其先君子
而學於安定先生之門則已悼古道之不行而抱遺經
以痛哭矣及其聞孫遂傳素業以施有政宜其志慮之
及此而能委心求助以底於有成也李君於予蓋有講
學之舊予每竊歎其負經事綜物之才以老而無所遇
也今乃特因張侯之舉而得以粗見其毫末是不亦有
感乎故予既書張侯之事而又附以予之所感於李君
者來者尚有考云
常州宜興縣社倉記(朱熹/)始予居建之崇安嘗以民饑
請於郡守徐公嚞得米六百斛以貸而因以為社倉今
幾三十年矣其積至五千斛而歲歛散之里中遂無凶
年中間䝉恩召對輙以上聞詔施行之而諸道莫有應
者獨閩帥趙公汝愚使者宋公若水為能廣其法於數
縣然亦不能遠也紹興五年春常州宜興大夫高君商
老實始為之於其縣善卷開寶諸鄉凡為倉者十一合
之為米二千五百有餘斛擇邑人之賢者承議郎趙君
善石周君林承直郎周君世德以下二十有餘人以典
司之而以書來屬予記予心許之而未及為也㑹是歲
浙西水旱常州民饑尤劇流殍滿道顧宜興獨得下熟
而貸之所及者猶有賴焉然予猶慮夫貸者之不能償
而高君之惠將有所窮也明年春高君將受代以去乃
復與趙周諸君皆以書來趣予文且言去歲之冬民負
米以輸者襁負爭先視貸籍無龠合之不入予於是益
喜高君之惠將得以久於其民又喜其民之信愛其上
而不忍欺也則為之計其所以然者抑又慮其久而不
能無弊於其間也則又因而告之曰有治人無治法此
雖老生之常談然其實不可易之至論也夫先王之世
使民三年耕者必有一年之蓄故積之三十年則有十
年之蓄而民不病於凶饑此可謂萬世之良法矣其次
則漢之所謂常平者今固行之其法亦未嘗不善也然
考之於古則三登太平之世蓋不常有而驗之於今則
常平者獨其法令簿書筦鑰之僅存耳是何也蓋無人
以守之則法為徒法而不能以自行也而況於所謂社
倉者聚可食之物於鄉井荒閑之處而主之不以任職
之吏馭之不以流徒之刑茍非常得聰明仁愛之令如
高君又得忠信明察之士如今日之數公者相與併心
一力以謹其出納而杜其姦欺則其法之難守不待異
日而見之也此又予之所身試者故并書之以告後之
君子云
建昌軍南城縣呉氏社倉記(朱熹/)乾道四年建人大饑
熹請於官始作社倉於崇安縣之開耀鄉使貧民歲以
中夏受粟於倉冬則加息什二以償歲小不收則弛其
息之半大侵則盡弛之期以數年子什其母則惠足以
廣而息可遂捐以予民矣行之累年人以為便淳熙辛
丑熹以使事入奏因得條上其説而孝宗皇帝幸不以
為不可即頒其法於四方且詔民有慕從者聽而官府
毋或與焉德意甚厚而吏惰不恭不能奉承以布於下
是以至今幾二十年而江浙近郡田野之民猶有不與
知者其能慕而從者僅可以一二數也是時南城貢士
包揚方客里中適得尚書所下報可之符以歸而其學
徒同縣呉伸與其弟倫見之獨有感焉經度久之乃克
有就遂以紹熙甲寅之歲發其私榖四千斛者以應詔
㫖而大為屋以貯之涖事有堂燕息有齋前引兩廊對
列六庾外為重門以嚴出納其為條約蓋因崇安之舊
而加詳密焉即以其年散斂如法鄉之隠民有所仰食
無復死徙變亂之虞咸以德於呉氏而伸與倫不敢當
也則謹謝曰是倉之立君師之敎祖考之澤而鄉鄰之
助也吾何力之有哉且今雖幸及於有成而吾子孫之
賢否不可知異時脱有不能如今日之志以失信於鄉
人者則願一二父兄為我敎之敎之一再而不能從則
已非復吾子孫矣盍亦相與言之有司請正其罪庶其
懼而有改其亦可也於是衆益咨嗟嘆息其賢以為不
可及而包君以書來道其語且遣倫及伸之子來請記
熹方病不能文然嘉其意不忍拒也乃為之書其本末
既以警夫呉氏之子孫使其數世之後猶有以知其前
人之意如此而不忍壞抑使世之力能為而不肯為者
有所羞愧勉慕而興起焉則亦所以廣先帝之盛德於
無窮而又以少致孤臣泣血號弓之慕也
　俞森曰觀朱子社倉諸記及各規約法可謂備矣然
　變通亦顧其人隨其時地之宜而用之有未可執一
　者按黄震通判廣德軍時社倉法大弊衆以始自朱
　熹不敢議震曰法出於聖人猶有變通安有先儒為
　法遂不得救其弊耶為别買田六百畝以其租代社
　倉息非凶年不得輙貸貸不取息此可謂善法朱子
　者也
毛鼎新黄巖人授浙西提舉茶鹽司準遣改常平司準
遣其長有欲獻羨餘四十萬者鼎新力爭以置社倉陳
善曰鼎新此舉不啟君上之侈心而於民有德且俾其
長免言利干進之咎一舉而三善具焉(附/)乾德四年詔
出納之吝謂之有司倘規致於羨餘必深務於掊克知
光化軍張全操上言三司令諸處倉場主吏有羨餘粟
及萬石芻五萬束以上者上其名請行賞典此茍非倍
納民租私減軍食何以致之宜追寢其事勿頒行除官
所定正耗外嚴加止絶
　陳芳生曰錢榖出納積少成多不無餘潤為民牧者
　特患無實心耳茍有實心以行實政何利不可興建
　哉浙江運司席某居官清介自正供外力却火耗等
　事去任時庫中尚存羨餘五千吏請曰此可取也席
　曰獨非百姓膏血耶卒不受嗚呼席氏誠不可及矣
　然亦獨為君子耳以天地間有用之物置之無用之
　地徒飽䑕竊狗偷者之腹不大可惜耶大約司𣙜司鹽
　司倉羨餘極多雖甚清介亦有饒溢有志斯民何利
　不舉故特表而出之以為賢士大夫告
元張光大議曰古有義倉又有社倉義倉立於州縣社
倉立於鄉都皆民間積儲以待凶荒者也國朝酌古準
今立義倉於鄉都一舉兼盡社倉之設惠至渥也令附
近税户各以差等出榖為本每年收息榖一斗候本息
相停以榖本給還元主以利為本立掌倉循環規運豐
年貯積凶年出貸有司許令㸃檢而不許干預侵借其
立法最為詳備惠民之意亦甚切至未及十年倉庾充
斥過於本倍然百姓困於義倉民間但見其害而不見
其利凶年饑歲而民不免於流離死亡其故何也良由
有司任法而不任人法出而奸生令行而弊起以暴心
行仁政政無非暴雖曰惠民實所以厲之也畧而舉之
其弊有四一曰掌倉之弊今之掌倉者非軰閑之吏貼
祗候則鄉里無藉之潑皮請託行求公納賄賂投充是
役上以茍避差役下以侵削小民既已過費重貲寜不
貪圖厚利官司容其奸偽百姓不敢誰何二曰㸃檢之
弊其有考滿守缺司吏官員門下親知或結託求差或
倚勢分付帶領僕從名為計㸃義倉糧盤繞鄉村呼集
社伍需求酒食索取齎發饜其欲則抄寫虚數忤其意
則苛細百端遂科歛社民糶賣義榖以為祗待起發前
者既去後者復來所積之糧十去其七三曰出貸之弊
掌倉素非仁德忠厚之士所儲之榖平時先已侵用至
於出貸之際預行挿和糠粃􁀙榖砂土及至支遣小斗
慳量比及到家簸揚所貸不得一半豐年有米則勒令
民户承貸凶荒之歲則推稱已貸盡絶惟務肥已不恤
濟人虛裝人户具報官司或立詭名交割下次民之受
害其何可言四曰回收之弊百姓貸榖未及半年為之
掌倉者既交割前界貸數乃集不逞之徒三五為羣遍
繞鄉村催索逋貸呌囂隳突需求酒食何所不為及至
人户擔榖到倉一斗必收二斗幹人脚榖上數科陪滿
斗豪量不奪不饜稍涉分析則云以後官司計㸃虧折
誰賠若或不從必是解官懲治民之困於義倉有甚於
凶荒之歲者醫瘡剜肉誰不惻然有此四弊而欲惠濟
於民未之有也又有虛申案驗偽指倉囷觀其數則億
萬有餘考其實則百千不足官司視為文具姦吏因緣
為私故自立義倉以來展轉繁文州縣徒有幾千萬石
之名饑荒之歲民不沾惠是蓋有司不以荒政為心但
為黷貨之具委任失當以暴心行之本既不澄弊端滋
蔓耳由是而言則擇人委任為第一要事若委任得人
亦不須差人計㸃出納之公自然無弊然君子作事謀
始任人之方尤所當慎若一槩委用產税富豪之家則
富而好義者少為富不仁者多中間未免結搆所司侵
漁刻剝其害有甚於吏胥無籍之軰今後莫若選擇鄉
里有德望誠信謹愿好義之人或賢良縉紳素行忠厚
廉介之士不拘產税抵業但為衆所敬而悦服者許令
鄉民推舉不必拘以鄉都所司察其行實以禮敦請使
之掌管置簿供報依時出納不限年月交替至如出貸
之時入水和榖小斗慳支回收之際大斗滿量及需索
縻費圖利倍取人户者但有陳告得實依不枉法例追
斷移易虛樁坐以侵盜之罪徵取還倉如此則掌倉者
知所警懼保守㢘恥而不妄為貧者必沾其實惠矣雖
然言之非艱行之惟艱必也州縣杜其夤緣求充之源
於其前禁其不時計㸃之弊於其次至於出貸回收之
際絶其供報文案之需彼既無所費於官司則下自可
安而行之源清流潔上下皆可以誠心為民有其誠斯
有其實庶幾義倉儲積不為虛設凶年饑歲得以濟民
上不負朝廷立法為民之美意儻若上無公論下有叛
心前弊不除純任以法雖有善者亦無如之何也已
明張朝瑞圖書編社倉議　社倉之制乃古人良法特
患上之人不知所以倡之耳有父母斯民之責者果知
民為邦本食為民天水旱之凶荒不時官倉之積榖有
限思為備荒之善策須酌社倉之事宜乃計之得也合
於各保甲鄉約中各創立社倉先捐俸金以為倡率或
罰紙贖以便上納且誠心勸諭各村士民使咸知以義
相尚不待督責而出榖皆其情愿徐因倉置簿登記其
數凡出榖多者則破格旌奬民其有不以義相從者乎
況因時制宜隨俗勸誘或禁止神廟賽㑹定為香錢或
違犯鄉保規條畧示懲罰由此日積月累則一村之榖
自足以養一村之民每年青黄不接之時令其出放息
止加二小饑加一大饑免息成熟之年仍令各村量行
添入此法若行之有常三數年間各村之榖殆將不可
勝食但民之誠偽不一而官司之意向不同若非出納
有經奸民或因之以滋侵漁負騙之私官司或移之以
補官倉積貯之數是非惟無益於民而且有害於民也
然使經官查盤則又重為民累合無免其查盤止於府
縣給印文簿付鄉約正副毎歲稽查其各村管理收放
即於本鄉每年輪一公直殷實者以司出納量與免其
火夫丁差以示酬勸如此則奸民不得以負騙官司不
得以那移即遇水旱凶災復有官榖以濟之自是貧者
不患於阻饑富者可免於勸借而盜賊亦因以潛消地
方之民永有賴矣
一社倉之設本以為一鄉也榖以義名則當以義相先
　斯為善俗除捐俸并發紙贖以為之倡及士民尚義
　出榖多至百十石者不可為例外大凡當秋熟之時
　或每畝量出榖半升或通鄉各户富者以石計貧者
　以升斗計俱報數約正副登簿保長收入社倉毎春
　有闕食者量準借與就於保長處㑹同約正副批立
　合同登記簿籍候秋收之日加息二分納還但借榖
　者亦不得多至十石以外恐一人奸頑無耻催收稍
　難則將并一鄉之義舉而壞之也
一毎遇年荒大户例有勸借蓋官榖有限各村又無義
　榖故也若使村村有榖則一鄉之積自足以供一鄉
　之人加以縣倉積有官榖勸借之事以後可免且尚
　義出榖而使本鄉之人俱感其惠亦處富和隣之一
　道也不然富本衆所忌也積心慳吝因之阻壞義舉
　設遇凶荒寜能獨保其富哉
一出榖雖非貧者之事而歲時豐稔或一斗或二三斗
　亦可量力出辦準與荒年揭借義榖亦有數倍之利
　若豐收之年斗榖不肯出者荒歉之年義榖官糧俱
　不準與
一各鄉舊有土神廟即有社祭之禮但俗尚奢侈因而
　迎神賽㑹花費不貲不特䙝瀆神明幽有鬼責致怠
　事端且明有人非從今鄉約舉行一切禁止或有情
　愿施捨冀神佑助即宜準作香錢自家告諸神明登
　記鄉約簿積為義榖以濟人貧難豈不神人兩得之
　乎毎歲春秋祈報買辦猪羊酒菓香燭等項即於義
　榖内支用祭畢舉行社飲申明約法和睦鄉里庶彬
　彬然成禮讓之俗矣或有貧不能存喪不能舉者亦
　於義榖内量給以助之㑹衆公議而後動支各明白
　登簿以偹稽查毋得循私濫支冐破
一各村納榖或社倉未備權借民間空房收貯待置倉
　後再行收入或鄉村空曠苦於看守不願立倉者即
　公議積貯亦從其便
一給借固貴均平亦慮陷失榖本毎年支借之時須㑹
　衆公議量其可借方準托保借與敢有輕借游手無
　賴之人以致負騙及强梁奸貪之徒以市私恩俱於
　收管人名下追賠其收管人敢有揑開花名私取規
　利者衆共呈官追罰若出入公明每年亦宜量給以
　酬收管之勞
湖廣澧州社倉規約序(萬鎮/)嘗謂周禮一書為民慮深
矣其比閭族黨必相捄相賑六行敎民必使任䘏繼於
婣睦之後古之聖人既愛其民又欲使其民之交相為
愛故法立而俗厚有由也吾鄉自罹兵革之餘故老凋
零習俗頺弊富家巨室溺於商功課利之習又無君子
長者之論以激發之故舉事而益於己則為舉事而稍
損於己則弗為甚至積粟紅腐以俟饑歉穹其價以厚
其售曾未聞有倡於義舉者吁何薄也間有稍異流俗
能好義者不過曰修道路之崎嶇治谿澗之瀰漫以為
往來稱便而已夫道路未甃止艱行谿澗未矼止病涉
此一夫之任爾假令民日乏食久之弱者轉溝壑强者
奮臂大呼相率而為盜事勢至此以富自足者可保乎
余平生念此久矣因觀先儒文公朱先生在建遇大饑
請於官作社倉建甚德之其事有感於予欲率鄉中富
而有德者法而行之凡與盟者榖以十斛為率十人所
聚榖百斛擇里之賢有才者司出納焉其法則倣文公
規模使貧民歲以中夏受粟於倉冬則加息十二以償
歲小不收則弛其息之半大䘲則盡弛之期以數年子
什其母則惠足廣而息遂捐之於民不惟民有所給食
無復變亂之虞而古人相捄相賙任䘏之法所以使之
交相愛者庶幾復見於今之俗矣顧不偉與因書此以
為同志告幸相與勉而行之
汪道亨修舉社倉事宜
一議本榖　本社集社長社副社衆㑹議各量貧富家
口為多寡户分三等等列三則其輸榖之法每月一㑹
約定㑹期上上户每㑹一石上中户每㑹六斗上下户
毎㑹四斗中上户每㑹三斗中中户毎㑹二斗中下户
毎㑹一斗下户不與社榖初貯榖本尚㣲不許輕易歛
散如遇便肯以一歲之榖盡輸於社或分為三四㑹輸
完亦可不必拘定作十二次如粟不便者許納銀錢登
簿遇賤糴貯社中若有家道頗殷而絶無斗榖入倉者
即書某人名加以頑吝二字貼社倉内但遇荒歉官社
倉榖俱不准給其有鄉村隘小不能分三等等不能列
三則者即隨社大小減之其榖之數亦酌量增損
一議義榖　凡社中富而好行其德者能於本榖外願
輸二石入倉者紀善一次四石者紀善二次十石者紀
大善一次二十石者紀二大善三十石者紀三大善州
縣掌印官奬賞輸五十石以上者該府暨州縣送扁書
好義二字輸百石以上者本道送匾書施仁二字照例
給與冠帶輸至二百石以上者准給冠帶優禮本道及
兩司送匾書樂善二字其輸四百石以上者申請兩院
送匾書積德二字給與冠帶仍優免雜泛差役犯罪不
許加刑此外若輸粟八百石以上者申請兩院照例奏
請竪坊表里
一議罰榖　凡官司自理贖榖除照舊入預備官倉外
其各社有鄉約演禮不到保甲直牌怠玩及一切違犯
稍輕者聽約正副酌處罰榖其有本社小事口訴不平
者聽約正副量剖曲直罰榖使之平息以省赴告及株
連干証之費或赴告而自願和息者該有司酌量罰榖
輸之該社取具倉收免罪情輕者批約正副查處量罰
是為罰榖登簿備查
一議息榖　倉榖收貯若干毎年於二月起至三月四
月止宜出陳易新餘月不得輕借其交還月分自九月
起至十月止不得延捱以致榖價漸貴輸納愆期初年
榖本尚㣲每石取息二斗如時小歉則減息之半行至
三年之後榖本漸裕每石取息一斗如時小歉止取五
升大歉則盡免其息凡給借之户或過時不還或還而
濕惡不堪者送官重治後次不准再借出借之時須㑹
同集議量其可償方准托保闗借如游手無賴刀頑無
信强豪不馴者不得輕與如或輕與以致負騙者俱在
保人及收管人名下追賠收管之人揑開詭名冐領私
取規利者許人訐告另行追罰毎放借完日即將本社
中下人户支借過榖石若干應該息榖若干一一登簿
以便稽考餘榖收貯不得混支升合每年終結筭出入
明白給與收管人一石以償其勞
　胡其重曰社倉之制原為周窮恤乏若量其不能償
　而遂不借是極貧極苦之人反不獲沾周恤之例似
　難為情雖以糴本為重殊失立倉之本意矣此處仍
　須酌議至於年終償收管之勞當以二石為則
一議倉庾　以上四等倉榖收貯倉庾之法不可不講
須查各處舊有倉者基址或嫌狭隘相應設法量增房
屋或係假借相應措處凡建倉屋四圍空曠不近居民
烟火其有與之相近者須買磚堆砌以備不虞以上費
用俱於四等榖内取之或有尚義之士獨任其費者官
司重加奬賞其平素無倉地方若新歛有榖或於各鄉
約寛餘處所寄囤或各鄉約所有空居即處其值易買
俾鄉約社倉合置一處尤便或借廢寺廟庵觀暫貯俟
榖積果多則公議扣榖建倉凡有人樂助者或銀榖或木
石隨意多寡俱登記於簿勒石埀名各該州縣每年終
通查所屬共建社倉若干仍將千字文挨順里甲編立
字號共若干處各置牌匾大書其字號社倉五字懸掛
倉門該州縣將總數報之府州以便稽察
一議收掌　各處既有社榖社倉其收掌出入當立社
長一人以本處齒行俱優者為主更兼家資殷實者為
之更妙或即以約正保正為之凡社中事務皆聽裁决
又立社副二人以年力强壯行能服衆者為之或即以
約講約副保副為之俱要犬牙相制社長專管封鎖社
副二人一管出簿一管入簿又立社傑二人或四人以
壯年公直有才幹者為之俱從社長社副指使分任勤
勞既立諸人之後須置社榖出入二簿先將各户輸榖
登記入簿内待出放之時仍將各户借過若干數目登
記出簿内造完送官查驗印發本社待後照數催收
一議典守　社倉既設則典守不可不議如或社長近
倉則即以社長兼主守之事社副社傑亦然或俱不近
倉則宜另立社直數名或以本地人夫輪流值日或換
甲選擇一季一換俱聽便酌處不若於社倉之傍公立
社學令子弟在學讀書則莫非㸔守之人不必更立社
直矣務須加意防閑不致疎虞為要
一議稽核　各倉積榖既多奸民或因之以滋侵漁若
經官逐一查盤則必重為民累合無免其查盤止於本
府管糧㕔置循環簿二扇各州縣毎年五月將放過若
干十二月將收過若干赴㕔倒换備查各倉放出收完
俱報本州縣其餘出入民自收掌官司或因路便或出
不意抽查以革奸弊其經管之人如果公勤謹慎衆所
悦服增息榖至三百石以上者禀官旌奬其有侵欺及
借貸之人負掯互相容隠者許諸人指名首告官司着
實查追不得姑息
一議分賑　凡遇大䘲之歲官府行賑之時約筭本社
除上等可以自給外其餘中下人户各照本榖原數聽
其分領自非凶荒不許討支其本榖之外尚有義罰息
等榖約筭若干社長等公議酌量本社應存若干以防
後日應賑若干以救目前分數議定而後開倉其平時
施榖入倉先上上户次上中户次上下户次中上户次
中中户次中下户其凶年賑榖則先下下户次下中户
次下上户等而上之至中上户而止仍查其中有先富
而後貧者准賑先貧而後富者不准賑其年力强壯能
為人營運及堪為人傭社中有興作者收之給與工食
傭工有力强而不為傭不事生業坐以待賑者賑凡二
次即止其分賑宜常畱贏餘以備後賑
一議推恩　社倉行至三年以後粟有贏餘凡社中好
修貧士孝子順孫不能舉火宗族親戚俱無足恃者貧
而有䘮不能舉及子女過時不能嫁娶情景可傷者節
婦年自二十四五以前孀守至今已踰五十一向無隙
可議者民年七十以上貧而且病衣食俱乏者俱聽社
長等酌議周恤登簿報官不許狥私冐濫
一議費用　倉中逐年紙劄及修整倉厫書筭守倉人
等茶食工僱并春秋祈報應辦儀饌俱各訂為定式使
不豐不儉經久可行或所用反過於所積或所積僅供
其所用則非立法之意預備儲蓄之策矣務宜斟酌若
日久榖多又將榖本漸置社田亦無不可
一議社學　古之敎者里有社家有塾黨有庠此敎化
之所以易行也故社學亟宜舉行社長人等各查本處
現有社學或只有䝉館幾所坐落某處原無社學須公
同酌議於公衆地基置建社學亦照社倉出榖事例勸
諭衆人隨力樂助或待社倉行久以義息等榖創立建
立之後即報州縣亦順里挨甲編號置匾書寫某字號
社學懸掛館門既富而敎亦化行俗美之一大闗係也
勸輸文(沈鯉/)夫倉以社名則非獨有司之事也蓋所在
居人均與有責焉傳曰未有上好仁而下不好義者也
未有好義其事不終者也今吾邑侯為吾邑賑荒計既
肫肫若此矣豈郷士大夫與居民有力者自為桑梓身
家計反不能好義終其事與吾知其必不然蓋往見里
中士大夫饒於財者未有不結社飲酒以一日之樂糜
小民終歲之費也未有不窮奢治具集水陸之珍强客
屬饜而客謝不能不止也未有不盛飾山池臺館魚鳥
花竹聲容耳目之玩而費累千金不惜也未有不以其
䑕壤棄餘委諸無用而明以資火盗陰以損已福也諸
如此類費何可勝計吾不謂諸君之盡然間亦有不免
焉者儻稍裁百分之一以輸之社廪備荒年賑濟而起
人溝壑之中不過升斗中一粒耳而遂能施仁義以行
德化無用為有用諸君亦何憚而不為此而忍負賢大
夫此意也夫既名為士大夫讀書明道理當思天下饑
由已饑顧乃於同室之困不少置念凶年饑歲家有餘
貲廪有餘糧僮僕溫飽而目睹鄉井餓夫枕藉溝壑者
曾不少顰蹙其眉則亦與凡民何異於讀書明道理謂
何此無論陰隲暗虧觖望難釋苐人皆有不忍人之心
豈以吾軰號士大夫反不能善推其心以為鄉閭倡耶
且條陳民間疾苦以請命於邑大夫亦吾軰責也今邑
侯不待斥言先自軫恤厪思善後之策欲使吾父老子
弟長無凍餒吾軰有不感激踴躍相率首應者非夫也
諸君必不爾也乃若環邑居民雖稱不腆然其間有力
者不嘗有結社攢錢隨㑹講經為人所籠取乎不嘗有
修寺建塔鑄佛塑神望南海走東岱䟦涉道途足重繭
不惜乎不嘗有齋僧飯道建醮設壇為遊食供糗􁧌而
自謂修因果種福田乎夫此數者皆無益之事而為人
所鼓勸輙竭蹷恐後積榖備賑乃有益之事而邑大夫
惓惓焉反趦趄不前此何以説也夫神明正直無可私
媚所福祐者必是好人既是好人必行好事行好事無
大於濟人利物濟人利物無過於凶年饑歲與人盂飯
可當斗粟舉我一念可活一人故欲積陰德行好事者
惟此時最得力亦惟此時最省事神明降鑒惟此事最
分明亦惟此事最錫福諸君如欲為今生為來世為身
家為子孫當無以逾此者何故不為而乃營營焉役役
焉求之於茫昧窈𡨕之中不見有分毫報應之益也吾
又為諸君大惑之夫公輸苦浩繁而社輸有限量公輸
有程督有稽覈有罪係而社輸緩急自便賠累無虞且
自積自備雖為人亦為已也況貧富何常吾今以濟人
安知他日不有人濟我也惟願士大夫與居民有力者
謹承邑大夫教令而道揚其波澤以贊成盛舉無忽
　
　
　
　
　
　
　
　
　
　
　
　荒政叢書卷十上
欽定四庫全書
　荒政叢書卷十下
　　　　　　　　　湖廣布政司叅議俞森撰
　　沈鯉社倉條議
官廪之備賑社倉之廣積均以為民也然就兩者而較
之則官賑終不若民間社倉之為愈也官賑不過一二
所社倉則逐里各有建置積之多方備之無窮而輸散
不出境其便一官賑者官自為之也其勢獨社倉者里
人合力為之也其勢分分則集其力於衆獨則總其勞
於已衆力易舉獨力難周則任獨不如任衆其便二官
賑必須慿里甲報舉而里甲諸人皆素以漁獵自資者
也報者未必貧貧者未必賑反使公家積貯徒以惠奸
則賑施文具耳社倉則有公正好義衆所推服者為有
司分任其事而又有賢人君子可備諮訪故本里居民
孰貧孰富孰上孰下一一皆有真見粒粒皆有實惠也
其便三官賑必須按里甲次第較户口貧富多寡逐一
審問有司或有他務相妨則勢又不能速審曠日持久
遂使枵腹垂斃之民日望倒懸之救或不及一饜以死
者有矣社倉則各濟各坊隨投隨給其周之若燭照而
予之如取擕其便四官賑不免有盤撥轉運之煩有需
索使用之費有斗斛高下之分有推挽負戴之勞而社
倉則悉無此累其便五官賑率不過一二所而境内饑
民嗷嗷待哺者常千萬計駢肩聚集沴氣薰蒸多有他
虞社倉則各里各坊分局自濟散而不聚自無他患其
便六且民俗之日以澆漓也如逝波之東下而不可復
返也社倉既立則里閈共為有無必藹然有同室之義
一體之情蓋不但緩急相周即百姓親睦民德歸厚亦
且由此其便七人情不能無公私今令于國中曰吾勸
輸備賑出爾私藏而公諸同邑不相識之人非甚倜儻
誰能應之哉惟各里有社各社有樂善而好義者各相
勉其本里之人動以惻隠之良勸以隂德之報人必不
能恝然於此而荒年賑濟亦惟此里之人得用之而不
以泛及其他即輸者有時而貧亦反以自取給焉嚮其
利為有福此民之情也因而導之當趨之如流水矣其
便八且古人于蒐狩寓講武于井田寓譏察于東南其
畝而溝澮互分者寓禦暴於先公後私者寓作忠於相
助相友者寓厚俗大抵制一事則黙寓一法如社倉之
法行則里中之善惡賢愚孰可用孰不可用皆得周知
之是政敎之助又在此矣故曰官賑終不若社倉之為
愈也
社倉千古良法其終於不行者則以尚義樂助慮有大
户之名出陳入新恐有催徵之擾官司稽察則有吏胥
之累甚至官長公事所需或借此以應急久假不歸私
藏化為公用積之艱難者必且廢之一旦是以士民旁
顧遠慮懐疑摇手而不願為也必得良有司堅意主持
誘掖奬勸鼓舞作興鄉先生表帥閭閻倡率贊勷力請
當事具題飭禁凡力行社倉處所永不科𣲖大户決不
官吏監督決不經由查盤決不那移借用設有姦蠧蠱
惑有司擾民紊社者立治以法則民志一定而不疑知
積聚皆實濟里中緩急綢繆桑土之具靡不争先從事
矣
世有治人無治法法之善者全藉得人以相助為理今
擬各里先推舉好善而公正老誠而精敏者紳衿士民
十餘人(如本里縉紳雖多止須推舉一二位坐鎮/主持其餘俱選士民耆德以便効勞宣力)立為
社正二人社副四人(正副專司其成但恐或以冗奪或/以病廢故多備員以便司董正務)
社直四人(凡社中應舉應廢之事社直得調停/之不公不正之事社直得糾正之)社幹八
人(凡急公輔弼如徵收銀米出納錢榖開/寫冊籍策應公務皆須多人以便分任)
得人最難善任尤難喜事者未必堪充堪充者未必
喜事凡賢良先達及孝㢘庠序中忠厚㢘潔之士或鄉
里有德望誠信謹愿好義之人有司察其行實以禮敦
請既舉之後即須實心任事虛公博訪務求盡善盡美
倘里中有敏智博達議論平實可用者不妨延請同事
或他里有良法足採者不妨改絃易轍若局中之人惟
知執抝事外之人徒行腹誹不惟有失同井友愛之風
亦何以令社事可大而可久耶
社正之任與州縣鄉約長之名不同蓋鄉約長則以良
善耆民為主然既繫籍在官則有叅謁迎送調處地方
則有伺候審理至於公私藉賴則又未免妨功費用今
之社正則以紳士聞望之人為主專司社倉一事不必
責以叅謁迎送也惟社中有梗法頑賴者方據實聞官
官為懲治不必伺候審理也而又公私不擾無妨功費
用之虞故以鄉約長之有才幹者或兼攝社正之事則
可如以社正而欲兼鄉約長之名則斷無人肯任社事
終無可成之日矣
社倉之莫舉也貧者恒自諉於貧富者又恐自揚其富
以此因循緣無真實任事之人遂無真實辦事之日也
今各里既推舉數人為之董率矣即將本里保甲冊逐
户詢之願者入社不願者勿强其願者可即用黄寸楮
印成樂善助倉四字實貼本家門首每月止勸輸銀二
分一年共輸銀二錢四分計日積七毫即可勷事但恐
立志不堅始勤終怠耳於鄉則須履畝勸輸腴産畝輸
米二升中產畝輸米一升下產隨其便或遇大有下產
亦宜勸輸蓋鄉民愚而寡謀粒米狼戾之年多為無益
妄費之事與其妄費而無益何如存於本里社倉為吾
他日饑荒救命之有益而不虚耶況農民最苦青黄不
接之時貸富室米一石者必加四五利償之一夫之力
所入幾何宿逋既要償還新租又難遲緩以致日瘠日
貧流為頑鈍無賴而產主亦陰受其弊焉社倉一行則
有無相通不致重困貧富交利之道也須共諭之
或每里於同志中擇廉隅有素望實心肯任事者十人
為㑹首作為一朋每㑹首名下各募樂善好義者十人
人月輸銀一錢如力不足者不妨合數人共出一錢㑹
首歛集投社月計積銀十兩歲可得銀百二十兩於鄉
倣此積米不出三年社倉可成若好義者多不妨多立
㑹首列為二朋三朋可也
三呉風俗浮薄武林尤甚雖屋宇華好被服粲然而或
家無宿舂之儲且俗尚釋道好善者每竭力以事方外
家本無中人之產而樂齋僧建寺以兾㝠福外此二者
或有饒裕之家則又惜金如命錙銖難割者也夫此正
大光明濟人利已之事饒裕慳吝者既不肯為家無儲
蓄與崇尚釋道者又不及為是則相助為理必賴於通
達世務而好義之人矣合於城市鄉都廣勸樂輸多少
悉聽待利至數倍之日仍遵朱子法撥還元本凡有祈
福􁏸災犧牲淫祀壽辰生子優伶筵宴等無益妄費悉
當勸省以益社倉此外里中或有鬭毆爭訟事在有司
尚可調處者或令其量力捐助具息回官更有罣誤小
罪應干吏議者或情愿捐助免其究理仍不暴其過犯
之由書以義助美名隨緣鼓舞事可以集也
稽察户口社正副等公同里書及保甲等逐户挨查書
其居址何地房屋幾間或係已產或典或租年甲幾何
男婦幾口同居幾人作何生業或有高年七十八十以
上或有孤寡殘疾之人皆須一一詳列而所抄户口又
須分别四種如衣食充足者書以仁字衣食僅足者書
以義字衣食拮据者書以禮字衣食不足者書以智字
以為後日平糴張本内中設有孝子順孫義夫節婦以
及安貧樂道賢良方正之士必須訪實以備當事採擇
其有不良之軰亦須密密令人委曲開誠化導令其悔
過自新更有一種精力强幹遊手失業之人當思收羅
撫用或勸習手藝生業而又怵以禍福忠義戒其恃勇
露才以取禍患至於土妓流娼窩盜作奸夜聚曉散踪
跡可疑者當曉諭本甲協同地方令之出境以免他累
凡此皆以本里之人稽察本里之事自能數計燭照物
無遁情則保甲之事即寓於其中從此力行鄉約擇善
講者宣揚解説月一舉行於以阜民裕俗何有
各里每保置收銀米小簿二扇公所置收銀米總簿二
扇用銀米簿二扇雜記條約告示等項簿二扇(其簿俱/用鈐縫)
(印記其一社正掌之其一社副或社直掌之/以杜曖昧不明及防水火意外遺失之事)仍置大簿
一扇書某某輸助銀若干共收銀若干糴米若干糶米
若干仍存若干其其助米若干共收米若干貸出米若
干得利米若干雜費米若干仍存米若干逐年條列舊
管新收開除實在四柱清數造冊報縣批驗用印仍各
領囘外再用簡明總數開具一呈存縣立案以防欺弊
里人既肯同心樂輸每日清晨即宜拈銀少許另置一
處積至月終雖極貧者不患無二分之積矣銀期足紋
隨便零頓交納其收銀者即用社中人每人分認一保
保各一簿逐月逄九收銀給票於每月初八日齊集公
所併銀稱估面同登簿本月收銀若干折色若干實收
銀若干隨傾十足積貯某所今以小里分計之里中好
義者或有三百家家月輸銀二分經年可積七十二兩
隨以此銀分寄典舖或殷實之家可朝呼而夕應者薄
起利以生息之或竟至冬囤米夏間乘時價糶之如此
漸積至十年又併每年生息雖小里可得千金之米況
又有樂助者乎故亦不必拘定十年但使每年徵積得本
里有米五六百石即可停止輸助矣
城市積貯最難初年集資未廣且宜將銀生息惟擇店
業茂盛及溫厚信義之家多則貸之十金少或一二金
周年二分或分半起息但取呼吸立應耳若夫薦紳則
不敢勞生息庠友則不能勞生息胥吏則不便勞生息
也
鄉都曠野之處或效北地社倉之制蓋建倉必須上棟
下宇有磚瓦木石之費有透風重簷之設而雨雪薄簷
易於沾濡鳥雀緣空易於剝啄倉䑕穴墻易於圯壞則
又必歲時修葺費且不貲況榖既入倉陳陳相因則紅
腐而不可食出而晒晾之則逓晒逓減因緣為姦矣社
倉狀若圓囷所需惟草木泥芭無磚瓦木石之費日色
易透則不煩晒晾無重簷則鳥雀難入四周時有人跡
則䑕不為耗誠便利也
城市多流寓遷徙不常若槩用朱子加息之法倘貸米
者一旦遷去則社本化為烏有矣城中社倉斷宜兼用
平糶一法每歲五六月間先筭積貯幾何石里中貧者
幾何家通盤打算約可平糴幾何審其户口量減時價
給票赴糴先儘最貧後及次貧　此為榖貴設也若是
冬米糴價一兩至夏米糶價亦止一兩則折耗無償似
不必逐户平糶但照時價總糶之為推陳致新之計可
也若冬米一兩夏米一兩二錢除去折耗亦獲息僅十
之一止可積為荒年平糶與賑濟之用本年亦不能減
價糶也
朱子社倉法諸路有願依此置立社倉者州縣量支常
平米責於本都出等人户主執斂散每石收息米二斗
收到息米十倍本米之數即送原米還官却將息米歛
散每石只收耗米三升其有富家願出米本者亦從其
便息米及數亦與撥還今議州縣常平空虚勢須里
中自輸自積如銀米積至十倍本等之日其城市之人
除遷徙别里者未及還外其原居本里者仍總其本銀
之數一一扣還至於鄉都之人亦總其本米之數皆一
一扣還由此言之每年積之零星十餘年後却能收之
整頓在貧者既可抵正務之需而在富者亦足為高深
之助是猶藏之外府耳而又有好義樂助之名人亦何
憚而不為耶
朱子法將息米斂散每石只收耗米三升蓋朱子有遇
饑蠲息之議初無賑濟之事也今當稍更其法待息米
斂散之日每石仍取利一斗另記一冊號曰倉餘一以
備荒年賑濟之需一以備常年勸善之用如禮高年恤
孤寡立義學拯疾病禍患之屬是也
社倉雖聽民間措置有司並不干預抑勒但事成之日
必須呈明上臺設有侵欺等弊或暗敗公事者許諸人
直陳其奸官司立行處分務使懲一而警百以杜亂法
之萌可也
小饑固蠲息矣設遇奇荒不妨併免其本待後陸續帶
徵徐圖如前措本可也
　按以上社倉條議係歸德沈鯉所作後為杭人張文
　嘉所增刻本不復分别今併錄之不及辨也
倪元璐翼富倉叙　歲大䘲民多死徙公私上下皆以
成周委積之義為當求其當事大夫規𢎞經遠惄然聚
而謀其大者以求儲於官元璐繭存城曲以拘墟之見
退而與其鄉之士大夫訾然謀其小者以求儲於社乃
稽古社倉自隋及唐參之伍之要皆有未協者以其資
計威敎悉仰朝廷蓋非鄉之自為功者也鄉之自為功
者古今惟考亭一法然在考亭自為之則良他人行之
或敝繼此真文忠行之武安亦良其後人踵為之日益
敝考亭不曰里社不皆可任之人乎所謂可任之人者
能人義人慎人信人廉人天下茍不得是數者之人昔
之碧血今為冷風悲哉法之倚人行也元璐之法因時
制冝欲使雖不得數者之人而亦可不害者則有五道
焉曰託卑託卑者何也夫託尊於官即廢興由官官雖
賢三年而權盡崇安之法之所以不復者亦以其後舉
倉歸官耳今以士人世其事以中壽量之極其身三十
年其子若孫親見其事習其所持各人三十年是則百
年常在望也百年之法以官守之須三十人以土人守
之父子孫三人而已家無繁令而安里有多言而憚此
為雖不得能人亦可不害者一也曰居約居約者何也
千人之聚有田者常數十人若以王戴之法畝責輸升
是使數十人共執倉命也此數十人者必有數鵂焉必
有數蟊焉今約之五人則尊爼揖讓定縱堂皇者五人
耳其千人常在階下其數十人常在壁上謀静而專志
咸則鋭此為雖不得義人亦可不害者二也曰絶累絶
累者何也劉晏以假貸非福青苖直以貸禍即崇安良
法後人敗之拘催不堪咸以咎貸是故以粟貸民求息
則粟有再死民亦有再死民頑不時歸粟粟小死歲大
饑問諸鳩殣粟大死以法治民頑民小死春散秋歛五
六月間價踴求粟不得民大死今就糴徵利以平為功
金粟迭處不離其據此為雖不得慎人亦可不害者三
也曰制欺制欺者何也大嚼者咋斷其舌左手持鍖右
指惕血一身不可相信而況於人乎故鳴鼓雖公不救
往過要鼎雖薄不形來愆今質入榖出以鍾易石是使
受者不私私者不負驥駑同橛不見驥亦不見駑夷蹠
並居不患夷亦不患跖蚨飛去來倚枕聽之周鄭交質
之謀而有邃古結繩之化此為雖不得信人亦可不害
者四也曰藏富藏富者何也過府而㦸指者希不有盜
心執炙終日寧當不知其味乎寢處京坻而我無與焉
不及十年庸人皆倦矣今以為其家之肥朞而歸子旬
而歸母後乃盡子囷子凡榖六千石受息千二百石計
土田歲入榖五石千二百石則為腴田二百四十畆是
則五家子孫世世之業也富此五家而千家乃不饑食
五家於倉而倉乃足千家之食自抱其珠誰得脱者此
為雖不得㢘人亦可不害者五也凡此五者皆古所未
嘗謀自元璐以意創為之妄計雖甚淺踈斷可百年而
上因著為説以諗同人今饑民習賑等於驕子更一年
不登誅求富者必立盡此云翼富是為富者策救使不
得貧耳至所寓意保甲鄉兵云然者安知是倉不為武
庫耶或疑此法終難行者固也當考亭始議社倉時吕
東萊規以任所難任恐不成功朱吕且然何況今日雖
然請自隗始
翼富倉條例
一每坊村各建義倉一所度可容六千石者或初年物
　力不敷暫借同㑹中私囷貯之俟後資集補建充拓
　可也
一倉以防盜備火為要
一㑹侣以少為貴五家足矣内有資計不足集兩為朋
　者其出名任事惟只一人意防敗羣此為切着更少
　至三家兩家或一人獨任尤妙
一千石五百石各隨其便
一倉分運定二號運倉以供春夏平糴轉輸於秋成之
　前者也定之為言停也畱之秋成之後以防臨穫忽
　荒如萬厯戊子大稔將收忽大風落穗遂成奇荒故
　須八月萬寶告成然後發糶凡新榖入時人爭貴陳
　米礲凈出糶較新米可贏息三分少亦一分五釐即
　時回糴新榖以一本一利還倉
一每年入榖以蚤榖方旺晚榖將升之時為度其出糶
　初年榖少恐太蚤猝遇米貴無以為救須六月中旬
　以後幾及秋成之時方可出倉其後榖數漸增惟權
　饑口扣畱平糴百日之資為備其餘不妨隨時徵貴
　糶之地方又初年每五百石量畱百石至新榖既升
　以陳榖發糶亦防意外此因定倉無榖而然其後定
　倉榖入至五百石以上運倉即不必更畱餘榖遲糶
　矣或當五六月時大水亢旱荒徵己見即應悉畱停
　糶以備非常蓋大饑極歉非畱經歲之糧不足以濟
　也
一每年以七月十五日交盤運倉糶出本利銀兩以九
　月初一日交盤定倉及遲糶陳榖本利銀兩承領者
　必先輸質物田屋照活賣貨物照典當以十抵六仍
　集衆公驗由票真偽產業虛實器物佳惡計榖本利
　萬全無失就冊開寫明白交下肩收執方准承領其
　次年下肩領到本利不欠方准發還原質如少欠畱
　質勒補多欠即以所質物當之此為經久之計不容
　不慎且相稽相察一彼一此不須拘嫌違約者罰
一榖息運倉以二分定倉以一分五釐為率浮者悉入
　定倉充修倉犒丁及抵補等費縮者於所給五家剰
　息内扣抵如又不足明於冊内開載本年少利若干
　俟後贏年補足
一每年交盤之際上首知㑹定期次及者陳戒牲醴集
　諸家於闗聖及本境土榖啓焚誓文隨具散福小飯
　公同交割承領
一每年糴榖既集司㑹具五簋小飯集諸家驗過仍將
　糶數及價登載冊内至出糶平糴之時俱各知㑹諸
　家集議而行不得專擅徑遂違者議罰
一平糴查清户口分為上中下極四等上户不聽糴中
　户六日一糴下極户三日一糴極户仍減平糴價什
　之二每口日五合初年榖少或只三合給票驗發往
　年凶米價騰時坊分二等次貧平糴極貧給賑今有
　社倉歲歲平糴則無凶年矣故不分糴賑惟減價示
　優若有非常又非此論
一坊各管坊本坊平糶所餘發糶他邨坊者一准時價
一糶價賤與糴等即免科利亦不分給五家或糶賤於
　糴虧折原本五家仍歛資補足如數俟贏年補足五
　家
一定倉榖隨用隨補取之五家分息一年不足則以兩
　年三年完之務如原數而止
一五家先而收息既而還本久而徒手得利日久益充
　此為藏富於社猝遇大饑大賑倉所不足此五家者
　即責之傾貲以應其何辭之與有
一榖以極燥入倉自然不耗升合耗即始入不慎之故
　司㑹自行賠補
一日後榖盈或上官以公事勒借他方以缺糴告通者
　皆須死爭不應不得則率一方之衆操引誓條婉切
　陳曉事必當止若畏禍狥情以致虧廢者具如誓言
　難逃神斧
一每常平糶之時懼有他方起而强糴者預選本坊壯
　丁自十人漸增至五十人(初年物力未敷只可十人/或二十人以後漸充則漸)
　(益至五十/人而止)署曰䕶糶鄉丁每一次平糶輪十人防䕶
　有事則紏衆遏禦每一次值班十人各給榖六升秋
　收新榖既入統給各丁人榖一石(俟後榖充漸可加/厚秋給歲以為常)
　(日給不遇/平糶即除)自初年選定人數姓名年貎登載丁冊永
　永用之不堪則革遇缺即補以寓保甲鄉兵之意云
一助罰等榖皆入定倉
一建倉之費五家各出糴榖之費取之糴本惟修倉及
　䕶丁工食司㑹借發取償公息先扣後分本年或無
　可扣明年補之(倉或間歲或/三年一修)
一給賑無告雖豐年亦然然且索之十年之外者惟因
　初年資薄尚難廣捐要在仁人豈能等待因時起義
　隨所用心爾
一置冊八扇共一套　運倉出納冊一扇　定倉出納
　冊一扇　贏息出納冊一扇　交盤冊一扇　納質
　冊一扇　雜費冊一扇　助罰榖冊一扇　䕶丁冊
　一扇
誓文某年歲次某干支某月某日某干支某坊鄉司社
　某某等昭告于某神之靈曰循古之制如何得饑常
　平制公崇安制私私之扶公譬轂輻持爾坊我鄉則
　各有司積貯大命閭黨連枝同道為朋主善為師道
　存救患善在因時非若青苖貸之督之以濟取利如
　草春滋乃倉乃箱千斯萬斯菜不著色珠不入炊堯
　不怒鯀湯不畏􁃄凡若此者皆神之為以饗以祀敬
　歌楚茨冀神有靈明昭孔時水火盜賊屏諸四裔並
　形彰癉閑邪禁欺或有不率具如誓詞
　一侵没三百石以上承上誓二百石以下五十石以
　　上承中誓五十石以下承下誓(變賣所質不失原/數許於完日牲酒)
　　(告神/懴釋)
　一欺隠贏息及飾贏為虧者承中誓
　一既分倉息而遇倉缺乏應歛資分吝不應者承下
　　誓
　一以偽由物質者承上誓
　一官借民借不能力爭以致虧廢者承上誓予受皆
　　然
　一一切費用妄報浮濫者五十石以上承中誓
　　上誓奪算祿俱盡　身無可奪則及子孫
　　中誓奪算一紀　　身無可奪則及子孫
　　下誓奪算三年
蔡懋德修復社倉議從來救荒無奇要在平時預備如
古人常平倉義倉皆可行而朱子社倉之制為最善近
見臺臣申飭天下守令乘時積榖一疏此皆備於未荒
老成憂時深慮則凡可推廣德意與軫恤氓艱者似不
妨權宜變通況良法亡弊成規可遵如社倉者乎但法
須簡便著實其中事宜僣陳六則於左
一定倉制朱子社倉法初建之崇安開耀鄉請於本府
得常平米六百石夏間賑貸至冬納還每石量收息米
二斗自後隨年歛散歉則蠲其息之半大饑則盡蠲之
凡十有四年得息米造倉三間及以元數六百石還府
見儲米三千一百石在倉不復收息每石止收耗米三
升一鄉四五十里雖遇凶年人不缺食其有富家願出
米作本者亦從其便息米及數亦與撥還此社倉之制
朱子請於朝通行天下者也今宜倣其意而消息之即
附鄉約保甲而行每鄉有約每約有倉以本里之蓄濟
本里之饑權豐歲之贏救歉歲之乏緩急相通不出同
井子母相生總利吾儕此鄉中人何苦而不樂從哉曩
時社倉難舉易廢者以士民一輸榖入倉即為官物封
貯不動有耗無增人安得常樂施廪安得有餘積蓋襲
社倉之美名而失社倉之妙用所以間行而不能經久
也今一如朱子隨時斂散加息減蠲之法而更因時變
通於其間則法可久行而澤遍郡邑矣
一因倉基建倉工費此時必難即辦既奉憲行鄉約必
有約所在寛厰寺觀即於寺觀内擇堅固空房一間或
三間量里蕃寡以為增減杭地梵宇甚多不難設法修
改其他預備常平之剩厫空閑公署之餘屋亦可隨宜
酌用總求因便以省營造之費
一裕倉本昔朱子請府米六百石為本今議每鄉置倉
難盡請給於官矣欲勸民間義助恐杭地鮮蓄兵火加
𣲖之餘未必樂輸響應今奉明㫖四積之法中可斟酌
推行如納粟援例事闗達部而本鄉絶產為奸里影佔
者可清出即充本社榖本也金作贖刑部文除大辟外
照例准贖所括甚廣然恐開富室便門而罪外批加刑
責及例重情輕者可量納榖本社從輕宥免也時雖詘
而尚義有人即於講約中委曲勸諭賢士大夫畱心桑
梓身先為倡并如朱子法息米足時撥還原本其樂善
義士必有風行雲輳者而又通以憲頒約保旌善懲惡
之意如一約中人户富而好義者量力輸榖若干石與
孝子悌弟軰一體載紀善簿其犯罪應記懲釘扁而知
悔改者願輸榖若干石姑免載懲惡簿再犯不悛然後
載簿釘扁其門總在本鄉中隨方設法鼓舞流通而倉
本不患為無米之炊矣
一推倉長社倉既附約所即用選舉有家有行約正約
副司之夏散冬收聽在本約通融權貸仍量議㸔守折
耗之費縣正官印簿二扇一存縣一存倉止報出入時
日數目以慿不時清查官府不必另委查盤滋擾
一發倉儲凡倉榖賑貸無法則奸猾佔賴强梁擠奪而
貧弱仍無實惠須編保甲時立法精詳如一甲十户預
先分别上中下最下户等次開列在簿與給掛牌符合
無於青黃不接時出貸至冬收納量加息耗一如朱子
法其間權歲有大荒小歉計户有極貧次貧而減免有
差及節婦孤寒火災病患情尤可矜者亦可公議減免
如有頑户年豐力充故意拖頑者禀官追榖仍不許再
貸總以裒富益貧酌盈濟歉政不必避加息之名要足
備一鄉之緩急而已
一釐倉蠧凡約正約副筦倉務要斂散公平登報清覈
為里中服從三年官給扁奬賞并優免雜差以示勸厲
如不稱者許講約時里衆公禀選換甚有武斷生事欺
侵倉榖者按法治罪　(右社倉法附約保而行雖有限/蓄儲未能供無窮食指而鄉有)
(倉倉有積猝遇災警少覺有備亦足安輯人情即平時/同里相周不失敦讓風俗是在因時而力行之將古人)
(不專美于前而疲/黎庶幾有起色乎)
蔡懋德通積備荒議
一實在官廪往時收貯積榖多係倉吏圖便折亁挪移
營運凡遇查盤歲覈或以折價貯庫秋成補糴為辭或
因廹限督催强糴不堪充數年年減耗有損無增以致
倉廪日虚有司畱心者非不嚴飭而積習一時未掃今
後凡追應納倉榖務要即糴本色上倉如果青黄不接
或仍折銀初冬實糴或即照榖計筭納米以杜奸胥折
亁侵蝕其米榖亦須設法出陳易新每歲夏季給借冬
初收納不得數年久貯致滋浥爛耗減庶倉廪非空名
而備賑有實益矣給借倉榖市民舂杵不便合聽鄉里
願領十人同具一劵收時量加息榖以補耗減
一勸民間自積杭不產米又俗尚趨末家鮮蓋藏貧民
無力可積雜作諸色力能隨時趂食而不事積富厚之
家多開典租房收絲蓄貨以取利而不肯積一遇饑饉
束手無策甚有愚民游棍家無擔石外競奢華年豐視
粟如土交易定􁀙銀錢曾不思荒歉之日鄰封遏糴始
而價湧繼且持錢擠候無處可糴嗷嗷待哺圖救然眉
雖有奇策無如何矣今後合無通行曉諭保甲牌上懇
切申明此意除貧窘小民不計外稍足之家毋論縉紳
士民在城在鄉常思此際之艱各乘秋成時候隨力糴
積其富户積至千石保甲公舉覈實報官官為勸奬即
遇凶荒發糶仍照時價官司勿與定價奸民不得强糴
其平時一應民間貿易許令銀米均用使民間自為積
貯之圖而隨予以疏通之法官不擾而民樂勸有益無
損之術也更有一法民間積米百石以上者許令報官
驗實府縣給與樂積良民印票奬勵遇有詞訟當杖責
者執票量為輕重豁免註銷似亦不費之惠
一鼓典舖樂積使典舖積米而責令官糶勉應一時勢
難久遵欲使人人樂積莫若亦許其時價發糶為便非
為典舖省數金之貲也蓋官價之名甚美苐行之目前
徒添奸棍擠搶之擾而訛傳遠方復阻米商趣赴之期
況典商筭析錙銖惟知營利積米既奉官法發米不虧
私本又何憚而不多積乎更有一法許令民間以物質
米以銀取質悉照時價銀米通融蓋窮民質銀仍多糴
米過活或全要米或半用銀一聽民便如此則所積之
米陸續散出民受接濟之惠而積米之貲還得花息商
獲儲峙之利而官府曾無益此厲彼之令但積糴之時
務要領批往遠處產米地方販歸實數著同保正具呈
甘結以虚數妄報者罪以貪便近揭者罪法在必行彼
保身家自知遵守不必另托衙官查覈以滋搔擾如是
而典舖仍藐玩不遵者即繩以三尺亦復何辭況彼自
鼓舞樂赴也
一通行商遠米所云通者欲其舟車飛輓如水流而不
止也昔盧坦為宣歙觀察使歲饑或有請抑榖價者坦
曰宣歙榖少仰藉四方若價賤則商船不來益貴矣因
每石量加十許錢四方聞之爭相輻輳價遂日減此通
商之利也商賈徵貴徵賤趨利如鶩别無招之之法惟
不抑市價無損其利則不招自集矣又有一弊每緣奸
牙猾舖空手斛其米貨負價任意遷延是以外商束手
躭誤望風畏縮阻於中道隨地發賣米船鮮至米價不
得其平也今後務宜公舉誠實有身家者一人為牙首
許其稽察各牙不係無本之人方許開行接商凡商船
一空即行交足米價令其即行不致久滯如有侵用久
拖者許本商呈官定為追給又請憲臺備行各經由闗
𣙜凡糧食重載悉蠲其税查驗明白船到即發毋久掯
畱或有米商夾帶别貨希圖漏税者三尺自在不得慮
噎而廢飱也又通行曉諭凡屬米船另行優恤决無裝
兵雜運之差勒石各處要津以垂永久如此則外商聞
風四集雖欲遏之而不可得米貸迸輳米價自平矣
一檄鄰封弛禁遏糴之令列國時已知不善況今率土
王民乃忍秦越視乎彼固曰吾以自保其民耳不知遏
令一下奸賈偷行徒飽廵役之壑奸民鼓衆挾制囷積
之家致扄鑰善藏本地之米不出截畱强糴行商之米
不通饑民嗷嗷羣情洶洶如今歲蘇常諸郡邑產米自
富一經嚴禁而米價反高打搶屢屢見告遏糴不特病
鄰而還以自病此明鑒也至於杭郡上仰食於紹金新
秈下俯給於嘉湖晩粳而蘇常以及湖廣實為四時不
匱之源呉中遏糴甚且截畱楚米是米源已涸武林處
坐槁之勢安得不驟然騰沸日增三價乎今議合於平
時先請三臺嚴督所轄守令不許禁阻并移檄湖廣應
天撫按轉諭各屬盡弛遏禁糧食時時疏通商民兩聽
其便庶無米之地自受疏通之利矣
一勸棧房接濟夫塘棲四面水鄉各省直米豆與諸貨
物輻輳縉紳及富厚之家皆於此置造棧房或自積營
利或召貯取租其來久矣大抵米粟出產有限積囤無
窮秋成榖賤則收次夏絲齊則發换易之利積計每至
數倍合無因其棧房之便積囤之利勸令隨力加積據
實報數在縣或置一簿聽各棧户認填餘積米若干石
除五月間換絲發變外務照原認米數於青黄時候督
令湖墅發糶接濟省下饑荒仍照時價不虧原本彼則
總之取利我則借以濟荒又或官有帑銀即令塘棲積
米之家領批附糴其人起家斗斛糠粃之間計筭必精
駕輕就熟其從必勇而又得借官批庇其私米所利亦
不少舳艫銜尾因公及私此誠兩便也
一通常平遺法以廣儲蓄昔朱紫陽以常平倉米六百
石計歲盈歉貸民行之數年以原數六百石還府所羨
至三千餘石夫貸則有給借之煩有拖欠追呼之患今
第即借今歲所發三千金及查帑庫餘金為本每歲於
產米價賤時委廉幹丞簿收積至來歲照時價糶之必
有㣲息逐歲漸增以備荒歉或嫌官與民市而必欲減
價以糶不知減價之名徒致鬨爭孰若稍收㣲息多儲
新米米多則價自減糶平則人不爭為更便乎蓋地不
產米惟貴設法使米有餘不在減省錙銖見德也但今
公帑告乏此銀或難久懸更在當事者設處移借耳
一復社義倉以敦風俗昔隋長孫平令民間每秋家出
粟麥一石以下貧富為差儲之當社以備凶年其意甚
善顧今富民耗於侈靡貧民疲於征求自贍不給誰復
肯出一粒以備荒者然亦未有以作興之耳杭俗崇釋
每建宇修刹禮僧放生爭捐鏹金立成勝果如鄉約講
畢申諭之曰爾軰同里同甲生斯育斯出入相友守望
相助何等情誼倘遇荒警目擊餓莩寧忍秦越相視夫
建宇修刹何如每里修厫積粟禮僧放生何如同里賑
助㷀乏其每里推賢士夫為倡或有司稍捐羨贖以興
起之令各富户隨力捐貲修建社倉漸次積貯仍於里
中擇一家殷行篤者為主置一簿聞於有司而平時出
入則聽民間通融權貸出陳易新如遇凶荒或煮粥或
賑米總之還周一里之急此際所救饑民必真所活生
命必衆即是目前真實功德其視捐金布施徼福㝠㝠
奚啻萬倍哉蓋即借彼習尚施吾轉移不特備濟凶荒
亦可敦厚風俗矣
湯來賀勸設義倉序昔紫陽夫子特舉社倉西山先生
設為義廪皆以萬物一體之心居安而慮危先事而夙
防也丙子吾鄉歲歉吾家與姻友皆施米家大人曰小
惠勿徧何如夙設義倉之為愈也賀心誌斯訓久矣邇
來數遇水旱舊歲稍愈亦非大有年也然而榖值愈廉
者何哉人懲丁亥之饑耕者竭力而户多陳積也且家
窘户乏購物無貲而皆以榖為市也户多陳積故擔薪
可易斗米小民不見有饑似可茍安於目前矣然以榖
市物則可貯日少非如丁亥已前之廣積也家窘户乏
則無可稱貸非如丁亥之荒猶有族黨親鄰可以相救
援也假令一旦有荒則載道饑民望屋而食雖或自擁
倉箱豈得而獨享哉今春吾邑大姓倉庾悉空矣春夏
之交榖值雖廉而時聞饑殍幸秋霖優渥差可補救而
食猶未足也兹遵家大人夙訓徧懇有仁心者互相鼓
勵各設義倉以防饑饉在城居者或設倉於祠堂以賙
宗族或設倉於近境以濟鄰人在鄉居者或各堡創設
之或一都合力為之每歲秋成各出榖輸倉或拾餘石
或數石或數斗隨其心量其力委曲勸勉而不强人以
所難雖所積無多而荒年得此猶愈於未設也每歲初
夏必出陳易新則無積久成塵之患矣擇本地與宗族
之誠恪者司其散斂每歲輪流則可無侵用之弊矣小
荒則減價以利農大荒則商於衆而酌給之先給孝子
順孫義夫節婦之窘乏者次則老羸之無告者次則良
農之缺食者惟不孝不友敗常亂俗事確名著及遊食
不事生業之人咸勿給焉此倉一舉可以免溝壑可以
杜爭奪可以睦鄉鄰可以維風化利莫大焉繇此推之
則凡慶壽者求嗣者禱病者何不出榖以酬所願則轉
無益為有用化虚文為實利不亦善乎王文成曰為善
之人非特宗族親戚悦之鄉黨鄰里敬之雖鬼神亦陰
相之夫所謂為善孰有大於賑人之饑救人之命哉今
慶壽者若能以濟人為稱觴之祝則自求多福知必壽
考且寧也求嗣者若能以救荒為續後之謀則天監在
下知必子孫千億也禱病者若能以賙人之饑為悔過
遷善之圖則神聽和平知必勿藥有喜也移請客數宵
之費師巫一夕之貲於以救數命不充然有餘哉昔楊
旬每遇荒年輙貴糴賤糶以賑貧民後其子楊椿遂魁
天下陳天福平糶濟人而子孫咸登顯要遂為湘湖世
家昔人有云予舊舘於當湖陸氏見其堂中一軸文乃
先世兩代出粟賑饑而人贈之者文中厯叙古先濟饑
之人子孫皆膺高位謂陸氏他日必有顯者今日東濵
公而下三代皆為九卿其言若左劵矣來賀讀家譜先
祖民悦公月軒公父子賑饑不遺餘力而讓能今子孫
數世亦著文名矣夫楊陳諸君子豈有心於求福哉然
不求福而福自至亦足徵為善之顯報矣吾鄉親友嘗
思六月大旱情形則不忍不為之豫備況師紫陽西山
咸以萬物一體為心則不因無報而不為惻然亦豈因
有報而始為躍然也哉
一每歲將秋成即委曲相勸稍有衣食者各出榖輸倉
　隨心量力不得相强以致嫌隙
一本村有孝子順孫義夫節婦聞其真確者若屬家貧
　每歲將榖送與其人每家各幾石秋成免還若小荒
　各奉榖若干大荒各奉榖若干就所積之多少為所
　饋之厚薄急宜行此以見勵俗維風至意
一地方或有不孝不悌著名者及犯倫傷化逐出祠外
　者及游手好閑不事生理者縱貧亦不得給借縱荒
　亦不得賑濟必須嚴拒以端風化以警遊惰
一榖久必亁且有䑕耗每十石必筭折數四斗以免賠
　累
一凡生日或子為父母慶壽或孫為祖父母慶壽其尊
　人好静不喜飲酒請客則為子孫者隨力隨意入榖
　義倉以祈神祝壽此實福也親朋送禮而主人不肯
　受者亦不妨隨分入榖代為祈福古人有放鵲縱魚
　以祝永年者況活人之命乎竊見鄉間糶榖以買禮
　儀何不即以榖送較殽儀侈費省錢省力所益更多
一凡求嗣許愿者即於福神前拜謁倘得生子即入榖
　若干於義倉畱為賑濟以謝神祐及生子後即以湯
　餅之費糴榖入倉或請客情不可缺即減其酒肉之
　半以助義倉於是神前焚一䟽文以酬願信可也即
　親朋以榖當賀儀亦有裨於實用
一凡有病祈禱者即於神前發願拜許病痊之後入榖
　若干於義倉畱為賑濟以謝神祐及病愈身安即於
　神前焚䟽入榖以酬願信只隨心量力不拘多少此
　實實功德較之建醮演戯功德不啻十倍
一義倉每年拈􁡂輪管筭清量過上手傳下手接管必
　須素行忠信又稍有身家之人方許承管若家力甚
　貧縱有忠信者恐其急時那散不得狥情與之輪管
　庶無侵用而事可久行
沈蘭先社倉議每里各設鄉約取私剏寺院改造里
中推年高有德誼者一二人主之或老鄉貢耆儒老諸
生皆可月朔則召民講諭讀法敎子弟以孝弟廉讓即
於其後為倉房高其牆垣每遇收獲時聽有田者各捐
米一石以上至於十石封貯之多寡從人不以相强此
不過省數日宴㑹之資無益之費即可救異日數人之
命近多見士紳廣施僧尼益造佛殿不若貯倉粟為救
荒備功甚大也里中貧富高下户户幾人作何生業立
為冊籍以時稽察其子弟馴良及無賴者皆如燭照有
不肖者訓飭之召其父兄俾董正之必不可敎者署為
兵亦可弭盜户有籍則姦宄無所容又即寓保甲之意
遇凶年則按籍而稽其極貧户若干次貧户若干在本
里所熟悉其稍有體者月致米若干下户貧不堪者人
給米日一升按冊三日總發男子一人領之不須扶老
挈幼而至如此亦可省挨擠之苦凡社倉每里一鄉約
則一社倉倉粟賑其本里之人或本里貧而積少旁里
積多遇凶年則以富里所積分賑之務期公同協於義
毋私所有鄉邨慮盜刼則大户家撥一人守之許備木
棍剛义之類人多吝於私財不肻捐積不知當荒亂時
盜賊蠭起劫而去之則私財亦非其有然則社倉正以
保富非獨安貧也其有豪富慳吝不樂為義者里中共
糾之罰令出粟倍於常格每鄉約立約正一人(或二/人)副
二人倉榖出入悉聽正副冊籍用約正鈐記此法徧行
當無流民即有流移以官府之常平賑之天下無餓莩
矣但恐今日不能遽行此事别為酌法如左
欲立社倉必先立鄉約講明德義人皆樂輸又為法簡
便易行如鄉約未能立仍須勸置大凡勉强之事一時
即或奉行久之終歸廢壞社倉之舉願入者書其名不
願從者聽倘官設印簿使里逓沿門勒書則與科斂民
財等不可行也今先就數里樂行者任募於一里之内
設為一倉或兼數里之衆統立一社收者散者持籌者
糴糶者各俾自便官不與焉鄉間願入社者行每畆出
米二升之法城市無田有業願入社者則可行每月出
銀二分之法其好義自肯多出數十百倍者任之尤多
者里人言於官官為給奬嘗謂民間醵錢斂分嬉戯其
無益之費不少惟兹社倉纔減百分之一以輸之當社
設遇凶荒即以備本里賑濟而起人溝壑之中不過出
平日升斗中一粒耳且仍以本里之米應本里之需積
之數十年之久俾吾父老子弟永無凍餒流離其為利
賴無窮矣社倉之法人不樂行者有故總在收貯於官
設遇饑饉以還民猶費上納之苦況當賑濟小民未必
實沾其惠即如文公遺法始行甚美其後行之不終額
定報數無異正供之徵收歸官督催頓失大賢初意以
至徵募之先人不樂有大户之名恐將來本里有事得
指名妄報雖有仁心廢然自沮積蓄之後又恐官府那
借將農夫手足胼胝民間錙銖積累者一朝烏有則遵
行之念又息若能斟酌可否因事制宜使通行於今日
無貽害於將來則大善矣
朱子社倉初行時貸常平米六百石今使倉本仍貸於
官恐日後操縱亦聽於官而流為民害總之行於官府
者則為常平不必下渉於民行之民間者則為社倉不
必上經於官宜聽民間自為積散所煩憲禁具題者凡
力行社倉處永不科𣲖大户决不官吏監督决不經由
查盤而又官司不得借貸支動經過軍馬不得强行占
取更或姦蠧蠱惑有司擾民紊社者定以某法某例則
積之艱難者不至罄奪於一旦民志既定自不視為上
官苦我之事而各為桑梓身家計矣有田者當極荒之
歲亦多艱於舉粒設使平時舉所有以入社倉荒年但
以散之他人而已則坐視無有未有不嘆社倉之法厲
已矣今更酌為融通之法平時所納幾何具有冊籍設
遇奇荒之歲中等之家仰貸無資者照數撥還社倉原
積至豐年如常量行入粟永守社倉良法既經此一凶
荒一周接人家親受其益有不樂行者乎無有也其不
願領歸原積者聽存貯本社以濟本里極貧之民及惠
孤恤寡之用此社倉一法猶之民間結㑹積錢或三五
十文或千百文貯之一所及歲終始出而瓜分之亦各
如所輸數還歸之則出之最少而力且易為得之頗多
而更適於用頌言其利而無害自然鼓舞樂行也每見
豐穰之時人家得米多便不珍惜或以飼鵞鶩或飽食
而棄其餘暴殄者必有天殛何如積之倉者為有益乎
社倉之行全賴得人為理但里社不能皆有可任之人
喜事者未必堪充而堪充者未必喜事若使經官開報
遂為官身每有守候謁見之勞而無復優待之禮有品
望者自不樂為此必同里自相推舉始為無弊賢鄉紳
主之於前素行忠厚老成廉潔者佐之於後并心同力
謹其出納以杜姦欺則社倉可行矣
社倉既立其有仁孝節烈孤寡無依者里中時行周給
不待凶年
　後數條即前一條意也稍異者鄉約之立不立及每
　里一倉法耳然鄉約之行易於社倉必舉鄉約其美
　始全鄉約舉則每里社倉亦舉矣通前後法酌而行
　之庶有益乎
　
　
　
　
　
　
　
　
　
　
　荒政叢書卷十下
欽定四庫全書
　荒政叢書附錄上
　　　　　　　　　湖廣布政司叅議俞森撰
　　鄖襄賑濟事宜
　　　示諭饑民
為曉諭饑民事照得汝等饑民因本籍災荒遠來襄境
自夏迄今日見其多昨閲各州縣造送清册比夏間多
至十數倍而又有日日續到未及上册之人本道不勝
慘然總由此處不忍驅逐以致來者日多念夏秋之時
田禾在野農工正興汝軰僱工覔食資生頗易及至今
日田禾收了農功完了無工可傭有食難覔奈何奈何
且襄陽地方田地荒多熟少米榖出産有限每年只勾
本地吃用今年雖然有收但添了汝等往來居住每日
約萬餘人口糧又兼河南陜西地方米貴販户多來收
買襄陽總不禁止以致去者愈多市價日貴夏秋之際
每石只賣三錢如今貴至六錢七錢若使饑民來者不
止販户買者頻來不但汝等没飯吃連襄陽人也没飯
吃了奈何奈何汝等在本籍受饑餓愁死亡是你本籍
官府的事今在襄陽是襄陽官府的責任如今意欲賑
濟官府並無此等無碍米榖意欲勸賑襄陽地方没有
富户除非指望官府奈官府之俸俱係除荒我本道每
年止得俸銀三十餘兩其餘官府可知又無俸可捐矣
本道為汝等再四躊蹰日不安坐夜不安眠細細思量
要在無可賑濟之中再商救濟之法只有借動常平倉
糧一法但此倉糧不但本道不能作主連督撫大老爺
也不便擅發一有動用部議必不肯依處分立至賠累
不免今本道盡力救濟汝等懇懇切切詳請兩院咨部
題本畢竟要那動賑濟以活汝等此係本道一片切實
心腸汝等須要仰體安心静守將就度日即使一時不
能接濟一頓分作兩頓吃一日分作兩日用等得批允
下來便是汝等造化也完本道一片苦心本道又聞府
城之外一二十里地方天色昏黑孤客獨行多遭悶棍
雖未必確係饑民所為但從前無此等事今忽有之焉
得不疑及汝等汝等千萬謹飭毋作非為要𦂳要𦂳本
道昨又㸔見報上
皇上已發二十餘萬帑銀向陜西賑濟大人小人計口
散米又且蠲免錢糧汝等若不離家此時正好安穏過
日何消本道為汝等焦勞今汝等已來在此處也無可
奈何但該傳語同鄉人等願在此者安心耐守如願回
鄉者趂此早回其行走在途者勸他回去未曾出境者
寄信阻他不來又且襄陽地面居住太多米貴人窮彼
此受累又須散處各境方可資生總之做官的人未有
不愛百姓的見汝等這般光景未有不動心的只是事
體煩難勞心喫力汝等未必得知故示須至示者
　　　詳請賑濟流民
為饑民之流來日多窮黎之凍餒堪憐謹陳憲鑒亟施
拯救事據襄陽府呈詳到道據此本道查㸔得襄陽一
郡北連豫省西通秦晉誠南北之要衝也今年秦晉災
荒流民轉徙盡到襄陽而豫省之來者亦有其人夏間
始來入秋而盛至冬而多其所以盛且多者緣他處皆
嚴於驅逐而襄陽聽其居處加以安挿所以聞聲而來
盛且多也本道自流民初來之始以及於今時時飭令
有司撫恤稽察挨查造册除册報憲臺者約萬餘人造
册後續來者又萬餘人至若每日稽察則有暫住數日
另投他所者有暫過止宿明早即行者以是而計則每
日不下數百人矣本道細思此等流民雖非襄陽之赤
子要屬
朝廷之赤子原籍無以為生故投之他所今至他所而
仍無以生之則惟有轉死溝壑而已矣轉死溝壑而在
本籍本籍官吏之罪也在他所則他所官吏之罪也為
朝廷之官不恤
朝廷之赤子可乎但夏秋之時饑民之來猶少也襄陽
之米價猶賤也且農務方殷需人力作傭工覔食猶可
分給也則其安頓也猶易今則來者日衆矣市上之米
各省搬運義切救鄰全無遏糴出産有限米榖漸空而
米價倍增矣農功已畢歲晩務閑傭工覔食之路又絶
矣如此而安頓之則難將欲開倉乎無無碍之米榖也
將欲捐賑乎襄陽土瘠居鮮富民官於此者俸悉除荒
以本道而計每年止有俸三十兩而府縣各官可知矣
此即盡捐之何足以當流民數日之饘粥耶再四思維
唯有兩府屬重農積粟等事米榖三千一百三十石零
及積貯天下本計等事案内米榖十萬五百石零積貯
倉可以動給但山僻遠水窮苦地方不便動支外惟襄
陽府襄陽棗陽宜城光化榖城均州并襄陽衛八處重
農積粟案内共榖一千七百八十石零九斗四升積貯
天下本計案内共米一千三百六十石榖七萬八千一
百八十石可以就近動支然思此案之米榖固為本地
賑濟之需者也現奉憲行稽查有無虧折浥爛又奉部
文有加謹收貯之行者也本道一思之以為可動矣轉
思之而覺其不可也再思之又以為可動矣展轉思之
而愈覺其不可也正在躊蹰而饑民之號呼於各州縣
者纍纍矣縣詳府府詳道而所可議者亦惟此兩案之
倉榖矣夫人情當危廹之際瀕死之餘見有立於其前
者雖甚不闗切之人莫不號呼而望救而况於官乎此
饑民之所以哀控也不哀控則死亡矣凡人之見其危
廹瀕死而求救者雖不闗切亦莫不痛心疾首而思救
之而况於官乎此各州縣之所以申詳也不申詳則唯
有視其死亡矣方今
皇上仁過堯舜匹夫匹婦無不欲其安全得所憲臺如
傷念切訪民疾苦而噢咻之乃使有流民數萬濵於死
亡諒非盛世之所忍也縣已詳府府已詳道而以其事
之難行不為轉請則是萬餘流民之濵於死亡非州縣
之罪非府之罪而本道之咎也且本道細為籌畫合應
遵照陜西賑濟新例每大口米三合若賑榖應給六合
凡流民萬人每日應給榖六合每萬人每日需榖六十
石十日六百石一月一千八百石計自歲内賑發至明
年三月盡農功既興民可傭工可覔食而止約費榖七
千二百石耳即多至四萬人亦不過二萬八千八百石
以榖二萬八千八百石救流民四萬人頌
皇仁而仰憲德豈淺鮮哉今若惜此榖石則此軰流民
必至死亡是國家失民四萬人矣况此四萬人之中有
狡獪者有剽悍者不安於死亡小之刼奪大之嘯聚是
又豈止失四萬餘人哉故自其後觀之則費此二萬八
千八百石者乃所以為
朝廷愛惜錢糧萬萬保䕶生民萬萬而自今日觀之則
唯見其費此二萬八千八百石干部議罹處分而已矣
革職追賠而已矣伏惟憲臺念生民之危苦審
國家之大計為先事之圖不貽後日之患於本道詳到
迅賜批行迅賜咨題准其動給倉貯榖石以贍饑民則
饑民幸甚地方幸甚國計幸甚倘慮部議以此案榖石
既動本地饑荒反無以備則又請憲臺咨明動支之後
准於楚北各州縣量其積榖之多路通舟楫者分撥幾
處榖石以補之官為捐備水脚以運之總屬
朝廷榖石裒多益寡總為生民何分彼此若必謂不可
通融或請於襄陽暫開外省生俊援納之例不及百人
即可補額是雖動二萬八千八百石仍如未動也此亦
何憚而不為哉本道目擊情形不能緘黙故敢冐昧倘
憲臺親臨此地聞此呼號其疾首蹙額中夜徬徨者又
不知若何矣今本道既經繕詳之後恐憲批不能緩待
擬即一面開倉宣揚
聖天子仁恩憲臺德意照人數給發以慰衆望其或有
應委曲周詳審慎立法以期惠澤必周者又望憲臺立
刻賜示古人云救焚拯溺情實似之耳事闗請賑饑民
言長句冗除應行事宜尚在細酌再報外合先備叙未
敢擅便伏候憲裁
　　　再詳賑濟流民
為急廣
皇恩以救垂死避荒饑民事竊惟堯九年水湯七年旱
自古聖王之世水旱之災亦時有之今逢
堯湯之王在上綏邦屢豐遐方異域
皇仁所被無遠弗届凡有水旱小災外吏每每未及奏
聞水旱之形未見
皇上無不先事豫圖屢免直省錢糧發帑發粟幾無虚
日
欽差賑濟不絶於路上有
堯舜之主則百姓盡皆堯舜之民一夫不獲其所時勤
聖主之憂為臣子者敢不曲體
宸衷恪盡厥職今年山陜河北饑饉又楚省鄖襄兩郡
夏秋之間旱蝗已成本道督率屬員修葺塘堰䖍誠祈
禱幸時雨忽降枯苖立生飛蝗蔽天立即盡斃變荒為
豐年稱大有米麥頗賤以致山陜之民聞風而來者日
多一日竊念鄖襄為湖南北之上游實陜蜀豫之門户
萬山險峻地瘠民貧兵燹之餘人稀土廣豐年僅可餬
口㐫歲難保流離本道身膺兩郡重寄日夕憂懼手輯
農政荒政二書嚴檄兩郡州縣大講水利招徠開墾務
使水旱有備可免災祲而外來就食饑民一一安挿力
能墾荒者擇地任種貧不能存立者勸土著之民令其
收養皆具保結存案以便稽察其願往他所依傍親識
者量給錢米聽其自便但地方既窮官民又窮來者無
盡捄濟有限普天之下盡屬
朝廷赤子何敢作秦越之視糧食一任陜豫糴買不忍
禁遏除兩屬薄收僅可自給此外惟襄棗宜三邑有收
而為數無幾鄰省駝運車盤晝夜不絶糧價踴貴今已
五倍襄民自食將盡既無以應外省之販買尚安有餘
粒以濟寄食數萬之流民耶本道計無他出惟有不顧
一已之身命仰體
皇上軫恤赤子之德意將現儲倉榖暫行給散救垂死
之流民全本土之黎庶静聽處分實亦無悔謹具末議
開列於後
一現在安挿之流民急宜救濟也除暫居今去者二萬
餘口不計外并續到未曾册報者不便懸擬其現在入
册者約萬口本道照陜西賑濟新例大口米三合每口
先給一月除小口不算外計榖一斗八升約應共給一
千八百石
一續到之流民急宜安全也外省流移不便安挿城内
止宜散之村鎮民居草屋實無閒房可以强令牧畱借
住况現在安挿於僧舎者俱已盈滿驅逐不可收養無
地露處豈是長䇿棚屋無力捐蓋惟有按日計程約畧
賑榖令其他往
一安挿流民宜審地勢也鄖襄兩屬惟襄陽光化棗陽
宜城四邑可以安挿其餘山邑險隘不便安挿并宜嚴
禁防守不許流民入山
一安挿流民宜散不宜聚也本道所轄地方止襄光宜
棗四邑稍可安挿其餘别府屬必求憲臺裁示某府某
州某縣可以安挿若干本道擬於均光境上出示曉諭
委員稽查給票赴襄驗明人數濟以口糧應安挿某州
某縣者换票令其前往到彼安挿一面具單報憲一面
具單申道倘中途或有疾病死亡所在給棺掩埋標記
如此施行則流民無失所之虞雖有奸宄迯盜亦無潛
踪之所賑過人數亦無所容其浮冐矣
一單式宜詳且明也某官為查驗事本年某月某日查
有某省某府某州某縣某里人某某年若干歲父某母
某氏兄某弟某妻某氏子某女某各若干歲共幾人於
本年某月某日由陸路自某處來厯某府州縣到此驗
明合行給票前往某處查驗換給刻板印填最為簡便
一沿途大路於往來必經之處該州縣委一勤員查驗
給票隨到隨行不得稽阻
一隨地分挿不過一時權宜之策殊非經久善全之道
陜西避荒之民惟臨潼為最甚本道逐細詳詢有一生
員惠古慟哭陳情云本地顆粒無收旱荒已極不止一
次
皇上發帑賑濟官府率皆按籍給散某户納一丁錢糧
者止賑一丁而已若給銀五錢止好買糧食一斗生員
一妻四子共計六口一斗之糧四日便了此外何以支
吾富者有銀無處買糧貧者無以存立十分之中已逃
七分田地抛荒家業盡棄本道聞之湥為駭嘆徧問多
人如出一口真偽或不可盡信但恐逃亡既多耕種人
少耕種既少安得豐收無收何以有年無年則逃亡者
何時還歸故土故土既未可歸異鄉豈可久處本道剴
切呈詳即求憲恩入告
皇上大沛恩膏開倉發粟然賑濟不過數月數月之後
何以接濟必須故土盡招來之術使逃亡可以速歸長
途有餬口之糧庶不致父子離散
一饑民之來每日動計數百少亦不下數十驅逐安挿
惟有兩策若任其自然聽其所之此掩耳盜鈴之説奸
吏舞文欺飾憲聽耳夫流民饑無食寒無衣散入山谷
則所憂甚大伏匿荒僻則行旅維艱小則䑕竊大則夥
盜勢所必然故勤幹通逹之吏熟悉地形事勢計㴱慮
遠安挿不能容畱不可乃不得已而從事於驅逐使出
他境則本州縣無他虞矣其塌茸聾瞶者土木形骸痛
癢不闗不行驅逐自謂安静實亦無毁無譽苐恐相率
效尤禍機隠伏本道所轄兩屬共計十三州縣率皆湥
山邃谷勢既不可任其所之法尤不容使之驅逐苐無
米之炊如何措手今安挿已多無地可容矣鄰封競糴
流民充塞榖日貴糧日少矣貴者日貴少者日少無奈
來者日多不肯他去號啼遍野慘不忍聞此皆
朝廷赤子何忍坐視其死而不救乎惟是冐罪發倉粟
以賑濟為數無多無以為繼且賑濟一開畱者久畱去
者不去來者益來不可窮極是救一時之餓殍實釀無
盡之禍胎斷須剴切入告動計萬全速令各歸鄉井官
民兩便
一饑民之逃亡宜重懲有司也無雨則旱久雨則澇事
須預籌有備無患百姓逃亡守令之罪也流亡之民隔
省遠徙非工於驅逐即視等越秦嗣後將荒不能預籌
已荒百姓流亡者流亡之民鄰近地方不即分任安挿
使之越州過府者痛加處分盡心安挿者優其陞擢則
賢者益鼓舞而不肖者亦知儆惕百姓實受其福矣
一本郡捐納之例斷不可泥也地有遠近肥瘠民有多
寡富貧豈可一概定例肥邑則民富本地捐納有司掯
勒索使費拜門生有禮送旗送匾有禮煩費浮於榖價
弊一地瘠則民貧民貧則餬口不充誰來捐納即以鄖
陽一府而論捐納者寥寥無幾按册而稽率皆外省外
省既停捐者絶響此地瘠民貧之明驗也弊二天下州
縣若鄖陽者恐復不少此必須仍開外省捐納之例庶
幾倉榖廣儲倘遇荒歲賑濟有資伏乞裁奪
一饑民之妻子宜嚴禁沿途販賣也流民救死不暇賣
妻鬻子愚人以為兩全之道不知骨肉分散慘動天地
富貴之人利其賤值而買之奸徒賤貨而貴售嗟乎傷
哉為民父母離者尚欲使之合散者尚欲使之聚今每
日車載騾䭾不知凡幾幼穉子女動輙數十此皆
堯舜之民也宜題明嚴禁痛加處分
一計流民每口給榖六合一人先給一月計榖一斗八
升百人用榖一十八石千人一百八十石萬人一千八
百石呈詳批發便須一月具題候
㫖便須兩月必須預籌三月之榖方可茍延殘喘但流
民急宜分挿立望批示
以上數條皆因目擊流移之慘效其一得但智識淺短
思慮未周未必足供採擇相應備叙恭候憲裁
　　　三詳賑濟流民
為移明䟽通糧路以救災黎事本年十二月十二日奉
總督廵撫部院憲牌准川陜總督部院葛咨開陜省地
方今歲荒歉秋禾失望明歲麥苖枯稿將盡㷀㷀百姓
全賴隣省接壤州縣往來糴販以有易無在秦中饑民
可借以　生楚豫居民以此獲利實屬兩有裨益近聞
楚省隣秦州縣不許秦民糴販以致秦民資生無策相
應咨請轉飭所屬隣近陜省州縣各官如遇秦民來彼
糴買糧石令其照常行走公平交易不許盤禁阻撓使
陜省災民得免饑餒之虞等因准此為照各省百姓均
係
朝廷赤子凡值歲時荒歉自應聽隣省災民往來糶糴
以濟時艱無容姦民遏糴藉端阻撓今准前因合行出
示曉諭示仰督屬軍民人等知悉嗣後如遇秦民來楚
糴買米榖聽其照常往來公平交易不許生端盤禁及
高擡時價刀掯阻撓敢有故違許被掯之人赴該管地
方官陳禀查拏解䆒以凴重處各宜凛遵毋違等因除
出示曉諭外合并嚴飭為此牌仰該道官吏照牌事理即
將發下告示照抄多張轉發所屬遍貼通衢曉諭仍令
各具遵依徑報查考毋違䝉此㸔得不許楚省遏糴使
陜西饑民乏食此實川陜督院為民至意然不知本道為
民苦心今年襄陽仰賴
皇上洪福兩憲鴻慈變㐫為豐時雨立霈枯苖飛蝗入
境即死幸而有秋以致陜西河南紛紛赴襄糴販車載
騾䭾驢運人負駱駝百十為羣晝夜不絶於道府縣職
司民牧未有不為自己地方起見此亦良有司之苦心
也但念天下之民盡屬
朝廷赤子何忍閉糴阻饑本道多方勸諭出示布告令
其毋逐利以忘本謀出有餘以濟不足數月以來襄陽
之粟流通三省且三省之民就食於楚過襄不畱者不
可勝計其暫住及久住者亦不下三四萬人襄屬地廣
人稀山多土少稍有收者止襄陽棗陽宜城三邑以三
邑荒薄之收既供三省之販運又食數萬之流民襄民
蓋藏幾何只顧目前蠅頭㣲利忘却餬口本謀不獨官
不忍禁即禁亦不能止也今流民就食益衆饑疲之民
男婦老穉千里䟦渉枵腹徒歩無不羸尫投襄即止非
不欲他往也足力實亦有不能舉動者矣來日益多粟
日益少價日益增粟日且盡昔不忍于外省之民饑今
深憂夫本境之民餒矣本道愚昧無知心力已竭憂深
慮遠食不知味夜不成寐欲奮不顧身擅發倉榖自顧
赤貧向在河工二十年捐築高郵城南三十決口代賠
大工窮夫逋帑隣工堤潰黃水灌淤本道新挑運河七
千餘丈又復獨力重桃負累親知家徒四壁空拳赤手
粉骨難賠又渉市恩沽名且恐一發難繼遠近聞風來
者益衆古諺有之善不可為蓋謂是與然畏首畏尾瞻
顧因循釀饑坐斃與其不可救藥於後何如深思熟計
於先絜輕校重害少利多本道計惟有哀懇兩憲俯念
垂斃之流民將困之襄屬大發鴻慈廣勸輸助除鄖襄
兩府官民窮苦無力輸外其餘悉力輸助保襄民實以
保流民寧襄境實以寧全楚也一面即求憲示將續來
者速檄别州縣分頭安挿毋使偏聚一方一面本道先
借倉榖稍給十五日之糧茍延饑民殘喘俟輸助到日
補償并候憲示到日再行續給一面再准本道將各屬
邑倉榖酌量發出平價糶賣銀收在官俟來年麥熟米
熟照數買補還倉一轉移間不獨可保襄民流民之困
且可以稍甦隣省之乞糴矣伏乞迅賜批示以便遵行
　　　禀覆督院
某身在鄖襄凡一切巨細之事無不切實料理而饑民
一事尤闗重大何敢膜置計自夏間流民初入境即諄
諄告誡有司安頓存畱勸諭本地居民加意矜恤又曉
諭流民安心棲止文告案牘不一而足其時以為不過
數百流民力為安挿使無失所足矣何敢以小事而張
皇何敢以㣲恩而沽名又何敢以襄地撫䘏流移而使
他省有人民逃散之咎故爾未凟憲案既而九月間自
省歸流民漸多焦心益甚飭令各屬清查流民多寡之
數商量賑救流民米榖之所出早夜攅眉檄催如雨無
奈各屬遼濶流民星散册籍一時不齊不知多寡其賑
救之數不能遽定米榖所出無可指實又以大計遠赴
㑹城遂致遲遲未得轉報及十二月初二自省回襄流
民愈衆寢食不寧親自延問流民細訊逃來之由與今
居處情狀每聞哀訴涕淚交横又復飭安頓飭清查星
催火促襄屬之册甫到而鄖屬任催不至雖地方之遼
遠亦郡守之怠緩不暇候齊隨即攅造送憲案矣既得
流民約畧之數苦恩力索始得借動常平之策而郡縣
詳至隨即星飛請憲示矣某又展轉思維計深慮遠細
分條例不徒務虛文而求實濟不徒博善名而銷禍萌
不徒慮目前而計久遠亦不徒為一方奠生民而為天
下講吏治又已差投憲轅苐未識芻蕘足當採擇否又
念郡城情形洞然可見各邑之安頓與否得所與否又
或驅逐與否不能盡知於本月十八日親厯光化一帶
問民疾苦務得實情以圖救濟擬即先動倉榖賑濟半
月俟憲批示再行正在廵厯憲使適至仰見憲臺軫恤
民艱雖遠彌切一使之來流民感動此真如傷念切已
饑已溺為心者矣但某數月焦勞惟此流民一事前此
未經仰凟恐終難逹憲前或者勤事而人言以為玩忽
安挿而人言以為驅逐亦未可定謹將流民一事除近
日具詳數案外其從前文告繕錄一本呈電至其確實
情形與未盡事宜俱悉憲使口禀某惟有仰體憲意切
實奉行以盡厥職而上慰憲慮耳鄖屬惟竹谿縣有册
續到候諸邑册齊再報合并聲明
　　　上兩院禀
前以計典在省時親憲慈飲食教誨感激之深銘諸肺
腑星夜回襄已是臘月初二日繼以新鎮初到酬應兩
日其為人明爽透徹相與共論地方情形事宜種種應
心不啻水乳鄖襄重險
皇上簡畀得人憲臺臂指有賴地方之幸亦某之幸也
襄鎮二十長行某恐其
陛見或䝉
皇上問及是以星馳至光詳細陳述某遵奉憲指施行
廿四旋襄新將軍亦止宿郡城瞻其色笑和平溫厚真
地方大慶也秦省流民久檄各屬安挿得所勤幹者隨
到隨行鄖屬則竹谿房縣鄖縣襄屬則均州光化宜城
真翹楚也某拘於程墨不得不候齊彚報而鄖守尚無
一字回覆某分檄各縣令其兩申道府是以流民册子
先將襄屬呈報而鄖屬續到不及候齊無奈積疲之餘
一時難以速振也饑民自初秋即來楚境率皆過而不
畱畱亦稀少旋令具結以杜奸宄此皆職守常分無庸
申禀後某自省旋襄隆冬生計乏絶秦省民既流移而
催科未緩貧者既行富亦隨之臨潼一邑十走七八某
時赴襄邑大路要口團山鋪陳家營等處坐於道旁逐
一細問無不慟哭陳情如出一口他邑皆然臨潼特甚
後至流民訪前至者覔主收畱前至流民招後至者來
此覔食地界相鄰來者日衆某職在分守既不忍其流
離失所尤不敢以安挿賑濟虛名集衆釀禍慮前憂後
寢食俱廢今秦民來者無窮襄米去者將盡土著無以
資生流民何以度日此號呼求賑之所自來也某策騎
親厯鄉鎮集民路衢勸諭備至以秦民來楚即為吾民
不可異視楚民家稍溫飽果有餘糧可至麥熟者量力
收畱令其傭工耕種挑水擔柴或有空屋薄取租金廣
行方便蓋秦民向來居此貿易原多是以親友識認者
望門投止安挿稍易保結不難新至者恃久住者以自
安土著者恃久住者以取信嚴其禁約不使土著欺侮
流民尤不許新來者恃强撒潑安分則樂業兹地為非
則出諸境外可以自食其力者將就度日茍免死亡如
饑寒廹身朝不謀夕者地方據實報明備述
皇恩憲德給榖賑濟復將遠糴米石來此以備秦省轉
運嚴行各屬正印雜職佐貳分頭曉諭分别查明散給
錢榖數日以來民心大定無復哀號者矣但安挿在境
者逐名給散固易即給後稽考亦不難若信宿即行過
而不畱者若不賑濟似非一視之仁賑之則去來莫定
多寡虚實無從覆核徒開虛冐無有實濟似此之類每
多慎重某矢諸天日并諭各縣凡一切處分賠累俱本
道一身獨任不累汝等絲毫惟望竭力盡心毋沽名毋
浮冐毋短少毋任胥役真如自己饑餓一般倘假借一
粒神明不佑各令亦皆歡欣鼓舞而均州光化尤為勤
慎俟其確散畢報某必須遍厯親查分别勤惰誠偽報
憲勸懲大要分别確實所給亦自無多有食者不給則
絶妄覬之心無食者霑恩則免死亡之懼此則襄屬各
邑賑濟之大畧也至鄖陽各屬地險山深稽察不易而
地亦貧瘠無以資生流民非親交因縁不至其地至亦
不畱故凡流民之在鄖境者皆可茍延性命若一倡賑
濟之聲恐其轉相號召襁負而來接踵而至所集愈衆
資生愈難賑不能徧兼不能繼崎嶇險阻移粟不能貧
餒聚處解散無術為憂方大某遠慮未敢輕舉憲臺視
遠惟明神謨畢照惟望指示導其不知教所未逮庶得
斟酌妥當次第舉行某束髪授書今年已五十讀聖賢
書所學何事敢不盡心以報憲知以慰民望耶前見事
勢廹切憂深慮遠剴切敷詳今復確得情形細加酌量
嗣後或有所陳容再繕錄呈電
　　　與襄陽王鎮臺書
山陜河南饑民流入襄境自八月至今過而不畱以及
各縣安挿本道勸襄民收畱安居者有數萬餘人山邑
不便安挿恐生他患襄雖薄收僅可自食土皆
皇土民皆
皇民如何可分彼此自秋至今三省糴販不絶於路買
去糧食不可勝數饑民就食又多襄屬糧食將盡米價
騰貴小米已賣至七八九錢矣計至麥熟尚有四月不
但流民乏食襄民亦乏食矣豈不大可慮哉今隆冬歲
暮流民嗷嗷待哺號呼遍地慘不忍聞本道見邸抄中
皇上發帑賑濟陜西夫陜西在家之民猶可支吾其逃
出者苦且十倍今仰體
皇恩擅動倉榖先賑一月遍諭饑民此皆出自
皇恩數萬人感頂
皇仁歡聲動地然必須給至麥熟或多給些有資生之
䇿可以歸還故土方是長䇿老鎮臺與本道同守此地
痛癢相闗今入覲
天顔恐
皇上一時垂問伏望老鎮臺啓奏使陜西在外流民與
在家者一體霑恩再給路費使可還里陜楚生靈受福
無量矣
　　　嚴行保甲
為嚴保甲以申憲令事竊照保甲之法奉憲飭行久矣
奈官民視為故事全不實心遵行今外省饑民流寓道
屬甚多合再嚴飭為此牌仰該府即便轉飭屬邑令於
在城在鄉處所家給一牌十家為甲立一甲長給以十
家總牌一紙十甲為保立一保長給以總牌十紙十保
為里令其造具清册二本一存家一送縣縣造二册一
送府一送道甲保里長皆須誠實公正者為之止稽造
本甲内流寓饑民逐一填明該縣預給單式小封凡續
到者即日具單徑行傳送本縣倘本甲有容畱來厯不
明及遊手無業之人左右隣察出即報甲長照前申報
如此力行則官民不擾地方寧静流民得所賑濟周遍
矣務期實心遵行毋得怠忽并速出示曉諭定限三日
造冊申送毋遲
　　　禁宰耕牛
為禁宰耕牛以重農本事照得本道所屬郡邑民間耕
種全資牛力去歲牛疫死將殆盡國以民為本民以食為
本牛少則不能多墾矣合行嚴禁為此示仰道屬軍民
人等知悉如有宰牛者隣佑舉報保甲保甲即報該縣
立拿解道治以重罪仍罰十牛散給窮民之無牛者如
不舉報訪出隣佑保甲一體治罰決不姑貸此係為爾
等百姓籌畫至意非苛刻也倘有借稱牛病不能耕賣
以另買不知病牛之肉食之殺人牛為爾家力耕致病
賣而殺之神必降殃爾等宜知又回回除禁忌外可食
之物頗多何必食牛若私自宰賣隣佑保甲舉報如前
俱一律治罰斷不姑寛慎之
　　　曉諭饑民
為曉諭事照得鄖襄地廣人稀荒土居多邇來外省饑
民流離至此不下數萬又陜西河南山西搬運者絡繹
不絶普天赤子皆屬我
皇上之百姓豈忍異視半載以來本道所轄地方並無
遏糴之禁而川陜督院移文本省督撫兩院嚴檄不許
遏糴無非過慮為饑民計生全耳但督撫大老爺既愛
外省百姓尤愛本省百姓本道仰遵憲行自當安上全
下爾百姓須自已思筭家有幾口人每日吃多少糧食
計至麥熟時尚有多少日子足用則把多餘糧食糶賣
不足用則當自己畱着不可因目前價貴貪利亂賣不
可因一時急用前去後空今春麥子收成不知如何糧
食日少一日糧價日貴一日今日賤賣後日貴買非計
也後日價貴糧盡本地無糧可買爾窮民將何以自全
乎外省遠販之人皆富商大賈乗機射利非窮民自販
也本道不便違憲禁糴又恐愚民失筭特行布告至於
流來饑民多有手藝吾民有溫飽之家乗此修造屋宇
量力興舉召募力作一舉兩得本地工匠擅稱舊主僱
覇住不令饑民做工者嚴拿究治又荒地甚多業主不
能開墾有力之家報官竟行開墾官給印照開成之後
即為已業照例六年陞科原業主不得爭訟乘此流民
甚多僱工甚賤儘力速速多開便為子孫世守恒産亦
一舉兩得之事也又流寓饑民愿歸故土者願住本境
者俱各聽從其便有力開荒者亦如前例無力願墾者
向保甲長説明出具保結赴縣借貸牛種子粒本道與
各屬一一措給開成之後照依定例六年起科永為已
業倘欲還鄉任其轉賣如有原業主爭執者定即重懲
痛處決無絲毫干累合行一并示諭
　
　
　
　
　
　
　
　荒政叢書附録上
欽定四庫全書
　荒政叢書附錄下
　　　　　　　　　湖廣布政司叅議俞森撰
　　捕蝗集要
一王禎農書言蝗不食芋桑與水中菱芡或言不食菉
　豆豌豆豇豆大麻􁉶麻芝麻薯蕷呉遵路知蝗不食
　豆苗廣收豌豆敎民種植次年三四月民大獲其利
一飛蝗見樹木成行或旌旗森列每翔而不下農家多
　用長竿挂紅白衣裙羣逐之亦不下也又畏金聲砲
　聲聞之遠舉鳥銃入鐵砂或稻米擊其前行前行驚
　奮後者隨之去矣
一用稈草灰石灰等分細末篩羅禾稻之上蝗即不食
一蝗最難死初生如蟻之時用竹作搭非惟擊之不死
　且易損壞宜用舊皮鞋底或草鞋舊鞋之類蹲地摑
　搭應手而斃且狹小不傷損苖種一張牛皮可裁數
　十枚散與甲頭復收之
一蝗在麥田禾稼深草中者每日侵晨盡聚草梢食露
　體重不能飛躍宜用筲箕栲栳之屬左右抄掠傾入
　布袋蒸焙泡煮隨便或掘坑焚火傾入其中若只瘞
　埋隔宿多能穴地而出
一蝗有在光地者宜掘坑於前長濶為佳兩旁用板及
　門扇接連八字擺列集衆發喊推門捍逐入坑又於
　對坑用掃帚十數把見其跳躍而上者盡行掃入覆
　以亁草發火焚之然其下終是不死須以土壓之過
　宿方死
一燒蝗法掘一坑深廣約五尺長倍之下用亁茅草發
　火正炎將袋中蝗傾入坑中一經火氣無能跳躍詩
　云秉畀炎火是也
一捕蝗不可差官下鄉一行人從蠶食里正里正又只
　取之民户未見捕蝗之利先被捕蝗之擾蹂踐田舎
　民不聊生然小民多愚愚者必惰非官督率不能踴
　躍且必彼村此集合力驅捕一人惰則衆勤者皆阻
　故必遣官董事惟以亷謹者充選
一附郭鄉村即印刷捕蝗法作手榜告示每米一升換
　蝗一斗不問婦人小兒携到即時交支如此則回環
　數十里内者可盡捕得蝗種一升者給米一升則捕
　蝗種者多後之生而為害者必少矣又萬厯四十四
　年御史過庭訓山東賑饑䟽捕蝗男婦皆饑餓之人
　如一面捕蝗一面歸家喫飯未免稽遲時候遂向市
　上買現成麺做餅擔至有蝗去處不論遠近大小男
　婦但能捉得蝗蟲與蝗子一升者換餅三十個又查
　得崮山隣近兩厰領糧饑民一千二百名可乘機撥
　用即傳告示云朝廷自去年十一月養爾等饑民使
　免於逃死當知報効今蝗蟲生發正爾等報効之日
　也自今以後能將近地蝗蟲或蟲子捕得半升者方
　給米麺一升為五日之糧如無不許准給
一嚴督保甲使知不可不捕然其要法只在不惜常平
　義倉榖米博换蝗蟲雖不驅之使捕而四遠自輻輳
　矣倘或尅減邀勒則捕者氣阻
一元仁宗皇慶二年復申秋耕之令蓋秋耕之利掩陽
　氣於地中蝗蝻遺種翻覆壞盡次年所種必盛於常
　禾
一蝗災之時最盛於夏秋之間與百榖長養成熟之時
　正相值也故為害最廣小民遇此乏絶最甚若二三
　月蝗者是去歲之種蝗非蟄蝗也聞之老農言蝗初
　生如粟米數日旋大如蠅能跳躍羣行是名為蝻又
　數日即羣飛是名為蝗所止之處喙不停嚙又數日
　孕子於地矣地下之子十八日復為蝻蝻復為蝗如
　是傳生害之所以廣也秋月下子者則依附草木枵
　然枯朽非能蟄藏過冬也然秋月下子者十有八九
　而災於冬春者百止一二則三冬之候雨雪所摧損
　滅者多矣其自四月以後而為災者皆本歲之初蝗
　非遺種也故詳其所自生與其所自滅可得殄絶之
　法矣
一蝗有蒸變而生者有延及而生者故蝗生之地必於
　大澤之涯然洞庭彭蠡具區之旁終古無蝗也必也
　驟盈驟涸之處如幽涿以南長淮以北青兖以西梁
　宋以東諸郡之地湖漅廣衍暵溢無常謂之涸澤蝗
　則生之故徐光啓以為蝦子江以南多大水而無蝗
　蓋湖漅積瀦水草生之南方水草農家多取以壅田
　就不其然而湖水常盈草恒在水蝦子附之則復為
　蝦而已北方之湖盈則四溢草隨水上迨其既涸草
　畱涯際蝦子附於草間既不得水春夏鬱蒸乘濕熱
　之氣變為蝗蝻其勢然也故知蝗生於蝦蝦子之為
　蝗則因於水草之積也故宜令凡地方有湖蕩􁌭窪
　積水之處遇霜降水落之後即親臨勘視本年潦水
　所至到今水涯有水草存積即多集夫衆侵水芟刈
　斂置高處風戾日曝待其亁燥以供薪燎如不堪用
　就地焚燒務求净盡春夏之月居民於湖􁌭中捕得
　子蝦一石減蝗百石亁蝦一石減蝗千石但令民通
　知此理當自為之不煩告戒矣光啓又言見傍湖居
　民言蝗初生時最易撲治宿昔變異便成蝻子散漫
　跳躍勢不可遏治之者宜於每年十月州縣官廵視
　境内有蝗蟲遺子之地多方設法除之蓋蝗蟲遺子
　必擇堅垎黑土高亢之處用尾栽入土中下子深不
　及一寸仍畱孔竅且同生而羣飛羣食其下子必同
　時同地勢如蜂窼易尋覔也一蝗所下十餘形如豆
　粒中止白汁漸次充實因而分顆一粒中即有細子
　百餘或云一生九十九子不然也夏月之子易成八
　月内遇雨則爛壊否則至十八日生蝻矣冬月之子
　難成至春而後生蝻故遇臘雪春雨則爛壊不成亦
　非能入地千尺也此種傳生一石可至千石故冬月
　掘除尤為急務且農力方閑可以從容搜索官司即
　以數石粟易一石子猶不足惜苐得子有難易受粟
　宜有等差且念其衝冐嚴寒尤應厚給使民樂趨其
　事可矣
一捕蝗宜重其事嚴其法昔宋淳熙勅諸蟲蝗初生若
　飛落地主鄰人隠蔽不言耆保不即時申舉撲除者
　各杖一百許人告報當職官承報不受理及受理而
　不即親臨撲除或撲除未盡而妄申盡净者各加二
　等諸官司荒田牧地經飛蝗住落處令佐應差募人
　取掘蟲子而取不盡因致次年生發者杖一百諸蝗
　蟲生發飛落及遺子而撲掘不盡致再生發者地主
　耆保各杖一百諸給散捕取蟲蝗榖而減尅者論如
　吏人鄉書手攬納税受乞財物法諸係工人因撲掘
　蟲蝗乞取人户財物者論如重祿工人因職受乞法
　諸令佐遇有蟲蝗生發雖已差出而不離本界者若
　緣蟲蝗論罪并在任法又詔因穿掘打撲損苗種者
　除其税仍計價官給地主錢數母過一頃此外復有
　二法一曰以粟易蝗晉天福七年命百姓捕蝗一斗
　以粟一斗償之此類是也一曰食蝗唐貞元元年夏
　蝗民蒸蝗暴亁颺去翅足而食之如此則蝗雖遺種
　不致發生即發生或延及亦不患蔓衍矣
　
　
　
　
　
　
　
　
　
　
　
　
　
　
　荒政叢書附錄下
