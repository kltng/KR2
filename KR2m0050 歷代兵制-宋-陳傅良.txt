#+TITLE: 歷代兵制-宋-陳傅良
#+DATE: 2016-06-11 12:22:37
#+SOURCE: github.com/kanripo/KR2m0050 master 37836ac3                
欽定四庫全書　　　　　史部十三
　歴代兵制　　　　　　　政書類四(軍政之屬/)
　　提要
　　　　(臣/)等謹案歴代兵制八卷宋陳傅良撰傅良
　　　　字君舉瑞安人乾道中進士官至寶謨閣待
　　　　制是書上溯成周鄉遂之法及春秋秦漢唐
　　　　以來歴代兵制之得失于宋代言之尤詳如
　　　　太祖躬定軍制親衛殿禁戍守更迭京師府
　　　　畿内外相維發兵轉餉捕盗之制皆能撮舉
　　　　其大㫖其總論之中謂祖宗時兵雖少而至
　　　　精逮咸平後邊境之兵増至六十萬皇祐初
　　　　兵已一百四十一萬謂之兵而不知戰給漕
　　　　輓服工役繕河防供寢廟養國馬者皆兵也
　　　　疲老而坐食前世之兵未有猥多如今日者
　　　　總户口嵗入之數而以百萬之兵計之無慮
　　　　十户而資一廂兵十萬而給一散卒其兵職
　　　　衛士之給又浮費數倍何得而不大蹙云云
　　　　其言至為深切葢傅良當南宋之時目睹主
　　　　弱兵驕之害故著為是書追原致弊之本可
　　　　謂切于時務者矣乾隆四十六年九月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　歴代兵制卷一　　　　　宋　陳傅良　撰
　　周
周制王畿千里近郊五十里(宅田士/田賈田)逺郊百里(官田賞/田牧田)
(牛/田)郊為鄉六鄉百里通十為同為百里者十提封九萬
井九十萬夫之地除山川沉斥城池邑居園囿經路三
萬六千井為六萬四千井六十四萬夫之地除公田九
分之一為五十萬二千夫又以一易再易三易通之三
分去一為三十五萬四百夫率三百五十家賦一乘(四/丘)
(為乘故/曰丘乘)積六鄉為千乘而餘率七家賦一兵積六鄉為
七萬五千人此六軍之制也(周禮所謂甸即司馬法所/謂成也四甸為縣四縣為)
(都則成十為終即周禮二縣加之半十為同即/周禮四都凡六鄉十同盖四十都也特異名耳)二百里
曰州州為六遂遂如鄉之法(鄭氏云異其名示相變/耳遂之軍法如六鄉)三
百里曰野野為削(削一作稍家邑/之田大夫采地)四百里曰縣(亦曰/邦縣)縣
為小都(小都之田/卿采地)五百里曰疆疆為大都(大都之田/公采地)都
通為鄙(所謂/都鄙)為寰内諸侯治之皆如遂之法(鄭氏曰自/逺郊以達)
(於畿中六遂之地有/公邑家邑小都大都)畿方千里為千里者十如鄉之除
為三百五十萬四千夫賦車萬乘卒七十五萬人為軍
者十此通畿之師也(牧野之師紂兵七十/萬意者通畿皆發)隨處蒐狩自
成什伍(按禮惟為社事單出里惟田/竭作此見蒐狩比屋作兵)大司馬逓而征之
(按大司馬教兵號名有縣鄙家鄉官野之異等/物有諸侯軍吏都鄉遂郊野之别此見逓征)十年而
役一遍凡三家可任者率十有一人(所謂上地可任者/家三人中地二家)
(五人下地家二人籍其大數三家為十一/人司馬法自夫三為起屋數盖以此也)則終身無過
一再給公上事盖先王忠厚之至更勞均佚不欲窮民
之力也逓征之法非偏摘也(鄭氏云凡用役者不必一/時皆徧以人數計之使勞)
(佚逓/均也)盖鄉遂以次全軍充調不離部曲
　按傳記如周有南國之師晉有九州之戎宋有空澤
　之甲皆全軍更役在軍之士無非鄉旅相望守助猶
　之田里家有羨卒隷於師長閭里故不失守備傳紀
　少康一旅出於一成魯頌僖公千乘賦於百里與公
　劉三單左氏春秋書社之法皆比屋通數非謂兵之
　制也魯三郊三遂可六軍而止三軍亦逓征也
古者五侯九伯二伯専征而諸侯皆共四方之事畿兵
不輕出也
　按詩文王出車我出我車于彼牧矣(九牧/之地)自天子所
　謂我来矣幽王大車漸漸之石為東勞西逸而有不
　遑朝矣之歎更以周禮司馬法㕘考王有四方之事
　則冢宰徵師於諸侯曰某國為不道征之以某年月
　日師至於某國小宰掌其戎具虎賁氏奉書以牙璋
　發之(詩常武王命卿士大師皇父整我六師冢宰也/王謂尹氏命程伯休父左右陳行戒我師旅率)
　(彼淮土小宰戒司馬出征/也程伯為司馬見史記)則畿兵不輕出也在易未
　濟之象髙宗伐鬼方三年有賞於大國則雖天子親
　征亦用諸侯之師(詩周王于邁六師及之/則知所至皆成六師)劉文公平
　丘之㑹對晉人曰天子之老請帥王賦元戎十乘(司/馬)
　(法論戎車之名周/曰元戎先良也)則雖王人涖師毋過十乘以為先
　行宣王復古北伐其制如此平王東遷以王人戍申
　戍甫揚之水始刺之然春秋之初從王伐鄭猶有陳
　蔡衞人二百四十年間王人㑹伐屢矣未嘗見師之
　出惟敗績茅戎王師自出春秋深譏焉(見史記/世家)赧王
　伐秦尚從天下銳師以知畿兵不用其力常完也(豳/詩)
　(周公東征有四國盖以師從/春秋王人子突救衞不書師)
凡王畿千里車萬乘六軍逓用千乘而寰内諸侯各從
其國之制諸侯大國百里車千乘三軍用五百乘(春秋/左傳)
(成國不過半/天子之軍)次國七十里車七百乘二軍用三百三十
乘小國五十里車五百乘一軍用一百六十五乘率天
子用十之一次國大國十之五小國三之一皆足成軍
之數惟無侯作帥卿帥之以奉天子諸侯率教衞以贊
元侯伯子男帥賦以從諸侯(寰内外所以不征同者寰/内有逓征入衞之勞各從)
(其國制而寰外共四/方之事勞佚適等也)
　　春秋
春秋諸侯見於傳者雖未盡信變更王制畧可攷也魯
自禽父三軍詩稱公徒三萬舉成數也(實三萬七/千五百人)成公
元年謀伐齊作丘甲丘各一甲(司馬法四丘出甲士三/人丘甲丘各出甲士一)
(人/)眀年戰於鞍四卿於是乎帥師以出(前此春秋未有/累書帥師者)
襄公十一年三桓改作三軍盖三分魯而各征其一季
氏使其乘之人以其役邑入者無征不入者倍征孟氏
使其半為臣若子若弟叔孫氏使盡為臣不然不舍至
是中軍削矣昭公五年遂舍中軍四分公室季氏擇二
二子各一皆盡征之而貢於公季氏専一軍而孟叔各
専一軍之半公無軍焉八年蒐于紅自根牟至于商衞
(根牟魯東界商宋也/魯西南境衞北隣也)革車千乘故邾人告吳曰魯賦八
百乘邾六百乘盖竭作也哀公十二年用田賦始以夫
田為賦大變丘乘之制民無餘力矣齊威公相管仲參
國為二十一鄉工商之鄉六士鄉十五五家之軌為五
人之伍十軌之里為五十之小戎四里之連為四戎之
卒十連之鄉為十卒之旅五鄉一軍公将其一髙國各
将其一凡三軍教士三萬人車八百乘(㕘周法車増三/百乘徒損三萬)
(人吳子云齊威/募士五萬未詳)盖如鄉之法五鄙三十家為邑十邑為
卒十卒為鄉三鄉為縣十縣為屬五屬各一大夫自邑
積至於五屬為四十五萬家率九家一兵得甲十萬九
十家一車得車五千乘可為三軍者四(長勺之戰桓公/自謂有帶甲十)
(萬車五千乗盖其斥/地甚大非齊舊封)盖如遂之法以通國之數而逓征
之率車用六之一士用十之三大畧倣周變從輕便(當/時)
(地廣㕘用/周畿之制)至鄭簡公時公孫舎之公孫僑帥車七百乘
伐陳始竭作子産修廬井之法而兵止丘甲其後遂兵
賦矣(制用/甲兵)楚吳越秦初無井牧之法楚自武王始為軍
政作荆尸以伐隨戎分二廣而為三軍(鬪伯比曰我/張吾三軍)成
王地方千里城濮之戰左右師潰惟中軍之卒不敗則
猶武之舊然而東宫之甲若敖之六卒申息之子弟略
見於傳徃徃非古公子嬰齊為簡之師組甲被練皆創
名之康王蒍掩始并衍沃牧臯隰賦車籍馬而有車兵
徒兵甲楯之數靈王斥地益大陳蔡不羮邑賦千乘於
是有五帥(左氏傳吳人敗諸/豫章獲其五帥)至平王又始為舟師吳越
不詳見吳王僚伐楚空國而二将夫差伐齊(左氏傳哀/公十一年)
盖可見者四軍其後益強帶甲之士十有三萬黄池之
㑹三軍皆萬人(按國語三将軍三萬人吳越春/秋三萬六千人有中校左右軍)勾踐棲
於㑹稽甲楯五千人其始伐吳發習流二千教士四萬
君子六千諸御千人(其名不一已/見其非古制)其再伐吳自将中軍
而分左右私卒(吳越春秋亦云中分其師為左右軍安/廣之人率君子六千以為中陣為之私)
(卒/)
戰國相并諸侯斥地益廣而丘乘之法壊田齊地方二
千里帶甲數十萬臨淄之中七萬户而卒固已二十一
萬一家而三兵矣湣王創為技擊以兼桀宋五千乘之
國號稱東帝趙地方二千里帶甲數十萬車千乘騎萬
匹然武靈王變胡服滅中山五百里猶三軍也孝成王
卒百萬矣趙括長平之敗䘮師四十五萬而破燕栗腹
兵二十萬李牧敗匈奴亦車千三百乘騎萬三千匹百
金之士五萬人彀者十五萬人魏自恵王以武卒奮凡
武士二十萬蒼頭二十萬厮徒十萬車六百乘騎五千
匹至安釐王時秦圍大梁􁀒比縣勝甲以上為戎士三
十萬韓地方九百里帶甲數十萬燕地三千里帶甲數
十萬車六百乘騎六千匹栗腹之敗於趙也二軍六十
萬車二千乘楚地方五千里帶甲百萬車千乘騎萬匹
頃襄王失鄢郢北保於陳收東地兵尚十餘萬大抵戰
國之制勝甲以上皆籍為兵
　齊桓晉文始為召募科民之法(吳子齊桓募士五五/晉文召為前行四五)
　而是時秦有陷陣楚有組甲被練越有習流君子之
　軍迨至戰國益尚騎射而技擊武卒銳士胡服百金
　之習行於中國後世詐力之兵用矣(技擊之法得一/首而受賜金武)
　(卒衣三属之甲操十二石之弩負矢五十个置戈其/上冠冑帶劍贏三日之糧日中而趨百里中試則復)
　(其户利其田宅銳士功賞相長五甲首而隸五家胡/服以金鐺飾首前挿貂尾為貴職武士冠鶡尾之冠)
　(縵胡之纓短後之衣/百金禽将賞百金)
　　秦
秦自襄公始列諸侯有田狩之事而不能遵周禮至春
秋繆公覇西戎始作三軍(殽之役三帥/車三百乘)置陷陣(吳子秦/置陷陣)
(三/萬)哀公救楚車五百乗(魯定公/五年)為户籍什伍孝公用商鞅初
為轅田(孟康云三年爰士易居古制也商鞅爰田自在/其處不復易居或曰爰田與晉作爰田同按杜)
(預云分田之稅應公公者爰/之所賞之衆爰轅古通用)遂破井田開阡陌以前後
漢㕘考秦法五户為伍十户為什百户一里里有魁五
里一郵郵有督十里一亭亭有長長有兩卒一為亭父
一為求盜五亭一鄉鄉有牧三老㳺徼小於鄉曰聚聚
有嗇夫十亭一縣(萬/户)縣有令丞尉不滿萬户為長凡亭
間之道南北為阡東西為陌(司馬貞史記索隐云風俗/通南北為阡東西為陌河)
(南以東西為/阡南北為陌)阡經陌緯東漢光武紀有千秋亭五成陌
而地里志有畢陌陕陌酷吏傳有京兆阡南陽阡盖即
其地名云曹植詩曰東西經七陌南北越九阡其制猶
存云(唐韻注經三里為/圲玉篇圲通作阡)以周百歩之畆加之凡二百四
十歩為畆(通一易再易/不易之數)聽民買賣隨力所及不限多寡
凢民年二十三傅(音/附)之疇官(疇官田/疇之長)則給公家徭役給
郡縣一月而更謂更卒已復給中都一嵗謂正卒已復
屯邉一嵗謂戍卒凡戰得一首賜爵一級爵有十八級
(後通闗内侯/列侯二十級)一曰公士(歩卒之/有爵者)二曰上造(百卒/之長)三曰簪
褭(車/御)四曰不更(在車右不復/與凡更卒同)五曰大夫(在車/左)六曰官大
夫七曰公大夫八曰公乘(雖非臨戰得乘公車故曰/公乘軍吏之爵最髙者)九
曰五大夫(自公士至不更皆士也自/大夫至五大夫皆軍吏也)十曰左庶長十一
曰右庶長(即左右偏/裨将軍)十二曰左更十三曰中更十四曰
右更(庶長三更所将/皆庶人更卒)十五曰少上造十六曰大上造十
七曰駟車庶長十八曰大庶長(自左庶長至大庶長皆/卿大夫軍将也少大上)
(造言主上造之士也駟車庶長言乘/駟車而為衆長也大庶長大将軍也)盖皆以戰功相君
長昭王始有銳士虎賁八百萬車千乘騎萬匹而分三
軍長平之役年十五以上􁀒𤼵非商鞅之舊矣始皇并
天下分為三十六郡置守尉尉掌佐守典武職甲卒(即/材)
(官之/屬)而郡縣兵器聚之咸陽銷為鐘鐻講武之禮罷為
角抵自戰國時秦與山東戍卒僅存五百餘萬至是殺
傷益衆而北築長城四十餘萬南戍五鎮五十餘萬驪
山阿房之役又七十餘萬兵不足用而後發謫矣先發
弛刑次諸嘗逋亡人贅壻賈人次治獄吏不直者次隐
宫徒刑者(隐宫/宦官)次以嘗有市籍者次大父母父母嘗有
市籍者凡在里門之左一切𤼵之謂之閭左之戍未及
發右而二世立如始皇計盡徵材士五萬人衞咸陽教
射禽獸令自賫糧民不聊生而勝廣起矣周章之戲楚
兵百萬秦發近縣不及乃放驪山徒奴産子受兵以擊
盜及周文破闗東盜益起又發闗中卒東擊盜而阿房
不罷章邯将三嵗亡失已十萬數其降楚也坑新安南
又二十餘萬人而嶢闗下軍将皆賈䜿一啗於利沛公
入而秦遂亡
　商鞅破井田不過斥大疆理以便耕聚亭郵鄉縣猶
　古遺法然而古人寓兵於農藏用不示是以民習於
　教而無鬭狠上藉其力下安於義自鞅始眀以戰懸
　為刑賞以多殺為爵級以怯鬭為役隸使斯民要利
　於上非戰無繇由是秦人之俗尚武虣棄禮義雖能
　卒致強盛而楚之釁具矣昭襄之際徵調無度民非
　商君之舊至始皇混一罷講銷兵意謂士散於天下
　而利器専於京師可以弭患不知斬木掲竿無非戰
　具蒼頭厮役徃徃皆賈勇豪傑也養成戎心困以苛
　政彼干賞蹈利而無禮義之習何有於秦哉盜遍山
　東二世不悟方且納趙高之邪計過為阻深以示強
　大章邯百萬之師勢在呼吸長史欣請事咸陽留司
　馬門三日不得進此秦之所以亡也
　
　
　
　
　
　
　
　
　
　
　
　
　歴代兵制卷一
欽定四庫全書
　歴代兵制卷二　　　　　宋　陳傅良　撰
　　西漢
漢大抵依秦制凡民二十三為正一嵗以為衞士每立
秋斬牲於郊名曰貙兵官皆肄孫吳兵法六十四陣名
曰乘之季冬天子大㑹饗賜觀以角抵罷遣(王尊傳常/以季冬或)
(正月行幸曲䑓/臨饗罷衞士)
　按魏書曰漢承秦制三時不講惟十月車駕幸長安
　水南門㑹五營士為八陣名曰乘之
二嵗為材官騎士(材官自秦有之志云秦置材官於郡/國髙帝常命天下選能引闗蹶張才)
(力武猛者以為/輕車騎士材官)八月太守都尉令長丞尉㑹都試課殿
最水處為樓船邉郡太守各将萬騎行障塞年六十五
乃免就田又自十五以至五十六出賦人百二十為一
算為治庫兵車馬(秦孝公十四年始/為賦漢興算賦)天下人皆直戍邉
三日不人人自行其行者不可徃便還因便徃一嵗一
更諸不行者出錢三百入官以給戍者是為過更(更有/三品)
(每一月一更謂之卒更貧者欲得僱更錢次直者/出錢僱之月二千謂之踐更繇戍謂之過更也)有事
以羽檄發材官騎士以備軍旅(如髙祖十一年發上郡/北地隴西車騎巴蜀材)
(官吕后五年發河東上黨騎屯北地宣帝神爵/元年發三河潁川沛郡淮陽汝南材官詣金城)文帝始
以銅虎符代檄當時各因其地以中都官號将軍将之
(時以盧卿為上郡将軍魏遫為/北地将軍周竈為隴西将軍)事已則罷京師之兵止
南北軍及中尉緹騎郎中令諸郎城門校尉屯兵北軍
屬太尉南軍屬衞尉武帝更太尉為大司馬大将軍以
寵将帥而北軍分八校尉以中壘領之(中壘屯騎歩兵/越騎長水胡騎)
(射聲虎/賁凡八)中尉為執金吾而置三輔都尉屬焉郎中令為
光禄勲而置建章營騎屬焉後更名羽林騎(選隴西天/水安定北)
(地西河上郡良家子能騎射者期諸殿門故置期門羽/林又取從軍死事者子孫養羽林教以五兵號羽林孤)
(兒/)元狩間兵革數動士物故者動以萬數民多買復徵
發之士益少於是發謫吏次謫民次謫戍次七科謫(吏/有)
(罪一亡命二贅壻三賈人四故有市籍/五父母有市籍六大父母有市籍七)而又多赦罪人
亡命弛刑徒者從軍初髙文世用兵中尉兵屬衞将軍
尚屯闗中至元鼎六年中尉卒始發矣邉兵不贍至出
武庫昭帝始元間始募奔命(應劭曰常兵不足權選精/勇聞命奔走故曰奔命)
及命惡少年吏有告劾亡者(師古曰被告/劾而逃亡)宣帝神爵間
擊羌發三輔中都官徒弛刑及應募佽飛射士羽林孤
兒胡越騎以益邉兵盖北軍亦出矣
　唐杜佑通典云兵制可採惟有漢氏重兵悉在京師
　四邉但設亭障又移天下豪族輳居三輔陵邑以為
　強榦弱枝之勢或有四夷侵軼則從中命将發五營
　騎十六郡良家貳師樓船伏波下瀨咸因事立稱畢
　事則削雖衞霍勲髙績重身奉朝請兵皆散歸按漢
　将軍置以征伐無員職佑言命将旋罷是矣又按漢
　兵郎官無員數虎賁千五百人而多不過千人羽林
　左八百人右九百人八校各七百人至東漢不過三
　千五百三十六人執金吾緹騎五百二十人(或曰三/百人)
　至東漢不過六百人(魏王朗奏漢金/吾騎從六百)衞尉所領諸宫
　掖門都候劔㦸衞士至東漢不過二千五百人十二
　城兵雖不見數然亦不過門置一候以掖門司馬所
　掌考之多至百八十人少或三十八人則城門領於
　一校大畧可見髙祖晚征黥布用留侯計發闗内兵
　合中尉卒三萬人衞太子軍灞上恵帝末年陳平周勃為将
　相始以吕氏故屯兵滎陽文帝備北以三軍景帝七
　國之變太尉周亞夫乘六乘傳出擊吳楚而大将軍
　竇嬰監軍滎陽皆因軍設屯事已即罷武帝雖置闗
　内都尉領如郡國亦無營壘而佑謂重兵􁀒在京師
　非也
　漢制雖曰因秦然多近古盖民有常兵而無常征之
　勞國有常備而無聚食之費當是時故将之家亦為
　給賦(見孝恵/元年詔)宰相之子均調戍邊繇有復算有減逋有
　更貸則得為君上之恩至於將相廢置惟時或中都公卿
　或邊郡守尉御史大夫出為䕶軍(韓安/國)不為左遷酒泉太
　守即命破羌(辛武/賢)不為異數而又御軍之法簡肅精
　眀雲中戰士上功幕府差首虜六級賞典輙格屯田
　上奏以六月戊申不越旬日璽書已報輪䑓之詔敗
　亡不掩衞霍行封得䘮相除可以槩見其時無有壅
　蔽誕謾之患若乃賞賚雖或無常廩餼􁀒皆有量京
　師将校比二千石塞下戍卒月穀二石六斗有竒(東/漢)
　(亦人日廩米五升見李/固傳注云升小故五升)是以終漢之世上無叛将下
　無驕兵諸侯七國變生倉卒備禦素具南征北攘連
　兵數年而邦本不揺誠有以也
　南北軍記云南北軍漢制也古者天子之都必有重
　兵焉所以壯根本而嚴衞翼也上天之象以羽林為
　天軍黄帝之聖以兵師為營衞規天摹聖則爪牙之
　衞詎可一日而缺諸漢髙祖皇帝以神武之資躬持
　三尺糾合義旅蝨鞮鍪而汗介胄其勤五載縛嬰斬
　羽而後天下合為一任罷之兵佚諸農畝巴渝北貉
　無勤逺人卧皷包戈将與天下安於無事矣然方是
　時獫狁北張蠻睢南粤竊壤植大強宗豪姓盤互闗
　東而材官騎士散在郡國虎符與檄召而後来帝室
　皇居無武卒騎士以鎮之殆非所以防未然而窒不
　軌也此髙帝建軍之本意歟夫天下形勢惟地與兵
　漢始都洛陽從婁敬及張良議即命車駕西都秦故
　地左殽右蜀太華涇渭表裏而襟帶金城千里巋然
　天府之固矣南北二軍負城環拱路佖營廵碁羅星
　布平居無事虎視眈眈四征不庭如火發發而又衞
　尉藩䕶金吾徼廵武庫司兵司馬禁掖章溝虎威晝
　揮夜呵戎心姦膽戰栗駭落無敢弗率干我天威鎮
　安四方鞏固萬世兵威地利兩兼得之信乎髙祖貽
　燕子孫規模宏逺也
　　王莽
莽奪民田為王田倣古井牧置五威将帥七十二人分
鎮天下而命十二将帥偏禆以下百八十人専事北伐
又以七公六卿兼號将軍填名都中郎将繡衣執法各
五十五人分填邉郡而内置司命軍正外設軍監十二
人又依周官之文分六鄉六尉六郊六隊(音/遂)鄉一帥尉
一大夫郊一州長隊一大夫屬正又内置大将外置大
司馬五人将軍至吏士凡七十三萬八千九百人仍賜
州牧及縣宰皆兼将軍偏禆校尉之號又有豬突豨勇
銳卒虎牙五威兵竟(音/境)尉九虎将軍捕盜都尉之屬置
輙不罷盖不可勝數
三代國容不入軍軍容不入國儀禮吉㐫賔嘉達於天
下而軍禮獨載於大司馬法若國有師田之事則縣師
始受法於司馬以作民六官亦惟小司馬職掌不􁀒書
而軍司馬輿司馬行司馬皆不備官有事斯置其不欲
觀兵盖如是自秦以戰馬為爵卒以自斃而王莽又滋
彰焉凡公卿至於守宰皆兼将校之稱一切募兵號為
豬豨徵天下眀兵士六十三家數百人以備軍吏所以
示民無非逆徳㐫器顧方疑天下之軋已重弩鎧之禁
吝虎符之發求以為安而緑林新市羣盜已起海内豪
傑皆殺其牧守自稱将軍旬月之間遍於天下敗亾之
禍速於暴秦可不戒哉莽兵大抵因漢而紛更其制不
一統屬民不堪擾又務自攬權雖遣将不與兵符必請
而後動其伐邉乃欲同時俱出至乆屯者數年常二十
餘萬人仰給縣官野有暴骨而京師衞卒亦三嵗不得
更代由是民怨益作莽遂大敗
　按莽昆陽之戰州郡各選精兵牧守自将定㑹者四
　十二萬人餘在道者千里不絶其他擁衆累數十萬
　者通天下盖漢自武帝征伐之後數世涵育不見煙
　火之警迨及始元之間民户一千三百二十三萬有
　竒是以郡國甲士所在而足及尋邑大敗盡棄山東
　之衆北軍精兵號九虎者尚數萬人亦可以見漢家
　養民強國之制然自莽俶擾干戈競作至於光武還
　定郡縣或空置守長中元末年方纔四百二十七萬
　十餘一二無復曩時之盛矣
　　東漢
光武中興以幽冀并州兵克定天下始於黎陽立營領
騎常千人以謁者監之號黎陽兵而京師南北軍如故
北軍并胡騎虎賁二校為五營置北軍中候易中壘以
監之領於大将軍光祿勲省户騎車三将及羽林令都
尉省旅賁衞士領於太尉建武六年始罷郡國都尉并
職太守無都試之法惟京師肄兵如故眀年罷天下輕
車騎士材官樓船及軍候吏盡還民伍惟更踐如故九
年省闗中都尉十三年罷左右将軍二十三年罷諸邉
郡亭候吏卒
　按光武乆在兵間厭武事且知天下疲耗思欲息肩
　文書調度一切務從簡寡由是内省營衞之士外罷
　徼候之職又自西都之季都試或以為患韓延夀始
　以試士僭擬不道誅而翟義之反王莽隗囂之刼更
　始李通之勸光武皆以秋試因勒車騎誅守長號令
　起事光武懲之遂罷不講自是漢兵法始大變壊善
　乎應劭論之曰天生五材誰能去兵自郡國罷材官
　騎士之後官無警備實啟宼心一方有難三面救之
　發兵雷震一切猝辦黔首囂然不及講其射御用其
　戒警一旦驅之以即強敵猶鳩雀捕鷹鸇豚魚曳豺
　虎是以每戰常負王師不振張角蕩揺八州竝發牧
　守梟列流血成川爾逺徵三邉殊俗之兵忿鷙縱横
　多強梁喜事以為己功不教而戰是謂棄之迹其禍
　敗豈虛乎哉
然終建武之世已不能遵守前法置尉省校輙復臨時
補置(七年罷長水射聲二校十五年復増屯騎校九年/省闗都尉十九年復置而邉郡亦徃徃復置尉)
眀帝之初以為野無風塵乃悉罷沿邉屯兵其後北方
有變則復置度遼營(明帝永平八/年鄭衆言)南蠻或叛則置象林
兵(和帝永元/十四年)羌犯三輔則置長安雍二尉(安帝永/初四年)鮮卑
宼居庸則置漁陽營(安帝建/光元年)其後盜作沿邉緣海稍稍
増兵(順帝永建元年令縁邉/郡增置歩兵列屯塞下)而令扶風漢陽築隴道三
百塢(順帝永/和元年)魏郡趙國常山中山六百一十六塢(西羌/傳)
置屯多矣始募死罪繋獄囚出戍聼從妻子自占邉縣
以為常自後徃徃五營緹騎虎牙之士迭出征戍
漢氏畧循周畿之制訖於西京都兵無過一再出自中
興郡兵不練而南北二軍交驚於境安順以来竇憲(永/元)
(元/年)鄧鴻(永元/六年)何熙(永初/三年)三将以擊邉劉尚(永元/九年)鄧隲(永/初)
(元/年)任尚朱寵(永初/五年)馬賢(永和/五年)張僑(永和/六年)六七将以討羌
而鮮卑之宼(永和/二年)南單于之變(永和/八年)亦數移屯連年暴
露由是王旅無復鎮衞之職而奔命四方之不暇又方
募為陷陣(西𦍑/傳)徵為積射召為義從大抵剏立名號皇
甫規所為列屯坐食之兵衆矣卒於中官之誅結援外
将故夫漢之禍光武之銷兵為之也
至安帝永初間募入錢穀得為虎賁羽林緹騎營士而
營衞之選亦衰當是時邉郡守禦之兵不精内郡五衞
之備不脩(見陳/忠䟽)諸羌轉盛二千石守令並無守戰意皆
爭徙避宼於是徵兵㑹衆揺動數州増賦借奉費八十
餘億暴露師徒連年而無所勝至於順帝始令郡舉五
人教習戰射然而有憚逺役而郡兵始叛矣(永和/二年)
古人調兵各從其方之便髙宗伐楚盖裒荆旅武王克
商實用西土至於征徐以魯(書費/誓)追貊以韓(詩/奕)平淮以
江漢畧見於經可攷也齊衞東討陳濤惟及江黄北入
山戎亦因燕衆盖猶有節制者自晉文城濮之役以秦
師從諸侯力征惟黨是與無復先王之舊矣漢氏獨得
古意役民以法大帥征師其備北則上郡隴西北地事
越則㑹稽豫章撃朝鮮則舉遼東開西南夷則巴蜀移
兵赴逺不過一再自東都兵不能繼然後盜起一方而
羽檄被於三邉(魏王朗曰一隅馳羽檄則三邉/被荒擾此亦漢氏近世之失)民不堪
命至於背叛此興荆揚兖豫四州之卒撃象林萬里之
蠻李固所以憤惋也(通鑑順帝/永和三年)雖改領以歩騎五千費
用四十四萬億凡一年百八十戰羌宼畧定黄巾遂作
(建寧二年羌平中平/元年黄巾張角反)所在盜賊不可勝數朝廷不能討
於是置八闗都尉(中平/元年)十三州牧西園八校尉以小黄
門蹇碩統之雖大将軍亦屬焉帝亦自留心戎事乃大
發四方兵講武於平樂觀躬擐介胄稱無上将軍
　三代而上兵權散主有扈之師六事咸在牧野之戰
　三卿同出書稱太保命仲桓南宫毛俾爰齊侯吕伋
　以二干戈虎賁百人逆子釗而常武詩亦曰王命卿
　士南仲大祖大師皇父整我六師王謂尹氏命程伯
　休父左右陳行戒我師旅夫太保相也非南宫毛之
　使不能専令兵師齊侯将也非太保之命不敢擅興
　禁旅且以二兵百士而二三大臣㕘互職掌至於皇
　父整師尹氏播令程父出征則兵無専主将無重權
　大畧可攷是以兵滿天下居然無患迨及叔季司馬
　世官爰以命氏馴至諸侯更霸大夫藏甲孔子作春
　秋凡書帥師譏臣専也自後兵多常聚帥多世守文
　武異途将相争長吳起與田文論功而㢘頗之賢恥
　居藺卿之下兵之所在權實歸之是以在外則外重
　在内則内重漢氏兵制庶㡬乎古南北二軍不能兼
　屬而握兵之臣輙重於時太尉相國列為三公城門
　領兵得如五府是故諸吕謀難必先監軍平勃交驩
　勢不相下孝文入繼大統不俟移日奪絳侯之柄歸
　代邸之臣盖忌之也武帝留意邉功増設營校卒置
　大司馬官尊寵将帥以冠諸軍大臣之權尤偏重於
　将矣託孤霍光丞相不與而霍光親戚分典兵衞徃
　徃諸奴視相府無有也宣帝不堪至赤其族惜乎亦
　出一切矯枉之計􁀒易諸屯付之所親子弟權臣稍
　削而宦官外戚始用矣厥後董賢王鳳代為元戎以
　基王莽簒奪之禍光武中興益創前事内省校士外
　罷郡兵欲以銷患而良法蕩然當時滎陽不過千騎
　公掾監領超遷牧守其任不輕自後令出房帷政歸
　臺閣戚宦迭将更相傾奪然五營畏服中人公卿就
　戮為之掃地何進袁紹不勝其忿於是内置園校陽
　尊黄門外重州牧實召邉将閹䜿雖剪而董卓之禍
　以成義軍四起羣牧争政漢遂三分由此觀之外内
　輕重一係於兵三代之制為不可易矣
　
　
　
　歴代兵制卷二
欽定四庫全書
　歴代兵制卷三　　　　　宋　陳傅良　撰
　　三國
魏制畧如東漢南北軍如故有中左右前軍各一師又
有中䕶中領軍領䕶軍将軍各一人其他雜號無常數
初曺公自置武衞營於相府以領軍主之及文帝増置
中營於是有武衞中壘二營以領軍将軍并五校統之
京師講武亦如漢惟改乗之曰治兵然訖魏一再講而
已(文帝延康元年/眀帝太和元年)自納司馬朗之言復令州郡典兵然
未置尉盖太守或刺史兼帥(朗為丞相主簿言天下土/崩由秦滅五等之制而郡)
(國無蒐狩習戰之備故也今雖五等未可復行可/令州郡並置兵外備四夷内威不軌於策為長)文帝
初王朗因請寄軍政於農(郎奏云舊時虎賁羽林五營/兵及衞士并合雖且萬人或)
(商賈惰㳺子弟或農野謹鈍之人雖有乗制之處不講/戎陣既不簡練又希更事名實不副難以備急或兵既)
(乆屯而不務營佃不修器械無有貯聚一隅馳羽檄則/三面並荒擾當今諸夏已安雖未得偃武戢兵宜因年)
(之大豐寄軍/政於農事)時方外事吳蜀内興土木未暇也黄初三
年特置都督諸州軍事尋加四征四鎮将軍之號又置
大将軍都督中外諸軍位太尉上(事見曺爽讓/司馬懿表)而當時
宗室諸王藩兵大數纔不過殘老二百人復時時徵調
之(魏大發士息及取諸國士曹植以近前諸國士息已/見發其遺孤稚弱在者無㡬而復被取乃奏曰臣初)
(受封得兵百五十人士息前後三送兼人已竭尚有小/兒七八嵗已上十六七已還三十餘人今部曲皆年耆)
(卧在床席氣息裁属者凡三十七人/疲瘵風靡疣盲聾瞶者二十三人)盖兵權外聚於州
牧内歸於大将軍及太尉司馬懿與大将軍曹爽争政
誅爽而兵柄世在司馬氏於是潜消方面併營以貳於
已(母丘儉文欽矯詔討司馬師共上表云三方之守一/朝缺廢多選精兵以自營衞五營領兵缺而不補多)
(載器械充/聚本營)是時天子親兵惟殿中蒼頭黄門是以髙貴
鄉公徒手遇禍然司馬師猶憚四征遂以司空召還諸
葛誕以奪其兵㑹誕以叛誅魏祚遂移矣吳蜀兵不詳
見蜀置五軍其左右将軍督䕶一人其中師監䕶典㕘
軍各一人其前師将軍監䕶督軍各一人其後督将軍
兼一人其将校畧如漢而兵有突将無前賨叟青羌散
騎武騎之别盖不全用蜀人也是時户籍士民異號徃
徃充兵之家已非民伍然諸葛治軍之法師十二更下
張郃之戰在者八萬去者願留亮卒後士卒亡命更相
重冒姦巧非一(見吕/乂傳)由是蜀兵耗矣吳多舟師營校畧
異於漢而兵有解煩敢死兩部(見胡/綜傳)車下虎士(見甘/寜傳)丹
陽青巾(見沈/瑩傳)交州義士(見歩/隲傳)及健兒武射之名非一調
度亦最無法大率強者為兵羸者補户(見陸/遜傳)至有六百
餘家輙皆料取以他郡羸民遷補其處(見陳/表傳)然孫權時
兵猶不給他役惟春耕秋刈死事江渚而已亮皓以後
始以戰士兼充衆役(見陸/遜傳)於是家有五人三人為役父
兄在都子弟給役州縣民怨叛者成行矣其後􁀒封子
為十一王王給兵三千而黄門宦官亦開召募陸抗都
督欲足兵百萬而守者因循莫肯差赴抗卒以其五子
分将而吳遂亡
凢天下户口纔一百四十餘萬耳曺公按兾州籍自喜
得兵三十萬盖有夫皆兵也赤壁之敗兵八十萬須濡
之屯兵四十萬而蜀兵十萬二千吳兵二十三萬通三
國之兵僅視有户之數以供三帝之用斯民盖已病矣
又况三輔流人收入蜀郡(劉璋時三輔流人數萬收以/為兵號東州兵事見英雄記)
江淮商旅募為吳卒而魏武制錯役之法分離天下使
人役户各居一方(見晉劉/頌奏)其離逖轉徙之患又可勝言
哉
　　　八陣圗贊(并序/)
夫八陣圗者蜀漢丞相武鄉侯諸葛亮之所作也圗之
可見者三一在沔陽之髙平舊壘一在廣都之八陣鄉
一在魚腹永安宫南江灘水上在髙平者自酈道元已
言傾圯難識在廣都者隆土為魁基四門二首六十四
魁八八成行兩陣俱立陣周四百七十二歩其魁百有
三十在魚腹者因江為勢積石憑流前蔽壁門後却郤
月縱横皆八魁間二丈郤月内面九六鱗差廣都舊無
聞焉惟見於李膺益州記其言魁行皆八裁舉其半趙
抃成都記稱耆老之說以為江石數魁應六十四卦則
知兩陣二首之意以體乾坤門户法象之所由生也然
其陣居平地束於門壁營陣之法具而竒正之道藴魚
腹陣於江路因水成形七八以為經九六以為緯體方
八陣形圎郤月壁門可以觀營陣之制郤月可以識竒
正之變故雖長江東注下流湍駛轟雷奔馬不足以擬
其勢回山卷石不足以言其怒峩峩八陣實瀨其衝石
子如拳灘沙攸積而歴年千數未嘗回撓隐若敵國屹
若長城故桓温以為常山之蛇杜甫偉其江流而石不
轉也若夫四頭八尾隅落鈎連隊陣相容觸處為首則
廣都魚腹之圗其法皆八陣也居則修諸營壘出則備
其行陣雖有竒正之變一生於正而已先王寓兵於農
而制之以丘井折衝樽爼而舞之以行綴經國有途軌
之制畫地有遂鄉之法文事武備未列為二途民可使
知之故顯仁而藏用爾在易先天之象天圓地方八卦
相重皆六十四隂陽相錯剛柔相交而天文地理備焉
先天之文愚於八陣見之矣八陣之作寜武侯私智自
營之乎風后握竒有天地風雲龍鳥蛇虎之名眀八卦
之象也漢法大司馬常以立秋日斬牲祠白帝肄孫吳
六十四陣則六十四卦之象中興罷郡國都肄而陣勢
浸亡非有王佐之才眀於天人之奥則八陣之變化其
誰能嗣之愚以為八陣之施非徒教戰而已文中子曰
諸葛亮而無死禮樂其興乎非虛言也觀古懐人敬為
贊曰
堂堂八陣法地之經端如置碁維縱與横左右有行後
先有列錯綜相成鈎連互設孰知其首孰測其端直道
如繩循之如環八八相乗陣間容陣在翼斯張在前斯
奮陣雖形八天七攸存四轅轉隊虚實斯分亦有握竒
列於陣後闢闔乾坤混融六九風雲天地體則隂陽熊
騎虎旅龍旂鳥章竒正相生方圓逓出混沌紛紜杳㝠
恍惚其闢無方其闔有儀幽若鬼神夫誰知之轅門之
設實司啟閉無鍵而闗視之孔易行而為陣居則為營
堅重如山能疾而輕我則通途平平坦坦致敵天羅莫
知遄返顯允武侯經之營之可衡天漢以作六師君子
所為衆人不識曰曷勝哉七禽孟獲先王體國丘甲作
兵干戚之容萬舞於庭四頭八尾文成井字㫄睐斜窺
孰知其自易有八卦洪範九章天道昭昭曰惟典常在
帝有熊其臣風后爰作握竒蚩尤是討六十四陣演自
孫吳豈其妄作文本河圖三代徃矣漢隳都肄誰其興
之天啟眀智惟此武侯器宏管樂龍隐隆中雲蒸巴蜀
先王遺法尚克興之漢家餘業豈不成之營頭下墜蒼
蒼叵測心服竒才歎興勍敵廣都之壘雲守儲胥匪石
凌矻神物攸居甘棠古木尚云無敗此圗之存其何能
壊率然之蛇無頭無尾易象先天於乎不已
　　兩晉
晉自文王建國隂謀傾魏置二衛(中衞/後衞)三部司馬(前驅/由基)
(強/弩)以中領軍領之武帝伐魏遂分左右各一将軍(左衞/虎賁)
(羊琇為将軍右衞/虎賁趙序為将軍)命中虎賁驍騎㳺擊别領又置虎賁
羽林上騎異力四部并命為五督(皆領於/驍騎)又有左右前
後四軍四䕶軍領之凡二衞左右前後驍騎七軍皆中
軍将軍羊祜統之(祜罷改北軍中候/永嘉中改中領軍)其後更制殿中典
兵以寵陳勰歩兵校尉以寵王濬而東宫亦備三率(初/置)
(中衞率泰始五年分為左右衞率各領一軍恵帝愍懐/太子在東宫又加前後二衞率成都王頴為太弟又置)
(中衞率/凢五率)将相諸王始給兵衞(義陽王望給兵二千人賈/充伐吳給兵萬人騎二千)
(楊駿為太尉給兵/三千人騎一千)或由中領出鎮方面亦将本營兵以
行(羊祜以衞将軍出齊王攸/以侍中出皆給本營兵)遂為後例凡在權寵必給
多者兵三萬騎二千及其罷去親從如故故有司徒歸
第家兵一千餘者(見王/渾傳)方鎮去官送兵千餘家者(見范/寗傳)
由是空校牙門虚立軍府動以百數(武帝咸寧五/年傅咸奏)禁兵
外散於四方矣(見干/寳傳)淮南死士纔七百人而趙王倫與
戰輙敗(見淮南/王允傳)其弱可見恵懐以来諸王交亂迭以國
兵代去宿衞(永興元年成都王頴以國兵代宿衞􁀒殺/所忌者永嘉三年東海王鉞以國兵代宿)
(衞􁀒罷殿/中武官)名将勁卒咸入私家(見東海/王鉞傳)永嘉之亂長安
户不盈百蒿棘成林公私有車四乗宫省無復守衞府
寺營署掘塹自守愍帝圍逼惟凉州義衆千人守死不
移而已(見索/綝傳)江東草創軍容寡弱鎮衞營校有名無兵
識者皆議并省(温嶠/傳)當時雖優賞投刺(大興元年/熊逺諫)貸免
僮客(大興四年/刁協議)以充京師馴至臧獲之徒得命守令(孝/武)
(帝太元四/年許榮䟽)然而實不足用王敦蘇峻之叛毎戰輙衂成
帝僅得劉超義兵之衆號君子營峻衆一入未及成列
而棄甲走矣初武帝深懲魏氏孤立而州鎮太盛大封
同姓大國三軍兵五千人次國二軍兵三千人小國一
軍兵千五百人自始封至子孫漸減罷盖欲特強宗盟
以為削弱方州之漸銷鋒刃罷武庫之辭形於賢良之
策乆矣以吳存未能(見華/譚傳)吳平之後即詔天下刺史􁀒
去州郡兵大郡纔置武吏百人小郡五十人晚乃並遣
諸王假之節鉞各統方州軍事(太康十年/用王估計)都督監軍至
於盈十(咸寜五年/傅咸奏)㕘軍司馬皆得増置由此諸王擅兵
動以萬數内相争政京師數擾羣盜乃起州縣無備不
能禽制(見山濤傳當時罷兵惟/濤與陶璜以為不可)恵帝之初戍兵四出天
下遂大亂矣繼以五代之擾所在牧守弱者棄地強者
稱盟民間豪傑亦各推塢主以宼抄為事而富家大姓
多藏户口以為私附(見劉/遐傳)京師以羽檄徵天下兵卒無
至者於是義兵紛然大者兼為方鎮小者聚為塢壁(劉/沈)
(諸/傳)元帝南渡依以立國祖逖北討藉以為重因而撫之
未暇更定徃徃授以大将軍都督四鎮四征四平之號
或兼王者各自為将而江東征調不出三吳中流上流
専於大鎮宿衞大發毋過三萬每議出討率取奴兵(自/用)
(刁協議後皆以奴為兵㑹稽王道子發諸郡奴號曰樂/属移置京師東土囂然人不堪命庾翼發所統六州奴)
(北伐百姓怨嗟何充悉發/二州編户奴士庶嗷然)百姓怨嗟臨戰輙敗是時雖
嘗從賀循之議欲嚴分界多亭候畨休以備宼然竟無
成績(循自元帝/時建言)終東晉世惟謝𤣥一戰有功盖北府兵
而已(見劉牢/之傳)
　按晉武帝之制大抵内強宿衞領之貴戚外削州牧
　統於宗藩皆懲魏也未㡬宗王横肆而宿衞散於司
　府禁衞單虛而州牧轉為強鎮是以闗門無結草之
　固晉陽有屢舉之甲欲強而反弱将削者滋大事不
　師古急於矯弊崇私廢公而患生於所偏也重以士
　民調度􁀒無良法自錯役之制不改魏舊而東南二
　方六州郡兵戍守運漕父南子北咸更不寧(見劉/頌䟽)恵
　帝壬午之詔驅逐倉遽(張昌傳太安二年壬午詔書/發武勇赴益州號壬午兵人)
　(咸不樂而詔書催促所過之境留五日者二千石/免由是郡縣官長躬出驅逐昌遂帥避役者為亂)三
　王己亥之格爵命猥雜(陳頵傳永寧元年三王起義/兵制己亥格以權濟難此自)
　(一切之法非常倫之格也其起義以来依格/猥雜金紫佩士卒之身符冊委僕隷之門)比及江
　左方國異制江州之兵或至單丁俱上不得畨休王
　敦敗後從衞士三畨之制是時民年十六為全丁十
　三為半丁至有生兒不復舉養鰥寡不敢嫁娶者或
　雖上功不與論封(見段/灼奏)或縁一愆謫辱累世(見范/寗奏)夫
　以相傾之将胥怨之民上無所統下無所繋人莫之
　恤而又災宼相仍公私虚乏饑有流殍寒無襦袴斯
　民将安歸乎由是宗室誘之則為八王之亂逺方懐
　之則為五代之擾方鎮聚之則為王蘇庾桓之叛自
　昔禍變至晉滋極職兵之由終晉之世惟陳勰馬隆
　用諸葛亮古陣遺法畧試一二隆以募兵三千克平
　西凉厥功彌著勰事雖不槩見然徒校標幟兵之一
　物耳更數大亂京闕圍逼而白飛幡一麾衆皆解甲
　不鬭麾號數信收效至此孰謂古法之不可施於後
　世而軍政之果無益於人國也
　
　
　
　
　
　
　
　
　
　
　
　
　歴代兵制卷三
欽定四庫全書
　歴代兵制卷四　　　　　宋　陳傅良　撰
　　南朝
初晉兵不競惟北府有功方桓𤣥簒竊髙祖之興不過
一千七百人卒定天下髙祖既代晉亦惟内弱外強故
首置五校殿中東宫諸兵(永初元年置五校三将増殿/中将軍領員二十人二年置)
(東宫三/校尉)而限荆州府置兵不得過二千人二年且以揚
州本兵不付道憐(長沙王道憐/髙祖母弟也)未㡬自以享國日淺欲
為貽後之業以荆居上流甲兵半朝廷遺詔諸王遍居
之由是崇樹襁褓迭據方岳(裴子/野論)而大州率加都督不
可詳載文帝元嘉之政最為可稱置宣武塲校獵講武
然而亟用其民猜防智将殺檀道濟而使王𤣥謨等北
代再舉再敗邑里蕭條武庫空虛當是時惟荆州尚完
衆率十萬帝深憂忌思所以制之
　按宋鎮荆州者十有一人惟謝晦朱脩之沈攸之三
　異姓耳初髙祖用宜都王義隆次謝晦文帝元嘉三
　年晦反誅次彭城王義康元嘉二十年入相誅次江
　夏王義恭廢帝永光六年入相誅次臨川王義慶南
　譙王義宣武帝孝建元年義宣與江州刺史臧質反
　誅次朱脩之次臨海王子頊以應子勛反誅次山陽
　王休祐次巴陵王休若泰始七年皆誅次沈攸之反
　誅又竟陵王誕以南兖州反誅晉安王子勛桂陽王
　休範皆以江州反誅海陵王休茂以雍州反誅義陽
　王昶以徐州反奔魏建平王景素以南徐反誅子勛
　子頊死皆年十一
乃更益東宫之兵與羽林相若至有實甲萬人以為宗
室尾大不掉之防立矣不知一旦議開廢立禍起於父
子之間非獨兇忍亦居勢使然也孝武起義削平内難
又謂前日之釁近在東宫蔵甲與禁旅競強也乃増多
殿閣諸屯(孝建元年初置殿門及上閣/門諸屯兵及復置衞尉官)
　按宋雜将軍徃徃貼為寄禄而掌禁兵則自二衞将
　軍下有隊主仗主幢主鎧主細仗細鎧主軍主至是
　有直閣将軍防閣将軍閣主齋帥直寝左右捉刀之
　類大見寵任而中郎将驍騎諸營又為外兵矣(時有/中郎)
　(将外兵㕘軍驍/騎外兵㕘軍)
併省太子營衞(省太子歩兵翊軍校尉旅賁中/郎将冗從僕射左右積弩将軍)既而南
郡竟陵海陵諸王相繼以反誅又以藩州太重大荆揚
别置二州(分揚州五郡置東揚州/分荆州八郡置郢州)鎮王從兵無過六隊
而封内官長皆不臣於封君尋戒刺史守宰須手詔乃
興軍且自謂弱主弱臣庶㡬畧定而晉人上流中流重
鎮之意既掃地於此事歸近習勢輕天下廢帝遇害不
出房闥泰始之初晉安傳檄潯陽而徐(薛安/都)冀(崔道/固)青
(沈文/秀)益(蕭恵/開)湘(何慧/文)廣(袁曇/逺)梁(栁元/怙)豫(殷/琰)㑹稽(孔/覬)岷山
(薛常/寳)諸州郡響應而起南向之兵凡十餘萬朝廷號令
不出百里當是時十萬四出(見沈攸/之傳)宫省危懼吳喜請
定東吳僅配羽林三百而殷孝祖以傖楚壮士三千黄
回以江西快手八百来赴恃以為安然則孝建大眀之
制非徒無益祇以滋禍雖賴建安王及沈攸之悉力勘
定然一時軍功當官者衆板不能供使用黄紙眀帝晚
運益念中外多虞禁旅方藩皆不可恃獨親信近倖至
有僕隸皆獲不次之除捉車人為中郎将馬卒為員外
郎馴使左右御刀専制天下(事見/齊紀)紀綱法度蕩然矣世
祖二十八子既無孑遺(泰始三/年誅盡)未㡬嫌隙日深故亦以
有功見疑被誅而晉平巴陵次第鋤殄本根既蹶而蕭
道成之釁成矣大抵宋氏之􁧻無異於晉而又甚焉盖
皆起於髙祖而成於文帝父子兄弟干戈相尋無足論
者
　按宋調役一如晉舊元嘉以来王𢎞始議以十五至
　十六為半丁十七為全丁而何承天備邊之策亦云
　一城千家堪戰之士不下二千計丁課仗盖稍稍欲
　裁制矣然文帝銳志中原不暇息民力其一舉悉六
　州倩暫行而白丁不較輕進易退卒至敗衂當時徐
　州五軍僅免九百餘可畧見帝猶不已於是盡户發
　丁(二十/七年)王公以下子弟皆從役再舉再敗邑里蕭然
　遂致子勛之亂丹陽統内男丁既盡婦女供役逮於
　大眀數年兵禍少弭而孝武不思救時更為嚴科詔
　士族雜婚皆補将吏避役必斬由此奔竄山林胥為
　盜賊子勛之變曽不旬日闔境響應盖有由然幸㑹
　削平而眀帝浸驕因欲宣威淮北一敗塗地枕尸六
　十餘里至是虛置州縣荒民無㡬矣重以将由上御
　士無専統元嘉北伐帝授成律交戰日時亦待中詔
　将帥趦趄莫敢自决而泰始之師十軍絡繹各立姓
　號不相禀受沈攸之以為耕夫漁父夜相呵叱便致
　駭亂無惑乎斯民之至此極也
齊梁陳興亡相及兵無改制盖晉末兵禍不在敵國而
日尋於臣子齊太祖乗釁得位廢諸王屯邸而外㫁諸
衆募(泰始元年以来内外多虞将帥各募部曲李安民/以為非淮南常備外餘軍􁀒可罷遣乃詔曰設募)
(取兵縣賞購士盖皆/權宜自今可㫁衆募)因欲撿括民居稍立符伍以王儉
諫乃止更定户籍雖有其意無其法(先是民苦兵役或/託死稱疾以避之)
(簿籍無考虞玩之議更撿定而吕文度行之過甚凡上/籍被却者充逺戍逃亡益多賊唐㝢之由此起奔之者)
(三萬/衆)永眀以来凡上所寵昵即付師旅盖世祖任外監
(吕文/度)則領軍但守虚位東昏信置閣(徐母/標)則都督實不
領兵(崔慧/景)甚者御刀應勅(茹法珎/之徒)用事謂之八要誅鋤
舊臣諸将危不自安皆為逆黨(王敬則陳顯達/相繼以懼誅叛)永元之
後蕩然弛備閱武故塲鞠為苑囿(東昏以閲武塲為芳/樂苑百姓歌曰閱武)
(塲種/楊栁)玩習兵火昏淫肆虐於是梁武帝蕭衍假起義之
師潜謀代齊然武帝志事征伐恢拓境宇州郡雖多户
口日耗而又調民止於徐揚二州三丁取兩自徐州南
據於蕭勃惟荆益所部尚完既而元帝棄益於西(以武/陵王)
(紀/事)湘巴兼失荆揚號令千里而近民户著籍不盈三萬
陳祖因而取之盖兵力單微也比于髙宗江州守長亦
僅羈縻不應徵發鎮将屯討悉仰禁兵於是大増六騎
逰擊(大建/六年)衆建雲旗義士(七/年)而舟師果修所向奏㨗然
瘡痍未復輙謀彭汴清口之殱将士三萬由是江右尋
亡南師不競閱武於大壮之觀陳於𤣥武之湖雖曰歩
騎十萬樓艦五百僅足縁江防守臺内空虛矣後主荒
怠責軍人之征以修宫室(舊制軍人無闗市/之征至是倍責之)奪故将之
兵以配文吏(時孔範用事於帝前誹薄諸将自是将帥/㣲有過失即奪其兵分配文吏奪任忠部)
(曲以配範故章華上書/曰老臣宿将棄之草莽)至禎眀末徵兵吳㑹而邉鎮遂
虚施文慶赴江州配兵二千京師戒嚴則恐廢其述職
衰弱之積殆此極矣隋師大至江中無一鬭船自謂齊
兵三来周師再来無不摧敗曽不為備賦詩飲酒不罷
隋師至而陳亡
　
　
　
　
　
　
　
　
　歴代兵制卷四
欽定四庫全書
　歴代兵制卷五　　　　　宋　陳傅良　撰
　　北朝
漢光武始以南庭數萬徙入西河遂訖東都代有羌患
董卓之亂汾晉騷然延及劉漢石趙苻秦羣雄並擾至
於拓㧞魏宇文周盛矣天厭􁧻亂及魏稍復周更兵制
馴至隋唐庶㡬於古雖劉石之􁧻固不足書然将有其
末不可不録其本至於得失興亡亦可以為世鑑
劉淵匈奴冒頓之帥五部者也晉氏弛馭将發其兵遂
歸稱號劉聰入洛陽始盜華江建營衞凡有十六軍(各/配)
(兵二千以/諸子為之)而列置單于左右輔以主之夷夏分将此其
始也既倚重夷落則中軍宿衞皆疲老不足用故石虎
俘漢遺卒惟氐羌三千餘人悉送襄國而坑戮其餘盖
以漢兵無用云石勒初以單騎歸劉淵卒代漢稱趙亦
以禁兵配世子(五十四營/􁀒配世子)餘兵委諸将别以衣冠人物
號君子營(寇鉅鹿常山/集衣冠人物)石虎暴亂重徭晉人以厭當氣
者之說既而東宫衞士皆謫凉州(世子宣殺其弟韜趙/王虎誅之謫其衞士)
(十餘萬人戍凉州謫/卒梁犢等至謀作亂)京邑居守徃徃特耆雋之士(姚弋/仲謂)
(石遵京師宿衞空虚及入/耆雋之士踰城而迎之)於是冉閔厚撫禁旅以傾石
鑑(閔既都督總中外兵權乃撫循殿/中壮士皆奏為殿中貟外将軍)鑑亦私結邊兵以
圗閔(鑑使将軍孫伏都等/結邊士三千以誅閔)閔既克鑑乃募召人誅邊兵
死者二十餘萬北部衰矣然交錯殺掠中原始無更生
者慕容又以鮮卑乘之并趙為燕當時中州䘮亂坑卒
子孫孤煢孑立十室九然(常偉諫/慕容雋)而雋徵發繁擾户留
一丁民不堪命自恪死垂奔兵将三十萬衆賣樵鬻水
責以殖貸貴戚䕃户戰士絶廩秦師来伐莫有鬭志遂
至覆敗苻堅之興王猛傖人稍為有法聽苻融之言遷
羌部之内附却衞辰之獻納歸邊民之逺徙四禁二衞
悉令就學十丁一兵始有羨夫當時未之有也
　按劉曜河上之役戎卒二十八萬五千自以為畏威
　而来者居三之二其調民可見石虎五丁取三四丁
　取二凡士五人出車一乘牛二頭米十五斛絹十疋
　不辦者要斬又括民馬四萬餘匹敢匿者斬百姓窮
　窘鬻妻子以供軍須猶不能給盖合鄴中舊兵常五
　十餘萬州郡造甲者稱是船夫十有七萬不與焉西
　魏之興邊兵畧盡然有戎卒三十餘萬石氏殆不能
　過燕欲經營秦晉精覈隐漏户留一丁餘悉發為兵
　使歩卒滿一百五十萬雖以劉貴極為陳說復用三
　五然秦師之入拒兵四十餘萬視魏人為多焉後燕
　畧有齊岱歩兵二十七萬車一萬七千乘鐵騎五萬
　三千率是以觀諸邊之兵大抵空國而作敗亡之􁧻
　特不相逺王猛用秦而十丁一兵之制猶見忠厚王
　通以為有静中原之功豈不信然惜乎堅之驟戰亡
　也
然滅燕之日鮮卑四萬餘户納之長安而又處烏桓於
馮翊徙丁零於澠池闗又編户大抵殊類而逺配氐種
散居方鎮盖已為分崩離析之漸矣既而國強氣盛略
計士卒九十餘萬騎遂謀江南自謂投鞭足斷江流發
卒六十餘萬騎二十七萬皷行而東為慕容垂所誤敗
於謝𤣥五年之衆全闗之地復為燕有矣後燕參合之
敗積骸如山滹沱之役士卒十萬寸刄不返殘民以逞
失律滋甚凉夏而下抑無譏焉至於利鹿南凉率意改
作耕戰之民始判然離矣崛強一方遺患萬世利鹿孤
自以為抗衡中夏建都立邑難以避患於是處晉民於
城郭勸課農桑以供資儲帥國人以習戰射弱則乘之
強則避之盖居者専耕出者専戰自此始矣厥後髙歡
入魏毎令軍士其語鮮卑則曰漢民是汝奴夫為汝耕
婦為汝織輸汝粟帛令汝温飽何為陵之其語華人則
曰鮮卑是汝作客得汝一斛粟一疋絹為汝擊賊令汝
安寧汝何為疾之夫惟兵農之不相入則其患至於相
令且相疾也先王之法其為慮患詳矣哉比及魏氏山
東雜夷始徙代北江淮諸蠻滿伊闕之南矣尋任崔浩
闗掌軍國伐夏之役爰有前驅後繼之目其討柔然分
道竝出各列什伍将帥麄有紀號然而征卒南侵士馬
亡失過半初未有以寛民力也自闔門之謫除於崔挺
(初制一人逋亡合門充役光州刺/崔挺上書諫太和二十年除其制)　三長之制立於李
冲(太和/十年)魏無鄉黨之制惟立宗主督䕶民多隐冒三五
十家始一户(按韓􁧚䟽百姓迭相䕃冒或百室/合户或千丁共籍盖當時通然也)李冲上
言宜凖古法五家立隣長五隣立里長五里立黨長取
鄉人強謹者為之隣長復一夫里長二夫黨長三夫三
載無過則升一等既而課調省費上下安之至孝静興
和二年臨淮王孝友表曰令制百家為族二十五家為
閭五家為比百家之内有帥二十五徵發皆免苦樂不
均羊少狼多復有蠶食京師諸坊或七八百家惟一里
正二史庶事無闕而况外州乎請依舊置三正之名不
改而毎閭止為二比計族省十一丁事下尚書寝不行
屯田興於薛虎子而戍兵資絹自随之困省(太和五年/初州鎮戍)
(兵資絹自随薛虎子上表以為在鎮之兵不減數萬資/糧之絹人十二疋未及代下不免飢寒公私損費宜置)
(屯/田)世業定於李安世而豪強䕃附逃役之弊均(初民多/䕃附䕃)
(附者無官役李安世議均田由是均/給天下之田皆為世業終身不易)定都中洛増減宿
衞(十九年選武勇之士十五/萬為羽林虎賁以充宿衞)分建六鎮優復府户初魏
都平城以北邉為重盛簡親賢擁麾作鎮配以髙門子
弟以死防遏獨得復除當時人物忻慕為之(據廣陽王/深䟽又魏)
(蘭根説李崇曰昔縁邉初置諸鎮地廣人稀或徵發中/原強宗子弟或國之肺腑寄以𤓰牙中年號為府户役)
(同厮/飬)既遷洛陽後徃徃邉任始重置官頗衆源懐所謂
沃野一鎮自将以下八百餘人者也中年以来有司號
為府户役同厮養自非得罪當世莫肯與伍本鎮驅使
但為虞候白直一生推遷不過軍主於是少年不得從
師長者不得逰宦邉任一輕惟孱弱凡材乃出為鎮将
専事聚斂邉人無不切齒永平之後良法浸壊外則鎮
将選舉官不擇人任城王澄以北邉鎮将選舉彌輕奏
重其選袁翻亦以為緣邉州郡官不擇人惟論資級或
置貪汙之人廣開戍邏多置帥領皆無防宼之心惟有
聚斂之意其勇力之兵驅令抄掠羸弱之卒苦役百端
收其實絹給其虚粟綿冬厯夏死什七八内則勲書竊
階至數百(盧同撿括冒軍/者三百餘人)而又痛施排抑武人選格不
預清流(張仲瑀上封事言銓削選/格排抑武人不使預清流)邉方子弟悉同厮養
由是羽林虎賁屠害省郎(仲瑀兄/始均)沃野鎮民執戮長帥
(于/景)朝廷不能討為之還選以撫之改州以恱之盖識者
知魏之将亂髙歡始傾財結客矣當時六鎮俱沒羣盜
充斥貴寵子弟銜杯躍馬以攻戰自許及臨大敵銳氣
頓盡羸弱當宼強壮衞身(路思/令䟽)由是河洛淪為戰地矣
髙氏初基不用周禮百保鮮卑自樹種落顧以華人簡
備邊要别内外之領二曹(以唐邕典外兵曺/白建典騎兵曺)雖厥後十
八受田二十充兵六十免役頗追古意此法之行齊亂
已兆後主之際政以賄成一時領軍二十人無謂甚矣
宇文泰相魏輔以蘓綽經濟之畧於軍尤詳六軍百府
始倣周典而稍還兵農不分之舊(文帝大統八/年初置六軍)泰始籍
民之才力者為府兵身租庸調一切蠲之以農隙講閱
戰陳馬畜糧備六家供之合為百府毎府一郎将主之
分属二十四軍泰督中外諸軍六人各督二大将軍凡
十二大将軍毎大将軍各統開府二人開府各領一軍
盖至是而廣州山南北山皆勁兵矣克齊之後并相各
置六府而東北别為七總管自隷户有還奴虜有免隐
丁有誅府兵有復丁以十二取役以一月代糧畜以家
備民力日以裕矣惜乎自太祖争政志移魏室六卿分
命冢宰専兵既以此始無以貽後初太祖為魏相立左
右十二軍總属相府太祖殂皆受宇文䕶處分䕶第屯
兵侍衞盛於宫闕武帝患之宻謀誅䕶其後楊堅秉政
都督諸軍勢傾中外卒以簒周
　　隋
隋髙祖繼周統其兵制大抵仍周齊府兵之舊而特加
潤飾焉自今考之其十二衞之制則曰翊衞曰驍騎衞
曰武衞曰屯衞曰禦衞曰侯衞各分左右而置将軍以
統諸府之兵故當時之兵互相統攝而權不分諸府之
兵有郎将副郎将坊主團主之属以相統治其外又有
驃騎車騎之軍折衝果毅之軍雖増易不常(唐兵制云/驃騎車騎)
(二府皆有将軍後更驃騎曰鷹揚郎/将車騎曰副郎将别置折衝果毅)而要其大槩則周
家井田之遺制也故隋之兵威視南北之國為尤強是
以征伐四克而成一統之業皆府兵之政也
　按魏周齊之世已行租調之法而府兵之制由是而
　始基(通鑑陳紀齊顯祖令民十八受田輸租調二十/充兵六十免力役六十六還田免租調周魏見)
　(前/)加以宇文泰之賢専意法古當時兵制増損尤詳
　然亦未易遽成也故其制雖始於周齊而其效則漸
　見於隋彰灼於唐以此知先王之制其廢既乆則復
　之必以漸歟
隋取江南之役凡總管兵合五十一萬八千而散之於
要害之地凡八所或出於六合(晉王/廣)或出於襄陽(秦王/俊)
或出於永安(清河公/楊素)以至江陵(劉仁/恩)蘄春(王世/積)廬州(韓/擒)
(虎/)廣陵(賀若/弼)東海(燕/榮)皆列兵分戍旌旗舟楫亘數千里
然其節度則總之晉王其元帥則歸之髙熲各相統攝
焉此髙祖御兵之意亦有所寓也故擒叔寳取金陵不
啻如振槁之易自煬帝不綱府兵之制不講至伐髙麗
之役四方兵集平壤凡一百一十三萬三千八百人是
以逺近騷動士卒死亡耕稼失時田疇荒蕪加之饑饉
榖價踴貴輓運勞弊(大業七年發鹿車夫六十餘萬二/人共推米三石道塗嶮逺不足以)
(充餱糧至鎮無可/輸皆懼罪亡命)而遼東浪死之歌作矣(鄒平民王薄/擁衆據長白)
(山自稱知世郎言事可知矣又作無向遼/東浪死歌以相感勸避征役者多歸之)隋遂以亡
　按煬帝大業八年兵集平壤驅督煩擾所取之兵皆
　非府衞之制故其間老癃羸弱殆居其半而訓練之
　制寂焉不聞况繋而置之堅城之下乎遂使堂堂之
　衆盡沒遼東(煬帝凡九軍度遼及還至遼東城惟二/千七百人資儲器械巨萬計失之蕩盡)
　狼狽而歸而黎陽江都之盜已熾矣
　
　
　
　
　
　
　歴代兵制卷五
欽定四庫全書
　歴代兵制卷六　　　　　宋　陳傅良　撰
　　唐
唐髙祖初興兵事屬之於子(髙祖起太原開大将軍府/以建成為左領大都督領)
(左三軍太宗為右領大都/督領右三軍元吉統中軍)庶事草創兵制未暇講及天
下畧定始置軍府以驃騎車騎兩府統之分闗中為十
二道(萬年道長安道富平道醴泉道同州道華州道寜/州道岐州道幽州道西麟州道涇州道宜州道皆)
(置/府)雖稍有更易(武徳三年更以萬年道為参旗軍長安/道為鼓旗軍冨平道為𤣥戈軍醴泉道)
(為井鉞軍同州道為羽林軍華州道為騎官軍寜州道/為折威軍岐州道為平道軍幽州道為招揺軍西麟州)
(道為苑㳺軍涇州道為天紀軍宜州道為天節軍置将/副各一人以督耕戰以車騎統之六年以天下既定遂)
(廢十二軍改驃騎曰統軍車騎曰别将居嵗餘復十二/軍而軍置将軍一人軍有坊置主一人以勸課農桑)
然毎更而輙善迨太宗貞觀初而其制遂一定焉
　按唐之兵制雖因隋舊而與隋亦異貞觀又與武徳
　大異隋制毎府有郎将副将坊主團主以相統治始
　皆隷於十二衞之将軍惟驃騎車騎二府各自有将
　軍其後以将軍為郎将而别置折衝果毅髙祖之興
　有兵二十萬武徳初始置軍府以闗中驃騎車騎鎮
　之析闗中之道為十二未㡬改為十道並置府焉凡
　六百三十四而又統軍為折衝都尉别将為果毅都
　尉毎府各置之而皆隷於諸衞謂之諸衛折衝府左
　右衞皆領六十府諸衞領五十至四十其餘以隷東
　宫十帥凡府三等兵一千二百人為上千人為中八
　百人為下士以三百人為團五十人為隊十人為火
　備駱駝驢馬甲胄器械戎器米麥蔵之庫有所征行
　則視其入而出給之其畨上者惟給弓刀而已凡民
　年二十為兵六十而免故兵制至此益善比之於隋
　則大備矣
武徳三年初置十二軍分闗中諸府隷焉皆取天星為
名以車騎府統之毎軍将副各一人取威名素重者為
之督耕戰之務由是士馬精強所向無敵貞觀更置十
道置府六百三十四而闗中二百六十一皆隷折衝及
東宫十帥其能騎射者為越騎其餘為歩兵而畨上者
又有驃騎豹騎熊騎渠羽射聲佽飛之名
　按唐本志置府六百三十四闗内二百六十一蘓勉
　㑹要府六百三十四闗内二百六十一通鑑從此數
　而陸贄奏議諸府八百餘所而在闗中殆五百杜牧
　罪言外開果毅折衝府五百七十四通典折衝府五
　百九十三鎮二百戍三百九十三此其數之不同也
唐府兵當宿衞者畨上兵部以逺近給畨五百里五畨
千里七畨一千五百里八畨二千里十畨二千外為十
二畨於是諸衞将軍受其名簿而配以職焉夫府兵雖
散在諸道然折衝都尉竝遥隷於諸衞乃内任官也故
官制係之於諸衛之後不與外官同
　按兵志述唐制之美曰府兵之置居無事則耕於野
　其畨上者宿衞京師而已若四方有事則命将以出
　事解輙罷兵散於府将歸於朝故士不失業而将帥
　無握兵之重所以防微杜漸絶禍亂之萌也自井田
　不復兵制之善莫出於此惜乎後人之不能遵也
三衞五府之置親衞之府一勲衞之府二翊衞之府二
此三衞五府也武徳貞觀世重資廕二品三品子補親
衞三品孫四品子補勲衞四品孫五品及上柱國子補
翊衞毎月畨上宿衞内廡及城門其後入官路艱三衞
非權勢子弟輙退畨柱國子有白首不得進者流外雖
鄙不數年給廩禄故三衞益賤人罕趨之
　按通鑑唐之募置彍騎府兵日益隳壊死及逃亡者
　有不復㸃補其駱駝馬牛器械糗糧耗散畧盡府兵
　入宿衞者謂之侍官言其為天子侍衞者其後本衞
　多以假人役使如奴隷長人羞之至相詬病其戍邊
　者又多為邊将所苦利其死而沒其財其折衝果毅
　又歴年不遷士大夫亦恥為之夫豈立法之初有不
　善也其節目次第非可預為之圗亦在夫繼之者有
　以維持而潤色也髙元之君何足以知之
唐有南北衙南衙諸衞兵也北衙禁軍也南衙領於金
吾北衙統於羽林李揆曰朝廷置南北衙文武區别以
相伺察也北衙之制其後雖増易不常名號不一然皆
天子宿衞之兵(說見/後)而南衙之制布之中外綱維統攝
實為盡善其發府兵皆下符契刺史與折衝勘契乃發
若全府發則折衝都尉以下皆行不盡則果毅行毎嵗
季冬折衝都尉率五校兵馬之在府者置在右校尉位
習戰陣之儀是日也因縦獵獲各入其人(毎嵗季冬折/衝都尉率五)
(校兵馬之在府者置左右二校尉位相距百歩毎校為/歩隊十騎隊一皆卷弰幡展刄旗散立以候角手吹大)
(角一通諸校皆斂人騎為隊二通偃旗弰解幡三通旗/舉左右校擊鼓二校之人合譟而起右校擊鉦隊少却)
(左校進逐至右校立所左校撃鉦隊少却右校進逐至/左校立所右校復撃鉦隊還左校復薄戰皆擊鉦隊各)
(還大角復鳴一通皆卷幡攝矢㢮弓匣刄/二通旗弰舉隊皆進三通左右校皆引還)
　按唐之兵制與漢之兵制大抵畧同唐有南北衙之
　制漢則有南北軍之制唐之南衙領於金吾北衙領
　於羽林而漢則羽林為南金吾為北耳唐折衝府皆
　有木契銅馬朝廷徵發下敕書契魚都督郡府㕘驗
　皆合然後遣之漢則有銅虎符之制矣唐毎嵗季冬
　習戰陣之儀漢則亦以毎嵗八月都試唐惟折衝都
　尉自教而漢都試之日則郡縣之官盡㑹也唐以民
　兵隸折衝府府置折衝果毅長史校尉漢之都尉則
　唐之折衝漢之副尉則唐之果毅也漢之正丞則唐
　之長史也唐有越騎歩兵驃騎豹騎熊騎渠羽射聲
　佽飛之名而漢則有輕車騎士材官樓舩之别唐府
　兵宿衞以近給畨漢之為材官者亦為衞士統於衛
　尉故與唐類唐之給畨雖在千里外者亦不免而漢
　之淮南地逺數千里吏民徃来徭役長安道者甚苦
　賈誼嘗言之矣是欲逺近均一終恐病民也唐之府
　兵居闗中者多說者以為固本以漢地里志攷之天
　下郡國凡百有三置都尉者九十三輔至於山西之
　五原纔二郡耳唐之親衛勲衛皆以品官子弟為之
　漢之期門羽林亦宿衞也而以良家子弟為之此其
　所以同也然其所異者唐置十六衞各有上将軍大
　将軍将軍其属若郎将長史之類尤多漢則光祿勲
　衞尉二卿爾其属吏亦少漢有樓舩之制而唐不􁅳
　然觀荆湘兼統水陸(河間元王孝恭傳蕭銑據江陵/孝恭數進䇿圗銑帝嘉納進王)
　(趙郡以信州為䕫州乃大治舟艦肄水戰俄進荆湘/道總管統水陸十二軍發夷陵破銑二鎮縱戰艦放)
　(江中諸将曰得舟當濟吾用棄之反資賊奈何孝恭/曰銑瀕江鎮戍見艫舠蔽江中必謂銑敗不即進已)
　(而救兵到巴陵見舩疑/不進銑内外阻絶遂降)亦必有法矣而兵志不述惜
　哉
東宫有五率府各有左右共十率府左右衞左右司禦
左右清道左右監門左右内率府毎府有率有副猶天
子之十六衞也親衞府以三品五品子補勲衞府以四
品孫五品子補翊衞府以勲官二品散官五品子補猶
天子之五府三衞也其畨上宿衛之制畧同折衝亦有
畨上於東宫者如所謂外府旅賁外府直盪之類是也
　按唐東宫有十率府而折衝亦皆隷焉則太子主兵
　矣太子不宜有兵古制也春秋之際惟楚有東宫卒
　(僖公二/十八年)其後太子商臣卒以宫甲弑成王故漢皇太
　子並無兵官惟有中盾主周衞徼道衞卒主門衛而
　已則唐制非古也唐初秦王諸王各有左右䕶軍府
　左右帳内府左右親事府皆有護軍統軍之官其後
　此制廢止有親事府帳内府各有典軍而漢諸侯王
　則置中尉以掌其兵不得擅發若淮南濟北之稱兵
　叛逆盖封建之弊也
髙宗以後府兵之法浸壊畨役更代多不時衞士稍稍
亡匿至開元間宿衞不能給張說乃請一切募士宿衞
取京兆蒲同岐華府兵及白丁而益以潞州長從兵共
十二萬號長從宿衛嵗一畨眀年更號曰彍騎入隷十
二衞為六畨毎衛萬人而諸府士益多不補折衝将又
積嵗不遷士人皆恥為之而府兵益廢彍騎之制皆擇
下丁白丁宗丁品子強壮之民而為四籍又别為畨頭
羽林飛騎之目其初亦足以羈弭外患自天寳後其法
浸以廢弛士失拊循徃徃流散而折衝諸府至無兵可
校六軍諸衞皆市人祿山反不能受甲矣
　按開元十年沿邊戍兵六十餘萬張說以時無強宼
　奏罷二十餘萬使還農上從之旬日得精兵十三萬
　隸諸衞更畨上下兵農之分自此始矣十一年命尚
　書蕭嵩與蒲同岐華州長官選府兵白丁一十二萬
　謂之長從宿衞分隸十二衛而為六畨十三年更命
　曰彍騎天寳之後復稍變廢應募者皆市井無賴未
　嘗習兵承平日乆議者謂兵可稍減是時民間挾兵
　者有禁子弟為武官父兄擯而不齒猛将精兵皆聚
　於西北邊中國益無武備祿山?窺中國􁧻心一萌
　陷河朔二十四郡若入無人之境唐祚之不絶者如
　縷倘非天命不替詎能振中興之業乎
夫所謂方鎮者節度使之兵也其原皆起於邊将之屯
防者唐初兵之戍邊者大曰軍小曰守捉曰城曰鎮而
總之曰道故通天下十二道為軍八十為守捉六十有
七為城三十有八為鎮三十有九自武徳至天寳以前
守之不易其軍城鎮守捉皆有使而道有大将一人曰
大總管已而更曰大都督在太宗時行軍征討曰大總
管在本道曰大都督自髙宗永徽以後至景雲初而節
度使之名興矣(髙宗永徽以後都督帶使持節者謂之/節度使然猶未以名官景雲二年以賀)
(㧞延嗣為凉州都督河西節度使自是而後接/乎開元朔方隴右河東河西諸鎮皆置節度使)開元之
際府兵之制既壊迨天寳而彍騎之制又壊天子所恃
節度方鎮之兵而安禄山正以范陽道節度使反天子
之兵弱不能抗而諸鎮之兵共起誅之當時號九節度
使之師大盜既滅武夫戰卒有功者皆除節度使由是
方鎮相望於内地将驕兵悍天子無以制而卒以基亂
　按唐杜佑云國朝李靖平突厥李勣滅髙麗侯君集
　覆髙昌蘇定方夷百濟李敬元婁師徳劉審禮皆以
　卿相率兵禦戎戎平師還兵無乆鎮此李唐之初所
　以上無叛将下無叛兵者職此之由也自彍騎之制
　壊天子倚方鎮之兵方鎮強天子弱矣禄山叛逆遽
　陷兩京肅宗即位靈武而諸鎮之兵共起誅賊其後
　禄山子慶緒及史思眀父子繼起肅宗命李光弼等
　討之號九節度之師大盜既滅以功起行陣列為侯
　王者大者連州十餘小者猶兼三四故兵驕則逐帥
　帥強則叛上或父死子握其兵而不肯代或取舍由
　於士卒徃徃自擇将吏號為留後以邀於朝天子顧
　力不能制因而撫之謂之姑息之政由是號令自出
　以相侵撃虜其将帥并其土地天子反為和解之始
　時為朝廷患者號河朔三鎮及其末朱全忠以梁兵
　李克用以晉兵更犯京師而李茂貞韓建近據岐華
　妄一喜怒昭宗用崔𦙍召梁兵以誅宦官而宦官刼
　天子奔岐梁兵圍之逾年當此之時天下之兵無復
　勤王者向所謂三鎮徒能始􁧻而已其他大鎮南則
　吳浙荆湖閩廣西則巴蜀北則燕晉而梁盜據其中
　自國門以外皆分裂於方鎮而唐遂亡史臣謂措置
　之勢使然寜不信歟
唐之北衙諸軍者禁軍也髙祖定天下以太原初起之
兵三萬人留宿衞號元從禁軍後謂之父子軍(髙祖以/義兵起)
(太原已定天下􁀒罷遣歸其願留者三萬人髙祖以渭/北白渠旁民棄田分給之號元從禁軍後老不任事以)
(其子弟代謂/之父子軍)貞觀初太宗擇善射者百人曰百騎又擇
有材勇者置北衙七營(太宗貞觀初擇善射百人為二/畨於北門長上曰百騎以從田)
(獵又置北衙七營選材/力驍壯月以一營畨上)至十二年更置左右屯營於𤣥
武門領以諸衛将軍號飛騎及髙宗龍朔初更置左右
羽林軍(髙宗龍朔二年始取府兵越騎歩射置左右羽/林軍大朝㑹則執仗以衞階陛行幸則夹馳道)
(為内/仗)而禁軍日益盛矣至於武后改百騎曰千騎睿宗
改千騎曰萬騎𤣥宗改萬騎為左右龍虎軍(𤣥宗以萬/騎平韋氏)
(改為左右龍虎軍皆用/功臣子弟制若宿兵也)而印臂之法遂行於開元之初
(𤣥宗開元十二年左右羽林軍飛騎闕取京旁州/府士以户部印印其臂為二籍羽林兵部分掌之)迨天
寳末禁軍寖耗入蜀之役從者纔千人肅宗赴靈武士
不滿百至徳二載始置左右神武軍亦曰神武天騎制
如羽林總曰北衙六軍(至徳二年置左右神武軍補元/從扈從官子弟不足則取他色)
(帶品者/同四軍)又擇便騎射生手千人(至徳初擇便騎射者置/衙前射生手千人亦曰)
(供奉射生官又曰殿/前射生分左右箱)總號曰左右英武軍逮代宗以射
生軍清内難而寳應之名立矣(代宗即位以射生軍入/禁中清内難皆賜名寳)
(應功臣故射生/軍又號寳應軍)廣徳以後吐蕃屢入宼天子不能自立
而陕州神策之軍遂為禁軍之首(上元中以衛伯玉為/神策節度使鎮陕州)
(初哥舒翰破吐蕃即其地置神策軍以成如璆為軍使/及安禄山反如璆以伯玉将千人赴難伯玉與魚朝恩)
(皆屯於陕時邊土限􁕟神䇿故地淪沒詔伯玉所部兵/號神策軍廣徳元年代宗避吐蕃幸陕朝恩舉在陕兵)
(迎扈悉號神策軍及京師平朝恩遂以兵歸禁中永泰/元年吐蕃復入宼朝恩又以神策軍屯苑中自是寖盛)
(遂為天子禁/軍非他軍比)然而朝恩貪肆無極自鳳翔京兆扶風等
郡皆屬其節度(大厯四年朝㤙請以京兆之好畤鳳翔/之麟㳺普潤隸神策軍眀年復以興平)
(武功扶風/天興隸之)卒之軍政不立逮建中之末耗散畧盡白志
貞遂補之以市人一旦涇原叛卒一呼而天子無從衞
之兵(建中四年下詔募兵以白志貞為使志貞隂以市/人補之名隷籍而身居市肆及涇卒潰叛皆戢伏)
(不出帝/遂出奔)非李晟持軍赴難則唐事去矣(徳宗出奔李晟/與其軍人他将)
(皆自飛狐道西兵赴難遂為神/策行營節度屯渭北軍遂振)自後雖更易不常其權
大率歸之閹寺(貞元二年改神䇿左右箱為左右神策/軍特置監勾當左右神策軍以寵中官)
(而益置大将軍以下又改殿前射生左右廂曰殿前左/右射生軍亦置大将軍以下三年俄改殿前左右射生)
(軍曰左右神威軍置監左右神威軍使左右神策軍皆/加将軍二員左右龍武軍加将軍一員以待諸道大将)
(軍有功者自肅宗以後北軍増置威武長興等軍名類/頗多而廢置不一惟羽林龍武神䇿神威最盛總曰左)
(右十軍徳宗興元十二年竇文瑒為左神策䕶軍中尉/霍仙鳴為右神策䕶軍中尉張尚進為右神威軍中䕶)
(軍焦希望為左神威軍中䕶軍十四年又詔左右神策/置統軍以崇親衛由是塞上徃徃稱神策行營皆内統)
(於中/人矣)順宗即位王叔文雖欲收神策兵權而事卒不克
(順宗即位王叔文用事欲取神策兵柄乃用故将范希/朝為左右神策京西諸城鎮行營兵馬節度使以奪宦)
(者權而/不克)至昭宗以藩臣䟦扈而有宗室典禁兵之謀可
謂良策矣特嗣覃諸王雖迭居閫外之寄皆不足以支
難(景福二年昭宗以藩臣䟦扈天子孤弱議以宗室典/禁兵及伐李茂貞乃用嗣覃王允為京西招討使神)
(策諸都指揮使李鐬副之􁀒發五十四軍屯興平已而/兵自潰茂貞逼京師昭宗為斬神策中尉西門重遂李)
(周􁀙乃引去乾寜元年王行瑜韓建及茂貞連/兵犯闕天子又殺宰相韋昭度李磎乃去太原)致駕陷
於朱温可不戒夫
　
　
　
　
　
　
　
　歴代兵制卷六
欽定四庫全書
　歴代兵制卷七　　　　　宋　陳傅良　撰
　　五代
梁祖以宛朐羣盜之黨而附黄巢為盜後歸命於王重
榮遂秉旄宣武(巢陷京師以朱温為東南面行營先鋒/天子在蜀諸鎮㑹兵討賊賊勢日􁕟温)
(乃就王重榮以降天子賜/名全忠拜宣武軍節度使)已而挟聴命之唐鞭笞天下
卒收神器其用兵嗜殺且言天怒我殺人少而殺降卒
三千(太祖攻朱瑾賀環馳救擊敗之降其卒三千是日/大風揚沙蔽天太祖曰天怒我殺人少耶盡殺降)
(卒/)李存孝出兵窺山東三州赤地數千里而不相救(孟/方)
(立以邢洺磁三州自為昭義軍晋數遣李存孝出兵以/窺山東三州之人俘掠殆盡赤地數千里無復耕桑者)
(累年方立以孤城自守求救於/梁梁方東事兖鄆不能救也)然精於兵算遣将受畧
五日而下山東三州(晋兵出山東攻相衞太祖遣從周/畧地山東五日而下三州洺州邢)
(州磁/州)置銀槍效節軍(太祖與晋戰河北乃以楊師厚為/招討使悉領梁之勁兵矜倨難制)
(復置銀槍/效節軍)置落鴈都(梁攻兖鄆鄆州朱瑾募驍勇黔奴/手號燕子都太祖勇士數百人號)
(落鴈/都)又選富家子之材武者置帳前號廳子都干戈日
尋負大惡逆民心攜貳弱子與荘宗為敵此其所以亡
也
　按梁起於盜賊值時之亂擾竊神器幸以有成當是
　之時環境之外皆其至讎勍敵李克用居河東與之
　鏖戰盖三十餘年李茂貞居鳳翔被圍經嵗而不得
　食朱瑾以勁騎奔淮南楊行宻據強兵王吳王鎔王
　趙羅紹威王魏劉仁恭王燕王師範節度青州使合
　謀并力連山東之卒以撃其東率闗隴之衆以攻其
　西吳以江淮荆襄之兵挫其南趙以燕上之騎奪其
　北四面并合為梁者盖束手就虜耳雖僅免於身而
　失之於子矣
唐李克用以沙陀(唐徳宗時有朱邪盡忠者居於北庭/之金滿州其子執宜歸唐號沙陀軍)
(執宜子國昌/國昌子克用)因黄巢之亂有功於王室(巢陷京師中和/二年克用以歩)
(兵萬七千來赴敗巢横尸三/十里京師平克用功第一)至張濬之戰殺戮酷矣(大/順)
(元年朱全忠及宰相張濬等請討克用戰於隂/地濬軍三戰三敗克用掠至河中赤地千里)天復初
為梁所困鋒銳亦衰僅保一隅比荘宗嗣位當時之兵
楊行宻號黒雲都(楊行宻據廬州收兵數千/以皂衣䝉身號黒雲都)劉仁恭號
定霸都(梁攻滄州劉仁恭調其境内凡年十五/以上七十以下皆文其面曰定霸都)而麾下
諸将皆老於行陣與武皇齊駕並驅之人荘宗皆能養
之以恩折之以氣遂服其心從定山東取漁陽兼魏博
置帳前銀槍都(楊師厚卒梁以魏博兵強欲分為兩鎮/魏兵不願縱火大掠効節軍校張彦逼)
(賀徳倫求援於晋晋王軍於臨清張彦選効節銀槍軍/五百人自衞謁晋王王以其陵脅主帥誅之即以其卒)
(為帳前/銀槍都)然楊劉短兵之戰不其危乎(王彦章破徳勝唐/軍東保楊劉彦章)
(圍之荘宗引短兵出戰/為彦章伏兵所射大敗)遣繼岌伐蜀凡七十五日蜀王
衍降兵不血刃誠用兵之最易也棄鄆之舉非郭崇韜
㡬失之從鄆入汴八日而滅梁焉(唐自失徳勝梁兵日/掠澶相諸将皆曰不)
(若棄鄆與梁西取黎陽以河為界荘宗問崇韜曰臣自/康延孝来盡得梁之虛實矣此天亡之時願陛下分兵)
(守魏固楊劉而自鄆長驅𢷬其巢穴不出半月天/下定矣荘宗夜度楊劉從鄆入襲汴八日而滅梁)眀宗
以所将騎五百號横衝都(進撃葛從周由是/李横衝名重四方)以肥戰馬
瘠吾人為愧(眀宗問范延光馬數㡬何對曰三萬五千/眀宗歎曰太祖在太原時不過七千荘宗)
(取河北與梁戰河上馬纔萬匹今有三萬五千馬多柰/何延光曰一馬之費可養歩卒五人三萬五千匹馬十)
(五萬人之食也眀宗曰肥/戰馬而瘠吾人吾所愧也)而敗契丹殺戍軍之暴何其
甚耶(定州王都反晏球為招討使契丹遣托諾将萬騎/救都晏球敗之横尸棄甲六十餘里眀宗遣烏震)
(徃代房知温知温誘殺之軍亂温又以騎兵盡殺亂者/眀宗詔悉誅其家屬魏州九指揮三千餘家數萬口驅)
(至漳水上殺之/漳水為之變色)
　按歐陽公史論云朱邪部族之號耳沙陀者大磧也
　至盡忠孫始賜姓李氏後代遂以沙陀為貴然克用
　以朱邪之裔奄踐汾晋荘宗襲位與梁對壘河上卒
　之朱氏失國既登大位日與羣伶俳戲劉后喜聚斂
　而饑其師郭崇韜以勲舊見戮曽未三年遽取顛覆
　清泰間吕琦言石敬瑭必以契丹為援卒立晉者契
　丹也使帝能從其言亦可以紓禍惜其莫之能用纔
　十年而易四姓禍亂極矣
晉髙祖初𨽻眀宗帳下號左射軍廢帝立徙鎮天平而
不受命求援契丹以竊帝位(天福元年徙鎮天平敬瑭/不受命謂其属曰先帝授)
(吾太原使老焉今無故而易疑吾反也太原地險而粟/多吾當内檄諸鎮外求援於契丹桑維翰劉智逺等以)
(為然乃上表論廢帝遣張敬達討之敬瑭求援於契丹/約為父子契丹将兵至晉陽陳於汾北之虎北口與唐)
(兵戰大敗之十一月/立敬瑭為晉皇帝)安重榮反為偃月陣以杜重威撃
破之(安重榮反杜重威逆戰於宗城重榮為偃月陣重/威撃之不動欲少却以伺之王重𦙍曰兩軍方交)
(退者先敗乃分兵為三重威先以左右隊及/其兩翼戰酣重𦙍以精兵撃中軍重榮大敗)出帝籍民
為武定軍與契丹絶盟雖連戰敗之及梁漢璋王清繼
以敗績而晉卒滅
　按石敬瑭父臬捩鷄出於西夷自朱邪歸唐眀宗妻
　之以女及地尊勢重猜貳既生乗隙而奮求援契丹
　自非邪律徳光之師不足以亡唐立晉然彼雖有徳
　於我其遂可無以弭其後患耶暨再傳而為其所滅
　桑維翰輩可謂失謀矣
漢祖乗契丹蹂踐之餘神器未有所歸視天下無復英
雄乃建大號以應之天下亦帖然莫或與之争及幼小
嗣立強臣奪而取之勢使然也况五代之君臣乎
周祖之討李守貞也居軍中褒衣博帶至河中立三栅
以自持重(自柵其城西常思柵其城南白文珂柵其河/西調五縣丁三萬築壘以䕶三柵守貞數出)
(兵擊壊輙補之守貞毎出必有亡失兵食/俱盡周祖四面攻之守貞與妻子自焚死)及守貞之死
趙思綰王景崇繼降挾不賞之功乗危而發雖履大位
而宗族先戮矣世宗髙平之役首誅樊何以振軍法於
是南割江淮西克秦鳳北開闗南乃興禮樂審法度修
政事收賢才於五代之君亦可謂賢矣遭聖人之興天
命有歸不能自立乾旋坤轉否極泰来亦自然之數歟
　按歐陽公史論云世宗區區五六年間取秦隴(顯徳/二年)
　(克秦成階/鳳四州)平淮右(五年克淮/南十四州)復三闗(益津闗瓦橋/闗㳺口闗)震
　懾夷夏英武之材可謂雄傑其北取三闗兵不血刃
　史家猶譏其輕社稷之重殊不知料強弱較彼我而
　乘述律之殆得不可失之機此非眀於决勝者孰能
　至哉然則世宗亦賢主也
　
　
　
　
　
　
　歴代兵制卷七
欽定四庫全書
　歴代兵制卷八　　　　　宋　陳傅良　撰
　　本朝
竊聞祖宗兵制之善者盖能深鑒唐末五代之弊也唐
自盜起山陵藩鎮竊據外抗王命内擅一方其末流至
朱温以編户殘宼挟宣武之師睥睨王室必俟天子禁
衞神策之兵屠戮俱盡刼遷洛陽乃可得志如李克用
王建楊行宻非不忠義徒以遐方孤鎮同盟欲救王室
皆悲咤憤懣坐視兇逆終不能出一兵内嚮昭宗親兵
既盡朱温羽翼已就行宻軰﨑嶇於一邦初務養練不
能遽成此内外俱輕盜臣得志之患也後唐荘宗萃名
将握精兵父子轉戰二十餘年僅能滅梁恃功而驕兵
制不立弗知内外之患一夫奮呼内外瓦解故李嗣源
以退将養痾私第起提大兵與趙在禮合於耳陵返用
荘宗直𢷬大梁之術徑襲洛陽乗内輕外重之勢數日
而濟大事其後耳陵卒恃功狂肆邀求無窮至一軍盡
誅血膏原野而眀宗為治少定如李從珂劉智逺郭威
皆提本鎮之兵直入中原而内外拱手聽命者循用荘
宗眀宗之意也周世宗知其弊始募壮士於帳下立親
衞之兵為腹心肘腋之用未及期年兵威大振敗澤潞
取淮南内外兼濟莫之能禦當是時藝祖皇帝歴試諸
艱親總戎旅逮應天順人厯數有歸則躬定軍制紀律
詳盡其軍制親衞殿禁之名其營立龍虎日月之號功
臣勲爵優視公卿官至檢校僕射臺憲之長封父祖䕃
妻子榮名崇品悉以與之郊祀赦宥先務贍軍饗士金
幣絹錢無所愛惜然令以威駕峻其等為一階一級之
法動如行師俾各服其長待之盡善矣為更戍法使更
出迭入無顧戀家室之意殊方異邦不能萌其非心僅
及三年已復更戍為轉貟之制定其功實超轉資級以
彼易此不使上下人情習熟又其下凛凛毎有事親之
懼樞府大臣侍便殿専主簿員三日畢事命出之後一
日遷徙不得少留此祖宗制兵垂法作則大指也器甲
堅良日課其藝而怠惰無矣選其教首嚴其軍號精其
服飾而驍銳出矣中都二坊制造兵器旬一進視謂之
旬課嵗輸所造於五庫故械器精勁盈牣充積前世所
不逮至纎至悉舉自宸斷臣下奉行惟恐不及其最大
者召前朝慢令恃功藩鎮大臣一日而列於環衞皆俯
伏駭汗聽命不暇更用侍從館殿郎官拾遺補闕代為
守臣銷累朝跋扈偃蹇之患於呼吸俄頃之際毎召藩
臣朝令夕至破百年難制之弊使民享安泰於無窮者
盖宸心已定利害素分剛斷必行故也其定荆湖取巴
蜀俘二廣平江南者前後精兵不過二十餘萬京師屯
十萬足以制外變外郡屯十萬足以制内患京師天下
無内外之患者此也京城之内有親衞諸兵而京城之
外諸營列峙相望此京城内外相制之兵也府畿之營
雲屯數十萬衆其将副視三路者以虞京城與天下之
兵此府畿内外之制也非特此也凡天下之兵皆内外
相制也以勇悍忠實之臣分控西北邊孔道何繼筠守
滄景李漢超守闗南以備北方郭進在邢州以禦太原
姚内斌守慶州董遵誨守通逺軍以遏西戎傾心委之
讒謗弗入来朝必升殿賜坐對御飲食錫賚殊渥事事
精豐使邉境無事得以盡力削平東南僭偽諸國者此
也州郡節察防團刺史雖召居京師謂之遥授至於一
郡則盡行軍制守臣通判名銜必帶軍州其佐曰僉書
軍事及節度觀察軍事惟帑庫獨推曰軍資庫盖稅賦
本以贍軍著其實於一州官吏與帑庫者使知一州以
兵為重咸知所先也置轉運使於逐路専一飛輓芻糧
餉軍為職不務科斂不抑兼并曰富室連我阡陌為國
守財耳緩急盜賊竊發邉境擾動兼并之財樂於輸納
皆我之物所以賦稅不増元元無愁歎之聲兵卒營於
州郡民庶安於田閭外之租賦足以贍軍内之甲兵足
以衞民城郭與村鄉相資無内外之患者此也一州錢
解之出入士卒之役使盡委二郡者當其事一兵之寡
一米之微守臣不得獨預其防㣲杜漸深矣出銅虎符
以發兵騐其機括不得擅興以革偽冒節度觀察州三
印節度印隨本使所在闕則納於有司觀察使印則長
吏用之州印則晝付録事掌用至暮歸於長吏凡節度
使在鎮兵杖之屬則觀察屬官用本使印判状焉田賦
之屬則觀察屬官用本使印簽状焉故命師必曰某軍
節度某州軍管内觀察等使某州刺史必具此三者言
軍則専制兵旅言管内則總察風俗言刺史則治其州
軍此祖宗損益唐制軍民之務職分之守俾各歸其屯
逐縣置尉捕盜賊濟以縣廵檢之兵不足則㑹合數州
廵檢使之兵又不足則資諸守臣兼兵馬鈐轄者故兵
威強盛䑕偷草竊尋即除蕩盖内外相維上下相制若
臂運指如尾應中靡不相資也凡統馭施設制度號令
人不敢慢者功過必行眀賞罰而已眀於賞罰則上下
奮勵知所聳動而姦宄不少踰繩墨之外事則必立功
則必就也怒征蜀大将之貪暴也曹彬獨無所汚自客
省使隨軍都監超授宣徽南院使義成軍節度使以賞
之御便殿閱武賞其藝能連營俱令轉資至於荆罕儒
戰死責部将不效命斬石進等二十九人雄武兵白晝
掠人於市至斬百輩乃止川班殿直訴賞則盡戮其将
校而廢其班太祖嘗曰撫養士卒不吝爵賞茍犯吾法
惟有劍耳然神機所照及物無遺察人心之所欲而人
盡死力班太原之師則謂将士曰爾輩吾腹心爪牙吾
寧不得太原豈忍令害爾輩也或訴郭進修第用筩瓦
如諸王之制則曰吾於郭進豈減兒女耶祖宗賞罰雖
眀誠必及物故天下用命兵雖少而至精也逮咸平西
北邊境之役兵増至六十萬皇祐之初兵已一百四十
一萬故翰林學士孫朱號善論本朝兵者其言古者兵
足而已今内外之兵百餘萬而别為三四又難為六七
也别而為三四者禁兵也廂兵也蕃兵也難而為六七
者謂之兵而不知戰者也給漕輓者兵也服工役者兵
也繕河防者兵也供寝廟者兵也養國馬者兵也疲老
而坐食者兵也前世之兵未有猥多如今日者也前世
之制未有煩於今日者也盖嘗率計天下之户口千有
餘萬自皇祐一嵗之入一倍二千六百餘萬而耗於兵
者常什八而留州以供軍者又數百萬也總户口嵗入
之數而以百萬之兵計之無慮十户而資一廂兵十萬
而給一散卒矣其衞士之給又浮費數倍何得而不大
蹙也以積習刓弊又數十年教習不精士氣不振揀兵
則㸃數而已宣借則重叠妄濫逃亡已乆而衣糧自如
疲癃無堪而虚名具數元豐中神宗謂宰相吳充曰祖
宗以来制軍有意凡領在京殿前馬歩軍司所統諸指
揮置都指揮使都虞候分領之凡軍中之事止責分領
節制之人則軍衆自齊責之既嚴遇之亦優故軍校轉
員有由行伍不乆已轉至團練使者諸路則軍校不過
各領一營耳本朝太平百餘年由祖宗法度具在豈可
輕改盖祖宗相承其愛民之實若出一心謂民之作兵
者多與兵之仰民者不少而民不可重困也故張齊賢
欲聚益民兵吕䝉正曰兵非取於民不可而真宗以深
念擾動邊人遂止河東北既置義勇軍韓琦急於備邊
猶欲刺陕西民為義勇諫官司馬光抗草數十萬言論
其不可熈寜中命天下教閱保甲盛於元豐本周官寓
兵於農之意旋亦廢置盖兵雖可練而重擾也恭惟祖
宗以聖神文武斡運六合震讋遐方悉本於兵其精　神
心術之微盖不在迹然則效法祖宗重規壘矩之成在
本聖心而其迹顧豈能盡哉今日之淺拙雖欲紬繹傳
載有所不能知也
　
　
　
　
　
　
　
　歴代兵制卷八
