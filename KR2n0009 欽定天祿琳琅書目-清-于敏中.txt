#+TITLE: 欽定天祿琳琅書目-清-于敏中
#+DATE: 2016-06-11 12:22:40
#+SOURCE: github.com/kanripo/KR2n0009 master 5e83284b                
御製題昭仁殿詩
芸帷木榻想貽淳
聖日常懸麗柍桭六十一年兹惕息百千萬世永昭仁
好書敢謂承
先志新徳惟期澡我身檐嚮周廬列書室每聞佔畢達
楓宸
皇祖在御時常寢興於此予不敢居因以貯天禄琳琅
　諸善本時一徘徊曷勝今昔之思敬成長律丁卯初
　冬御筆
　　天禄琳琅鑒蔵舊版書籍聨句(有序/)
　　芸編藴古香盈羣玉之蔵茗榼延韶歡洽重華之
　　賞溯前度籖羅縹碧聨吟羙已窺全遞今畨響戛
　　琳琅比例珍宜居上繄此傳稱善本取之而盡拔
　　其尤原夫刻貴初摹數焉而必從其朔蓋自石經
　　乍泐製創成都雕字旋繁文詳廣順範移鐵版存
　　中之舊話堪稽倚向書床邦彦之遺文彌艷况復
　　西廊東庫頒官留胄監之書兼㸔崇化麻沙入市
　　走巾箱之式攷紀年於大定翠琰曽鐫徵掌署於
　　興文白藤競印逮勝國技沿剞氏蘇州樣比杭州
　　更誰家影付鈔胥汲古妙偕述古别梓梨而選粹
　　寧徒邊論单雙驗楮墨而差良奚止畫分麤細嗤
　　耳食鈐題漫信摭名則贗鼎都刪任手披摸索非
　　難審體則善刀能品物克聚於所好喜四百部甲
　　乙都排書在佳而不多閱半千年菁華盡備歴宋
　　金元明而完弆䕶持應藉六丁依經史子集以臚
　　陳整娖真同二酉爰迺拈題舉典因之授簡分曹
　　日是初三中適春朝元旦人仍四七班兼鳯閣鸞
　　坡計
祈年尚及經旬招宜徵角顧侍
謙纔過疇昔樂逮臣隣詎矜中壘閣藜名沿天禄略仿
　　新吳府玉韻叶青陽矧兹儲以昭仁在予益凛體
　　仁之義亦曰喻惟求舊願爾無忘由舊之規
(御/製)上正三節肇春祥茶宴重華例有常黄閣玉堂胥
　就列
　　赤文
仙藻首成章什研麗則抽中秘箋授臣隣侍左廂四庫
　　舊曽賡竹素(上年茶宴以四庫全/書聨句  臣舒赫徳)百城茲又詠琳
　　琅涵書味復融
詩味挹茗香頻沁墨香照以青藜卑漢閣(臣于/敏中)積來𤣥
　　圃陋曹倉府區典籍西都固羙埒球玕禹貢梁漫
　　詡鄴侯籖插架(臣李/侍堯)浪吟何氏屋連床乙光偕賦
　　乙未讌甲觀聨披甲子裝(書自乾隆甲子重裝以/來凡有所得均籖書年)
　　(月以誌鑒/蔵先後)各按部分部系句(諸書各系以句/  臣福隆安)
(御/製)總臚目舉目歸綱(宋版及影宋鈔全入題詠亦如四/庫全書例以經史子集為次其元)
　(明版則各舉其/尤佳者入詠)宋金鉛槧元明繼經史精華子集襄
　續後韋編王弼注(周/易)
　　箋依毛傳鄭公鄉(監本/毛詩)吕詩真鑑属元汴(吕祖謙/讀詩記)
　　(籟項氏天/  閣蔵本)周禮精鋟標建陽(周禮本/宋建)纂備闕官逸
　　教補(無名氏周禮纂圖/互註  臣官保)解求盲左癖奚忘(杜預春/秋經傳)
　　(集/解)腴詞音辨脣兮齒(陸徳明左/氏音義)墨守疵攻膏與肓
　　(公羊傳/注疏)紅印鄂州霑紙濕(公羊解詁建即何休注/徐彦疏宋  本末有鄂)
　　(州州學官印/  臣程景伊)繆紋晉第帶芸香(穀梁傳注疏之首/有晉府書畫  印)
　　中書劄付胥徒掌(程公說春秋分記書末有元大/徳間奉江浙行中  省劄付紅)
　　(印/)小字巾箱尺寸强(五經小/字本)繢匠六經貽宋殿(楊/甲)
　　(六經圖/書籍印)　(有宋緝熙殿/臣王際華)學童四子溯衢庠(四書州/宋衢)
　　(庠/本)詳申鄒邑推張栻(張栻孟/子詳說)廣梓閩中演野王(孫/彊)
　　(大廣益㑹玉篇中増顧/野王原本宋閩  刻)跡對聃規嘗紀數(六經之/名始見)
　　(莊子天運篇謂吾何以䂓老聃哉及/六經先王之陳迹云云  臣蔡新)
(御/製)類虚班藝匪遺亡(漢書藝文志無史類蓋是時諸史/未興如楚漢春秋等書今入史類)
　(者皆在春秋/類非闕遺也)惟欣文景能休養(漢/書)亦曰明章號治康
　(後漢/書)五代即隋尚如鄶(隋/書)
　　兩家改昫竝存唐(唐書明宋祁歐陽修改劉昫舊/唐書  監本廿一史遂不收昫)
　　(作論者謂舊書自有勝處/  武英殿版新舊竝存)考鈔涑水聊稽異(司馬/光資)
　　(治通鑑/考異)鑑刻廬陵肇間行(朱子資治通鑑綱目綱/是書初刻温陵别其)
　　(為提要此本乃繼刻廬陵者綱/目分行間列如春秋經傳例)具本末全啓馮谷
　　(袁樞通鑑紀事本末紀按樞昉為此體馮琦宋元/紀事本末谷應泰明  事本末皆襲之  臣嵇璜)
　　念終始典冠羲黄(范祖禹/帝學)提其要取括繁冗(錢端/禮諸)
　　(史提/要)糾厥繆爰資救匡(吳縝新唐/書糾繆)直筆幾家窺筆
　　削(吕夏卿唐書直筆/新例  臣英廉)確評誰某彚評量(唐宋名賢/歴代確論)
　　(人不著彚/  姓氏)重儓藍本癡循顧(劉向古列女傳愷毎/傳有圖傳為顧  之)
　　(遺/製)半壁黄圗僻剰杭(祝穆方輿勝覽中時宋偏安/餘杭書中不及  原郡縣)
　　上下歲三千可計(歴代史雖未備然已具編年紀/事兩體可得經世之全  臣阿)
　　(思/哈)寓卮說九百相望(諸子雖立意不同總不/越漆園寓言卮言之㫖)志皆
　　論也遷仍况(荀子子史記禮志即/取荀  禮論為之)蝶或周與紱寫
　　莊(南華經人有莊子像明永/樂間舍  王紱奉敕作賛)争逞儀秦用嬴趙(戰/國)
　　(䇿若臣/張  溎)
(御/製)特橅耕織更農桑(汪綱農桑書軒向曽題刻樓璹耕/織圖於多稼  兹書乃集陳旉農)
　(書秦觀蠶書及樓/璹耕織圗詩成之)洪懐逸少筆隨記(洪邁容/齊三筆)程演仲
　舒意寓良(程大昌/演繁露)鐘鼎蟲魚亞爾雅(王俅嘯堂/集古録)
　　形聲㸃畫匹凡將(李錫排/韻字類)虞初字漸淆羣喙(小說/始自)
　　(虞初乃子/家之流派)摯别沿徐擷衆芳(漢志但云某家若干/篇集之名始摯虞流)
　　(别/)紉佩秋蘭託湘沅(楚辭先臣/曹秀)翻堦春草接池塘
　　(謝朓/集)拾遺句配黄金匱(杜工部/詩史)九注函繙敗錦囊
　　(九家集注杜詩書是書從之/武英殿庫貯殘  内檢得)淮蔡仆碑壓山斗(韓/昌)
　　(黎文集治/臣梁國)溪潭遊記闢蠻荒(栁栁州/文集)博誇五百狐
　　留腋(五百家注韓昌黎集十輯者自誇/摭拾之富實祗百四  八家而已)巧遇一雙
　　劍合鋩(五百家注栁子厚集乃校武英殿舊貯因/新得五百家注韓集取  之同為韓醇刋)
　　(本足稱/雙璧)思潁手排雜琴局(歐陽修六一居/士集  臣周煌)和陶神
　　遇引壺觴(蘇軾和/陶詩)箕弓裘冶兄師教(蘇轍欒城集/  為其曽孫)
　　(所/刋)輪輅水氷賔客塲(六臣注/文選)了識佚名錄枚傅(徐/陵)
　　(玉臺新詠傅按文選古詩十九首不著作者姓名/其云枚乘  毅之詩僅見於玉臺新詠  臣王杰)
(御/製)不收新律韻宫商(姚鉉唐文粹體此書祗收古/詩而不及律  自屬有見)遺蘇
　文選疑難解(聖宋文選不内獨/無三蘇此  可解)憶杜正宗慨以慷(真/徳)
　(秀文章正宗傳其自序以自昔集録文章者若杜預/諸家湮没弗  而行世之昭明文選唐文粹二書未)
　(得源流之/正云云)賦擬青錢蓋小技(選青/賦箋)
　　考憑玉枕祗専長(桑世昌蘭亭考/  以上宋版)金源印獨難驂
　　靳(吳兢貞觀政要世乃金時/版祗此一種為  所罕見)宋影謄佳擬頡頑(藏/書)
　　(家競貴宋槧今有内府所儲影/抄各種精好實  逺過雕本者)聞擴九思通奥窔
　　(趙汝楳周易輯/聞  臣彭元瑞)說宗七日契微茫(趙彦肅復/齊易說)贊爻
　　象彖猜圗馬(王宗𫝊童溪易𫝊數其/說主義理以言象)徵夏商周愛
　　餼羊(聶崇義/三禮圗)㑹讀論須淳祐蔡(蔡節論語集/說臣汪廷璵)艷題
　　名訝狀元張(張九成/孟子𫝊)頡篇約譜物從朔(夏竦古文/四聲韻)
　　内則少儀謙弗遑(張時舉小/學五書)年表自然堪綴范(熊/方)
　　(後漢書年表/  臣董誥)長編焉肯遽齊光(李燾續資治通鑑/長編  按司馬光)
　　(作通鑑先排長編燾紀宋事不敢/自謂續通鑑但云續長編而已)河山故汴鴈横
　　　塞(王存九/域志)風月清波雀處堂(周煇清/波雜志)魯語餘猶𫝊
　　　孔聖(家語肅/臣阿)
　(御/製)宋儀精敢企
軒皇(新儀象法要穹宋蘇頌編當時臺郎所肄精藴皇祖/學契    圜  㑹通西法    欽定數理    儀象)
　　(考成諸書實足/為天下後世法)全圗庚鼎足冠冕(吕大臨考古圖銅/輯繪三代秦漢)
　　(玉古器首/載庚鼎)雜記金壺頗博詳(宋釋適之/金壺記)屈子志寧在
　　草木(吳仁傑離/騷草木疏)
　　　劉郎詞早叶笙簧(劉賔客/外集)友朋􁋝水言都妙(王摩/詰集)
　　　昆弟盤洲譽最揚(洪适盤/州集)寫比鈎摹觀太乙(以上/影宋)
　　　(鈔本椿/臣逹)栞偏鄭重牒文昌(元時書籍竝由中書/省牒下諸路刋行)義
　　　原靡盡聖經大(真徳秀大/學衍義)音所由生樂記彰(陳𤾉/樂書)
　　　瑣載續貂補安取(李肇國史補/傳記肇續之)　(劉餗作國朝/臣汪永錫)壊
　　　譚鑄象恠何妨(山海/經)戈矛西蜀乃同室(李心𫝊/道命錄)斧
　　　鉞東萊空望洋(吕祖謙東/萊博議)才雋左司宜栁替(韋蘇/州集)
　　　(綬臣呉/  詔)謀深内相為裴傷(陸宣/公集)大都叢簡搜瑜瑾
　　　(以上元版入選者共八十餘/部今略舉數種以例其餘)勝國雕梨汰莠稂(内/)
　　(府所蔵明版指不勝屈今取其/最精者尚得二百五十餘部)王侍書饒瘢且垢
　　(明版黄伯思東觀餘論精是書内有法帖刋誤一/種辯正王著之失頗稱  核    欽定淳化閣帖)
　　(釋文考異多採/之  臣曹文埴)
(御/製)元才子直走而僵(白氏長慶集逮當時元白齊名/其實㣲之不  樂天逺甚也)輯
　今弆古非同事天祿文淵故别蔵(舊蔵宋金元明版/書籍彚為天禄琳)
　(琅至新輯録之四庫全書則特/建文淵文源文津三閣分貯之)贗製還因重訂正(近/因)
　(重校天禄琳琅舊蔵凡偽充宋/元槧印者俱詳加别擇改正)
　　兼權嚴與判低昂(有確係舊刻而時代向/未詳者竝為核正歸入)二坊私
　　版官三舎(祝穆云建寧崇化麻沙二坊號圗書之/府今所蔵有建本麻沙本蓋宋時坊書)
　　(其監本則/官版也)諸邸外儲内兩廊(中有東宫書府晉府/印又内殿緝熙殿諸)
　　(璽乃東西/廊書庫物)樞(鮮于/樞)頫(趙孟/頫)璧(文/)貞(王世/貞)昌(董其/昌)晉
　　(毛/)振(季振宜跋皆鑑蔵諸書人/各有題  印記  臣沈初)趙(衢守長/沙趙淇)韓(臨卭/韓醇)
　　陳(臨安鞔皷橋/南陳宅書鋪)岳(相臺岳/氏家塾)廖(世綵/堂)余(建安勤/有堂)汪(新/安)
　　(汪綱勤以上七家皆宋時刻書姓氏惟/余氏  有堂則自宋至元明世守其葉)流傳手眼
　　衡殊允(諸書中如漢書唐書糾繆/久經鑒賞流傳確有可據)繪畫鬚眉興欲
　　狂(漢書前有趙孟頫王世貞/像楚辭前有屈原朱子像)少益貴乎多益善(有/一)
　　　(書而自兩部以至十數/部之多者  臣紀昀)前思作矣後思臧(有一書/而宋元)
　　　(明各有梓本以後仿前/而益工者兼為收録)盤螭璽叠登
　　璚府(每部用乾隆琳琅御覽/之寶及天禄    兩璽)縈蚪章鮮揭寳房(間有/舊用)
　　　(文淵閣及内/府圗書等章)
　寵賁
　天顔知有喜(内最善本如前漢書資治通鑑綱目九家/注杜詩皆    命寫    御容於卷端)
　　　(臣陸/錫熊)
　褒題
　奎翰訓無疆(曽經三十御題/者計    二種)聚珍井井超模笵(殿武英/  聚珍)
　　　(版製極精良簡備如書中明無錫華氏銅/活字長慶集亦此法然致用較為不便)掃葉紛
　　　紛對勘戕(諸舊本皆完善精確憑以/校對或可少免掃葉之誤)聨詠服膺源
　　　出水(委一御製三閣記並以水言文涵滙萬有源/    貫以四部為六義乃詩之淵源也  臣)
　　　(陸費/墀)
　(御/製)蕆編拭目派歸滄(所收各種並即/繕入四庫全書)舊時
寢息仰霄漢(天禄琳琅之書貯於昭仁殿/乃昔時    皇祖寢宫也)此日書聲逹
　　尚方(上書房即對此殿皇子讀/書聲毎逹於此向曽有詩)銘著昭仁深體驗
　行斯未逮敢無蘉
欽定四庫全書　　　　史部十四
　欽定天祿琳琅書目　　目録類一(經籍之屬/)
　　提要
　　　　(臣/)等謹按
　　欽定天祿琳琅書目十卷乾隆四十年奉
　　勅撰初乾隆九年
　　命内直諸臣檢閱
　　　秘府藏書擇其善本進呈
　　御覽于
　　　昭仁殿列架庋置
　　賜名曰天祿琳琅迄今三十餘年秘笈珍函蒐羅
　　　　益富又以
　　詔求遺籍充四庫之藏宛委叢編嫏嬛墜簡咸出
　　　　應昌期因掇其菁華重加整比倂
　　命編為目録以垂示方來冠以丁夘
　　御題昭仁殿詩及乙未
　　　重華宫茶宴用天祿琳琅聫句詩其書亦以經
　　　　史子集為類而毎類之中宋金元明刋板及
　　　　影寫宋本各以時代為次或一書而兩刻皆
　　　　工緻則兩本並存尤袤遂初堂書目例也一
　　　　板而兩印皆精好亦兩本並存漢秘書有副
　　　　例也(案事見漢/書叙傳)毎書各有解題詳其鋟梓年
　　　　月及收藏家題識印記並一一考其時代爵
　　　　里著授受之源流按張彦逺厯代名畫記自
　　　　論十六篇其十一記鑒識收藏閱玩十二記
　　　　自古跋尾押署十三記自古跋私印記自後
　　　　賞鑒諸家遞相祖述至鐵網珊瑚所載書畫
　　　　始於是事特詳然蔵書著録則未有辨訂及
　　　　此者即錢曽於也是園書目之外别出讀書
　　　　敏求記述所蔵舊鈔亦粗具梗概不能如是
　　　　之條析也至於毎書之首多有
　　御製詩文題識並恭録於舊跋之前
　　奎藻光華増輝簡冊旁稽舊典自古帝王惟唐太
　　　　宗有賦尚書一篇詠司馬彪續漢志一篇宋
　　　　徽宗有題南唐舊本金樓子一篇而己未有
　　乙覽如是之博
　　宸章如是之富
　　鑒别如是之詳明
　　品題如是之精確者(臣/)等繕録之下益頌
　　聖學髙深超軼乎三古也乾隆四十六年十月㳟
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
　　凡例
　　一
　天祿琳琅彚自乾隆甲子年冊府重裝標函列架閱
　　今三十餘載慶惟
皇上久道化成文治覃洽
欽定四庫全書珍儲
　三閣美富備臻而古槧之蔵於
　内殿者視舊益加廣焉爰以舊蔵續入諸種編輯書
　　目以合於古者秘書分中外之義
　　一書首冠以丁卯
御題昭仁殿詩并乙未
　重華宮茶宴廷臣及内廷翰林等用天禄琳琅聨句
　　詩
天文煥朗縹帙生光亦以識弆蔵之由與兹觀成之盛
　　事焉
　　一宋元明板書各從其代毎代各以經史子集為
　　次金槧僅止一種正如吉光片羽増重書林至明
　　影宋鈔雖非剞氏之舊然工整精確亦猶昔人論
　　法書以唐臨晉帖為貴均從選入
　　一同一書而兩槧均工同一刻而兩印各妙者俱
　　從竝收以重在鑒蔵不嫌博採也
　　一卷中於每書首舉篇目次詳考證次訂鑒蔵次
　　臚闕補至考證於鋟刻加詳與向來志書目者少
　　異則是編體例宜然爾
　　一諸書中有經
御製題識者尤為藝林至寳珍逾琬琰敬登鑒蔵之首
　　至舊人題跋亦為附錄其印記則倣清河書畫舫
　　之例皆用真書摹入以資考据
　　一書名悉依本書首行及板心標目籖題舊未畫
　　一者今悉更正套籖於舊蔵者添識乙未重訂續
　　入者則識乾隆乙未重裝用志裒集次第
　　一諸書毎冊前後皆鈐用
御璽二曰乾隆御覽之寳曰天祿琳琅其宋金板及影
　　宋鈔皆函以錦元板以藍色綈明板以褐色綈用
　　示差等
　　乾隆四十年歲次乙未新正上澣(臣/)于(敏中臣/)王
　　(際華臣/)梁(國治臣/)王(杰臣/)彭(元瑞臣/)董(誥臣/)曹(文/)
　　(埴臣/)沈(初臣/)金(士松臣/)陳(孝泳/)奉
勑編校
欽定四庫全書
欽定天禄琳琅書目卷一
　宋版經部
周易(一函/五冊)
　　上下經六卷魏王弼注繫辭以下三卷晉韓康伯
　　注周易略例一卷王弼著唐邢璹注俱唐陸徳明
　　音義共十卷
　　是書不載刋刻年月而字法圎活刻手精整且於
　　宋光宗以前諱皆缺筆又毎卷末詳記經注音義
　　字數宋版多此式其為南宋刋本無疑
　　琴川毛晉蔵書類以甲乙為次是書於宋本印
　　記之下復加甲字印乃宋槧之最佳者晉元名
　　鳯苞字子晉蘇州常熟人好古博覽搆汲古閣
　　蔵書數萬卷刻十三經十七史古今百家之書
　　手自校讐僮僕皆能抄書著述甚富見蘇州府
　　志
　
　
　　闕補卷三(一/二)卷九(全/)卷十(全/)
監本纂圗重言重意互註㸃校毛詩(二函/十冊)
　　首毛詩圗譜正文全録漢毛萇傳鄭康成箋附
　　唐陸徳眀音義復加重言重意互註三例共二
　　十卷
　　朱彝尊經義考載纂圗互註毛詩二十卷引陸元
　　輔語曰此書不知何人編輯鋟刻甚精首之以毛
　　詩舉要圗二十五次之以毛詩篇目其卷一至終
　　則全録大小序毛傳鄭箋陸氏釋文而采左傳三
　　禮有及於詩者為互註又標詩句之同者為重言
　　詩意之同者為重意蓋唐宋人帖括之書也此本
　　證以所言雖無圖目而體例適符惟書中於篇目
　　相同者為重篇詩句相似者為似句乃元輔所未
　　及蓋因書名未經標出遂不加詳考耳至其字畫
　　流羙紙墨亦佳信為鋟本之精者
　本朝御史季振宜蔵書仿毛晉汲古閣例有宋本橢
　　圎印以誌善本尚書徐乾學𫝊是樓收蔵書籍甚
　　富此書兩家印記俱備蓋厯經鑒蔵家珍秘也振
　　宜字詵兮號滄葦揚州泰興人順治丁亥進士授
　　蘭溪令歴刑户兩曹擢御史乾學字原一號健菴
　　蘇州崑山人康熙庚戌進士第三授編脩官至刑
　　部尚書所著有憺園文集
　
　
　
　
東萊家塾讀詩記(二函冊/十六)
　　宋吕祖謙著三十二卷第一卷為綱領卷二以
　　下釋大小𫝊經文博引諸家注成之朱子序
　　巾箱本不載鋟刻年月按陳振孫書録解題云
　　自公劉以後編纂已備條例未竟學者惜之是本
　　公劉首章下識云先兄脩是書至此終自公劉次
　　章訖終篇則往歲所纂輯未及刋定今不敢損益
　　姑從其舊則此書乃其弟所校刋也
御題此吕氏家塾本也說詩家自毛鄭後同異紛紜鮮
所折衷東萊兼綜衆說挈要提綱斷以已意於三百篇
之義殆庶㡬乎向為檇李項氏家蔵卷約字工猶屬閩
中舊刻其珍惜之乾隆御識鈐
寳二曰㡬暇怡情曰乾隆宸翰
　　檇李項元汴蔵本有印記元汴字子京好收金石
　　遺文圗繪名蹟凡斷幀隻行悉輸其門書法出入
　　智永趙吳興之間兼工山水號墨林居士見董其
　　昌容臺集
　
　
　　闕補卷四(十九之/二十二)卷二十五(五/)卷二十七(十一/)卷
　　三十二(末行/)
周禮(二函冊/十二)
　　漢鄭康成注唐陸徳明音義十二卷
　　宋岳珂相臺書塾刋正九經三𫝊沿革例云世𫝊
　　九經自建蜀京杭而下有建余氏本分句讀稱為
　　善本云云此書毎卷後或載余仁仲比校或余氏
　　刋於萬卷堂或余仁仲刋於家塾所謂建余氏也
　　句讀處亦與所言相合又卷末各詳記經注音義
　　字數㸃畫完好紙色極佳
　　張氏古照堂所蔵名無考
　
　
纂圗互註周禮(二函冊/十二)
　　前周禮經圗三十有九各系以說次篇目正文全
　　録鄭注及唐陸徳明音義復加重言重意互註三
　　例共十二卷
　　按宋陳祥道有周禮纂圗其書已佚此書纂圗不
　　載撰人姓氏而圗說多引祥道禮書之言或本之
　　祥道書故仍其名音義後標重言重意互註與前
　　監本毛詩同當亦唐宋人帖括之書但標名無重
　　言重意四字經文不施句讀版尺寸亦較縮耳又
　　經義考載周禮附音重言重意互注十二巻引繆
　　泳謂元人所輯並無指實且與纂圗互注毛詩出
　　唐宋人之說自相矛盾此本的係宋槧非明尹洪
　　兩廣重刻本也
　　諸卷前後原有印記不知何時割去迹尚可辨
　　闕補經圖(一之/八)卷十二(十八/)
春秋經傳集解(四函二冊/三十)
　　晉杜預集解三十卷前自序末附五代馮繼先春
　　秋名號歸一圗二卷無名氏春秋年表
　　諸卷末有木記曰相臺岳氏刻梓家塾或曰相臺
　　岳氏刻梓荆谿家塾為長方橢圎亞字諸式具大
　　小篆隸文蓋南宋岳珂乃飛孫本相州湯隂人故
　　以相臺表望南渡後徙常州今宜興有珂父霖墓
　　故家塾以荆溪名珂校刋九經三𫝊著沿革例讐
　　勘最為精覈其辨析此書之言曰春秋名號歸一
　　圗二卷馮繼先撰刋本多訛錯嘗合京杭建蜀本
　　㕘校有氏名略同實非一人而合為一者有名字
　　若殊本非二人而析為二者有自某國適他國而
　　前後互見者有稱某公與某年而經傳不合者或
　　以傳為經或以注為傳或偏旁疑似而有亥豕之
　　差或行數牽連而無甲乙之别若此類非一今皆
　　訂之經傳勘其譌謬且為分行以見别書若雜出
　　於經傳與注而止稱經或傳注散見於前後數年
　　間而止稱某公某年蓋據始見而書之廖本無年
　　表歸一圗今既刋公穀併補二書以附經傳之後
　　又曰春秋年表三朝藝文志不載作者名今諸本
　　或闕號名或紊年月㕘之經傳多有舛錯不無刋
　　寫之誤皆以經傳正之史記年表書事今表止
　　書繼立循舊不敢増又曰按館閣書目元豐中
　　楊彦齡撰二卷紹興中環中撰一卷今本一卷
　　與紹興中本及藝文志所載者同珂之考證
　　如此今詳閱卷中凡所臚謬誤之處俱經改
　　正無訛然則此本之善具徵學密匪獨工良
　　也
　　曽入明項篤夀萬卷堂後歸季振宜家其紫玉
　　𤣥居寳刻不知誰氏之章諸印於各卷中間互
　　錯出蓋諸家􁛑潢分冊參差不齊又或祗得其
　　半今裒然全帙洵足寳也篤夀字子長秀水人
　　嘉靖壬戌進士入詞林性好蔵書見秘冊輒令
　　小胥𫝊抄儲之舍北萬卷樓見浙江志
　
　
　
　
春秋經傳集解(二函冊/十五)
　　晉杜預集解三十卷自序
　　相臺書塾刋正九經三傳沿革例云世所傳九經
　　有建余氏興國于氏二本皆稱其善而廖氏以余
　　氏不免誤舛于氏未為的當合諸本參訂為最精
　　板行之初天下寳之又云廖本春秋無年表歸一
　　圗此書毎卷末有木記曰世綵廖氏刻梓家塾為
　　長方橢圎亞字諸式具篆文八分而不載年表歸
　　一圗蓋岳珂所稱者即為此本考中興藝文志載
　　世綵堂集三卷稱政和中廖剛曽祖母與祖母享
　　年最髙皆及見五世孫剛作堂名世綵以奉之士
　　大夫為作詩又趙均石蹟記廖瑩中刻世綵堂帖
　　瑩中名玉號羣玉為賈似道客周密癸辛雜識
　　載賈廖刋書一條云廖羣玉諸書九經本最佳
　　凡以數十種比校百餘人校正而後成以撫州
　　萆抄紙油烟墨印造其􁛑褫至以泥金為籖則
　　其貴重可知矣
　　婁東王世懋蔵本世懋字敬羙世貞之弟明太
　　常卿又卷中多有徑山居頂菴紅記按徑山為
　　天目東北峰山門事狀云徑山之頂乃天目龍
　　之别居國一大師法欽𨼆此山頂山志雖不載
　　居頂菴而釋徳清凌霄峰記云圎照禪師居峰
　　頂十年古鼎禪師亦居十年梵懐慧公結菴於
　　頂居十三年盖徑山以峰頂為祖庭主僧講席
　　在焉或旁通儒書曽蔵此本此諸僧者未知其
　　何屬也
　
　
　　闕補卷十三卷十四卷十七之卷二十二計四
　　冊鋟刻亦精但字畫較瘦卷末無世綵廖氏印
　　書中亦無徑山紅記乃用别本補入
監本纂圖春秋經傳集解(四函八冊/二十)
　　宋蘇軾春秋列國圗經傳全録晉杜預集解附唐
　　陸徳明音義復加重言重意似句互註諸例共三
　　十卷前後預自序
　　是書與監本纂圗重言重意互註㸃校毛詩體
　　例相同字形槧式亦俱脗合意唐宋人帖括之
　　書羣經皆備合之纂圗互註周禮知為當時所
　　並行
　　吳江縣志載張基字徳載於書無所不窺尤邃
　　於經術著述甚富崇禎時贈翰林院待詔此即
　　其蔵本其謹止齋潯陽山人青芝山房三印無考
　
　
　
　
春秋左氏音義(二函/八冊)
　　唐陸徳明著五卷後附宋聞人模經傳識
　　異
　　按此即徳明經典釋文之一左氏釋文原六卷今
　　合卷五六為一宋嘉定時興國學刋本興國軍隸
　　江南西路亦江西諸郡書版也卷末結銜五人為
　　知軍通判教授判官又有教授聞人模跋載本學
　　補刋春秋更新五經之由蓋當時刻春秋而附以
　　陸氏音義今獨存音義耳按徳明釋文本分五經
　　三傳并及孝經論語爾雅莊老各自成編無嫌單
　　行也
　　琴川毛氏崑山徐氏兩家蔵本有印記
　
　
監本附音春秋公羊註疏(二函冊/十六)
　　漢何休解詁唐徐彦疏附唐陸徳明音義共二
　　十八卷休自序
　　宋景徳二年六月中書門下牒文奉勅校讐刋
　　印頒行具載編首牒後結銜工部侍郎參知政
　　事馮兵部侍郎參知政事王兵部侍郎平章事
　　宼吏部侍郎平章事畢考宋史宰輔表景徳元
　　年八月畢士安自吏部侍郎參知政事加同中
　　書門下平章事宼準自兵部侍郎加同中書門
　　下平章事二年四月馮拯自工部侍郎除參知
　　政事皆與牒合而二年參知政事有王欽若王
　　旦二人通鑑綱目載欽若以四月罷牒在六月
　　知非欽若也歐陽修文正王公神道碑銘咸平
　　四年以工部侍郎參知政事再遷刑部侍郎景
　　徳二年始遷尚書左丞牒文為兵部侍郎微有
　　不合但下牒時旦方參政其遷尚書左丞或在
　　牒後况時閱五年其中遷轉靡常碑文失載未
　　可知也
　　書首有尚友方記不知誰氏而卷中丹筆竄注
　　之處校勘頗為詳密
　
　
春秋公羊經傳解詁(二函/十冊)
　　漢何休學十二卷休自序
　　鐫刻年月不載而字體甚古於宋孝宗以上諱
　　皆闕筆知為南渡後刋
　　書中毎間數紙輒有真書木印曰鄂州州學官
　　書曰鄂泮官書帶去準盜考王應麟玉海咸平
　　四年六月詔郡縣有學校聚徒講誦之所賜九
　　經書一部大觀二年六月州學蔵書閣賜名稽
　　古則州郡諸學置官書自宋初已行之李心𫝊朝
　　野雜記載王瞻叔為學官常請摹印諸經疏及經
　　典釋文許郡縣以贍學或省係錢各市一本置之
　　於學是南渡後猶重此舉且有準盜之條官守亦
　　綦嚴矣
　　闕補卷十二(末/)
監本附音春秋榖梁注疏(二函/十冊)
　　晉范寗集解唐楊士勛疏附唐陸徳明音義共二
　　十卷士勛序
　　朝野雜記云監本書籍紹興末年所刋是書於欽
　　宗以上諱皆闕筆而皇瑗瑗字乃孝宗諱全書不
　　闕蓋紹興監本也又云胄監刋六經無禮記今猶
　　存毛詩春秋左氏公羊榖梁傳而無禮記亦可證
　　矣
　　朱謀㙔藩獻記晉莊王鍾鉉憲王之子髙皇帝曽
　　孫也正統七年以榆社王進封王好博古喜法書
　　嘗以絳帖歲乆斷脫令世子竒源采舊所蔵古今
　　名人墨跡摹刻以𫝊號寳賢堂集古法帖今世傳
　　名書畫多晉府章即其人也餘諸印無可考或仿
　　漢銅章皆隨手鈐用無闗鑒蔵也
　
　
　
　
監本附音春秋榖梁注疏(二函冊/十二)
　　篇目同前
　　勘對此書與前景徳二年中書牒刻公羊注疏板
　　匡字體俱合板心上注毎紙大小字數中標名公
　　疏榖疏字亦從俗省筆出於匠手兩本正符蓋景
　　徳原刻諸經此其二也
　　明沈周有竹居所蔵周字啟南長洲人於書
　　無所不覽文摹左氏詩擬白居易蘇軾陸游
　　字仿黄庭堅為世所愛重尤工於畫評者謂
　　為明世第一巡撫王恕彭禮咸禮敬之欲留
　　幕下並以母老辭終身不仕明史有傳其羣
　　雅齋吳惟明印康虞父三印大小略等似係
　　一人之章但世里未詳至方外司馬一印亦
　　無考
　
　
　
　
春秋分記(四函冊/四十)
　　宋程公說著首例要三則次年表九卷世譜七
　　卷名譜二卷書二十六卷周天王紀二卷内魯
　　及列國世本三十二卷次國小國及四夷十二
　　卷共九十卷前㳺佀序公說自序又其弟公許
　　序並附公說墓誌銘
　　宋淳祐三年程公許守宜春刻是書於郡齋陳
　　振孫書録解題盛稱之此本卷中多有元時鈐
　　用官印且於首尾紙背用紅字條記係大徳十
　　年江浙等處行中書省奉中書省取備國子監
　　書籍令儒學副提舉陳公舉校勘申解考元史
　　世祖至元十三年括江西諸郡書板宜春隸江
　　西蓋至元詔取而大徳始上此即宋刋元印之
　　本
御題分記原通記尊王義寓中年經國為緯外抑内
斯崇統萬乃惟一㑹殊則以同稀珍𫝊宋槧遣暇可
研窮乾隆甲午秋御題鈐
寳一曰乾隆御筆
五經(一函/六冊)
　　易書詩禮記經文春秋左氏經傳不分卷
　　巾箱本行密字展朗若列眉中構字闕筆慎字
　　瑗字不闕乃髙宗時刋上方列字音近錫山秦
　　氏仿宋刻巾箱九經亦同此例
　　闕補禮記(六十九/七十)春秋(五十/)
六經圗(一函/六冊)
　　宋楊甲撰毛邦翰補大易象數鈎深圗一冊尚書
　　軌範撮要圗一冊毛詩正變指南圗一册周禮文
　　物大全圗一冊禮記制度示掌圗一冊春秋筆削
　　發微圗一冊不分卷苗昌言序
　　序載陳大夫為撫之期年取六經圗編類為書刋
　　之於學事在乾道元年序後列銜知撫州陳森見
　　西江志職官門次通判學正各一人學録二人經
　　諭六人而邦翰為州學教授實補諸圗此書宋本
　　在明時已為囏致新都吳氏曽購得授梓見顧起
　　元序今重刻本或間有之若此本之古香寳刻誠
　　希珍也
御題宋版六經圗八韻太古圗先書後出考書或不考
圗非陳刋苗序誠探要物列文彰允造微典備六千年燭
照冊貽五百載芸馡玩時愒日凛儆戒惕夕乾朝守範
圍傳授都因著姓氏次銓還以正依韋六經敢曰能窺
道一已惟應勵勅幾敬奉
禋宗陳爼豆恪遵
家法置冠衣帝王學與儒生異罪我由他知我稀乾隆
乙未仲春月御筆鈐乾隆雙璽
　　按玉海紹定六年六月甲午緝熙殿成御書二字
　　牓之宋史理宗本紀六年秋九月以緝熙殿牓
　　記宣付史館書中有緝熙殿及内殿文璽御府
　　圗書三則宋時已為善本登之中秘矣又有明
　　文淵閣印更徵累代寳蔵于慎行筆麈載明中
　　葉文淵閣書散佚殆盡蓋已流布人間或吳氏
　　所購得即此本爾其鬻及借人為不孝一印乃
　　是收蔵家取唐杜暹語以示其後人考宋周煇
　　清波雜志稱暹毎於所蔵書末自題云清俸買
　　來手自校子孫讀之知聖道鬻及借人為不
　　孝
　
　
　
　
四書(五函七冊/二十)
　　朱子章句集註大學一卷中庸一卷論語十卷
　　孟子十四卷朱子序說讀法
　　咸淳癸酉衢守長沙趙淇刋於郡庠毎版中有
　　衢州官書四字中興館閣續錄秘書郎莫叔光
　　上言今承平滋久四方之人益以典籍為重凡
　　搢紳家世所蔵善本外之監司郡守搜訪得之
　　往往鋟板以為官書其所在各自版行宋時郡
　　守刋書於此可證此本淇為衢守所刻時度宗
　　九年按虞集道園學古録淇乃趙葵次子幼以
　　郊恩補承奉郎舉童子科刻書後六年而入元
　　拜湖南道宣慰使又趙希鵠洞天清録鏤版之
　　地有三吳越閩衢郡屬越由來舊矣
　　琴川毛氏蔵本印記㝡夥其鼎元雙印
　秘殿珠林内錢選洪崖圗幀首有之上有錢氏印
　　下曰仲雅又見宋版漢書下曰伯雅而此曰季
　　雅似晜弟行好古鑒蔵家也餘無考
　
　
　
　
南軒先生張侍講孟子詳說(一函/六冊)
　　宋張栻著七卷前癸巳孟子說序講義發題一
　　則
　　按序栻為是書始自戊子成於癸巳故以癸巳
　　名書而講義發題下注戊子紀年寓意序所云
　　蓋將繼此而有考於異日也宋史藝文志載栻
　　孟子詳說十七卷癸巳孟子說七巻文獻通考
　　止載孟子說十七卷此本正癸巳孟子說而刻
　　者誤冠詳說之名耳然其標題自屬宋款密行
　　疎字精槧也
　　景定五年甲子詔歲二月二十日重􁔾於元吉
　　山房(卷四末/)
　　正統十三年戊辰歲夏四月上旬重􁔾於吳庠
　　書舍樂安蒋裕識(卷七末/)
　　右識語二其一記宋理宗景定年號而不書名其一乃
　　明蒋裕蓋司教於吳者也後為崑山徐氏蔵本餘無考
　
　
　
　
大廣益㑹玉篇(一函/六冊)
　　梁顧野王撰唐孫强増三十卷前有大中祥符
　　六年都大提舉玉篇所牒及字數野王序啟各
　　一首
　　近吳江張士俊澤存堂重刋宋本玉篇朱彞尊
　　為之序謂顧氏玉篇唐上元末孫强稍増多其
　　字至宋陳彭年吳銳邱雍輩又重修之於是廣
　　益者衆而玉篇又非顧氏之舊孫氏玉篇去古
　　未逺猶愈於今之所行大廣益本玉篇復上元本
　　而古之小學存焉矣其書較是本獨無牒文二十
　　四卷後新加兩條在三十卷後而闕十八卷後兩
　　條但多附分毫字樣及神珙反紐圗耳彞尊咎彭
　　年等之重脩而牒文内明稱彭年等校勘允當其
　　實所謂上元本即此大中祥符本也以復孫氏之
　　舊為辭故去其牒耳且彞尊之意以廣益為非今
　　核兩本字數俱符而澤存堂重刻本須部反多一
　　䇓字又何說也考宋史藝文志但有彭年重修廣
　　韻而無重修玉篇惟文獻通考載重修玉篇三卷
　　非此書書録解題云丁度等既修集韻奏言添字
　　既多與野王玉篇不相參協乞委修韻官别為類
　　篇與集韻並行則與玉篇不相䝉矣是本款式皆
　　宋槧但分卷而不隔流水又一例也
　　闕補(九十七/)
欽定天禄琳琅書目卷一
欽定四庫全書
欽定天禄琳琅書目卷二
　宋版史部
漢書(五函四冊/四十)
　　漢班固撰唐顔師古注帝紀十二卷年表八卷志
　　十卷列傳七十卷共一百卷
　　宋景徳二年七月中書門下牒文具載篇首結銜
　　為畢士安㓂準王旦馮拯與監本附音春秋榖梁
　　註疏同而彼為景徳二年六月此為七月故牒文
　　有顧兹三史繼彼六經之語書尾載淳化五年奉
　　勅刋正至道三年吕端等進書後又有景祐元年
　　余靖奉詔偕王洙赴崇文院讐對嘉祐六年陳譯
　　重校歐陽修㸔詳雕印熙寧二年書成奏御各銜
　　名據此則淳化至道間校正之本在宋太宗時業
　　經雕印真宗景徳年又經重刻仁宗景祐時復命
　　余靖等校正神宗嘉祐熙寧間經歐陽修詳定刋
　　成是北宋時官刻漢書已非一本而熙寧本為最
　　後然詳閱此書首葉牒文中慎字有缺筆係避宋
　　孝宗諱又凡遇完字皆缺筆係欽宗嫌名則明為
　　南宋時重刻之書非熙寧舊本考朱彞尊經義考
　　載宋葉夢得語曰淳化中以史記前後漢書付有
　　司摹印自是書籍刋鏤者益多又載宋李心𫝊語
　　曰監本書籍者紹興末年所刋也國家艱難以來
　　固未暇及九年九月張彦實待制為尚書郎始請
　　下諸道州學取舊監本書籍鏤版頒行從之然所
　　取者多殘闕故胄監刋六經無禮記正史無漢唐
　　二十一年五月輔臣復以為言上謂秦益公曰監
　　中其他闕書亦令次第鏤版雖重有所費不惜也
　　由是經籍復全云云乃知宋代摹刻漢書始於淳
　　化而此則照熙寧本重付剞劂想即心𫝊所稱紹
　　興末年所刋之本直至孝宗之時校讐完備始得
　　次第成書耳當時詔勿惜費鄭重其事故書手刻
　　工皆屬上選摹印紙墨亦經加意取材必求精善
　　宜官刻之書無出其右者矣
御題内府蔵舊刻書甚夥而前後漢書雕鐫紙墨並極
精妙實為宋本之冠覽前人跋語知舊為吳興趙孟頫
家物展轉流傳一歸之王世貞再歸之錢謙益王錢輩
皆精於賞鑒而愛惜珍貴至比之寳玉大弓良非虚語
毎一繙閱楮墨猶香古今至寳真有神物䕶持耶乾隆
甲子仲秋之月御題鈐
寳三曰乾隆宸翰曰幾暇臨池曰稽古右文之璽又
御題冠冕琳琅天禄收因刋書目閱從頭吳蔵本自趙
魏國楚得重歸王弇州久入上方不知故兹編四庫識
其由舊盃新斝多佳玉却笑無能大白浮乙未新正下
澣御題鈐
寳二曰幾暇怡情曰得佳趣中繪
御容鈐乾隆雙璽左方鈐
寳二曰徳日新曰執兩用中
　　牒文前葉有趙孟頫像右方上書趙文敏公小像
　　下書長洲陸師道題於顧汝修芸閣考王世貞弇
　　州續稿載陸師道字子𫝊長洲人官尚寳少卿汝
　　修無考按明版秦漢印統有黄姬水序稱其書為
　　東川御醫顧公所纂厥嗣汝由光禄汝修鴻臚汝
　　和廷評共成之考松江志顧從禮字汝由顧從義
　　字汝和而不及汝修今卷中有顧從徳印以從禮
　　從義證之當即汝修之名但姬水稱其官為鴻臚
　　而世貞跋以光禄稱之似誤以汝由之官屬之汝
　　修固不若姬水序其所著之書為可據也
　　眀王世貞跋余平生所購周易禮經毛詩左傳史
　　記三國志唐書之類過三千餘卷皆宋本精絶最
　　後班范二漢書尤為諸本之冠桑皮紙白潔如玉
　　四旁寛廣字大者如錢絶有歐栁筆法細書絲髮
　　膚緻墨色精純奚潘流瀋蓋自真宗朝刻之秘閣
　　特賜兩府而其人亦自寳惜四百年而手若未觸
　　者前有趙吳興小像當是吳興家入吾郡陸太宰
　　又轉入顧光禄失一莊而得之噫余老矣即以身
　　作蠧魚其間不惜又恐兹書之飽我而損也識其
　　末以示後人瑯琊王世貞元羙甫重跋次頁繪像
　　旁有小楷書王弇州先生像六字不知何人筆考
　　明史陸太宰名完長洲人正徳間官吏部尚書但
　　跋所稱真宗朝刻之秘閣係據書首牒文而言未
　　能審為南宋刋本且於書尾景祐以後重訂始末
　　皆未詳考也
　　王士騏跋此先尚書九友齋中第一寳也近為國
　　稅新舊併急不免歸之質庫中書此志愧明史載
　　士騏世貞子字冏伯舉鄉試第一登萬厯十七年
　　進士終吏部貟外郎亦能文
　　錢謙益跋趙文敏家蔵前後漢書為宋槧本之冠
　　前有文敏公小像太倉王司㓂得之吳中陸太宰
　　家余以千金從徽人贖出蔵弆二十餘年今年鬻
　　之四明謝象三床頭黄金盡生平第一殺風景事
　　也此書去我之日殊難為懐李後主去國聽教坊
　　雜曲揮淚别宫娥一段凄涼景色約略相似癸未
　　中秋日書於半野堂又跋京山李維柱字本石本
　　寧先生之弟也書法橅顔魯公嘗語余若得趙文
　　敏家漢書毎日焚香禮拜死則當以殉塟余深愧
　　其言右漢書二跋載在初學集中坦公司馬既得
　　此書屬余重録於此又跋趙吳興家蔵宋槧兩漢
　　書王弇州先生鬻一荘得之陸水村太宰家後歸
　　於新安富人余以千二百金從黄尚寳購之崇禎
　　癸未損二百金售諸四明謝氏庚寅之冬吾家蔵
　　書盡為六丁下取此書却在人間然其流落不偶
　　殊可念也今年游武林坦公司馬攜以見眎余縱
　　臾勸亟取之司馬家插架萬籖居然為壓庫物矣
　　嗚呼甲申之亂古今書史圗籍一大刼也吾家庚
　　寅之火江左書史圗籍一小刼也今吳中一二蔵
　　書家零星据摭不足當吾家一毛片羽見者誇詡
　　比於酉陽羽陵書生餓眼但見錢在紙裹中可為
　　捧腹司馬得此十篋乃今時書庫中寳玉大弓當
　　令吳兒見之頭目眩運舌吐而不能收不獨此書
　　得其所歸亦差可為絳雲主人開顔吐氣也劫灰
　　之後歸心空門爾時重見此書佛言昔年竒物經
　　歴年歲忽然復睹記憶宛然皆是蔵識變現良非
　　虚語而吕不韋顧以楚弓人得為孔老之云豈為
　　知道者乎司馬精於佛學并以斯言諗之歲在戊
　　戌孟夏二十一日虞山䝉叟錢謙益重跋於武林
　　之報恩院謙益人品不足稱而長於鑒古故於是
　　書三致意跋中所稱謝象三黄尚寳坦公司馬諸
　　人均無考惟李維柱載蘇州府志京山人領鄉薦
　　嘉靖中為常熟教諭又卷中有黄正賔印毎用錢謙
　　益印鈐蓋其上正賔當即官尚寳售此書於謙益者
　　收蔵諸印中有鼎元伯雅潘允端諸印無考
　
　
　
　
　
　
　
　
　
　
後漢書(五函冊/四十)
　　帝后紀十卷列傳八十卷宋范蔚宗撰志三十
　　卷晉司馬彪撰梁劉昭注補共一百二十卷
　　首載乾興元年十一月中書門下牒文係孫奭
　　奏請刋印後漢書并劉昭補志奉勅令國子監
　　依奏施行後列銜名右諌議大夫㕘知政事魯
　　給事中㕘知政事吕中書侍郎兼禮部尚書平章
　　事王守司徒兼侍中無姓考宋史乾興元年七月
　　以王曽為中書侍郎同中書門下平章事吕夷簡
　　魯宗道㕘知政事與牒尾三人列銜脗合是年二
　　月丁謂為司徒兼侍中六月罷按宋史職官志司
　　徒為宰相親王加官而不常置時丁謂適罷故闕
　　其人耳此書於宋諱桓構慎瑗諸字皆缺筆字畫
　　欵式與前漢書相同版心下方刻書人姓名如劉
　　仲王中陳伸等亦與前書相合蓋皆為紹興末年
　　校刋而孝宗時成書者特以劉昭補志合刻始於
　　乾興故仍列舊牒於書首
御題范書八志不傳後人雜取東觀漢記等書以補之
蓋自宋以前無全本其不全者轉為仍古之舊宋本無
八志者民間本也若此書有八志者學官本也乾隆御
題鈐
寳一曰乾隆宸翰
　　前漢書王世貞錢謙益跋皆合此書而言諸印
　　記亦同
　
　
　
　
　
　
　
　
　
　
隋書(六函冊/六十)
　　帝紀五卷列傳五十卷唐魏徵撰志三十卷唐
　　長孫無忌撰共八十五卷
　　是書未載刋刻年月而於宋諱皆缺筆其避廓
　　字乃寧宗嫌名係南宋嘉定間刋本
御題此書字跡紙質墨瀋與趙吳興董華亭題跋文
選可稱聨璧大内貯宋本書故多視此並遜一籌矣
乾隆甲子九秋御筆鈐
寳二曰乾隆宸翰曰擕筆流雲藻
　　琴川毛氏泰興季氏蔵本有印記又書堂胡氏印無考
　
　
　　闕補目録(十八/十九)志二(二十六/)志二十四(十三/)
唐書(十函冊/一百)
　　本紀十卷志五十卷表十五卷宋歐陽修撰列
　　傳一百五十卷宋宋祁撰共二百二十五卷書
　　首載曽公亮進書表
　　考宋史仁宗嘉祐五年六月歐陽修等上新唐
　　書是書之末前載嘉祐五年六月二十四日進
　　書銜名提舉為曽公亮刋修為歐陽修宋祁編
　　修官為范鎮王疇宋敏求吕夏卿劉羲叟後載
　　是月二十六日準中書劄子奉㫖下杭州鏤版
　　頒行富弼韓琦曽公亮董其事校勘官為裴煜
　　陳薦文同校對官為吳申錢藻按宋葉夢得論
　　天下印書有杭州為上蜀本次之福建最下之
　　語意當時新唐書成朝廷重其事故特下杭州
　　鏤版詳閱此本行密字整結構精嚴且於仁宗以
　　上諱及嫌名缺筆甚謹不及英宗以下其即為嘉
　　祐奉勅所刋之本無疑印紙堅緻瑩潔毎葉有武
　　侯之裔篆文紅印在紙背者十之九似是造紙家
　　印記其姓為諸葛氏考宣城諸葛筆㝡著而唐書
　　載宣城紙筆並入土貢唐張彦逺歴代名畫記亦
　　稱好事家宜置宣紙百幅用法蠟之以備摹冩則
　　宣城諸葛氏亦或精於造紙也
　　泰興季氏崑山徐氏蔵本又有錢塘梁氏及李安
　　詩梅谷樹徳堂諸印無考
　
　
　
　
　
　
　
　
　
　
　
　
　
　
資治通鑑考異(一函/三冊)
　　宋司馬光撰三十卷
　　晁公武郡齋讀書志光既成通鑑又㕘考異同俾
　　歸一塗别為考異一編則考異本单行胡三省後
　　取以入注耳考書成在元豐七年玉海載元祐七
　　年詔諸路安撫鈐轄司并西京南京各賜通鑑一
　　部是哲宗朝刻本已具今校書内欽宗以下諱俱
　　不闕當是元祐槧也
御題是書字體渾穆具顔栁筆意紙質薄如蟬翼而文
理堅緻為宋代所製無疑中間十二卷至第十八卷舊
闕不知誰氏補抄㡬與雕本莫辨皇媧煉石竟成完璧
亦兹書之幸也乾隆甲子秋八月御識鈐
寳三曰㡬暇臨池曰稽古右文之璽曰含味經籍
　　書史㑹要建炎間劉夫人掌内翰文字及寫宸翰
　　髙宗甚眷之亦善畫畫上用奉華堂印記又見陳
　　善杭州志此本南渡初已入鑒蔵更足徵為北宋
　　本又倪淵乃元初人著周易集說易圗說卦說序
　　例諸書黄溍文集有其墓志淵字仲深烏程人承
　　務郎富陽縣尹三山敖繼翁深於三禮而尤喜易
　　公從之游於節文度數之詳辭變象占之妙靡不
　　博考洞究其史氏一印不載名而玉海有史炤通
　　鑑釋文三十卷考尚友録炤字子熙眉山人其父
　　清卿蘇氏兄弟以師事之未審是其人否也
　
　
　　闕補(卷十二之/卷十八)
資治通鑑綱目(六函冊/六十)
　　宋朱子撰五十九卷前自序
　　宋陳振孫書録解題載朱子綱目云刻於温陵别
　　其綱謂之提要今版在監中廬陵所刋則綱目並
　　列不復别也是書大書細注字畫分明即當時廬
　　陵刋本
御題涑水創為開義例紫陽述訂益精㣲直𫝊一貫天
人學兼揭千秋興廢機敬勝治兮怠勝亂念兹是耳釋
兹非三編惟此遵綱紀輯覽曽無越範圍鋟出新安留
面目弆増天禄有光輝外王内聖斯誠備勿失服膺永
勅㡬乾隆甲午仲秋月御筆鈐
寳二曰乾隆宸翰曰㡬暇臨池前繪
御容鈐乾隆雙璽
　　卷後間有印記俱經割去不知誰氏所蔵而補抄
　　之葉紙潔字工竟無異於刋本則蔵是書者必為
　　好古之士書中雖有八冊以别本補入紙色印工
　　稍遜而亦皆取之舊刻不相懸絶也
　　闕補卷一(全/)卷九(二之/十二)卷三十二(十六/十七)卷五十四
　　(一之/三)卷五十七(十二之/十四)卷五十九(末葉/)
通鑑紀事本末(十六函冊/八十四)
　　宋袁樞編四十二卷有楊萬里序
　　宋史袁樞建之建安人試禮部詞賦第一乾道七
　　年除太學録求外補出為嚴州教授嘗以司馬光
　　資治通鑑浩博乃區别其事而貫通之號通鑑紀
　　事本末㕘知政事龔良茂得其書奏上孝宗讀而
　　嘉歎以賜東宫及分賜江上諸帥玉海載淳熙三
　　年詔取袁樞資治通鑑與陸䞇奏議賜皇太子熟
　　讀以求治道與宋史脗合是書初刻於嚴陵淳熙
　　元年楊萬里出守臨漳過嚴陵為序行之理宗寳
　　祐時宗室趙與籌以嚴陵版字小且訛易為大書
　　讐校重刋有與􁤏自序即此本而缺其序
御題洓水編年著通鑑建安紀事别成書興亡本末為
金鑑條理因依若輔車雖有増前斯數典便稱續後此
開初淳熙紙墨香天禄玩味孜孜日警予乾隆乙未新
春御筆鈐乾隆雙璽
通鑑紀事本末(十四函冊/八十四)
　　篇目同前楊萬里序後有趙與􁤏序
　　按此亦寳祐刋本而刷印稍後毎卷首末有禮部
　　官書朱文長印考明史藝文志永樂四年命禮部
　　尚書鄭賜訪購遺書又朱彞尊經義考載明永樂
　　間勅翰院凡南内所儲書各取一部於時修撰陳
　　循督舟十艘載書百櫝送北京又嘗命禮部尚書
　　鄭賜擇知典籍者四出購求遺書不特合宋金元
　　之所遺而滙於一且奉使者復命必納書於庫縹
　　緗之富古未有也鄭賜當時官禮部董其事或所
　　採之書鈐以禮部官印是書似亦曽為所採也
　　闕補卷四(八十八/)卷八(六十二/)卷二十二(九十九/)
　　卷三十八(一百/)卷四十二(六/七)
通鑑紀事夲末(六函二冊/四十)
　　篇目同前趙楊二序前有元陳良弼序
　　是書亦寳祐舊版據良弼序稱版蔵趙與􁤏家束
　　之髙閣四十餘年延祐六年其孫趙明安售於良
　　弼置之嘉禾學宫復為之序良弼號公輔宣城人
　　時為嘉禾郡文學掾出貲購版以恵後學蓋亦好
　　古之士也書中雖間有字畫漫漶及補葉處然實
　　為宋槧未可以元印而少之
　　闕補卷一(五/)卷六(七十六/)卷十(十五/十六)卷十一(三十/三)
　　(三十/四)卷十二(八十六/)卷十四(十一/十二)卷十五(一十十/五  六)
　　卷十六(一百一/)卷十七(五十二/)卷十九(十一/十二)卷二
　　十五(四十六/)巻二十九(七十七/七十八)卷三十二(三/四)卷三
　　十三(一百十九/一百二十)卷四十一(六十七/六十八)
帝學(一函/四冊)
　　宋范祖禹編八卷
　　宋史祖禹字淳甫神宗時進士甲科從司馬光編
　　修資治通鑑書成光薦為秘書省正字哲宗元祐
　　初擢右正言尋改著作郎兼侍講在講筵八年蘇
　　軾稱為講官第一嘗進唐鑑十二卷深明唐三百
　　年治亂學者尊之目為唐鑑公是書亦同時所進
　　書後有嘉定辛巳青社齊礪跋載祖禹五世孫擇
　　能宰髙安刋置縣齋未㡬散逸户曹玉牒汝洋一
　　日訪得元本俾鋟木以永其傳云云考宋史宗室
　　世系表汝洋為太宗長子漢王元佐八世孫齊礪
　　無考按赤城志有齊碩者青社人以宣教郎知台
　　州則礪當屬其雁行也詳閱是書楮墨精好洵屬
　　嘉定時所重刋者
御題此宋學士范祖禹編輯進上乙覽元本也成於元
祐戊辰重刋於嘉定辛巳蔵弆御府有年毎於㡬餘展
閱不特芬流楮墨足備石渠東觀之遺而自宓羲迄宋
凡帝王務學求師之要燦然眉列實為千秋金鑑董子
有言彊勉學問則聞見博而知益明因題卷首以志自
勗云乾隆甲子重九前一日鈐
寳二曰稽古右文之章曰乾隆宸翰又
御題元祐成書心力殫逮乎嘉定又重刋欣兹祖禹芸
編在不異九齡金鑑㸔務學求師著儀軌修身莅政示
倪端知之行矣吾猶恧綈几寧惟玩古觀乙未新正再
題鈐乾隆雙璽
　　明吳寛蔵本寛字原博長洲人成化八年㑹試廷
　　試皆第一授修撰累官至禮部尚書卒贈太子太
　　保諡文定樷書堂印無考
　
　
諸史提要(二函冊/十六)
　　宋錢端禮撰十五卷前劉孝韙序
　　宋陳振孫書録解題載諸史提要十五卷㕘政吳
　　越錢端禮撰考宋史端禮於紹興間通判明州有
　　聲髙宗材之累遷至端明殿學士簽書樞密院事
　　兼權㕘知政事是書蓋其時所刋故序中有㕘政
　　錢公之語端禮為吳越王錢鏐八世孫書中自鏐
　　以後諱皆缺筆孝韙自稱門下士未詳其人書後
　　載迪功郎前監潭州嶽廟李龜朋從事郎前平江
　　府吳縣尉主管學事徐似道迪功郎紹興府府學
　　教授胡紘校正李龜朋亦無考明凌迪知萬姓統
　　譜載徐似道天台人少負才名為吳縣尉受知於
　　范成大遷秘書監少監胡紘慶元人幼頴悟好學
　　讀書過目不忘累官至吏部侍郎出為廣東經略
　　所至有能聲劉孝韙序稱門下士合辭以請則龜
　　朋等校正是書皆出端禮之門墻者也
　　明晉荘王鍾鉉蔵本餘印無考
　
　
新唐書糾謬(一函/六冊)
　　宋吳縝撰二十卷前自序後載縝進書表宋吳元
　　羙後序
　　宋鼂公武郡齋讀書志曰吳縝字廷珍成都人仕
　　至郡守數新書初修之時其失有八類其舛誤二
　　十門凡四百餘事又宋王明清揮麈後録載嘉祐
　　中詔宋景文歐陽文忠諸公重修唐書時有蜀人
　　吳縝者初登第因范景仁而請於文忠願預官屬
　　之末上書文忠言甚懇切文忠以其年少輕佻拒
　　之縝鞅鞅而去逮夫新書之成乃從其間指摘瑕
　　疵為糾謬一書至元祐中縝遊宦蹉跎老為郡守
　　與五代史纂誤俱刋行之紹興中福唐吳仲實元
　　羙為湖州教授復刻於郡庠且作後序以為鍼膏
　　肓起廢疾杜預實為左氏之忠臣然不知縝著書
　　之本意也吳元羙宋史無傳考明凌迪知萬姓統
　　譜載元羙福州人紹興中為福建安撫司機宜鄉
　　人鄭瑋告其家亭號潛光有心於黨李堂名商𨼆
　　無意於事秦秦檜惡之謫容州是書元羙作後序
　　時為紹興戊午乃宋髙宗紹興八年序稱直寳文
　　閣宇文時中自蜀來守吳興以郡庠有新唐書五
　　代史版本而吳君此書不可不附見遂令併刻之
　　云云此本密行小字楮墨甚精實宋刋本之佳者
　　宇文時中仕左中奉大夫直秘閣亦見迪知萬姓
　　統譜
御題新唐書糾謬宋吳縝所作也觀其離為二十門逐
條考證摘舉舛訛洵稱犂然有當夫以宋代文學之臣
如歐陽修宋祁者主持館局尚不免紕繆牴牾信史之
難亶其然乎是書為元刻舊本㡬暇覽觀用誌數語於
卷首乾隆甲子十月廿有八日鈐
寳二曰莊敬日强曰内府書畫之寳
　　書後有明文徵明行書一行曰𢎞治丙辰春三月
　　廿四日觀於唐子畏書樓文璧記按𢎞治丙辰為
　　明孝宗九年書畫譜載徵明名璧以字行長洲人
　　子畏係唐寅字吳縣人二人皆工書畫擅才名寳
　　貴是書則在前明己難得矣子畏有印記
　本朝季振宜徐乾學均有收蔵圗章
　
　
　
　
新唐書糾謬(一函/四冊)
　　篇目同前缺吳元羙後序
　　是書宻行小字體式與前部同而筆畫較肥亦
　　間有訛字蓋宋代翻刻之本後缺吳縝進表一
　　葉及吳元羙後序係本書所有而後經散逸者
　　表末六行墨筆補書而中仍缺一百三十四字
　　注明缺文補書者不知誰氏書中頗有校正訛
　　字之處亦留心考古之士惜所見非全本耳
　　明鴻臚顧汝修蔵本詳見後明版秦漢印統考
　　證
　本朝大學士蔣廷錫編修查慎行俱經收蔵廷錫
　　字揚孫江南常熟人康熙癸未進士選庶吉士
　　授編修官至東閣大學士諡文肅慎行字悔餘
　　號初白浙江海寧人康熙癸酉舉順天鄉試以
　　大學士李光地薦入直
　南書房癸未成進士選庶吉士授編修得樹樓即
　　慎行家樓名其武陵世家顧䝉困學齋諸印無
　　考
　
　
　
　
　
　
　　闕補(進表/末葉)
唐書直筆新例(一函/二冊)
　　宋吕夏卿撰四卷後附新例須知一卷
　　宋史吕夏卿字縉叔泉州晉江人舉進士為江
　　寧尉編修唐書直秘閣其學長於史貫穿唐事
　　博采傳記雜說數百家折衷整比又通譜學創
　　為世系諸表於新唐書㝡有功鼂公武郡齋讀
　　書志稱夏卿强記絶人預修唐史此其在書局
　　時所建明歐宋間有取焉此與新唐書糾謬版
　　式相等想同時所鋟蓋是時新書初成文學之
　
　
　
　
　
　
　
　
唐宋名賢歴代確論(二函冊/二十)
　　一百一巻無撰人姓名
　　宋陳振孫書録解題云歴代確論一百一卷不
　　知何人集自三皇五帝以及五代凡有論述者
　　隨世次編次又宋史藝文志載名賢十七史確
　　論一百四卷不知作者卷帙雖少異意即是此
　　書其標題唐宋名賢疑為後人所加然宋志有
　　詹玠唐宋遺史又有無名氏唐宋名賢詩話蓋
　　當時習有此稱按書中事渉宋主皆空格於宋
　　諱均有缺筆且字畫刋印俱極工妙信宋刻佳
　　本也
　　毎冊首末有緝熙殿文淵閣御府内殿諸璽則
　　南宋明初此書俱登中秘後乃轉入收蔵家有
　　長洲文氏玉蘭堂辛夷館印檇李項氏萬卷堂
　　遼西郡諸印
　夲朝泰興季氏亦有印記
古列女傳(二函/八冊)
　　漢劉向編八卷毎傳有圗晉顧愷之畫
　　宋曽鞏列女傳序文傳凡八篇事具漢書向列
　　傳而隋書及崇文總目皆稱向列女傳十五篇
　　曹大家注以頌義考之蓋大家所注離其七篇
　　為十四與頌義凡十五篇而益以陳嬰母及東
　　漢以來凡十六事非向書本然也蓋向舊書之
　　亡久矣嘉祐中集賢校理蘇頌始以頌義編次
　　復定其書為八篇與十五篇者竝蔵於館閣而
　　隋書以頌義為劉歆作與向列傳不合今騐頌
　　義之文蓋向之自序又藝文志有向列女頌圗
　　明非歆作也今校讐其八篇及十五篇已定可
　　繕寫云云鼂公武郡齋讀書志曰漢劉向撰凡
　　八篇前有王囬序其略曰此書有母儀賢明仁
　　智貞慎節義辨通嬖孽等篇而各頌其義圗其
　　狀總為卒篇傳如太史公記頌如詩之四言而
　　圗為屏風然世所行向書乃分傳毎篇上下竝頌
　　為十五卷其十二傳無頌三傳同時人五傳其後
　　人通題曰向撰題其頌曰向子歆撰與漢史不合
　　故崇文總目以陳嬰母等十六傳為後人所附予
　　以頌考之毎篇皆十五傳耳則凡無頌者宜皆非
　　向所奏書不特自陳嬰母所斷也頌云畫之屏風
　　而史有頌圗在八篇中莫得而考以向所序書多
　　散亡獨此幸存而完復為他手竄疑於其真而以
　　頌證之刪為八篇號古列女傳餘二十傳其文亦
　　奥雅可喜故又以時次之别為一篇號續列女傳
　　公武按隋經籍志有劉向列女傳十五卷又有劉
　　歆列女傳頌又有項原列女後傳今囬刪此書為
　　八篇以合漢史得之矣至於疑頌非歆作蓋因顔
　　籀之言耳則未必然也二十傳豈項原所作耶今
　　合觀曽鞏王囬鼂公武所言各有異同其以頌皆
　　為劉向所作也則曽與王同而鼂又據隋經籍志
　　以頌為出於歆手其以八篇為仍劉向之舊也則
　　曽王鼂皆合而曽以陳嬰母以下十六事非向書
　　本然鼂則以凡無頌者皆非向所奏書蓋因其時
　　向之舊書已亡而所流傳者又非一本刪訂者亦
　　非一人皆各就所據而言耳此本為宋寧宗嘉定
　　七年刋行前有武夷蔡驥按語云列女傳頌義大
　　序小序及頌或者皆以為劉向子劉歆作驥謹按
　　隋書崇文總目及本朝曽校書序則非歆作明矣
　　然崇文總目則以續二十傳無頌附入向七篇中
　　分上下為一十四篇并傳頌一篇共成一十五篇
　　今人則以向所撰列女傳七篇竝續列女傳二十
　　傳為一篇共計八篇今止依此將頌義大序列於
　　目録前小序七篇散見目録中間頌見各人傳後
　　觀者宜詳察焉蔡驥宋史列傳不載其云依今人
　　所定不知出於誰氏之手書分八卷前七卷以頌
　　附傳後與曽鞏所訂傳七篇頌一篇定為八篇者
　　不合至無頌之二十傳王囬所云號續列女傳别
　　為一篇者本在八篇之外此則列為第八卷書中
　　毎傳有顧愷之繪圗按曽鞏序中據藝文志有向
　　列女傳頌圗一語竝未言及所校讐者有圗與否
　　王囬則云史有頌圗在八篇中莫得而考是愷之
　　所繪二人皆未之見此獨燦若列眉宜藝林珍秘
　　目録後刋建安余氏印書中或稱静菴余氏模刻
　　或稱余氏勤有堂刋即岳珂九經三傳沿革例所
　　稱建安余氏也
御題劉向列女傳宋嘉定間閩中所刋圗書竝列殆古
遺製大内有顧愷之女史箴圗旁書箴文即董其昌刻
入鴻堂帖者不知蘇子容所見列女傳畫為墨跡耶抑
刻本也乾隆甲子秋九月御題鈐
寳二曰乾隆宸翰曰擕筆流雲藻
　　錢謙益跋余蔵列女傳古本有二一得於吳門老
　　儒錢功甫一則丙戌入燕得於南城廢殿中皆僅
　　免於劫灰此則内殿本也功甫指示余圗畫雖
　　草略尚是顧愷之遺製蘇子容嘗見舊夲於江
　　南人家其畫為古佩服而各題其頌像側今此
　　畫佩服古樸坐皆尚右儒者在百世之下得見古
　　人形容儀法非偶然者吾子其寳重之余心識
　　功甫之言不敢忘近又簡吳中舊刻贊後有贊
　　乃黄魯曽以已作竄入與古文錯迕讀者習而
　　不察久矣秦漢古書多為今世妄庸人駁亂甚
　　矣古本之貴重也壬辰孟冬虞山䝉叟錢謙益
　　題識考錢功甫名允治長洲人錢榖之子黄魯
　　曽字得之吳縣人前明正徳丙子科舉人
　　琴川毛氏蔵本内府長印未詳時代餘印亦無考
　　闕補目録(前三葉/)卷八(末三葉/)
方輿勝覽(四函二冊/三十)
　　宋祝穆編七十卷吕午序祝穆自序祝洙跋卷首
　　有引用文集目一卷
　　書首有咸淳二年六月福建轉運使司禁止麻沙
　　書坊翻版榜文祝穆跋為咸淳丁夘季春丁夘係
　　咸淳三年是書當是咸淳二年開雕成於三年因
　　洙重訂是書故禁坊間翻刻舊版洙稱先君子方
　　輿勝覽行於世者三十餘年版老字漫遣工新之
　　重整凡例分為七十卷又云元本拾遺各入本州
　　之下新増五百餘條竝標出是此書不盡為祝穆
　　之舊矣編次首浙西訖利州凡十七路毎州郡分
　　標事要二十門考穆字和甫嘗從朱子授業以儒
　　學昌其家子洙寳祐中進士景定間為涵江書院
　　山長郡守徐直諒薦其趨向不凡學問有本宋史
　　載吕午字伯可歙縣人嘉定時進士官至中奉大夫
　　孫齊之氏印無考
　
　
　　闕補吕序(一/)目録(九之/十二)卷一(十九/)卷三(十九/二十)卷四
　　(十三/十四)卷五(八/九)卷九(七/)卷十(五/)卷二十六(七/八)卷三十
　　八(七/)卷四十五(十一/)卷五十八(十/)
　宋版子部
纂圗互註荀子(一函/八冊)
　　周荀况撰三十二篇唐楊倞注分二十卷前載楊
　　序序後有欹器大路龍旗九斿三圗
　　宋陳振孫書録解題曰漢志作孫卿子者避宣帝
　　諱也至楊倞始復改為荀分二十卷而注釋之淳
　　熙中錢佃耕道用元豐監本㕘校刋之江西漕司
　　其同異著之篇末凡二百二十六條視他本最為
　　完善云云據此則宋時刋刻荀子已非一本是書
　　標為纂圗互註書中於倞註外又加重言重意互
　　註諸例與經部宋本毛詩周禮春秋經傳集解三
　　書正同圗様字體版式亦復相等蓋當時帖括之
　　書不獨有經也
　　序首董珏生章一印無考
　
　
　　闕補卷三(一/)卷十八(一/)卷二十(二/)
南華真經(二函/十冊)
　　周莊周撰晉郭象註唐陸徳明音義十卷
　　宋鼂公武郡齋讀書志曰按漢書志書本五十二
　　篇晉向秀郭象合為三十三篇内篇七外篇十五
　　雜篇十一唐世號為南華真經又宋戴埴曰今之
　　刋印小冊謂巾箱本起於南齊衡陽王鈞手寫五
　　經置巾箱中賀玠曰家有墳索何須蠅頭細書荅
　　曰檢閱既易且手寫不忘諸王從而效之古未有
　　刋本雖親王亦手自抄録今巾箱刋本無所不備
　　是宋時巾箱本盛行於世此書版髙不及半尺較
　　之經部中五經及東萊家塾讀詩記尺寸尤縮而
　　字畫倍加纎朗紙質墨光亦極瑩緻乃巾箱本之
　　最佳者
御書南華真經四字鈐
寳一曰乾隆宸翰又
御題大内宋鋟南華經傳自永樂間蠅頭細書紙香墨
古誠寳跡也古人有巾箱五經便於行役登臨觀覽斯
亦其類歟乾隆御題鈐
寳二曰乾隆宸翰曰稽古右文之璽
　　明王紱贊云柱下五千漆園萬言無適非道所賦
　　自天後來者上青出於藍萬㡬攸暇展兹簡編玉
　　堂秘本金匱竒鐫珍䝉睿覽永矢勿諼中書舍人
　　臣紱奉勅㳟贊永樂二十一年歲次癸夘二月六
　　日
　　考明史王紱字孟端無錫人博學工詩能書永樂
　　間以善書供事文淵閣除中書舍人次葉有荘子
　　像上元程京萼書史記荘周𫝊京萼無考書類明
　　文氏父子畫筆亦秀逸不知誰作
　　華亭董其昌蔵本有印記餘印無考
　
　
　
　
　　闕補卷一(一/二)
纂圗互註南華真經(二函/十冊)
　　篇目同前首有郭象序次節録荘子大宗師為太
　　極說而繪宋周敦頤太極圗於後并載圗說是書
　　於郭象注陸徳明音義外復標互註合之荀子皆
　　一時所刋之書
　　書中有世禎印未知其姓又華善卿氏亦無考按
　　明有華愛字仁卿鄞人正徳進士歴桂林守直道
　　忤人被劾落職家居鎮日以詩書自娛精古書
　　法尤工羲獻行草為詩希盛唐風格見凌迪知
　　萬姓統譜善卿氏或其雁行也
　
　
纂圗互註南華真經(一函/五冊)
　　篇目同前闕郭象序及太極圗說
　　此與前一部版式相同惟毎葉左方欄線外俱
　　刋篇名卷數葉數於上宋版往往有此
　　琴川毛氏蔵本有毛扆印扆字斧季晉季子精
　　於小學㝡知名見蘇州府志又有莫雲卿印考
　　明史莫如忠子是龍字雲卿後以字行更字廷
　　韓十歲能文長善書皇甫汸王世貞輩亟稱之
　　以貢生終又有華亭王氏王彦淳諸印無考
　
　
　
　
　
　
　
　
　　闕補卷六(十六/)卷十(十二/)
戰國䇿(一函/八冊)
　　宋鮑彪注十卷首宋王信序次彪序并載劉向
　　曽鞏上目録序二首
　　按曽鞏戰國䇿序云劉向所定戰國䇿三十三
　　篇崇文總目稱十一篇者闕臣訪之士大夫家
　　始盡得其書正其誤謬而疑其不可考者然後
　　三十三篇復完所謂三十三篇者東周一西周
　　一秦五齊六楚四趙四魏四韓三燕三宋衛一
　　中山一陳振孫書録解題云尚書郎括蒼鮑彪
　　注以西周正統所在易為卷首其注凡四易藁
　　乃定王信序曰鄉先生鮑公戰國䇿注余得其
　　本刋之㑹稽郡齋序為紹興辛亥作考宋史王
　　信字誠之處州麗水人紹興進士官至通議大
　　夫嘗以集賢殿修撰知紹興府山隂境有􁀙􁀙
　　湖四環皆田歲苦潦信創啟斗門築十一壩化
　　滙浸為上腴民繪像以祀更其名曰王公湖此
　　書蓋即知紹興時所刋也
　　闕補卷七(二十/四)
農蠶書(一函/一冊)
　　宋陳旉農書三卷秦觀蠶書一卷附樓璹耕織
　　圗詩
　　按宋史藝文志陳旉農書三卷陳振孫書録解
　　題云農書三卷稱西山𨼆居全真子陳旉撰未
　　詳何人其書曰田曰牛曰蠶洪慶善為之後序
　　慶善係洪興祖字又云秦少游蠶書見少游淮
　　海集第六卷云云此本二書合刻係宋江綱守
　　髙郵時所編其跋農書略云髙沙素稱沃壤毎
　　遇豐歲長淮所賴以儲蓄者糴於此以取足焉
　　余曩得農書一帙凡耕桑種植之法纎悉無遺
　　朅來守此視事之初急鋟諸木以為邦人勸孫
　　鏞蠶書跋云髙沙之俗耕而不蠶郡太守汪公
　　取秦淮海蠶書示余曰子謂髙沙不可以蠶此
　　書何為而作乎乃命鋟木與農書並傳焉二跋
　　俱為嘉定甲戌按甲戌為宋寧宗嘉定七年後
　　附樓璹耕織圗詩並録璹孫洪鐫石題識稱嘉
　　定庚午蓋汪綱刻書時見此石刻遂併取之以
　　附於二書之末耳宋史汪綱字仲舉黟縣人淳
　　熙中中銓試調鎮江司户㕘軍歴知平陽弋陽
　　蘭溪太平諸縣又以選知髙郵軍進直煥章閣
　　知紹興府權户部侍郎致仕綱學有本原多聞
　　博記兵農醫卜隂陽律厯諸書靡不研究所著
　　有恕齋集左帑志漫存録史雖未載此書而記
　　其知髙郵時嘗増修興化堤堰以興水利政績
　　甚多蓋留心經濟宜以勸課農桑為急務也
　　檇李項氏泰興季氏蔵本有印記
　
　
容齋三筆(一函/四冊)
　　宋洪邁著十六卷邁自序
　　宋史洪邁字景盧博極載籍雖稗官虞初釋老
　　旁行靡不渉獵有容齋五筆夷堅志行於世陳
　　振孫書録解題云容齋隨筆續筆三筆四筆各
　　十六卷五筆十巻每編皆有小序五筆未成書
　　此三筆自序成於慶元二年凡二百四十八則
　　目録後記臨安府鞔鼓橋南河西岸陳宅書籍
　　鋪印考杭州府志鞔鼓橋屬仁和縣境今橋名
　　尚沿其舊與洪福橋馬家橋相次在杭州府城
　　内西北隅按魏了翁鶴山集書苑菁華序云臨
　　安鬻書人陳思集漢魏以來論書者為一編㝡
　　為該博又南宋六十家小集亦陳思彚編書尾
　　皆識臨安府棚北大街陳氏書籍鋪刋行方囬
　　瀛奎律髓載陳起睦親坊開書肆自稱陳道人
　　起字宗之能詩凡江湖詩人皆與之善嘗刋江
　　湖集以售時又有賣書者號小陳道人據此則
　　當時臨安書肆陳氏多有著名惟陳思在大街
　　陳起在睦親坊即今弼教坊皆非鞔鼔橋之書
　　鋪也
御題洪忠宣皓節並蘓典屬國而時㑹之難有過之
其子邁博學淹通夀登耆耋為宋宿儒孫亦世其家
聲善人有後矣邁所著容齋隨筆雜志今古以傳其
所聞此為隨筆之三真宋鋟也乾隆御識鈐
寳三曰稽古右文之璽曰乾隆宸翰曰萬國農桑寤
寐中
　　正統十二年崖菴重志(十六/卷末)
　　右識語一崖菴未詳其人此書歴經長洲文徵
　　明檇李項篤夀泰興季振宜崑山徐乾學收蔵
　　俱有印記餘無考
　　闕補卷八(末葉/)
程氏演蕃露(一函/一冊)
　　宋程大昌撰六卷前自序陳應行跋
　　考宋史程大昌字泰之休寧人十歲能屬文登紹
　　興二十一年進士第主吳縣簿擢太平州教授召
　　為太學正試館職為秘書省正字孝宗即位遷著
　　作佐郎選為恭王府贊讀擢國子司業兼權禮部
　　侍郎直學士院繼除浙東提㸃刑獄徙江西轉運
　　副使尋命權刑部侍郎升侍講兼國子監祭酒給
　　事中累遷權吏部尚書以行中外更迭之制力請
　　郡遂出知泉州汀州遷知建寧府光宗嗣位徙知
　　明州尋奉祠紹熙五年請老以龍圗閣學士致仕
　　慶元元年卒賜諡文簡大昌篤學於古今事靡不
　　考究有禹貢論易原雍録易老通言考古編演蕃
　　露北邊備對行於世此書有泉州州學教授陳應
　　行跋稱淳熙庚子分教温陵始得其禹貢圗論繼
　　又得其考古編演蕃露二書亟命繕冩鋟木以𫝊
　　於淳熙辛丑竣事按辛丑為淳熙八年合之宋史
　　大昌出知泉州當在其時宋陳振孫書録解題載
　　演蕃露十四卷續六卷今書祗六卷乃十四卷已
　　佚而此特其續者應行字季陵建安人文獻通考
　　載其所撰之書有杜詩六帖十八卷
　　明焦竑蔵本有印記考明史竑字弱侯江寧人萬
　　厯十七年進士殿試第一官翰林修撰博極羣書
　　自經史至稗官雜說無不淹貫善為古文典麗馴
　　雅集名澹園蓋竑所自號也餘三印俱無考
　
　
嘯堂集古録(一函/二冊)
　　宋王俅撰分上下二卷首宋李邴序後宋曽機跋
　　文獻通考載宋陳振孫語曰王俅子弁撰李邴漢
　　老序之稱故人長孺之子未詳何王氏也皆録古
　　彞器欵識自商迄秦凡數百章以今文釋之疑者
　　闕焉是王俅在振孫時已無可考按宋史李邴任
　　城縣人中徽宗崇寧五年進士第髙宗紹興間累
　　官資政殿學士卒諡文敏有草堂集一百卷此書
　　邴序稱與俅父同鄉又為同年進士則俅之家聲
　　里閈約略可知俅於邴為後進成書時當在南渡
　　以後書末有跋其署名處闕去考宋版翻刻本乃
　　淳熙丙申廬陵曽機所撰跋中稱是書㝡為後出
　　竒文名蹟自商及秦凡數百章尤為精夥初不暁
　　其前晦而今見因得其鋟版試摘所蔵邵康節秦
　　權篆銘較之毫髮不舛益信子弁裒類之不妄敬
　　書於後且掇古人所為觸物存戒之意以拜之云
　　云丙申為宋孝宗淳熙三年去紹興間未逺曽機
　　無考當亦好古博雅之士也
　　書中收蔵印記三俱無考卷下載古印章處下方
　　鈐有朱印雜複不倫篆刻亦出俗手非鑒賞家所
　
　
　
太學新編排韻字類(八函四冊/六十)
　　宋李錫虞韶撰上平聲十五卷下平聲二十三卷
　　上聲十五卷去聲十五卷入聲八巻共七十六卷
　　是書卷首刋昭武李錫建安虞韶編次考之宋史
　　列傳二人俱不載藝文志内亦未列此書然標題
　　之上冠以太學新編二人似曽肄業於太學者按
　　經義考云天下印書福建本㡬徧天下錫韶俱閩
　　人當是閩中刋行之書且版髙半尺乃巾箱本亦
　　宋所盛行者字朗紙堅瑩然可寳
御題此宋太學本也依韻分編備聲律之用與選青賦
箋同屬閩中所刋跡其字古墨香蔵之秘府足為縹緗
生色乾隆甲子秋日御識鈐
寳二曰乾隆宸翰曰㡬暇臨池
　
　
　
　
　
　　闕補目録(上平聲一/去聲十三)下平聲卷七(一/)上聲卷十二
　　(二十二/二十三)卷十五(三十七之/三十九)去聲卷一(一之/五)卷十五
　　(四十一/四十二)入聲卷一(全/)卷二(全/)
　
　
　
　
　
　
　
欽定天禄琳琅書目卷二
欽定四庫全書
欽定天禄琳琅書目卷三
　宋版集部
楚辭(一函/四冊)
　　周屈平撰附宋玉景差賈誼莊忌劉安擬騷諸篇
　　共八卷宋朱子集注目録後載朱子序前有宋羅
　　荷向文龍二序汨羅山水圗屈平朱子二像
　　宋陳振孫書録解題謂朱子以王逸洪興祖注或
　　迂滯而逺於事情或迫切而害於義理遂别為之
　　注其訓詁文義之外有當考者則見於辯證所以
　　袪前注之蔽陋而發明屈子之㣲意於千載之下
　　其於九歌九章尤為明白痛快公為此注在慶元
　　退居之時蓋有感而託其篇第視舊本益賈誼二
　　賦而去諌歎懐思屈子所著二十五篇為離騷而
　　宋玉以下則曰續離騷考宋史寧宗慶元二年朱
　　子草封事數萬言陳姦邪蔽主明丞相趙汝愚之
　　寃力辭職名詔仍充秘閣修撰時臺諫皆韓侂胄
　　所引有胡紘者未逹時謁朱子於建安待以脫粟
　　飯紘不悅語人曰此非人情隻雞尊酒山中未為
　　乏也及是乃銳然以搏擊為任以疏草授御史沈
　　繼祖奏之誣論十罪詔落職罷祠振孫所謂有感
　　而託者蓋以此也是書刻於咸淳丁夘係宋度宗
　　三年所繪汨羅山水圗中有清烈公廟及墓考宋
　　史秘書監何志同言諸州祠廟多有封爵未正之
　　處如屈原廟在歸州者封清烈公在潭州者封忠
　　潔侯之類宜加稽考取一髙爵為定悉改正之云
　　云蓋宋祀典封爵初封侯再封公當時既經改正
　　潭州之廟宜亦稱清烈公又按汨羅在湘隂縣北
　　宋為潭州所屬施南向文龍序稱學製湘隂汨羅
　　𨽻焉欲索楚辭集注善本與邑之賢士大夫共讀
　　之則未之有乃輟俸刻梓於縣齋廬陵羅荷者時
　　為文學掾故亦為序之其刻是書蓋欲求為善本
　　宜其雕槧精良也
御題信是身清志猶烈允宜朱註向為刋害公有疾託
蕭艾正道無妨擬蕙蘭論古恒明論今闇責人則易責
躬難睪然惕若披芸處敢作尋芳潄潤觀乾隆乙未仲
春御筆鈐乾隆雙璽
　　衡山文璧蔵(卷八末/)
　　右明文徵明自識蔵本其子文彭亦有印記後入
　　檇李項氏泰興季氏二家收蔵
　
　
　
　
　
　
謝宣城詩集(一函/二冊)
　　齊謝朓著五卷宋樓炤序序後有宋洪伋識
　　宋史樓炤字仲暉婺州永康人登政和五年進士
　　第歴官至僉書樞密院事兼權叅知政事為李文
　　㑹詹大方所劾與祠久之除知宣州此書序中稱
　　至郡視事之暇鋟版𫝊之云云蓋即知宣州時所
　　定考其年月係宋髙宗紹興二十八年陳振孫書
　　録解題云集本十卷樓炤知宣州止以上五卷賦
　　與詩刋之下五卷皆當時應用之文襄世之事可
　　采者已見本傳及文選餘視詩劣焉無傳可也所
　　言皆本於炤序序後有嘉定庚辰鄱陽洪伋識庚
　　辰為宋寧宗嘉定十三年故伋稱樞宻樓公鋟木
　　距今六十四年字畫漫毁㡬不可讀用再刻於郡
　　齋又考宋周必大洪文恵公神道碑銘載适孫十
　　人伋奉議郎荆湖南路提舉茶鹽司幹辦公事未
　　載其知宣州蓋必大為其祖适作碑銘時尚在伋
　　守郡前耳
御題李杜稱詩久樓洪鋟版行芸香資望古藻繢足怡
情詎祗摛辭麗頗多契理精欲嗤劉刺史何據五言城
乾隆乙未春御筆鈐乾隆雙璽
　　泰興季振宜滄葦氏珍蔵(卷五末/)
　
　
九家集注杜詩(四函四冊/二十)
　　唐杜甫著宋郭知逹集九家注三十六巻前知逹
　　序宋曽噩序
　　宋鼂公武郡齋讀書志謂自王洙源叔以後學者
　　喜觀甫詩有趙次公者以古律詩雜次第之且為
　　之注按趙次公字彦材蜀人所註杜詩名曰正誤
　　此書為成都郭知逹所輯知逹宋史未載其人而
　　家於成都係與彦材同鄉里故所輯之注首王文
　　公而終之以彦材蓋以彦材之注為盡善也按序
　　中所載九人其一為趙彦材餘八人王文公名安
　　石臨川人宋景文名祁蜀人豫章先生即黄庭堅
　　寧州人王源叔名洙太原人薛夢符河東人杜時
　　可名田南城人鮑文虎縉雲人師民瞻名尹蜀人
　　知逹序稱屬二三士友各隨是非而去取之如假
　　託名氏撰造事實皆刪削不載據此則亦博採而
　　取其至精者矣其書刻於宋孝宗淳熙八年至理
　　宗寳慶元年曽噩為廣南東路轉運判官重為校
　　刋序稱蜀士趙次公為少陵忠臣蜀本引趙注㝡
　　詳所恨紙惡字缺不滿人意兹摹蜀本刋於南海
　　漕臺㑹士友以正其脫誤云云書後有承議郎通
　　判韶州軍州事劉鎔潮州州學賔辛安中進士陳
　　大信同校勘銜名列於噩銜之右考明凌迪知萬
　　姓統譜載噩字噩甫閩縣人學問淹貫文章簡古
　　慶元間尉上髙有聲後遷廣東漕使鎔安中大信
　　俱無考噩之刻是書也集諸僚友精其校讐固非
　　苟焉付剞劂者故字畫端整一秉唐人而刻手印
　　工皆為上選
御題平生結習㝡於詩老杜真堪作我師書出曽鋟
實郭集本仍寳慶及淳熙九家正注宜存耳餘氏支
辭概去之適以遺編搜四庫乃斯古刻見漕司希珍
際遇殊驚晚尤物闇章固有時重以琳琅續天禄㡬
閒萬遍讀何辭乾隆甲午仲夏月中澣御筆鈐乾隆
雙璽又
御題兌氏之戈和氏弓續増天禄吉光中浣花眉列
新全帙金粟身存舊卷筒尤物寧論顯與晦逢時亦
有塞兮通武英棄置今方出絜矩人材黙惕衷乙未
仲春月御筆鈐
寳二曰乾隆宸翰曰㡬暇臨池中繪
御容鈐乾隆雙璽
　　明秀水項篤夀平湖陸啓浤收蔵俱有印記考
　　檇李詩繫載啓浤字叔度平湖人後更名遯弱
　　冠博極經史倜儻負竒類河朔壯士詩法全宗
　　少陵有賁趾山房集史氏及篤夀見前餘無考

　
　
　
　
　
　
　
　
　
　
　
　
　
　
　　闕補卷二(二十八十六/十  六  五)卷二十(末葉/)
黄氏補千家註杜工部詩史(一函冊/十三)
　　唐杜甫著宋黄希黄鶴補註三十六卷前載宋
　　吳元集録傳序碑銘詩記鶴自訂甫年譜辨疑
　　並集註杜詩姓氏有董居誼吳文序
　　考黄希字夢得臨川人宋孝宗乾道二年進士
　　官終永新令楊萬里曰夢得之學奄有古今晚
　　年作詩慕少陵句法有補註杜詩搜剔㣲𨼆皆
　　前人所未發未成而卒子鶴續成之重定年譜
　　名曰黄氏補註杜詩是當日此書之成已為名
　　流所推重其於詩之有闗時事者皆於題下註
　　明故謂之詩史所引前人註皆各標名而出於
　　希鶴父子之手者亦書名别之董居誼字仁夫
　　臨川人孝宗淳熙間進士充賀金國生辰使悉
　　得其國中事宜以歸遷四川制置使吳文吳元
　　無考
　　松陽氏蔵本未詳其人内有紅筆校正處頗為
　　精核
　
　
新刋詁訓唐昌黎先生文集(六函二册/三十)
　　唐韓愈著宋韓醇詁訓正集四十卷外集十卷
　　遺文一卷共五十一卷前載唐李漢序
　　是書惟卷一下標臨卭韓醇四字前後俱無序
　　跋考之宋史不載醇𫝊按宋刋五百家詁訓昌
　　黎文集列諸儒名氏載醇字仲韶又詁訓栁宗
　　元集亦出醇手書後有醇記作於宋孝宗淳熙
　　丁酉稱世所傳昌黎文公文雖屢經名儒手余
　　昔校以家集其舛誤尚多有之用為之訓詁云
　　云則醇為愈之裔可知其家在臨卭當即為蜀
　　中所刋宋葉夢得以蜀本在建本之上觀此書
　　字精紙潔刻印俱佳夢得所言洵不誣也
御題宋刋昌黎集五十一卷卷首有乾學徐健菴諸
印想未收入御府之先為舊臣徐氏蔵書字畫精好
紙墨細潤非坊賈貌為舊刻者可比天禄琳琅所貯韓
集當以是本為第一乾隆御題鈐
寳三曰乾隆宸翰曰㡬暇臨池曰幾暇鑒賞之璽又
御題載道惟文語不磨齊昌黎者更伊何唐家制度𫝊
垂露宋氏槧鉛存擘窠真是起衰空八代弗慙濟溺息
千波言宜長短因氣盛玩味多年受益多乙未新正再
題鈐乾隆雙璽
　　明李廷相蔵本凌迪知萬姓統譜載廷相字夢弼
　　濮州人巡撫順天提督紫荆闗李瓚之子𢎞治壬
　　戌進士第三歴官禮部尚書諡文敏
　本朝尚書徐乾學亦曽收蔵俱有印記餘印無考
　　書中卷二十二之卷二十七凡三冊每葉有模
　　字紅印乃出俗刻斜印紙上雜出不倫故不採
　　録
　
　
　　闕補卷三(十八/)卷八(二/)卷十二(一/)卷二十六(六/)卷
　　三十四(一/)
新刋詁訓唐栁先生文集(六函六冊/六十)
　　唐栁宗元著宋韓醇詁訓正集四十五卷外集上
　　下二卷新編外集一卷共四十八卷前載唐劉禹
　　錫序宋王咨序後醇自記并附録宋穆修後序
　　是書與前韓愈文集體例版式相同後有醇記王
　　咨為之序稱本朝古文始自河南穆修伯長實宗
　　韓栁韓之文定於諸鉅公之手而栁集亦經伯長
　　是正胥山沈晦復相讐正比伯長加詳然其機杼
　　源委要未呈露仲韶先注釋韓集學者争𫝊其書
　　而斯文加宻非仲韶發之孰窺其秘云云是醇注
　　愈集既就已先版行後又注宗元集付刋悉仿愈
　　集之式以二書合而並𫝊故宗元集後有記而愈
　　集後無記也穆修鄆州人真宗東封詔舉齊魯經
　　行之士賜進士出身歴潁州文學叅軍沈晦字光
　　用錢塘人宣和間進士第一累官徽猷閣直學士
　　王咨字夢得蜀人著有雪齋文集
　　雲間莫氏城南精舍蔵書(後序末/)
　　右識語一係莫是龍書此本歴經明文徵明王世
　　懋顧從禮莫是龍至
　本朝季振宜徐乾學收蔵俱有印記考顧從禮明
　　嘉靖間中書舎人徵明諸人竝已見前餘印無
　
　
　
　
　
　
　
　
　
　
　
　
　
　
　　闕補卷三十(二之/五)卷四十四(全/)
新刋五百家註音辨昌黎先生文集(四函二冊/三十)
　　唐韓愈著正集四十卷外集十卷宋魏仲舉集註
　　前載引用書目一卷評論詁訓音釋諸儒名氏一
　　卷韓文類譜七巻
　　宋史藝文志及宋馬端臨文獻通考皆不載是書
　　書中亦無纂集人名氏惟正集目録後有木記曰
　　慶元六禩孟春建安魏仲舉刻梓於家塾應即為
　　仲舉集註當時係韓栁竝刋栁集引用書目中載
　　仲舉名懐忠按宋人刻梓家塾之書多有欵識如
　　宋版春秋經傳集解二部一曰相臺岳氏刻梓家
　　塾一曰世綵廖氏刻梓家塾皆有木記亦此例也
　　韓栁二集其所引書係合為一目標曰韓栁先生
　　文集引用書目有後一部可證此本挖去韓栁二
　　字改為昌黎乃書賈未得栁集因而偽為至後一
　　部韓集書前有昌黎先生序記碑銘一卷㸔韓文
　　綱目一卷後有昌黎别集一卷論語筆解十卷文
　　集後序五篇皆此本所無此本書前載吕大防著
　　韓吏部文公年譜一卷程俱著韓文公歴官記一
　　卷洪興祖著韓子年譜五卷統名之曰韓文類譜
　　而後一部逸之蓋流傳既久互有散佚耳其所收
　　諸儒評論詁訓音釋有名氏者一百四十八家新
　　添逸姓氏者二百三十家合計為三百七十八家
　　而曰五百家者未免夸大其詞然採録亦可謂之
　　博贍矣
御題子厚退之昔竝傳論文可擬以詩詮韓如杜也栁
如李此則聖而彼則仙注五百家孰窺奥垂千萬代獨
鈎元學焉有志知難到難到猶然勵勉旃乾隆甲午仲
秋御筆鈐乾隆雙璽
　　琴川毛氏蔵本有印記餘無考
　　闕補卷九之卷十四(全/)
　　按卷九之卷十一後一部亦係抄補而此本所抄
　　之注較少且此本卷十二之卷十四所抄與後部
　　刋本亦異則此係從他本採録非得於原書也
新刋五百家注音辨昌黎先生文集(四函冊/二十)
　　正集四十卷外集十卷前載昌黎先生序傳碑記
　　一卷㸔韓文綱目一卷引用書目一卷評論詁訓
　　音釋諸儒名氏一卷後有别集一卷論語筆解十
　　卷許渤序昌黎文集後序五篇
　　此本與前部版同紙色墨光亦復相似皆一時摹
　　印之書
　　唐五竇聨珠集載竇牟為東都判官陪韓(以下/闕)劉
　　師不遇分韻賦詩都官員外郎韓愈得(以下/闕)客何
　　(以下/闕)此地深還隨躡鳬騎來訪馭(以下/闕)霞入松髙
　　老鸐尋猶疑𨼆形坐敢起竊桃心今(以下/闕)載近者
　　莆田方崧卿考證訪賾甚至猶取聨珠(以下/闕)登岳
　　陽樓一大篇顧獨遺此何也右洪容齋邁隨筆所
　　紀余因録於此考(以下/闕)聊以備遺失耳歲辛酉至
　　治元年(以下/闕)書於雙瑞堂時七十五歲(卷四末/)
　　右識語一書法宗宋蘇軾深得其妙當為元英宗
　　時好古有得之人惜歲久紙損不知誰氏所書考
　　宋洪邁容齋四筆中韓文公逸詩一則云唐五竇
　　聫珠集載竇牟為東都判官陪韓院長韋河南同
　　尋劉師不遇分韻賦詩都官員外郎韓愈得尋字
　　其詩云秦客何年駐仙源此地深還隨躡鳬騎來
　　訪馭雲襟院閉青霞入松髙老鶴尋猶疑𨼆形坐
　　敢起竊桃心今諸本韓集皆不載近者莆田方菘
　　卿考證訪賾甚至猶取聨珠中竇庠酬退之登岳
　　陽樓一大篇顧獨遺此何也墨字所書即邁此語
　　因附録以補其闕
　　明文伯仁蔵本按馮仙湜圗繪寳鑑續纂文伯仁
　　字徳承號五峰善畫山水為文徵明從子徵明有
　　玉蘭堂此書有雙玉蘭堂印蓋伯仁仿徵明為之
　　者朱彛尊曝書亭集有五百家昌黎集注跋稱是
　　書向蔵長洲文伯仁家歸吾鄉李太僕君實蓋宋
　　槧之最精者惜中間闕三卷後人補抄云云今書
　　中有伯仁印而補抄之卷數亦適相符彛尊所指
　　即是書也餘印無考
　　闕補卷九之卷十一(全/)卷十二(二十一/)卷三十二
　　(二/)卷四十(十六/)
新刋五百家註音辯唐栁先生文集(二函冊/十二)
　　唐栁宗元著宋魏仲舉集註正集二十一卷附録
　　二卷外集二卷新編外集一卷龍城録二卷前載
　　㸔栁文綱目一卷宋文安禮栁先生年譜一卷評
　　論詁訓諸儒名氏一卷後附栁先生序傳碑記紀
　　一卷文集後序五篇
　　宗元正集四十五卷此書自廿二卷以下皆闕書
　　賈將目録終三字移補廿一卷後故無魏仲舉木
　　記然版式字體與韓集同實為宋本且正集尚存
　　其半而外集諸種卷帙完好亦足珍也
御題五百家註昌黎集實宋槧之佳者栁子厚集雖亦
五百家註版式行款標題竝同而紙色墨香遜韓集逺
甚且正集廿二巻以下至末皆闕又改目録終以彌縫
之更非完善苐栁集註刋本今鮮存者亦覺片羽可珍
惟當居韓之次耳附識題韓集詩之後並書冠此集卷
端乾隆甲午秋御筆鈐乾隆雙璽
　　闕補卷十二(四/)
居士集(八函四冊/六十)
　　宋歐陽修著九十九卷後附祭修文及行狀諡議
　　墓誌銘一卷共一百卷前宋祝庇民序
　　祝庇民列銜為迪功郎士曹掾兼户曹及管左推
　　勘公事序後又列朝散大夫知軍州兼管内勸農
　　事借紫金魚袋方時可朝請郎通判軍州兼管内
　　勸農事賜緋魚袋周詵從事郎司儀曹事監方薦
　　可諸銜名卷五十後載吉州公使庫開到六一居
　　士集計五十卷宣和四年九月記又列迪功郎司
　　士曹事郭嗣明迪功郎司兵曹事監秦尹迪功郎
　　刑曹掾監洪知柔諸銜名庇民序稱太守陳公嘗
　　以公帑之餘刻居士集五十卷觀者猶恨未為全
　　本今太守方公惜之俾嗣其事云云其書中所列
　　之人宋史俱無傳考吉安府志載宋徽宗宣和三
　　年至五年知州事者為陳城六年繼其任者為方
　　時可則序中所稱太守陳公即為陳城序後所列
　　銜名蓋時可同官卷五十後所列銜名蓋城同官
　　也城與時可世系里居志亦未載而核其官稽其
　　時實兩相脗合則是書之為北宋刋本信而有徵
　　矣
　　收蔵諸印無考
　
　
　
　
東坡先生和陶淵明詩(一函/四冊)
　　宋蘇軾著四卷前蘇轍詩引
　　文獻通考載蘇東坡前集四十卷後集二十卷奏
　　議十五卷内制十卷外制三卷和陶集四巻應詔
　　集十卷又載陳振孫語曰杭蜀本同但杭夲無應
　　詔集是軾和陶集宋時杭蜀刋本皆有之其在全
　　集中係别為四卷原可单行此本無校刋人名氏
　　似即從全集中抽出且紙緻墨潤實為宋印之佳
　　者
　本朝崑山徐乾學蔵本有印記餘無考
　
　
欒城集(三函冊/十六)
　　宋蘇轍著前集五十卷後集二十四卷三集十卷
　　共八十四卷前載淳熙三年禮部定諡議後有宋
　　鄧光轍曽孫詡四世孫森三跋
　　轍曽孫詡跋云欒城公集刋行於時者如建安本
　　頗多缺謬其在麻沙者尤甚蜀本舛亦不免今以
　　家蔵舊本竝第三集合為八十四卷皆曽祖自編
　　類者謹與同官及小兒輩校讐數過鋟版於筠之
　　公帑紀年為淳熙己亥按己亥為宋孝宗淳熙六
　　年後列校勘官銜名為文林郎筠州軍事判官倪
　　思從政郎充筠州州學教授鄧光奉議郎知筠州
　　髙安縣閭丘泳光泳俱無考宋史載倪思字正甫
　　湖州歸安人孝宗乾道三年進士中博學宏詞科
　　累官寳文閣學士中間出知紹興府太平府泉州
　　建寧府鎮江府福州而未及筠州軍事判官以其
　　時考之當即是人乃史傳中偶失載耳轍四世孫
　　森跋云先文定公欒城集先君吏部淳熙己亥守
　　筠陽日以遺藁校定命工刋之森無所肖似濫承
　　人乏到官之初重念先人所刋家集其版以歲久
　　漫滅今撙節浮費乃一新之紀年為開禧丁夘按
　　丁夘為宋寧宗開禧三年距詡鋟版之時歴二十
　　九載父校於前子新於後宜其毫髪無遺為宋刋
　　欒城集之冠且祖孫五世三治筠陽俾版刻常新
　　此中亦有天幸觀詡森書跋之字家法猶存亦可
　　稱象賢矣
　　明文徵明蔵本有玉蘭堂梅溪精舎辛夷館諸印
　本朝泰興季振宜亦經收蔵有印記
　
　
　
　
六臣註文選(二函冊/二十)
　　梁昭明太子蕭統撰六十卷唐李善吕延濟劉良
　　張銑吕向李周翰註前蕭統序吕延祚進五臣集
　　註文選表李善上文選註表
　　是書不載刋刻年月而大小字皆有顔平原法按
　　明董其昌跋顔真卿書送劉太冲序後有宋四家
　　書派皆宗魯公之語則知北宋人學書競習顔體
　　故摹刻者亦以此相尚其鐫手於整齊之中寓流
　　動之致洵能不負佳書至於紙質如玉墨光如漆
　　無不各臻其妙在北宋刋印中亦為上品
御題此書董其昌所稱與漢書杜詩鼎足海内者也在
元趙孟頫在明王世貞董其昌王穉登周天球張鳯翼
汪應婁王醇曹子念竝東南之秀俱有題識又有國初
李楷跋紙潤如玉南唐澄心堂法也字跡精妙北宋人
筆意漢書現在大内與為連璧不知杜詩落何處矣天
禄琳琅中若此者亦不多得乾隆御識鈐
寳二曰乾隆宸翰曰稽古右文之璽
　　元趙孟頫跋霜月如雪夜讀阮嗣宗詠懐詩九咽
　　皆作清泠氣而是書玉楮銀鈎若與燈月相映助
　　我清吟之興不淺至正二年仲冬三日夜子昂識
　　(卷二十/三後)孟頫此跋作小行楷書曲盡二王之妙其
　　愛是書也至足以助吟興則宋本之佳者在元時
　　已不可多得矣
　　明王世貞跋余所見宋本文選亡慮數種此本繕
　　刻極精紙用澄心堂墨用奚氏舊為趙承㫖所寳
　　往見於同年生朱太史家云得之徐太宰所㡬欲
　　奪之義不可而止太史物故有客持以見售余自
　　聞道日束身團焦五體外俱長物前所得漢書已
　　授兒輩不復置几頭寧更購此因題而歸之吾師
　　得無謂余猶有嗜心耶壬午春日世貞書於曇陽
　　觀大叅同齋中(卷五/後)朱太史名無考所云徐少宰
　　者按朱彛尊明詩綜載徐縉字子容吳縣人𢎞治
　　乙丑進士歴官吏部左侍郎諡文敏
　　王穉登跋宋本文選往往見於蔵書及好事之家
　　欲其精善完好若此本者絶少此本紙墨鋟摹竝
　　出良工之手政與瑯琊長公所蔵漢書絶相類漢
　　書有趙魏公小像此書有公手書二書皆公鄴架
　　中本也流傳至今僅三百年而卷帙宛然既免螙
　　魚之腹又不落雌黄之手豈靈籖秘笈神物呵䕶
　　之耶今歸朱司成象𤣥家出示諦賞因漫題此此
　　本視漢書亦猶蜀得其龍吳得其虎耳矣萬厯甲
　　戌人日王穉登書(卷二十/五後)考穉登字百榖一字伯
　　固長洲人太學生有晉陵金昌燕市荆溪松檀諸
　　集
　　周天球跋余少時嘗見是書于崦西公家後有文
　　敏跋語數十字當是松雪齋中物今五十餘年復
　　見於仲嘉處紙墨如新良可寳也癸巳秋八十老
　　人周天球記(卷五/十後)考天球字公瑕號幼海長洲諸
　　生善畫蘭仲嘉姓汪名道㑹歙人著小山樓藁卷
　　中有印記崦西公未知誰氏
　　張鳯翼跋予嘗見此書於徐文敏嗣君架上云是
　　文敏所鍾愛以貽其後之人者其紙墨精好神采
　　煥發令人不忍去手且其間有趙文敏手識數語
　　則知此書嘗入松雪齋中夫先後相去二百年而
　　遥而去一文敏復歸一文敏豈文選之為文也固
　　自有夙縁耶予穉歲購得一部為黄勉之先生家
　　物與此同出一梓而刷印在後後有景石子題字
　　其紙墨不及此逺甚今已為好事者易去不復得
　　與相較然大都不相及也夫一梓印出且相懸如
　　此矧後之翻版耶近留意選學將纂輯諸註則聞
　　此書已歸雲間因倩人借留案頭校對匝月遂識
　　歲月歸之亦俾好事儒者知所珍重云萬厯丁丑
　　仲秋望長洲張鳯翼(卷三十/二後)考鳯翼字伯起嘉靖
　　甲子舉人有處實堂集黄勉之名省曽吳縣人嘉
　　靖辛夘舉人有五岳山人集
　　汪應婁跋嘉賔拉予過清逺閣出所蔵種種珍玩
　　古色照人真令目眩神馳應接不暇復翻其架上
　　宋版文選又所罕覯者紙精墨妙居然完璧末有
　　趙文敏公手書數行是為松雪齋寳蔵者後傳之
　　吾宗仲嘉有王元羙周公瑕張伯起王百榖諸君
　　跋古雅如仲嘉經其收蔵當為増價後傳之海陽
　　好事家嘉賔親往而厚值廼今貯之閣中吾知嘉
　　賔願讀盡天下好書者而文選尤詞林嚆矢宜其
　　焚香披閱更助清吟之興不淺矣珍而蔵之可為
　　家寳則清逺主人之架勝𤣥晏先生之架云社弟
　　汪應婁書(卷十/七後)應婁無考其稱吾宗仲嘉當亦為
　　新安人按徽州府志載明汪應蛟婺源人官尚書
　　又汪應元歙人官御史未知應婁為誰之雁行也嘉
　　賔湯賔尹字宣城人萬厯乙未進士第二授翰林
　　編修累官至南國子監祭酒以時考之跋中所稱
　　嘉賔當即為賔尹然後李楷跋乃作於諸跋之後
　　而曰吳君珍重似嘉賔又係吳姓抑或從賔尹家
　　再歸於吳亦未可知附著於此以俟叅考
　　王醇跋余知仲嘉有宋版文選心揺揺十餘年矣
　　及造其廬未遑索㸔後逢嘉賔於托山小有園出
　　陶隱居及唐宋墨蹟示之皆人間所未見者業已
　　奪人精魄且許以此書出觀以暝色不能歸去役
　　我魂夢越數日始得一覯紙墨之光射目字楷而
　　有致竟日披覽得未曽有時松風㺯絃逺山横黛
　　是生平第一樂事己未小雪日太原王醇識(卷二十/八後)
　　考王醇揚州人太原其望也
　　曹子念跋日子於萬卷樓見弇州公所得兩漢書
　　以為宋版第一後復有持文選至者楮色瑩膩似
　　覺更佳從臾公購之以為合璧而公以奉道屏去
　　一切翫好猶為題數語令客持去念之常以為恨
　　今秋復覯於仲嘉寓舎披閱甫畢已負之入黄山
　　矣念再見無期因識其末簡萬厯癸巳中秋日曹
　　子念書(卷四十/七後)考子念字昌先太倉州人
　　李楷跋蔵書讀書皆有非常之福其精神又足以
　　相久故非易事而得觀古人之賞鑒手蹟益不敢
　　不什伯讚歎趙文敏往矣弇州𤣥宰諸君子今安
　　在滄田之嗟亦復如是吳君珍重此歴劫不壊之
　　金剛寳也文字㸃畫刻手能存其書法即有圭瑑
　　不可易矣己丑清秋八月八日河濵岸翁李楷跋
　　(卷二十/六後)李楷無考按董其昌卒於崇禎九年歲在
　　丙子今跋中有弇州𤣥宰諸君子今安在之語則
　　此跋之作於己丑蓋
國朝順治六年也
　　歙汪氏春草閣蔵(吕延祚表後/)　(卷六十/)
　　右識語下有洪度橢圎印一于鼎小長方印一考
　　歙縣志載
　本朝文苑汪洪度字于鼎松山里人工文詞著有息
　　廬集弟洋度字文治詩有逸致書法仿晉人竝有
　　才名卷中亦有印記又有汪道昆印道昆字伯玉
　　亦歙人明嘉靖進士與王世貞同年世貞稱其文
　　簡而有法名大起晚年官兵部侍郎世貞亦嘗貳
　　兵部天下稱兩司馬云餘印無考
　
　
　
　
六臣註文選(二函冊/十六)
　　篇目同前
　　此書與前部係出一版而紙墨之色摹印之工
　　亦無軒輊洵堪同寳惟書首僅有吕延祚表其
　　蕭統序及李善進表皆闕蓋歴年既久流傳散
　　佚固往往有之而篇目尚全亦無損其為完書
　　也
　　新安汪洪度蔵本有印記又清暉館印考歙縣
　　志載吳孔嘉字元會明天啟乙丑進士官編修
　　有清暉館集餘印無考
　
　
　
　
　
　
　
　
　
　
　
　
　
　
六臣註文選(二函册/十六)
　　篇目同前
　　此書亦前版而摹印竝出一時古色古香竟成
　　鼎峙觀前部張鳯翼跋云穉歲購得一部與此
　　同出一梓而刷印在後紙墨不及逺甚則是前
　　明鑒蔵家求初印本已不可多得乃經三百載
　　後而登冊府者兼有其三縹緗之富古未之有
　　也
　　朱氏明仲家塾(卷六/十末)
　　右識語一明仲未詳其人此書為宋趙孟堅蔵
　　本有子固印考金賚畫史㑹要載孟堅字子固
　　號彛齋居海鹽廣陳鎮寳慶二年進士修雅博
　　識人比米南宫官至朝散大夫知嚴州府又明
　　文徵明文伯仁項篤夀王寵及
　本朝季振宜俱經收蔵按王世貞吳中往哲像贊
　　王寵字履仁後字履吉别號雅宜山人吳縣人
　　為邑諸生貢入太學詩好建安三謝書摹永興
　　大令為時所趨徵明諸人見前餘印無考

六臣註文選(六函册/三十)
　　篇目同前
　　此書亦前版而摹印在後墨光少遜書中有寳
　　慶寳應州印及官書不許借出木記按文獻通
　　考輿地考載宋理宗寳慶間以逆全之亂降淮
　　隂郡為淮安軍又以寳應縣為寳應州是寳應
　　州之名自理宗時始建故官印於州名之上冠
　　以紀年此本係北宋時刻版印於南宋而稱為
　　官書則知為北宋官刻宜其雕槧精良甲於他
　　版也
　　明文徵明蔵本有玉蘭堂印又王寵項篤夀及
　本朝季振宜俱經收蔵餘印無考

　　闕補卷六(四十二/)卷十九(十八/)
六家文選(六函一冊/六十)
　　篇目同前
　　此書與前四部别為一版亦未載刋刻年月惟
　　昭明序後有此集精加校正絶無舛誤見在廣
　　都縣北門裴宅印賣木記考一統志四川統部
　　表載益州蜀郡東晉分成都置懐寧始康二郡
　　又分廣都縣置寧蜀郡是廣都縣之稱得名最
　　古宋時鏤版蜀最稱善此本字體結搆精嚴鐫
　　刻工整洵蜀刋之佳者木記應是當時裴姓書
　　肆所標亦廖氏世綵堂之例也
　　袁氏昌安堂珍蔵(卷六十後/)
　　右識一語袁氏未詳其人琴川毛氏蔵本有印
　　記餘無考
　
　
玉臺新詠(一函/二册)
　　陳徐陵撰十卷前陵序後宋陳玉父序
　　永嘉陳玉父後序稱玉臺新詠集十卷幼時至
　　外家李氏於廢書中得之舊京本也版有刓者
　　欲求他本是正多不獲嘉定乙亥始從人借得
　　豫章刻本纔五卷又聞有石氏所蔵録本復求
　　觀之以補亡校脫於是其書復全云云考乙亥
　　為宋寧宗嘉定八年所云舊京本當為北宋時
　　所遺而此乃重刋於南宋者陳玉父無考按宋
　　永嘉陳埴陳宜中諸人或以道學稱或以風節
　　著則知永嘉陳氏係宋望族玉父之刻是書讐
　　校周詳摹刻精好亦可謂深於好古不隕家聲
　　者矣
　　錢謙益蔵本海翁印未詳其人
　
　
玉臺新詠(一函/四冊)
　　篇目同前
　　此書與前部係出一版宻行細字仿巾箱本式
　　而尺寸加盈製極精雅其摹印亦屬良工故清
　　朗照人可為合璧
　　明王鏊蔵本有濟之印考明史鏊字濟之吳縣
　　人成化乙未進士第三授編修累官至大學士卒
　　贈太𫝊諡文恪鏊在相位時劉司馬大夏楊相一
　　清皆劉瑾所忌將甘心焉鏊為委曲諭解人以此
　　多之王禹聲印未詳或即鏊羣從也
唐文粹(四函冊/四十)
　　宋姚鉉撰一百卷後宋施昌言序
　　鼂公武郡齋讀書志曰鉉廬州人太平興國中進
　　士文辭敏麗善書札蔵書至多頗有異本累遷兩
　　浙漕課吏寫書采唐世文章分門編類初為五十
　　卷後復増廣之坐事斥連州卒其子以其書上獻
　　詔蔵内府命以一官又馬端臨文獻通考載麈史
　　云鉉謫居連州嘗冩所著文粹一百卷好事者於
　　縣建樓貯之官屬多遣吏寫録吏以為苦以鹽水
　　噀之冀其速壊後以火焚其樓據此則鉉成是書
　　時在朝在野皆欲得之而未有為刋布者此乃臨
　　安孟琪所刋為文粹一書初刻本宋仁宗寳元二
　　年吳興施昌言後序稱卷帙浩繁人欲𫝊録未易
　　為力臨安進士孟琪代襲儒素家富文史爰事摹
　　印以廣流布觀其校之是寫之工鏤之善勤亦至
　　矣若夫述作之㫖悉於前序云云前序蓋鉉自述
　　今已闕亦無目録而相其紙墨實為北宋初印昌
　　言宋史無傳按凌迪知萬姓統譜載昌言静海人
　　舉進士知太平州上政論三十篇入為殿中侍御
　　史
御題唐文粹一百卷五代姚右史鉉所纂昔人稱其用
意精博世甚重之乃翻刻既繁流傳互異是本字畫工
楷墨色如漆猶見臨安孟琪原雕面目予選唐宋文醇
依儲欣例於唐韓栁外増李翺孫樵兩家讀書稽古者
以文醇為専家定本而叅之文粹以博其趣庶㡬可乎
乾隆御識鈐
寳二曰乾隆宸翰曰㡬暇臨池
　　蘭陵蕭氏敷教堂所蔵無考
　
　
　　闕補卷十三(一/)卷三十下之卷三十一下(全/)卷三
　　十三卷三十四(全/)卷五十二(六之/十)卷五十三(全/)卷
　　六十六(三/)卷一百(九/十)
聖宋文選(二函冊/十二)
　　三十二卷無撰人姓氏
　　是書選集宋人文章自歐陽修以下凡十四家而三
　　蘇之文槩置不録按宋徽宗崇寧二年詔毁三
　　蘇文集而孝宗御極降敕褒揚至為蘇軾文集
　　作序撰是書者或因三蘇本集宇内争傳故
　　不復編纂亦猶王安石選唐詩不録李白杜
　　甫之意也書中未載刋刻年月觀其小楷書
　　筆法森嚴宻行中自見清朗蓋亦巾箱本之
　　最佳者
　　收蔵諸印無考内如一元印元當係緇流如一
　　菴乃其棲禪之所按元詩中有僧名元字宗海
　　或即其人也
　
　
文章正宗(四函二冊/三十)
　　宋真徳秀撰二十四卷前徳秀自序
　　陳振孫書録解題曰真徳秀撰文章正宗其目
　　凡四曰辭命曰議論曰叙事曰詩賦去取甚嚴
　　按徳秀自序作於紹定執徐之歲乃宋理宗紹
　　定五年序稱梁昭明文選姚鉉文粹果皆得源
　　流之正乎今所輯以體本乎古指近乎經者然
　　後取焉云云此振孫所以謂其去取甚嚴也是
　　書寛行大字用筆整肅刻手印工亦皆精好前
　　後無他人序似即徳秀纂輯成書時自為校刋
　　之本
　　書史之記一印無考
續文章正宗(二函冊/十八)
　　真徳秀撰二十卷前宋倪澄鄭圭序
　　咸淳丙寅倪澄序云西山文忠公晚歲所續澄倚
　　席括山窮日夜力繙校鄭君亦分其勞凡三月而
　　藁具又四月而工畢釐為二十卷僅有其目者則
　　虚寘於末一代之文燦然略備又鄭圭序云圭分
　　教括山偕聨事倪君鋟諸梓以夀其傳先生心周
　　程張朱之學觀正宗筆削可以槩見惜未脫藁天
　　弗慭遺然大綱則備矣按丙寅為宋度宗咸淳二
　　年澄圭二人宋史俱無傳考浙江通志澄金華人
　　宋理宗寳祐四年丙辰進士知處州軍圭黄巖人
　　理宗景定三年壬戌進士括山在處州時二人同
　　官因有是刻觀兩序所云乃徳秀未完之書而澄
　　與圭按前集四門之例因其所録而分𨽻之其有
　　目無文者則置於二十卷以存其闕所録之文自
　　歐陽修以下凡十四家版之尺寸與前集同而大
　　字徑圍較小註字筆畫稍肥係仿前集而為之非
　　合刻之本也
　　書中亦有書史之記一印蓋蔵是書者取之以成
　　合璧亦可為有心人矣
　
　
選青賦箋(一函/四册)
　　十卷無撰人姓氏
　　宋史藝文志及文獻通考經籍考皆不載是書卷
　　中所録盡當時省試之作目録後有建安王懋甫
　　刻梓於桂堂木記乃書賈所輯以頒行者如陳振
　　孫書目解題謂指南賦箋五十五卷指南賦經八
　　卷皆書坊編集即係此類小版細書作巾箱本其
　　製甚精亦宋時佳槧足供秘玩者也
御題此宋人省試諸賦選本即唐人試帖及今館課之
類蓋一時坊刻也特筆法精鑱為宋本中絶佳者卷首
末俱有文氏停雲印良可珍秘乾隆甲子秋分日御識
鈐
寳二曰乾隆宸翰曰稽古右文之璽
　　明文徵明停雲館蔵本
　
　
　　闕補卷十(五/)
蘭亭考(一函/四冊)
　　宋桑世昌輯髙似孫刪定十二卷附羣公帖跋一
　　卷前宋髙文虎並似孫序後齊碩序
　　陳振孫書録解題載蘭亭博議十五卷淮海桑世
　　昌澤卿撰世昌居天台放翁陸氏諸甥博雅能詩
　　又載蘭亭考十二卷云即前書浙東庾司所刻視
　　初本頗有刪改初十五篇今存十三篇去其集字
　　附見二篇其書始成本名博議髙内翰文虎炳如
　　為之序及其刋也其子似孫重為刪改去此二篇
　　固當而其他務從省文多失事實或戾本意其最
　　甚者序文本亦條逹可觀亦竄改無完篇首末闕
　　漏文理斷續於其父猶然深可怪也考宋史文虎
　　四明人登髙宗三十年庚辰進士第聞見博洽多
　　識典故歴官至華文閣學士知建寧府丐祠提舉
　　太平興國宫其為世昌作蘭亭博議序正在其時
　　考浙江通志載世昌髙郵人號莫葊有文集三十
　　卷此書乃浙江漕使齊碩屬似孫訂正之本按赤
　　城志碩青社人宋寧宗嘉定十四年以宣教郎知
　　台州似孫序作於嘉定十七年則為碩知台州時
　　付梓與振孫所云脗合似孫字續古淳熙十一年
　　登進士第嘗著經略史略子略集略緯略諸書其
　　詩有踈寮集三卷振孫稱其少有俊聲不自愛重
　　為館職上韓侂胄生日詩九首皆暗用錫字為清
　　議所不齒其讀書以隠僻為博作文以怪澁為竒
　　就中詩猶可觀云云然馬端臨文獻通考經籍考
　　中多引似孫子史諸略之言其博贍自可概見碩刻是
　　書字法皆本歐體鋟印兼出良工蓋亦鄭重而為之者
　　南嶽貞居記(卷三末/)
　　右識語一未詳何人按元顧瑛玉山草堂雅集載
　　張雨一名天雨號貞居子明朱存理鐡網珊瑚載
　　倪瓚云貞居真人詩文字畫皆為本朝道品第一
　　髙啟云貞居字畫清遒有唐人風格觀前五字用
　　筆瘦勁似即張雨所書
　　明文徵明停雲館蔵本
　本朝秀水朱彛尊亦經收蔵俱有印記餘無考
　金版史部
貞觀政要(一函/六冊)
　　唐呉兢撰十卷前金唐公弼序兢上貞觀政要表
　　鼂公武郡齋讀書志曰兢以唐之極治貞觀為最
　　故采時政之可備勸戒者上之於朝凡四十篇考
　　唐書兢汴州浚儀人少厲志貫知經史當路薦其
　　才堪論譔詔直史館修國史此書當即其時所進
　　書前有大定己丑八月進士唐公弼序稱南京路
　　都轉運使梁公出公府之貲命工鏤版按大定為
　　金世宗年號己丑為世宗九年在南宋為孝宗乾
　　道五年公弼無考所稱梁公未詳何人考金史梁
　　肅奉聖州人天眷二年擢進士第大定初為中都
　　轉運副使繼除河北東路遷中都都轉運使是肅
　　生平屢任是官又適在大定之時似即其人但史
　　未載其為南京都轉運使或肅曽敡歴未久於任
　　而史略之耳此本字宗顔體刻印精良與宋版之
　　佳者無異蔵書家知崇宋本而金版多未之及蓋
　　縁流傳實尠耳目罕經似此吉光片羽真為希世
　　之寳也
御題好名曽昔議文皇三代下名好亦臧言不以人廢
如是書原同帝範之蘉吳兢采輯質文備梁肅鋟行勸
誡詳㡬度披芸欽古鑒寧徒玩紙墨精良乾隆乙未初
夏御筆鈐乾隆雙璽
　本朝徐乾學蔵本
　
　
　
　
　
　
　
欽定天禄琳琅書目卷三
欽定四庫全書
欽定天禄琳琅書目卷四
　影宋鈔經部
周易輯聞(一函/六冊)
　　宋趙汝楳撰六卷前汝楳自序
　　考鏤版書籍始於周顯徳間或據栁玭之言以為
　　唐已有之而刋行大備要自宋始其時監中官刻
　　與士大夫家塾付梓者校讎鐫鏤講究日精宇内
　　流傳罔不珍秘及時代既更漸至散佚明之琴川
　　毛晉藏書富有所貯宋本最多其有世所罕見而
　　藏諸他氏不能購得者則選善手以佳紙墨影鈔
　　之與刋本無異名曰影宋鈔於是一時好事家皆
　　爭仿效以資鑒賞而宋槧之無存者賴以傳之不
　　朽是書汝楳自叙稱先君子於易凡六稿汝楳得
　　於口授者居多因輯所聞於篇云云考宋史汝楳
　　父名善湘濮安懿王五世孫慶元二年舉進士累
　　官至觀文殿學士所著有周易約說或問指要補
　　過諸書汝楳其季子也
御題廣大無不備夫惟易道然輯聞傳汴水述學衍先
天觀彼多合聖切予斯體乾影鈔猶識宋逺矣緬韋編
乾隆甲午仲冬御筆鈐
寶二曰得象外意曰乾隆宸翰
復齋易說(一函/二冊)
　　宋趙彦肅撰六卷前載彦肅行實後宋喻仲可許
　　興裔二跋
　　彦肅字子欽宋孝宗乾道間進士仕至寧海郡節
　　度推官朱彞尊經義考載朱子語曰子欽易說為
　　說太精取義太密或傷簡易之趣書後彦肅門人
　　喻仲可跋云公卒後二十有六年郡太守許公取
　　是書刋焉又許興裔跋云余假守嚴陵屬喻君校
　　勘刋置公之祠堂與志學者共之跋後紀年為嘉
　　定辛巳按辛巳係宋寧宗嘉定十四年仲可興裔
　　俱無考當時校刋既成其版入祠堂中或流傳不
　　廣世罕其書幸有影鈔而善本亦可長存矣
童溪易傳(二函冊/十二)
　　宋王宗𫝊撰三十卷前宗𫝊自序宋林焞序
　　此書與前兩部字體相似行欵亦同當屬一家影
　　鈔之書故紙墨皆極精良足供寶玩宗𫝊焞宋史
　　俱無傳按朱彝尊經義考載董真卿曰宗𫝊字景
　　孟臨安人太學上舍又載閩書宗𫝊寧徳人教授
　　韶州彝尊按云林焞亦寧徳人淳熙八年與宗𫝊
　　同舉進士焞序稱與童溪生同方學同學同及辛
　　丑第則宗𫝊為寧徳人無疑鄱陽董氏以為臨安
　　人誤矣爰附録之以資考證
三禮圖(二函/八冊)
　　宋聶崇義集註二十卷前宋竇儼序後宋陳伯廣跋
　　崇文總目三禮圖二十卷聶崇義於周顯徳中叅
　　定郊廟器玉因博采先儒三禮舊圖凡得六本考
　　正是否繢素而申釋之每篇自叙其凡㕘以近世
　　沿革之說建隆二年五月丙寅表上之竇儼為序
　　詔太子詹事尹拙集儒學三五人更同㕘議拙多
　　所駁正崇義復引經以釋之其駁義及答義各四
　　卷率列於注釋詔頒行之又畫於國子監講堂之
　　壁考宋史崇義河南洛陽人少舉三禮善禮學通
　　經㫖漢乾祐中累官至國子禮記博士周顯徳中
　　國子司業兼太常博士世宗詔崇義㕘定郊廟祭
　　玉又詔翰林學士竇儼統領之崇義因取三禮圖
　　再加考正建隆三年四月表上之儼為序太祖覽
　　而嘉之五月賜崇義紫袍犀帶銀器繒帛以奬之
　　云云與崇文總目所載略符惟崇文總目稱建隆
　　二年五月上書鼂公武郡齋讀書志亦稱皇朝建
　　隆二年而史載三年正與儼序合别本有崇義自
　　序略云舊圖十卷形制闕漏文字省略不知所自
　　臣崇義先於顯徳三年冬奉命差定郊廟器玉因
　　敢刪改至大宋建隆二年四月辛丑第叙既訖則
　　知崇義書成於建隆二年至三年始行奏進耳宋
　　史又載詔太子詹事尹拙等㕘議多所駁正崇義
　　復引經以釋之悉以下工部尚書竇儀俾之裁定
　　儀奏崇義研求師說耽味禮經較於舊圖良有新
　　意尹拙爰承制㫖能整所聞尹拙駁議及聶崇義
　　答義各四卷臣再加詳閱隨而裁置率用増損列
　　於注釋共分為十五卷以聞詔頒行之亦與崇文
　　總目所載相合惟列於注釋之語乃竇儀編次兩
　　家之說别為一書與三禮圖無涉耳書後有永嘉
　　陳伯廣跋稱三禮圖始熊君子復得蜀本欲以刻
　　于學而予至因屬予刻之後題淳熙乙未閏月三
　　日乙未為宋孝宗淳熙二年浙江通志載伯廣登
　　紹興三十年庚辰進士通判明州其所稱熊子復
　　按文獻通考熊克字子復建安人官起居郎以王
　　丞相季海薦驟用王時在樞府趙温叔當國莫知
　　其所從來頗疑其由徑沮之上意向之不能回也
　　此書圖畫人物器具用筆工細乃精於繪事者所
　　作知影鈔時殊費經營矣
論語集說(一函/五冊)
　　宋蔡節撰十卷前載節進書表並集說例宋姜文
　　龍序
　　考浙江通志載蔡節永嘉人於宋理宗時厯知湖
　　州明州衢州諸軍姜文龍麗水人登理宗淳祐元
　　年辛丑進士是書於淳祐五年經進節表後結銜
　　為朝散郎試太府卿兼樞密副都承㫖姜文龍序
　　作於淳祐六年云刋是書於湖頖自署為文學掾
　　皆省志所未載影鈔字畫通體匀整其摹姜序行
　　書學黄庭堅筆法尤得神理
張狀元孟子傳(一函/八冊)
　　宋張九成撰二十九卷
　　考宋史藝文志載九成孟子拾遺一卷語録十四
　　卷而不及此書馬端臨文獻通考亦未載按本傳
　　九成字子韶錢塘人髙宗紹興二年上將䇿進士
　　詔考官直言者置髙等九成對策稱㫖擢寘首選
　　授鎮東軍簽判累官至宗正少卿權禮部侍郎兼
　　侍講兼權刑部侍郎坐傾附趙鼎落職秦檜復令
　　司諫詹大方論其謗訕朝政謫居南安軍在南安
　　十四年每執書就明倚立庭磚歲久雙趺隠然檜
　　死起知温州旋丏祠歸數月卒理宗寶慶初特贈
　　太師封崇國公諡文忠此書標為張狀元孟子𫝊
　　次行所列之銜係追贈爵秩則是寳慶後校刋之
　　本卷帙終于告子而闕盡心全篇按宋史藝文志
　　載張氏孟子𫝊三十六卷趙希弁郡齋讀書附志
　　作孟子解三十六卷亦即是書此本蓋佚其七卷
　　耳明焦竑國史經籍志載九成孟子解僅十四卷
　　是前明内府所藏并佚其大半此雖未為全書而
　　已為竑所未見且影鈔字法紙墨皆極精良其所
　　得有二十九卷亦可謂是書之幸矣
　　琴川毛氏鈔本
　
　
　
　
　
　
　
　
　　闕補卷四(二/)卷八(六/)卷十(七之/九)卷十六(七/)
新集古文四聲韻(一函/五冊)
　　宋夏竦撰五卷前竦進書序並古文所出書傳
　　鼂公武郡齋讀書志曰古文四聲五卷夏竦撰博
　　採古文竒字分四聲編次以便撿尋考宋史夏竦
　　字子喬江州徳安人以父承皓死難録竦為潤州
　　丹陽縣主簿繼舉賢良方正擢光禄寺丞仁宗寶
　　元間以户部尚書拜奉寧軍節度使知永興軍繼
　　兼陜西經略安撫招討進宣徽南院使與陳執中
　　論兵事不合徙屯鄜州請解兵柄改判河中府徙
　　蔡州慶厯三年召為樞密使諫官御史交章論奏
　　詔徙知亳州改授吏部尚書歳中加資政殿學士
　　明年拜同中書門下平章事又明年召入為宰相
　　諫官御史復言不可遂改樞密使封英國公翰林
　　學士張方平論竦奸邪宜出之罷知河南府未幾
　　加兼侍中徙武寧軍節度使進鄭國公以病歸卒
　　諡文莊書中竦進書序稱慶厯四年二月結銜為
　　吏部尚書知亳州軍州事證之史傳適相符合史
　　又謂竦以文學起家有名一時朝廷大典䇿累以
　　屬之多識古文學竒字至夜以指畫膚是竦於大
　　小篆功力獨深此本影鈔楷法皆本歐陽篆文從
　　者如懸衡者如編頗得蔡邕書勢之妙洵可寶也
　
　
　
　
　
宋張時舉弟子職等五書(一函/一冊)
　　宋張時舉輯首周管子弟子職次漢班昭女誡次宋
　　吕大鈞吕氏鄉約鄉儀宋司馬光居家雜儀凡五篇
　　宋陳振孫書録解題曰弟子職等五書一巻漳州
　　教授張時舉撰時舉宋史無傳其里居不可考按
　　此五篇中吕氏鄉約書末稱汲郡吕大忠白後附
　　載吕大鈞手札三通有朱子識語云此篇舊傳吕
　　公進伯所作今乃載於其弟和叔文集又有問答
　　諸書如此知其為和叔所定不疑篇末著進伯名
　　意以其族黨之長而推之使主斯約耳又鄉儀後
　　亦有朱子識語云此篇舊題蘇氏鄉儀意其為蘇
　　昞季明博士兄弟所作今按吕叔和文集乃季明
　　所序而此篇在焉然則乃吕氏書也因去篇題二
　　字而記其實如此考宋史大忠字進伯京兆藍田
　　人登第厯官寳文閣直學士知渭州忤章惇曽布
　　徙知同州降待制致仕其弟大鈞字和叔中乙科
　　厯官宣義郎鄜延轉運司從事蘇昞字季明武功
　　人元祐中太常博士此書字法歐體工整清勁影
　　鈔能得其神洵為佳本
　　琴川毛氏鈔本
　影宋鈔史部
集補後漢書年表(一函/四冊)
　　宋熊方撰十卷前方進書序表狀三篇
　　明盧廷選南昌府志熊方字廣居豐城人靖康鄉
　　舉貢上庠㕘澧州軍事雅善書髙宗内禪大書堯
　　舜二字表進有㫖付祕閣除本路帥幕此書序表
　　卷首結銜右迪功郎前權澧州司户㕘軍與志所
　　載脗合書中雖未紀進御年月當亦在髙宗之時
　　後漢書無年表得方輯之以補范曄劉昭之闕亦
　　藝林盛事第宋史藝文志及馬端臨文獻通考皆
　　不載是書觀方進狀中有昨甞投進未蒙指揮之
　　語豈當時經進再三而終無明詔許可耶宜其此
　　書刋行流傳絶尠是不能不有賴於影鈔矣
續資治通鑑長編(十函冊/五十)
　　宋李燾撰一百八卷前燾進書表
　　馬端臨文獻通考載燾撰續通鑑長編其奏進凡
　　四次宋孝宗隆興元年燾知榮州時所進者起建
　　隆迄開寶為十有七卷乾道四年官禮部侍郎時
　　所進者起建隆迄治平為一百八卷淳熙元年知
　　瀘州時所進者輯治平之後至中興以前六十年
　　事年為一卷合前所進一百八卷為一百六十八
　　卷又於卷中字數之繁略再均分之總為二百八
　　十巻淳熙九年燾知遂寧府時又上言臣累次進
　　所為續資治通鑑長編今重别寫進共九百八十
　　巻計六百四冊其修撰事總為目一十巻又縁一
　　百六十八年之事分散為九百八十巻其間文字
　　繁多本末頗難立見略存梗槩庶易檢尋今創為
　　建隆至靖康舉要六十八巻并巻總目共五巻以
　　上四種通計一千六十三巻六百八十七冊投進
　　者云云是續資治通鑑長編以九百八十巻者為
　　全本其舉要之六十八巻則自别為一書此本為
　　一百八巻蓋燾第二次所進之書也考宋史李燾
　　字仁甫眉州丹棱人紹興八年擢進士第累官至
　　敷文閣學士提舉佑神觀兼侍講年七十卒諡文
　　簡累贈太師温國公生平恥讀王氏書獨博極載
　　籍搜羅百氏慨然以史自任本朝典故尤悉力研
　　覈上甞謂長編一書無愧司馬遷其殁也復謂宇
　　文价曰朕曽許燾大書續資治通鑑長編七字且
　　用神宗賜司馬光故事為序冠篇不謂其止此是
　　孝宗之心許長編亦已至矣獨惜其巻帙浩繁購
　　藏匪易不惟九百八十巻者世所罕存即此一百
　　八巻之本亦復希有影鈔以傳誠深於好古者矣
　　泰興季振宜鈔本
　
　
　　闕補巻十三(六/)
九域志(一函/十冊)
　　宋王存曽肇李徳芻同撰十卷前王存等進書狀
　　鼂公武郡齋讀書志曰皇朝王存被㫖刪定總二
　　十三路京府四次府十州二百四十二軍三十七
　　監四縣一千一百三十五陳振孫書録解題曰存
　　與曽肇李徳芻等共刪定名元豐九域志書首王
　　存等進書狀稱本朝九域圖自天禧以後歴年兹
　　多事有因革乃詔臣肇臣徳芻撰次於祕閣而臣
　　存實董其事綴輯大體略仿前書舊名圖而無繪
　　事乃請改曰志云云按天禧為宋真宗年號狀後
　　雖無紀年而振孫謂名為元豐九域志元豐為神
　　宗年號距天禧時已六十餘載故狀中有厯年兹
　　多之語也考宋史徳芻無傳存字正仲潤州丹陽
　　人登慶厯六年進士第累官至資政殿學士厯知
　　揚州大名府杭州提舉崇禧觀遷右正議大夫致
　　仕肇字子開建昌南豐人舉進士累官龍圖閣學
　　士提舉中太乙宫出知揚定等州終濮州團練副
　　使是書影鈔紙墨精潔字畫整嚴固非率爾操觚
　　者
　　琴川毛氏鈔本
　
　
　
　
　
　
　
　
清波雜志(一函/二冊)
　　宋周煇撰十二卷前宋張貴謨序後宋章斯中張
　　訢陳晦楊寅張巖龔頤正徐似道七跋
　　考兩浙名賢録周煇字昭禮淮海人紹熙間居錢
　　塘清波門之南嗜學工文藏書萬卷隠居不仕當
　　世名公卿多折節下之而簡亢自髙未甞報謝撰
　　清波雜志十二卷是書張貴謨序作於紹熙癸丑
　　按癸丑為宋光宗紹熙四年書後章斯中張訢陳
　　晦三跋皆是年作其楊寅張巖二跋作於寧宗慶
　　元二年龔頤正徐似道二跋作於慶元三年考宋
　　史張巖字肖翁揚州人登乾道五年進士第累官
　　至知樞密院事督視江淮軍馬繼以銀青光禄大
　　夫致仕餘俱無傳浙江通志載張貴謨遂昌人乾
　　道二年丙戌進士官至朝議大夫長興縣志載陳
　　晦字自明中童子科又中博學宏詞科仕至刑部
　　侍郎兼中書舍人有文集三十卷凌迪知萬姓統
　　譜載龔頤正楚人寧宗嘉泰元年以學問該博賜
　　同進士出身官至祕書丞徐似道字淵子天台人
　　少負才名為吳江尉受知范成大官至祕書監少
　　監斯中訢寅無考似道跋最後作有余來中都聞
　　周處士清波志急祈借傳録云云是當時此書已
　　徵紙貴今得影鈔真堪什襲矣
御題逸史犁然志紹熙久無傳本此稱竒唐鈎晉蹟隔一
間明影宋刋非兩岐世道人心斯繋矣南遷北伐早卑之
清波門外西湖水洗盡當年諛墓辭乾隆甲午冬御筆鈐
寶二曰所寶惟賢曰乾隆御筆
　影宋鈔子部
孔子家語(一函/三冊)
　　魏王肅注十卷前肅序
　　漢書藝文志載家語二十七巻顔師古曰非今所
　　有家語也唐書藝文志載王肅注家語則為十卷
　　宋陳振孫書録解題亦云家語十卷孔子二十二
　　世孫猛所傳魏散騎常侍王肅為之注肅闢鄭學
　　猛甞受學於肅肅従猛得此書與肅所論多合從
　　而證之遂行於世明何孟春補注家語前載漢博
　　士孔衍上言臣祖故臨淮太守安國撰次孔子家
　　語既畢㑹值巫蠱事起遂廢不行近世小儒以曲
　　禮不足而乃取孔子家語雜亂者及子思孟軻荀
　　卿之書以禆益之總名曰禮記今見其在禮記者
　　則便除家語之本篇是謂滅其原而存其末也不
　　亦難乎云云孟春序曰如孔衍言則壁藏之餘實
　　孔安國為之而王肅序未始及焉不知何謂班史
　　所志大都劉向校録已定之書肅之所注非安國
　　之所撰次及向之所校者明矣肅之注愚不獲見
　　而見其序今世相傳家語殆非肅本非師古所謂
　　今之所有者司馬貞與師古乃同代人貞作史記
　　索隠引及家語今本或有或無有亦不同愚有以
　　知其非肅之全書矣謹即他書有明著家語而今
　　本缺略者以補綴之分四十四篇為八卷存之私
　　塾以俟博雅君子或得肅舊本而是正焉是豈獨
　　春之幸哉按春序作於明武宗正徳二年其時欲
　　求宋刋舊本已不可得今以是書考之係為十卷
　　與唐書所載陳振孫所言俱相脗合且較之孟春
　　刋本篇中或有多十之三四并十之六七者則為
　　肅舊本無疑影鈔之為功詎淺鮮哉
御題天禄青藜信也非何於家語却相違祖傳孫辨名
因正明影宋刋世已稀多漏鮮全斯乃萃鈎元提要志
焉希愀然敬對君為政一語興邦凛𠡠幾乾隆甲午仲
秋月御筆鈐乾隆雙璽
　　彭城錢孫保鈔本孫保無考
　
　
　
　
新儀象法要(一函/一冊)
　　宋蘇頌撰三卷前頌進書狀
　　陳振孫書録解題載蘇頌於哲宗元祐三年新造
　　渾天成記其法要而圖其形象進之考宋史蘇頌
　　字子容丹陽人第進士厯官吏部侍郎元祐初遷
　　吏部尚書七年拜右僕射兼中書門下侍郎紹聖
　　四年以太子少師致仕稱其總吏部時請别製渾
　　儀以吏部令史韓公亷曉算術奏用之授以古法
　　為臺三層上設渾儀中設渾象下設司晨貫以一
　　機激水轉輪不假人力時至刻臨測司晨出告星
　　辰躔度所次占候則驗不差晷刻書夜晦明皆可
　　推見云云今以頌進狀年月并狀後結銜與史傳
　　較之皆合書中為圖六十有一畫極工細字亦精
　　整可寶也
御題梁代渾儀已制之失傳蘇頌乃重為有經有緯述
前驗具說具圖期後垂亦曰用心究鉤股即看影槧悉
毫釐大成
圓象精錙黍
皇祖鴻貽萬世規乾隆乙未孟春上澣御筆鈐乾隆雙
璽
　　虞山錢遵王述古堂藏書(每葉邊闌/外左方)
　　按遵王名曽常熟人
考古圖(一函/六冊)
　　宋吕大臨撰十卷後大臨自記又附續考古圖五
　　卷考古圖釋文一卷
　　鼂公武郡齋讀書志曰皇朝吕大臨與叔裒諸家
　　所藏三代秦漢尊彞鼎敦之屬繪之於幅而辨論
　　形制文字馬端臨文獻通考引陳振孫曰考古圖
　　十卷吕大臨作於元祐七年所紀自御府之外凡
　　三十六家所藏古器物皆圖而録之考宋史大臨
　　字與叔學於程頤與謝良佐游酢楊時在程門號
　　四先生通六經尤邃於禮元祐中為太學博士遷
　　祕書省正字范祖禹薦之未及用而卒大臨記稱
　　余於士大夫之家所閱多矣每得傳摹圖寫寖盈
　　卷軸尚病欵識未能深考暇日論次成書云云是
　　大臨所撰之書止於十卷鼂公武陳振孫所見皆
　　此本也今書後有續考古圖五卷釋文一巻不載
　　纂人姓氏宋史藝文志及玉海文獻通考諸書亦
　　未之及書中往往引考古圖以為證稱之曰吕與
　　叔則非大臨自為續纂之書明矣其體例皆仿前
　　書所收古器頗多亦好古之士卷一首列玉尺云
　　周尺漢尺晉尺皆同宋尺則為宋人所撰無疑影
　　鈔繪圖雖取工細而用筆圎健迥殊俗手其摹古
　　器文字亦不失篆籀遺意
　　錢遵王述古堂藏書(每葉邊闌/外左方)按曽撰讀書敏求
　　志載此書稱北宋鏤版予得之梁溪顧修逺洵縹
　　囊中異物後為季滄葦借去屢索不還耿耿掛胷
　　臆者數年滄葦殁此書歸之徐健菴予復從健菴
　　借來躬自摹寫其圖象命良工繪畫不失毫髪楮
　　墨更精於槧本閱之沾沾自喜云云據此則是書
　　正為曽所手抄宜其精妙絶倫矣
金壺記(一函/二冊)
　　宋僧適之撰上中下三卷
　　馬端臨文獻通考載金壺記僧適之集書家故事
　　以二字為題而注所出於其下凡三百餘條適之
　　始末無考書後稱浮提之國獻神通善書二人乍
　　老乍少隠形則出影聞聲則藏形出肘間金壺四
　　寸上有五龍之檢封以青泥壺中有墨汁如淳漆
　　灑地及石皆成篆𨽻科斗之字記造化人倫之始
　　佐老子撰道徳經垂十萬言寫以玉牒編以金繩
　　貯以玉函晝夜精勤形勞神倦及金壺墨盡二人
　　刳心瀝血以代墨焉遞鑚腦骨取髓代為膏燭及
　　髓血皆竭探懐中玉管中有丹藥之屑以塗其身
　　骨乃如故老子曰更除其繁紊存五千言及至經
　　成工畢二人亦不知所往係録晉隴西王嘉拾遺
　　記中語以紀金壺二字所從出也影鈔紙白如雪
　　墨色不尚濃厚取其匀淨幾與刋本摹印無異
　　琴川毛氏鈔本
　
　
　影宋鈔集部
離騷草木疏(一函/二冊)
　　宋吳仁傑撰四卷後仁傑自記宋方燦跋
　　宋史藝文志及鼂公武陳振孫馬端臨諸人所纂
　　書目皆不載是書惟明焦竑經籍志有吳仁傑離
　　騷草木蟲魚疏二巻今觀是書標題為草木疏而
　　書中亦不及蟲魚且仁傑後記稱離騷以薌草為
　　忠正蕕菖為小人蓀芙蓉以下凡四十有四種猶
　　青史氏忠義獨行之有全傳也薋菉葹之類十一
　　種傳著卷末猶佞幸姦臣傳也云云是仁傑之疏
　　草木正以沅湘香草騷之寄托故作此以逆靈均
　　之意耳焦竑所載祇二卷此為四卷亦不相符錢
　　曽讀書敏求記載此書亦為草木疏其稱草木蟲
　　魚疏者乃甬東屠本畯所撰則知焦竑所載並未
　　加考也仁傑宋史無傳按朱彞尊曝書亭集有吳
　　氏兩漢刋誤補遺跋稱仁傑字斗南别號蠧隠居
　　士本崐山人其稱河南者舉郡望而然登淳熙進
　　士厯官國子學録今書中於結銜下亦署河南其
　　銜為國子録俱與彞尊所言相符惟書末結銜稱
　　免解進士蘄州學正充羅田縣縣學講書吳仁傑
　　校正意仁傑是書既成刋行之日乃在羅田也方
　　燦亦稱河南人其始末無考影鈔字畫結體在歐
　　栁之間非工書者不能得此
御題疏傳草木異劉王特重離騷廿五章豈為春園問
桃李獨存古道弔沅湘辨精魚魯篇篇核義寓興觀字
字芳雖是羅田版亡矣步兵從可識中郎乙未春月御
筆鈐乾隆雙璽
　　虞山席鑑鈔本鑑無考
王摩詰文集(一函/四冊)
　　唐王維著十卷前維弟縉進書表代宗荅詔
　　唐書王維字摩詰太原祁人九歳知屬辭與弟縉
　　齊名開元初擢進士厯官給事中安禄山反維為
　　賊得以藥下利陽瘖禄山素知其才迫為給事中
　　維賦詩悼痛賊平下獄或以詩聞行在時縉位已
　　顯請削官贖兄罪肅宗亦自憐之下遷太子中允
　　久之遷中庶子三遷尚書右丞上元初卒至寶應
　　中代宗語縉曰朕甞於諸王座間聞維樂章今傳
　　幾何遣中人王承華往取縉裒集數十百篇上之
　　今書中縉上文集表稱中使王承華奉宣進上令
　　臣進亡兄故尚書右丞維文章云云與史傳脗合
　　代宗答詔有抗行周雅長揖楚詞之語蓋亦深重
　　其才矣縉字夏卿舉草澤文辭清麗科上第累官
　　至黄門侍郎同中書門下平章事以招納財賄獲
　　罪論死上憫其耄貶括州刺史久之遷太子賓客
　　分司東都建中二年卒年八十二此書前後無序未
　　審為宋代何時刋本自元明以來刻維集者甚多今
　　得此影鈔以留宋槧面目亦超出於諸本之上矣
　　琴川毛氏鈔本
　
　
　
　
　
　
劉賓客外集(一函/二冊)
　　唐劉禹錫著十卷
　　唐書劉禹錫字夢得自言系出中山世為儒擢進
　　士第登博學宏詞科厯官太子右庶子憲宗時貶
　　連州刺史未至斥朗州司馬久之召還宰相欲任
　　南省郎以作詩譏忿出為播州刺史裴度居相位
　　薦為禮部郎中集賢直學士度罷出為蘇州刺史
　　徙汝同二州遷太子賓客分司東都㑹昌時加檢
　　校禮部尚書陳振孫書録解題曰禹錫集本四十
　　卷逸其十卷常山宋次道裒集其遺文得詩四百
　　七篇雜文二十二篇為外集然未必皆十卷所逸
　　也是書雖無次道序跋而卷數篇目相同乃即振
　　孫所指之本影鈔分行布白結搆清朗與王維集
　　同出一手
　　琴川毛氏鈔本
　
　
盤洲文集(四函四冊/二十)
　　宋洪适著八十卷後附行狀碑銘并拾遺共一冊
　　馬端臨文獻通考引陳振孫曰盤洲集八十巻丞
　　相文恵公鄱陽洪适景伯撰皓之長子方奉使時
　　文恵甫十三歲後與其弟遵同中髙宗紹興十二
　　年壬戌宏博科本名造後改焉又三年乙丑弟邁
　　繼之世號三洪其自淮東總領入為太常正卿一
　　年而入右府又半年而拜相然在位僅三閱月為
　　林安宅所攻而去甞一帥越閒居十六年而終是
　　本影鈔集八十卷皆係全本惟目録載有序跋俱
　　闕其拾遺文四篇今僅存其二想當時刋本流傳
　　甚少所影者本有遺佚耳行狀後署名稱壻奉議
　　郎幹辦行在諸軍審計司許及之狀考宋史及之
　　字深甫温州永嘉人第進士知袁州分宜縣以部
　　使者薦除諸軍審計累官至吏部尚書諂事韓侂
　　胄二年不遷見侂胄流涕不覺膝屈未幾同知樞
　　密院事當時有由竇尚書屈膝執政之語傳以為
　　笑嘉定二年拜㕘知政事進知樞密院事兼㕘政
　　侂胄誅降兩官泉州居住尋卒此狀為及之初仕
　　時所作以後所為殊愧适東牀之選矣碑銘係周
　　必大撰考必大字子充廬陵人第進士中博學宏
　　詞科召試館職由國史院編修官屢遷至右丞相
　　拜少保益國公為諫長何澹所劾又坐所舉官以
　　賄敗改判隆興府寧宗二年復少傅卒贈太師諡
　　文忠
　　琴川毛氏鈔本書中有白堤錢聴黙經眼一印無
　　考
　
　
　　闕補卷八(一/)卷二十一(五/六)卷三十二(十/)
　
　
　
　
　
　
欽定天禄琳琅書目卷四
欽定四庫全書
欽定天禄琳琅書目卷五
　元版經部
周易本義啟䝉翼傳(一函/八冊)
　　元胡一桂撰四卷前一桂自序
　　元史胡一桂字廷芳徽州婺源人精於易初饒州
　　徳興沈貴寶受易於董夢程夢程受朱子之易於
　　黄幹而一桂之父方平及従貴寶夢程學嘗著易
　　學啟䝉通釋一桂之學出於方平得朱子源委之
　　正宋景定甲子一桂年十八遂領鄉薦試禮部不
　　第退而講學逺近師之號雙湖先生所著有周易
　　本義附録纂疏本義啓䝉翼傳諸書並行於世按
　　景定甲子為宋理宗景定五年書中一桂自序作
　　於皇慶癸丑係元仁宗皇慶二年距景定甲子已
　　五十有二載其時一桂年已七十矣序稱先君子
　　懼愚不敏既為啟䝉通釋以誨之愚不量淺陋復
　　為本義附録纂疏以承先志今重加増纂又成翼
　　傳四篇云云是一桂之究心周易克承家學亦非
　　一朝夕之故也是書字體版式規仿宋槧亦元刻
　　之佳者
尚書註疏(一函/四冊)
　　漢孔安國傳唐孔穎達正義二十卷前穎達序
　　唐書孔穎達字仲達冀州衡水人八嵗就學誦記
　　日千餘言隋大業初舉明經高第授河内郡博士
　　補太學助教唐太宗平洛授文學館學士屢遷至
　　太子右庶子兼司業卒贈太常卿諡曰憲鼂公武
　　郡齋讀書志曰尚書正義二十卷穎達因梁費甝
　　疏廣之唐儒學𫝊稱穎達與顔師古司馬才章王
　　恭王琰撰五經義訓百餘篇號義賛詔改為正義
　　云雖包貫異家為詳博然其中不能無謬冗馬嘉
　　運駁正其失永徽中于志寧張行成高季輔就加
　　増損始布天下藝文志云穎達與李子雲王徳韶
　　等撰朱長才蘇徳融隨徳素王士雄趙𢎞智覆審
　　長孫無忌李勣等二十四人刋定唐史志傳記事
　　多參差此為尤甚所撰記著人姓氏穎達往往不
　　同云云今觀穎達自序所列撰校之人與藝文志
　　合不知儒學傳何以訛誤至此是書大字畧仿顔
　　體註字筆畫亦復整嚴惜紙色稍差未能瑩潔
　　闕補序(三/)
書集傳(一函/七冊)
　　宋蔡沈撰六卷宋鄒近仁音釋前沈序並尚書纂
　　圖書傳序共一冊後附書序一篇
　　宋史蔡沈字仲黙建州建陽人元定次子少従朱
　　子游朱子晚年欲著書傳未及為遂以屬沈洪範
　　之數學者久失其傳元定獨心得之然未及論著
　　曰成吾書者沈也沈受父師之託沈潛反復者數
　　十年然後成書方年三十時即屏去舉子業一以
　　聖賢為師𨼆居九峯當世名卿物色將薦用之沈
　　不屑就鄒近仁宋史無傳考江西志近仁字季友饒
　　州人為龍陽丞嘗叩道於楊簡一再語而頓覺性至
　　孝或干以利介焉弗受人告之過歛衽以服所當為
　　雖強禦不畏著有歸軒集此書與宋版纂圖互註毛
　　詩周禮體式相同惟註字參差不齊未能如宋槧耳
　　毘陵周良金藏本無考
　
　
詩傳通釋(一函/四冊)
　　元劉瑾輯二十卷前載朱子詩集傳序詩序辨説
　　又詩傳綱領並外綱領
　　吉安府志載劉瑾安福人肆力治詩其説宗朱子
　　而間出其所自得又考正諸國世次作者時世察
　　其源流辨其音韻審詩樂之合窮刪定之由為詩
　　傳通釋一書能闡發朱子之藴今按是書以朱子
　　集傳為主而博引諸家之説分注於下已説則標
　　以愚按二字其綱領首詩大序次經傳及宋儒論
　　詩之言外綱領首諸國世次圖次作詩時世圖次
　　源流章句音韻詩樂刪次並引用書目及諸儒姓
　　氏諸篇與府志所言脗合顧炎武日知録云永樂
　　中命儒臣纂修五經大全春秋則全襲元人汪克
　　寛胡𫝊纂疏但改其中愚按二字為汪氏曰及添
　　廬陵李氏等一二條而已詩經大全則全襲元人
　　劉瑾詩傳通釋而改其中愚按二字為安成劉氏
　　曰其三經後人皆不見舊書亦未必不因前人也
　　昔日儒臣奉㫖編纂諸書頒餐錢給筆札書成之
　　日賜金遷秩所費于國家者不知凡幾將謂此書
　　既成可以章一代教學之功啓百世儒林之緒而
　　僅取已成之書抄録一過上欺朝廷下誑士子唐
　　宋之時有是事乎朱彞尊經義考云永樂中胡廣
　　等攘其成書為大全今以大全較之輯注㣲冇増
　　損小序則通釋附於每篇之後大全冠於全書之
　　首並加以圖二十有三為稍異耳又引黄虞稷曰
　　瑾字公瑾安成人按安福縣在漢時為安平安成
　　二縣境元成宗元貞間嘗升為安福州安成葢古
　　邑名故瑾亦自署為安成虞稷苐沿而未考耳書
　　中詩𫝊綱領首葉於劉瑾署名次行有建安劉氏
　　日新堂校刋九字卷一末又有至正壬辰仲春日
　　新堂刻梓木記考至正壬辰為元順帝十二年劉
　　氏未詳其名想亦當時書賈也
　本朝劉體仁藏本有印記體仁字公㦷江南潁州人
　　順治乙未進士官吏部考功郎著有蒲菴集餘印
　　無考
　
　
　
　
禮經㑹元(一函/四冊)
　　宋葉時撰四卷前元潘元明序時家𫝊六世孫廣
　　居識
　　葉時宋史無傳考咸淳臨安志及嘉靖浙江通志
　　載時仁和人淳熙十一年甲科累官至龍圖閣學
　　士卒諡文康著有禮經㑹元竹野集又兩浙名賢
　　録載時字秀發博學善屬文尤邃於周禮為學者
　　所宗晚居嘉興悉與書首家𫝊脗合宋史藝文志
　　及鼂公武陳振孫馬端臨諸人書目皆不載是書
　　書中廣居識語稱滎陽公敦古尚治命鋟梓以不
　　朽其傳云云則知此書在宋時並未刋行故不顯
　　於世滎陽為潘氏郡望前有海陵潘元明序作於
　　至正乙巳按乙巳為元順帝二十五年其結銜稱
　　榮禄大夫江淛行省右丞兼同知行樞密院事考
　　元史無元明𫝊明史太祖本紀載順帝二十六年
　　十一月李文忠下餘杭潘原明降凌迪知萬姓統
　　譜載潘原明泰州人初與張士誠俱起鹽徒為浙
　　江行省平章守杭州李文忠師至錢塘原明全城
　　歸降士誠由是勢孤兩書皆作原明與序中元明
　　元字音同字異苐結銜相符其時亦合且泰州自
　　南唐以前皆稱海陵郡元明之為泰州人信而有
　　徴其即一人無疑成化杭州府志載廣居字居仲
　　仁和人天資超邁才力絶人為古文詩詞援筆立
　　就仕至浙江儒學副提舉所著有自得齋集
　　書首有大中丞印無考
　
　
　　闕補卷四(五十一之/五十三)
儀禮圖(一函/八冊)
　　宋楊復撰十七卷後附儀禮旁通圖一卷前載朱
　　子乞修三禮奏剳復自序陳普序
　　朱彞尊經義考載是書引明曽棨曰楊復因朱子
　　之意取儀禮十七篇悉為之圖制度名物粲然畢
　　備以圖考書如指諸掌西山真徳秀稱為千古不
　　刋之典焉又引桂萼曰儀禮經朱子考證已定楊
　　復圖尤為明便其文雖屬難讀然因圖以指經因
　　經以求義斯了然矣凌迪知萬姓統譜載復長溪
　　人受業朱子與黄幹相友善著祭禮十四卷儀禮
　　圖十四帙又有家禮雜説附註二説書首復自序
　　稱復曩従先師朱文公讀儀禮求其解而不可得
　　則擬為圖以象之今所圖者則高堂生十七篇之
　　書也釐為家鄉邦國王朝諸禮則因先師經傳通
　　解之義例也附儀禮旁通圗於其後則制度名物
　　之總要也云云序作于紹定戊子按戊子為宋理
　　宗紹定元年後有陳普序未詳其人刋刻體式亦
　　仿宋版而紙質黝厚非宋製也
附釋音春秋左傳註疏(六函冊/六十)
　　晉杜預註唐孔頴達疏陸徳明音義共六十卷前
　　穎達春秋正義序
　　崇文總目春秋正義唐國子祭酒孔穎達撰此書
　　名曰附釋音春秋左傳註疏葢仿宋版監本附音
　　春秋公穀二書之例然元時監本已不逮於宋而
　　此乃屬坊刻宜其又遜一籌矣
　　闕補巻五十七(二十三/)卷五十八(十八之/二十七)卷六十
　　(二十八/二十九)
春秋諸國統記(一函/六冊)
　　元齊履謙撰六巻前元呉澄序履謙自序後齊思恭跋
　　元史齊履謙字伯恒父義善算術履謙生六嵗従
　　父至京師七嵗讀書一過即能記憶年十一盡曉
　　推步之法十三従師聞聖賢之學自是以窮理為
　　務非洙泗伊洛之書不讀至元間授星歴教授大
　　徳中遷保章正仁宗即位嘉尚儒術擢國子監丞
　　改授國子監司業與呉澄並命時號得人未幾以
　　履謙僉太史院事至延祐元年復為國子司業後
　　拜太史院使卒於官至順三年贈翰林學士資善
　　大夫上䕶軍追封汝南郡公諡文懿呉澄字幼清
　　撫州崇仁人舉進士不第以元明善薦除江西儒
　　學副提舉繼以國子監丞遷司業英宗即位超授
　　翰林學士進階大中大夫移疾歸年八十五卒贈
　　江西行省左丞上䕶軍追封臨川郡公諡文正履
　　謙此書成于延祐四年乃復為國子司業時所作
　　其書始魯終呉合二十國而附録諸小國亡國於
　　後澄曽與履謙同官深知其學因為之序朱彞尊
　　經義考載是書有栁貫跋此本無之而有思恭跋
　　又經義考中所無思恭元史無傳跋稱履謙曰大
　　兄司成君則知為履謙之弟書中有禮部官書朱
　　文長印與宋版通鑑紀事本末書中所鈐符合似
　　亦明永樂間所採之本也
　　琴川毛氏藏本
　
　
　
　
　
　　周易尚書毛詩春秋禮記孝經論語孟子爾雅小
　　爾雅附中庸大學重出各經序文傳註俱不載
　　此書専刻經文無校刋人姓名亦不載鏤版年月
　　易經後有識語云兹刻易文諸卦皆仿乾卦或疑
　　之曰分經分傳以别篇卷分經合傳以便賛釋此
　　古文今文各有所取兹不然者何也曰古文别而
　　病其離今文便而病其碎此程朱𫝊義所以更張
　　不一者也兹使羲文周孔之易别而不離便而不
　　碎殆古人玩易之舊也漢儒分經合傳爻辭不可
　　相屬傳賛亂其成韻矧象曰之綴疊僭妄不稽尤
　　不若古文之可安也曰漢儒之僭妄何稽乎曰以
　　乾卦也又學庸後識語云學庸本二戴類編之經
　　二程掲出示要領也今刻古文一仍其舊而二篇
　　重出便四書之尚也至善堂記按至善堂當是書
　　賈坊名其専刻經文葢取便於行篋所攜亦仍宋
　　槧巾箱九經之意刋手印工雖非草草而欲如巾
　　箱本之密行細字倍見精瑩者已出其下矣
大學衍義(四函冊/二十)
　　宋真徳秀撰四十三卷前徳秀進表剳子申狀并
　　序
　　宋史徳秀字景元後更為景希建之浦城人登慶
　　元五年進士第繼中博學宏詞科由太學正累官
　　至參知政事三乞祠禄進資政殿學士提舉萬夀
　　觀兼侍讀卒諡文忠其自泉州入為户部尚書時
　　以大學衍義進上嘉納之徳秀申狀稱端平元年
　　十月初二日進入次日後殿聚講論所進大學衍
　　義一書有補治道旋於十四日輪當進讀大學章
　　句既畢忽䝉聖訓卿所進衍義便合就今日進讀
　　徳秀私謂前所進本已納禁中必須令講筵所别
　　寫然後可以進讀遂以未辦為對聖訓云已在此
　　矣即見内侍捧元進第一第二帙在前云云則理
　　宗之重是書亦已至矣此本規仿宋槧摹印俱工
　　實元版之最佳者惜紙質堅而未緻耳
御題大學八條著為聖經而真西山衍義一書首剟聖
賢性命之精旁采古今治亂之迹發揮經術燦若列眉
誠孔氏之功臣也坊賈𫝊刋率多訛謬此書雕鋟精善
尚屬元刻舊本毎一披覽心目豁然藉是或得仰窺聖
奥用臻治理則補禆寧有涯涘耶甲子小春下澣御識
　　鈐
寶三曰幾暇臨池曰稽古右文之璽曰讀書析理
　　東宫書府印無考
樂書(六函六冊/三十)
　　宋陳𤾉撰二百巻前宋楊萬里序次𤾉進表并序
　　次趙挺之請寫録樂書剳子准行詔㫖樂書目録
　　正誤樓鑰序陳芾題辭後陳岐林子沖二跋
　　陳振孫書録解題曰樂書二百卷秘書省正字三
　　山陳𤾉撰建中靖國初進之為禮書陳祥道其兄
　　也其書雅俗畢備博則博矣未免於蕪穢也考宋
　　史陳𤾉字晉之福州人中紹聖制科授順昌軍節
　　度推官徽宗初進迓衡集以勸導紹述得太學博
　　士秘書省正字進鴻臚太常少卿禮部侍郎以顯
　　謨閣待制提舉醴泉觀建中靖國元年趙挺之剳
　　子稱𤾉所者樂書卷帙既多無力繕寫臣欲乞依
　　祥道例特賜筆吏畫工寫録圖畫進獻云云徽宗
　　従之並以詔書褒𤾉有成書甚富衆論所稱差進
　　厥官以為爾寵之語宋史挺之字正夫密州諸城
　　人進士上第由登棣二州教授累官至右僕射卒
　　諡清憲樓鑰序云樂家之書未有此比而又苦其
　　舛誤無所考證聞建昌陳史君刋此書與禮書並
　　傳取而校正併為質之經傳尚三數百條㑹陳子
　　芾為南豐宰因以寄之南豐欲别刋此編以補郡
　　本之缺求書其後云云其序作於嘉泰二年所稱
　　陳史君即作跋之陳岐岐跋作於慶元己未按己
　　未為宋寧宗慶元五年至七年改元嘉泰是此書
　　在徽宗時祇經寫録逮岐始為刻梓而芾又别刋
　　之三年之中兩付剞劂矣此本字多俗體如禮作
　　礼興作㒷之類雖係元翻宋刻而筆畫清朗紙墨
　　俱佳固元刋之傑出者也宋史樓鑰字大防明州
　　鄞縣人隆興元年試南宫有司偉其辭藝欲以冠
　　多士策偶犯舊諱知貢舉洪遵奏得㫖以冠末等
　　由温州教授累官至參知政事卒贈少師諡宣獻
　　陳岐陳芾林子冲宋史俱無傳凌迪知萬姓統譜
　　林子冲字通卿自號岫雲居士侯官人之奇従子
　　學問徳業有聲鄉里間士宗之者數百人淳熙中
　　登進士第初為南豐簿時郡守陳岐欲修二陳禮
　　樂書以子冲大儒之後延以特榻冲隨文釋義訂
　　正頗多書中有禮部官書朱文長印似亦為明永
　　樂間所採輯者
御題宋陳𤾉樂書二百卷與其兄祥道所著禮書並𫝊
於世其間網羅放失參攷古今損益之故犂然具備而
女樂一篇尤足垂千古炯戒楊萬里序中特著明之意
深逺矣幾暇間披有資君徳夫豈獨雕鋟精好輝映東
壁耶乾隆甲子秋分後二日御題鈐
寶二曰稽古右文之璽曰乾隆宸翰
説文解字(一函/六冊)
　　漢許慎撰宋徐鉉校定三十卷前標目一巻第十
　　五卷上載慎原序次説文解字總部十五卷下載
　　許慎之子許冲進表次徐鉉等進校定説文表又
　　新脩宇義并鉉等進校定説文解字表勅校定説
　　文解字牒文
　　馬端臨文獻通考引鼂公武曰漢太尉祭酒汝南
　　許慎叔重纂李陽氷刋定徐鉉再是正之又増加
　　其闕字陳振孫曰凡十四篇并序目一篇各分上
　　下卷凡五百四十部九千三百五十三文重一千
　　一百六十三雍熙中右散騎常侍徐鉉奉詔校定
　　以唐李陽氷排斥許氏為臆説末有新定字義三
　　條其音切則以唐孫愐韻為定考宋史徐鉉字鼎
　　臣揚州廣陵人十嵗能屬文與韓熙載齊名初仕
　　呉繼仕南唐逮宋由太子率更令歴官右散騎常
　　侍遷左常侍精小學好李斯小篆臻其妙𨽻書亦
　　工嘗受詔與句中正葛湍王惟恭等同校説文今
　　書中鉉進表後結銜四人與史傳合葛湍王惟恭
　　宋史無傳句中正字坦然益州華陽人孟昶時授
　　崇文館校書郎復舉進士及第為曹潞二州録事
　　參軍精於字學古文篆𨽻行草無不工太平興國
　　二年獻八體書授著作佐郎直史館歴官屯田郎
　　中書後雍熙三年勅新校定説文解字牒文稱其
　　書宜付史館仍令國子監雕為印版依九經書例
　　許人納紙墨價錢收贖兼委徐鉉等㸃檢書寫雕
　　造無令差錯致誤後人云云按宋時監本刻印尤
　　精此書雖仿其式而版之長短無定紙之質理亦
　　粗以牒所稱何如鄭重不當有此其為元時翻刻
　　無疑
　　大明正徳十二年四月初八日收頤齋徐獻忠記
　　大明萬厯六年八月望日收瑞龍龔従先記(以上俱/六冊末)
　　右識語二朱彞尊明詩綜小傳徐獻忠字伯臣松
　　江華亭人嘉靖乙酉舉人知奉化縣及卒友人私
　　諡曰貞憲先生有長谷集龔従先未詳其人元柯
　　九思盛懋明莫如忠俱經收藏有印記徐顯稗史
　　集傳柯九思字敬仲台州仙居人遇文宗於潛邸
　　及即位置奎章閣特授學士院鑒書博士凡内府
　　所藏法書名畫咸命鑑定鄒衡嘉興志補盛懋字
　　子昭臨安人僑寓嘉興善畫明史莫如忠字子良
　　嘉靖十七年進士累官浙江布政使善草書詩文
　　有體要餘印無考
大廣益㑹玉篇(一函冊/十二)
　　梁顧野王撰唐孫強増三十卷前有大中祥符六
　　年都大提舉玉篇所牒及字數野王序啓各一首
　　玉篇廣韻指南一卷
　　此書較宋版大廣益㑹玉篇尺寸加贏紙色墨光
　　遜其古潔篇目字數兩書相同而此多玉篇廣韻
　　指南一卷按隋陸法言撰廣韻五卷宋陳彭年等
　　重修之其書與玉篇不相涉馬端臨文獻通考載
　　玉篇三十卷像文玉篇二十卷玉篇疑解三十卷
　　重脩玉篇三卷未見有於玉篇之下綴以廣韻二
　　字者則此乃強為牽合非復宋槧之舊明矣
　　元趙孟頫藏本有水晶宫道人印孟頫以湖州四
　　面皆水自號水晶宫道人解縉春雨集云趙文敏
　　公早嵗喜畫梅印以水晶宫圖書浙中有瑪瑙寺
　　或戲以為對遂不用又有鮮于樞仲温呉寛二泉
　　米萬鍾王鐸錢謙益諸印考陶宗儀書史㑹要鮮
　　于樞字伯機號困學民漁陽人官至太常寺典簿
　　高啟南宫生𫝊宋克字仲温呉人自號南宫生明
　　史邵寶字國賢無錫人學者稱為二泉先生成化
　　二十年進士歴官南京禮部尚書卒贈太子太保
　　諡文莊孫承澤畿輔人物志米萬鍾字仲詔其先
　　闗中人徙京師萬厯乙未進士仕至太僕寺少卿
　　著篆𨽻考譌二卷王鐸字覺斯河南孟津人明天
　　啟二年進士
　本朝官禮部尚書呉寛錢謙益見前餘印無考
　
　
　
　
　
　
　　闕補卷二十三(十/)
六書正譌(一函/五冊)
　　元周伯琦撰五卷前琦自序後元呉當序
　　元史周伯琦字伯温饒州人幼従父應極游宦京
　　師入國學為上舍生䕃授將仕郎南海縣主簿洊
　　擢翰林修撰日被顧問眷遇益隆歴官浙西肅政
　　㢘訪使江南行臺監察御史尋假參知政事招諭
　　張士誠士誠降拜資政大夫江浙行省左丞後歸
　　鄱陽卒伯琦博學工文章而尤以篆𨽻真草擅名
　　當時嘗著六書正譌説文字原二書其序稱許慎
　　氏為説文解字學者有所依據李陽氷附新義以
　　廣其㫖徐鉉増翻切以明其音鉉弟鍇撰通釋以
　　衍其義雖或辨其舛戾而猶淆以俗體張有次復
　　古編鄭樵作六書畧戴侗述六書故莫不原於許
　　氏然張失之拘鄭過於奇戴病於雜間嘗摭字書
　　之常用而疑似者以聲類之參稽古法集而書之
　　凡二千餘字名之曰六書正譌以刋傳寫之謬云
　　云今觀書中篆法深合史籀準繩或即伯琦所
　　自作刋手亦頗得用筆之妙乃元版中不可多
　　得之本呉當字伯尚澄之孫用薦者為國子助
　　教預修宋遼金三史除翰林修撰歴官中奉大
　　夫江西行省參知政事陳友諒陷江西諸郡遣
　　人辟之當不為屈隠居著書以終其身並見元
　　史
　元版史部
史記(六函冊/六十)
　　漢司馬遷撰宋裴駰集解唐司馬貞索隠張守節
　　正義一百三十卷前駰集解序次貞史記索隠序
　　補史記序張守節正義序論列諡法解
　　陳振孫書録解題載史記一百三十卷漢太史夏
　　陽司馬遷撰宋南中郎參軍河東裴駰集注張晏
　　曰遷沒之後亡景武紀禮樂兵書漢興將相年表
　　三王世家日者龜筴靳蒯傅歙列傳元成之問禇
　　先生補作武紀三王世家日者龜筴傳顔師古曰
　　本無兵書張説非也今按禇所補皆不足觀其餘
　　六篇未知何人所補也禇名少孫裴駰即注三國
　　志松之之子始徐廣作史記音義駰本之以成集
　　解云云又載史記索隠三十卷唐宏文館學士河
　　内司馬貞撰採摭異聞釋文演注末二卷為述質
　　為三皇本紀世號小司馬史記又載史記正義三
　　十巻唐諸王侍讀張守節撰據此則索隠正義二
　　書本各單行後人取而合之耳是書目録并以貞
　　所補三皇本紀居巻一之首尤失其舊版係翻刻
　　宋槧未為工整
　　闕補巻五(二十三/三十)卷九十二(四六/十)卷九十七(三二/十)
史記(六函册/六十)
　　篇目同前
　　此即前版而摹印在先較為清朗
　　闕補集解序(四/)卷六十七(十六/)卷一百十八(八/)
史記(六函四冊/六十)
　　篇目同前缺集解序
　　此書亦同前版内有安氏家藏印考常州志安國
　　字民泰無錫人居積諸貨人棄我取贍宗黨恵鄉
　　里乃至平海島濬白茅河皆有力焉父喪㑹葬者
　　五千人嘗以活字銅版印呉中水利通志又目録
　　後有表章經史之寶乃為木刻係别紙所印移黏
　　於此此出書賈作偽之手不足登載
　
　
　　闕補卷四(二/)卷五(三十五/)卷八(三十之/三十三)卷十六(三/四)
　　(五三/十)卷十八(五十六/七十一)卷二十一(十七/)卷三十五(二/)
　　卷九十二(十八/)卷九十七(九/)卷一百十(二十六/)卷
　　一百二十九(四之/八)
史記(六函冊/六十)
　　篇目同前缺索隠補史記正義三序
　　此書目録後有大宋紹興五年王氏梅溪精舍鐫
　　刻𨽻書木記乃割取别本以黏接者實與前三部
　　同出一版
　　錫山邵寶安國俱經收藏寶安國見前檇李郁氏
　　無考
　
　
　
史記(六函冊/六十)
　　篇目同前缺集解序
　　此係宋印不全之本參入元刻以成完書雖所存
　　者僅十之二三而宋槧面目猶未盡冺亦足為吉
　　光片羽之珍也
　　樂安沂水王應瑞二印無考
　
　
　　闕補卷二(十四五/二十)卷十一(二/)卷二十二(五/)卷四十
　　四(十二/)卷一百三(一/)
漢書(八函冊/八十)
　　漢班固撰唐顔師古注帝紀十二卷年表八卷志
　　十卷列傳七十卷共一百卷前師古叙例目録後
　　元孔文聲跋
　　孔文聲跋云江東建康道肅政㢘訪司以十七史
　　書艱得善本従太平路學官之請徧牒九路令本
　　路以西漢書率先俾諸路咸取而式之置局于尊
　　經閣致工於武林三復對讀者耆儒姚和中輩十
　　有五人重校修補者學正蔡泰亨版用二千七百
　　七十五面工費具載學計兹不重出始大徳乙巳
　　仲夏六日終是嵗十有二月廿四日太平路儒學
　　教授曲阜孔又聲謹書跋後列承務郎太平路總
　　管府判官劉遵督工江東建康道肅政㢘訪副使
　　伯都提調元史伯都(今改正/白巴圖)幼頴異能不以家世
　　自矜長嗜書史大徳五年擢江東㢘訪副使累官
　　至江南行臺御史大夫孔文聲劉遵蔡泰亨姚中
　　和俱無考按元史百官志世祖至元二十八年改
　　按察司曰肅政㢘訪司後於每道置㢘訪使二員
　　副使二員今跋中所稱㢘訪司未載其名不知誰
　　氏又云徧牒九路元史地理志載江東建康道所
　　𨽻者為寧國徽州饒州集慶太平池州信州廣徳
　　八路鉛山一州是鉛山無路之名而所云九路者
　　豈以州為路亦可通稱耶其跋作於大徳乙巳係
　　元成宗大徳九年考成宗本紀大徳九年五月改
　　各道肅政㢘訪司為祥刑觀察使十月仍復舊名
　　此書成於十二月稱㢘訪司與本紀合當時以百
　　卷之書仲夏開雕逮臘月而即蕆事計工不為不
　　速獨惜其摹印草草較宋刋則逺甚矣
　
　
　
　
　　唐太宗御撰帝紀十卷志二十卷列傳七十卷載
　　記三十卷共一百三十卷後載唐處士何超音義
　　楊齊宣音義序
　　鼂公武郡齋讀書志曰晉書一百三十卷唐房喬
　　等撰喬以宣武紀陸機王羲之傳論上所自為故
　　曰制㫖又總稱御撰焉馬端臨文獻通考引夾漈
　　鄭氏曰古者修書出於一人之手成於一家之學
　　班馬之徒是也至唐始用衆手晉隋二書是矣然
　　亦隨其學術所長者而授之如李淳風于志寧之
　　徒則授之以志顔師古孔穎達之徒則授之以紀
　　傳以顔孔博通今古于李明天文地理圖籍之學
　　所以晉隋二志獨為詳明也此書版式尺寸與前
　　所載史記相類其字畫紙墨亦同皆一時摹仿宋
　　槧之本
古史(二函冊/十二)
　　宋蘇轍撰本紀七卷世家十六卷列傳三十七卷
　　共六十卷前自序後自志
　　朱子古史餘論曰近世之言史者惟此書為近理
　　其序言古帝王為善不為不善之意非近世論者
　　所能及而論史遷以為淺近而不學疎畧而輕信
　　亦中其病又云蘇氏之學大抵横邪曲直惟其意
　　之所欲少公資稟靜厚故此書於一時正見頗明
　　若長公之志林不逮逺矣陳振孫書録解題曰其
　　書因馬遷之舊上觀詩書下考春秋及秦漢雜録
　　為本紀世家列傳葢漢世古文經未出戰國諸子
　　各自著書或増損故事以自伸其説遷一切信之
　　甚者或采世俗相傳之語以易古文舊説故為此
　　史以正之云云馬端臨文獻通考載是書後有雁
　　湖李氏跋今此本無之其非宋槧無疑卷七後别
　　行刋左迪功郎衢州司戸㕘軍沈大㢘同校勘卷
　　十六後别行刋右修職郎衢州録事㕘軍蔡宙校
　　勘兼監鏤版宙無考兩浙名賢録載沈大㢘字元
　　簡瑞安人宋建炎進士歴遷樞密院計議官紹興
　　更化拜監察御史遇事敢言無所顧望給事中周
　　葵中書舍人凌景夏相繼罷斥大㢘俱力言之不
　　報自以不得其言求外補時論翕然重之
　　闕補卷十八(二十九之/三十九)卷二十(十八/)卷二十一(三/)
　　卷三十六(三/)卷三十七(一/)卷四十(四/)卷四十一(二/四)
　　卷四十九(十/)卷五十九(六/)卷六十(三之/五)
資治通鑑(二十八函冊/二百八十)
　　宋司馬光撰二百九十四卷胡三省音註前三省
　　序後光進表神宗奬諭詔書并尚書省奉㫖下杭
　　州鏤版剳子校定刋進諸臣銜名又附三省釋文
　　辯誤十二卷并跋
　　鼂公武郡齋讀書志曰司馬温公自謂精力盡於
　　此書神宗賜名資治通鑑御製序以冠其首云云
　　今此書不載神宗序三省序稱史漢自服䖍應劭
　　至三劉註解多矣章懐註范史裴松之註陳夀史
　　雖間有音釋其實廣異聞補未備以示博悉疏其
　　所以然若釋文之舛謬悉改而正之著辯誤十二
　　卷云云是三省此序係専為音註而作故釋文别
　　有跋也通鑑後列光進表并詔書剳子及諸銜名
　　葢存杭州初刻之舊其釋文辯誤之作以史炤本
　　公休本費氏龍爪通鑑皆譌謬相傳公休本刻于
　　海陵亦非公休所作不可不辯故名之曰辯誤考
　　台州府志三省字身之寧海人寶祐間進士終朝
　　奉郎因資治通鑑音義釋文各本乖異刋正為廣
　　註九十七卷著論十卷以薦參賈似道軍言輒不
　　用歸而遇亂失前書復購他本為之注始以考異
　　及所著者散入通鑑各文之下别註辯誤十二卷
　　又有行素稿一百卷按宋史賈似道以徳祐元年
　　乙亥免官今書中三省之序作於乙酉年葢元世
　　祖至元二十二年其跋作于丁亥則二十四年也
　　秘閣之印無考
　
　
　　闕補序文(三/)卷十二(六四十一/十)卷十四(二十/)卷十
　　五(十/)卷五十三(二十四/)卷六十四(五/六)卷六十七(十/二)
　　(二十一/二十二)卷六十八(三十三/)卷七十一(三/)卷七十二
　　(十七/十八)卷七十六(十九/)卷八十五(九/)卷一百二(二十/四)
　　卷一百二十五(四之/十八)卷一百四十九(十九/)卷一百
　　七十六(十八/)卷一百八十(二/)卷一百八十四(二十/二)
　　卷一百九十(二十八/)卷二百八(三十一/)卷二百十
　　(十五/十六)卷二百十四(十五/十八)卷二百十八(二十五/)卷二
　　百二十一(三十三/三十四)卷二百二十二(二十一/二十二)卷二百
　　三十一(一/)卷二百四十四(二十四/)卷二百四十八
　　(五/)卷二百五十八(十一/十二)卷二百六十五(九/)卷二百
　　七十四(五/)卷二百八十(二十七/二十八)卷二百八十三(二/十)
　　(五/)卷二百九十三(十四/)卷二百九十四(三十二/)
資治通鑑(二十函十冊/一百六)
　　篇目同前有元王磐序
　　此書即前版而字畫清朗紙質亦較明浄葢摹印
　　稍先也書首多王磐一序考元史王磐字文炳廣
　　平永年人至大四年擢經義進士第累官翰林學
　　士遷太常少卿以年老屢乞骸骨進資徳大夫致
　　仕年九十二卒贈瑞貞雅亮佐治功臣太傅開府
　　儀同三司追封洛國公諡文忠其序稱朝廷於京
　　師創立興文署署置令丞并校理四員厚給禄廩
　　召集良工剡刻諸經子史版本流布天下以資治
　　通鑑為起端之首可為識時事之緩急而審適用
　　之先務云云按元史載世祖至元二十七年正月
　　立興文署掌經籍版磐序所言與史脗合則知此
　　書乃元時官刻本也
　　武陵顧従徳藏本従徳見前
　
　
　
　
　
　
　
　
　
　
　
　
　　闕補卷二百二十九(二十五/二  七)卷二百四十二(二十/七)
　　(二十八/)卷二百四十六(十二/)卷二百八十一(三十/七)
資治通鑑綱目(三函冊/十八)
　　宋朱子撰五十九卷元王幼學撰集覽前載朱子
　　及幼學序例各一篇
　　朱子資治通鑑綱目宋時廬陵刋本已載前矣此
　　為幼學作集覽既成刻梓以行於世者序例後有
　　嵗在上章敦牂孟夏魏氏仁實書堂新刋分書木
　　記魏仁實應是當時書賈姓字幼學序稱編始於
　　大徳己亥迄於延祐戊午積二十年七易稿而編
　　甫成以其薈萃叢集頗可省覽因題之曰通鑑綱
　　目集覽云云是幼學之作是書用心良苦考安慶
　　府志幼學字行卿望江人博覽經史宗程朱之學
　　至元間躬耕慈湖之坂與學者講道不輟時稱為
　　慈湖先生
　　明厲文暉藏本凌迪知萬姓統譜載文暉名昇無
　　錫人性狷介與人不苟合以嵗貢入胄監授浙江
　　青田知縣持公秉㢘孜孜愛民去二十年邑人猶
　　懐慕其徳立生祠祀之
　本朝泰興季氏亦經收藏
　
　
　
　
資治通鑑綱目(六函九冊/五十)
　　宋朱子撰五十九卷前自序
　　是書綱目並列係照宋廬陵本刋梓然版之尺寸
　　較縮字畫紙墨亦逺不相及此宋槧所為可寶
　　也
　　明顧仁效藏本考王鏊震澤集有陽山草堂記云
　　顧仁效結廬陽山之下棄去舉子業獨好吟咏兼
　　工繪事坐對陽山拄頰搜句日不厭或起作山水
　　人物悠然自得人無知者
　本朝泰興季氏亦經收藏餘印無考
　
　
　
　
　
　
　
　
　　闕補卷四之卷七(全/)卷五十九(三十四/三十五)
資治通鑑綱目(六函冊/六十)
　　篇目同前
　　此書與第一部同版而墨色少差橅印在其後也
　　施愈收藏印記無考
　
　
通鑑總類(四函冊/四十)
　　宋沈樞撰二十卷前樓鑰序
　　安吉州志沈樞字持要舉進士調彭澤丞用葉義
　　問薦賜對首論君子小人之辨高宗嘉之除監察
　　御史坐不附楊邦彦獲譴端州尋起温州終太子
　　詹事諡憲敏樓鑰序稱故詹事光禄沈憲敏公取
　　司馬公所著各以事類編之為二百七十一門首
　　曰治世曰知人終曰辯士曰烈婦公之季子欲鋟
　　版以廣其傳俾鑰序之鑰晚出試郡永嘉實守蕭
　　規以自免於戾荷公忘年定交又與公之子游為書
　　卷首云云按宋史樓鑰傳於孝宗淳熙間出知温州
　　以樞起官時考之正不相逺其序作於寧宗嘉定元
　　年距官永嘉之日已二十餘載是在樞既殁之後也
　　明文徴明文伯仁王寵藏本有玉蘭堂五峯樵客
　　王履吉諸印皆見前
　本朝季振宜亦經收藏其用宋本印葢因樓鑰序中
　　有公之季子守潮陽欲鋟版以廣其傳之語然書
　　之字體結搆與宋槧本不同且印工墨色亦欠精
　　朗其為優絀固不能自掩耳餘印俱無考
　
　
　
　
　　闕補卷一(五十一/)卷三(四十四/)
十七史詳節(十二函冊/九十六)
　　宋吕祖謙撰二百七十三卷
　　宋史藝文志載吕祖謙大事記二十七卷宋通鑑
　　節五卷通鑑節要二十四卷又祖謙傳大事記之
　　外載讀詩記考定古周易書説閫範官箴辨志録歐
　　陽公本末諸書皆不及十七史詳節宋鼂氏陳氏
　　馬氏書目亦均不録惟明焦竑經籍志有吕祖謙
　　十七史詳節二百八十三卷較此本又多十卷今
　　觀書中標題或稱東萊先生増入或稱東萊校正
　　而兩漢書及新唐書則標為諸儒校正體不畫一
　　是此書即為東萊所作亦屬未完之本其版仿宋
　　巾箱本式而刻印草草似是書賈所為故前後俱
　　無序跋不知焦竑何所據也
　　明周伯器藏本考嘉興府志伯器名鼎嘉善人正
　　統中官沐陽典史有桐村疑舫齋土苴集餘印無考
　
　
　
　
　
　
　　闕補史記卷八(九/)卷九(六/八)西漢書卷二十(十二/十四)卷
　　二十一(十三/十五)卷二十三(十六/)卷二十五(十九/)
十七史纂古今通要(一函/六冊)
　　前集十七卷元胡一桂撰子昌祖校正音註後集
　　三卷元董鼎撰前集載元汪良臣序一桂自序並
　　歴代帝王國都疆理統系傳授三圖
　　一桂見前此書始三皇終五代未載宋金之事董
　　鼎因續纂以成之其大㫖皆本朱子綱目而間採
　　先儒論㫁附以已意考江西志董鼎字季亨饒州
　　徳興人自幼力學受業於黄幹得其端緒嘗著書
　　傳纂疏以行于世汪良臣無考其序後結銜為承
　　務郎江南行臺監察御史
　　明張南伯藏本南伯呉人金賚畫史㑹要南伯工
　　墨梅
　
　
　
　
唐國史補(一函/一冊)
　　唐李肇撰分上中下三卷前肇自序
　　鼂公武郡齋讀書志曰唐李肇撰國史補起開元
　　止長慶間事初劉餗記元魏迄唐開元事名曰國
　　朝傳記故肇續之考崇文總目於肇國史補外又
　　載林恩補國史六卷高若拙後史補三卷而鼂氏
　　讀書志中皆不載是當時所重者惟肇所補之書
　　此本密行小字製甚工整雖墨光稍遜而刋手印
　　工咸出上選目録後有董氏萬卷堂本篆書木記
　　較元槧他書木記獨精此書賈中不苟於刻梓者
御題是書採摭開元至長慶故事以補國史之遺凡三
百有六節軼事方言頗資觀覽其間采取各條亦間有
載入正史者是序文所云慮正史之或闕非盡闕也其
字跡刻畫精能當推為元本之冠乾隆御識鈐
寶二曰幾暇臨池曰稽古右文之璽
　　錢謙益藏本有牧翁䝉叟如來真子天子門生二
　　印
　　唐杜佑撰二百卷前唐李翰序佑自序
　　鼂公武郡齋讀書志曰唐宰相杜佑撰先是劉秩
　　采經史自黄帝迄天寶末制度沿革倣周禮六官
　　法為政典三十五篇佑以為未盡因廣之㕘以新
　　禮為二百篇徳宗時上之考唐書杜佑字君卿京
　　兆萬年人以䕃補濟南㕘軍事累官至同中書門
　　下平章事拜司徒封岐國公卒贈太傅諡曰安簡
　　李翰趙州賛皇人擢進士第調衞尉張巡死節媢
　　其功者以為降賊肅宗未及知翰傳巡功狀表上
　　之帝由是感悟累遷翰官至左補闕翰林學士以
　　病免此書係仿宋刋亦頗得其形似而紙質墨香
　　則遜矣
　　收藏諸印無考内京口某氏收藏一印嵗久紙蝕
　　並闕其姓
　
　
　　闕補卷三十三(九/)卷四十一(十四/)卷五十三(九/)卷
　　五十四(七/)卷九十三(七/)卷一百四十二(九/)卷一百
　　四十六(八/)卷一百六十(九/)卷一百七十二(三/)卷一
　　百九十一(二/)卷一百九十四(六/)卷一百九十八(六/)
通志(二十函/二百冊)
　　宋鄭樵撰二百卷前樵自序元呉繹序並進書疏
　　馬端臨文獻通考云按此書刋本元無卷數止是
　　逐畧分為一二耳中興四朝藝文志别史類載通
　　志二百卷其後叙述云中興初鄭樵采歴代史及
　　他書自三皇迄隋為書曰通志倣遷固為記傳而
　　改表為譜志為畧則其為書似是節抄刪正歴代
　　之正史如髙峻之小史蘇轍之古史而非此二十
　　畧之書也但二十畧序文後言於紀傳即其舊文
　　従而損益制誥書疏寘之别録唐書五代史本朝
　　大臣所修非微臣敢議故紀傳及隋若禮樂刑政
　　務存因革故引而至唐云則亦畧言其作書之意
　　豈彼二百卷者自為一書亦名之曰通志而於此
　　序附言其意耶或併二十畧共為一書耶云云今
　　以歴代刋本通志考之係併二十畧為一書共成
　　二百卷並非别有所謂通志者端臨所見刋本葢
　　僅有二十畧耳是書呉繹序作於元英宗至治二
　　年繹元史無傳其結銜為福州路總管考江西志
　　呉繹字思可信都人泰定間曽守吉州序稱是集
　　梓於三山郡庠北方學者猶未之見迺募僚屬捐
　　已俸摹印五十部散之江北諸郡云云疏後别行
　　載至治三年九月印造則知此本亦非呉繹所刋
　　當屬元初開雕於閩中者也
　　闕補卷五上(二十一/四十七)卷五下(三十二/)卷六下(二十/七)
　　卷七(六十四/)卷十上(七十九/)卷十五下(三十九/)卷
　　六十三(三十八/)卷六十五(二十六/)卷六十七(五十/一)
　　(五十七/)卷六十八(三十三/三十四)卷六十九(五十二/)卷七
　　十七(七十四/)卷八十一(三十六/)卷八十二(十三/)卷
　　八十三(三十一十三十/二  九  二)卷八十五(八十一/八十二)卷八十
　　八(四十三/)卷九十二(二/四)卷一百(三十六/)卷一百三
　　(六十一/)卷一百五(三十三/四十二)卷一百七(七十一/七十二)卷一
　　八(五十六/四  九)卷一百十(九四三十三二三十五九四/十    五十    六十)
　　(七十五/七十六)卷一百十一下(一百二/)卷一百十五(五十/九)
　　卷一百十八(十三二四十一/四十)卷一百二十七(六十/四)
　　卷一百三十三(四十八/)卷一百三十四(二十三/)卷
　　一百三十五(十三/)卷一百三十八(五十四/)卷一百
　　四十五(十一/)卷一百四十六(十八六/五十)卷一百四十
　　七(九三六/十)卷一百五十一(七十五/)卷一百五十三
　　(八/)卷一百五十五(十二/)卷一百五十六(二十三/二十四)卷
　　一百五十七(七十五/)卷一百六十(二十六/)卷一百
　　六十五(十七/)卷一百七十三(二/)卷一百七十七(三/十)
　　(五/)卷一百八十三(六十六/)卷一百八十七(三十九/)
　　卷一百九十二(五十二/)卷一百九十五(三十/)
通志(三十二函冊/三百二十)
　　篇目同前前樵自序
　　此書即前版而闕呉繹之序與疏或是書賈去之
　　以偽充宋槧也
　　闕補目録(一百十一/)卷六上(八十三/八十四)巻七(七十四/)
　　卷十上(六/)卷十下(六十五/六十六)卷十八(三十一/三十二)卷二十
　　三(十六/)卷四十(三十二/)卷四十二(三十九/)卷六十
　　七(五十一/五十七)卷六十八(三十三/三十四)卷七十二(二十三/二十四)卷
　　七十九(十五/)卷九十三(八十一/八十二)卷一百七(七十一/七十二)
　　卷一百八(五十六/三  五)　(三十四/)卷一百十(九十十/三  三)
　　(三十四/七十六)　(七十五/)卷一百十五下(五十五/)卷一百
　　十八(八十三二九十五/一百十)卷一百二十九(七十/)卷一
　　百三十三(四十九/)卷一百四十六(三十一/三十二)卷一百
　　四十七(六十三/)卷一百五十(一/)卷一百五十六(二/十)
　　(三十四/二)卷一百六十二(三十三/三十四)卷一百八十六(四/十)
　　(八/)卷一百八十七(八十/)卷一百九十五(三十/)卷一
　　百九十六(九十六/)
通志(十二函十冊/一百二)
　　篇目同前前樵自序元呉繹序
　　此書有繹序而闕其疏字畫較前二部清朗印工
　　差善
　　闕補呉繹序(一/)目録(一百十一/)卷十九(一之/八)卷二
　　十(五十/)卷五十四(二十六/)卷七十三(七十/)卷八十
　　(三十四/)卷九十一(二十六/)卷一百十四(三十二/)卷
　　一百十五上(四十七之/五十三)卷一百二十五(三十五/三十六)卷
　　一百二十九(九十/)卷一百四十七(六十三/)卷一百
　　六十(八十三/)卷一百九十一(四/)卷一百九十三(四/十)
　　(一/)卷一百九十五(六十一/)
宋名臣言行録(十函冊/六十)
　　前集十卷後集十四卷宋朱子撰李衡校正前朱
　　子自序李居安序續集八卷别集十三卷别集下
　　十三卷外録十七卷宋李幼武撰趙崇硂序外録
　　前有道統𫝊授圖并程頤司馬光尹焞楊時李侗
　　朱子張栻吕祖謙諸像
　　陳振孫書録解題載八朝名臣言行録二十四卷
　　稱朱子以近代文集及傳記載本朝名臣言行撮
　　取其要輯為此書前五朝五十五人後三朝四十
　　二人云云按前集始趙普終蘇洵自太祖以至英
　　宗固為五朝矣而後集始韓琦終陳師道由仁宗
　　以至徽宗亦五朝合兩集而名為八朝則可如専
　　指後集為三朝則不可也故李幼武於後集亦標
　　五朝而其所纂續集别集外録則標皇朝以别之
　　幼武此書宋人諸書目中皆不採入惟明焦竑經
　　籍志載朱子宋名臣言行録七十五卷與是書卷
　　數相符即係幼武合輯之本竑不標五朝而統之
　　以宋是矣然以七十五卷盡屬於朱子又何其漫
　　不加考耶幼武所纂續集别集及别集下皆載名
　　臣而外録則専為道學統宗而設考宋史宗室世
　　系表崇硂為太宗長子漢王元佐九世孫序稱外
　　孫李士英頃以八朝名臣言行録鋟梓又於中興
　　四朝諸名臣蒐閲行事集為全編云云士英乃幼
　　武字而宋史無幼武𫝊其爵里俱不可考序朱子
　　名臣言行録之李居安江西志載為廬陵人登寶
　　慶二年丙戌進士其校正之李衡宋史載為江都
　　人字彦平登進士第由呉江主簿歴官秘閣修撰
　　致仕定居崑山結茅别墅杖屨徜徉聚書萬卷號
　　曰樂菴幼武編輯既成曽自刻梓而此本字畫不
　　匀紙墨麄黝係元時翻刻非宋槧也
　　明焦竑藏本有弱侯印見前餘印無考
　　闕補後集卷十三(十四十一/十)卷十四(一/六)　(三/)别集
　　卷七(一/)别集下卷一(一/)外録卷十二(二十六/二十七)
五朝名臣言行録(一函/二冊)
　　前集十卷後集十四卷宋朱子撰李衡校正前朱
　　子自序李居安序
　　此朱子所輯前後集單行之本振孫所指即為是
　　書獨惜非宋槧耳
　　闕補後集卷四(六/)
自警編(二函/十冊)
　　宋趙善璙撰不分卷前善璙自序
　　歙縣志趙善璙字徳純宗室趙不俄兄不佊之子
　　登嘉定進士第嘗謂縉紳不明大法九章無以㫁
　　疑未幾中法科除大理評事後通判廣徳軍有政
　　聲召為尚書郎著自警編行世善璙序作於寧宗
　　嘉定十七年其書皆輯宋名臣言行分類紀之首
　　以事君終言操守序稱越三年而後成編亦深於
　　克治者矣書中字體規仿顔栁刻工未始不善而
　　墨黯紙麤決非宋本
　　徐元明俞立初收藏二印無考
　
　
　
　
　　闕補序文(一/)首冊(七/)
山海經(一函/四冊)
　　十八卷前漢劉秀進書表晉郭璞序
　　鼂公武郡齋讀書志曰劉秀表言禹别九州而益
　　等類物善惡著此書皆聖賢之遺事古文明著者
　　也大父嘗考之於書有曰長沙零陵雁門皆郡縣
　　名又自載禹鯀似後人因其名參益之陳振孫書
　　録解題曰漢侍中奉車都尉臣秀所校秘書秀即
　　劉歆也世傳禹益所作其事見呉越春秋恢誕不
　　典司馬遷曰言九州山川尚書近之矣至禹本紀
　　山海經所書怪物余不敢言之也可謂名言然古
　　今相傳既久始以冠地理書之録此本字仿歐體
　　用筆整嚴刻手雖未能盡得其妙而摹印清朗在
　　元刻中洵為善本
御題山海經一書流傳最古而近世無善本是本筆法
刻書清峭當為元版之佳者明呉郡黄氏省曽曽合刋
水經山經為上下集其字跡仿彿相同葢以是刻為藍
本也乾隆御識鈐
寶二曰稽古右文之璽曰乾隆宸翰
　本朝檇李曹溶藏本考嘉興府志曹溶字潔躬號秋
　　嶽秀水人崇禎丁丑進士官御史
　本朝順治間歴副都御史户部侍郎出為廣東布政
　　使左遷山西陽和道杜元夫印無考
　　闕補卷一(七/)
博古圖(四函冊/二十)
　　宋徽宗御撰三十卷
　　陳振孫書録解題曰宣和殿所藏古器物圖其形
　　象而記其名物録其款識品有總説以舉其凡而
　　物物考訂則其目詳焉此書係仿宣和舊刻前後
　　序跋俱無惟每卷首行標題冠以至大重修四字
　　按至大為元武宗年號書中字體圖式規模畧具
　　而不能工整非元刻之佳本也
　　達觀樓收藏印無考
　
　
　　闕補卷一(四十二/)卷二(十三/)卷六(四/)卷七(五十六/三  四)
　　(三十六/)卷十二(三十二/)卷十九(九/)卷二十八(一/二)卷
　　二十九(二十三/)卷三十(六十二十四/二  五)
博古圖(四函冊/三十)
　　篇目同前
　　此書與前版同紙色較潔而質之匀緻亦過之
　　闕補卷十六(二十九/)卷二十三(三十六/)卷二十五
　　(十五/)卷二十九(十四/)
博古圖(六函冊/三十)
　　篇目同前
　　此書規仿舊刻縮其方幅前後無序跋而每卷首
　　行標以博古圖録考正則必有其人因取是刻他
　　本校之前有遂州鄭樸序卷一總説後有樸題跋
　　稱宣和博古圖録一書舊刻卷帙頗大雖庋置無
　　妨而囊攜稱苦予始改冊減圖凡摹式花紋款識
　　銘籀則不敢遺舊刻錙黍也至若名物之稍乖器
　　目之不協字釋之或訛剥泐之或缺具參覈元本
　　多方訂正或可以秘蔡帳而内巾箱乎云云此本
　　卷一總説後尚有别紙接補之痕可知為後人割
　　去第樸序自紀年月為宣和五年十月朔而序首
　　乃云粤稽趙宋時維宣和且中多詆毁徽宗之語
　　考徽宗本紀以宣和七年傳位欽宗豈有以當時
　　臣民敢肆然詆毁其君而並付之剞劂者况其
　　序若作於宣和又何以粤稽時維作追述之語
　　乎歴考宋元以來正史并各載記之書皆無所
　　謂鄭樸者似是樸有此書刻之者欲偽充宋本
　　妄於序中題以宣和年月而獲此本者閲序中
　　所言亦知樸非宣和時人又割去以為偽充之
　　地耳樸無可考姑附於元版博古圖後以俟參
　　訂
　　元趙孟頫鮮于樞明都穆呉寛文嘉俱經收藏孟
　　頫樞寛俱見前考蘇州府志都穆字元敬呉縣人
　　𢎞治己未進士歴禮部主客郎中加太僕少卿七
　　嵗能詩及長泛濫羣籍奉使至秦中搜訪金石遺
　　文作金薤琳琅録文嘉字休承徴明次子以貢為
　　湖州廣文善書畫餘印無考
　
　
　
　
　
　
　
　
　　闕補卷十二　卷二十一
　
　
　
　
　
　
欽定天禄琳琅書目卷五
欽定四庫全書
欽定天禄琳琅書目卷六
　元版子部
纂圖分門類題註荀子(一函/十冊)
　　周荀况撰三十二篇唐楊倞注分二十卷前載楊
　　序并新増麗澤編集荀子事實品題一卷不著纂
　　人姓氏又宋陳傅良輯荀子門類題目一卷
　　此當時帖括之書也其門類題目一卷於標題次
　　行刋永嘉先生陳傅良編所分門類始曰天地終
　　曰五常共四十門末又附拾遺并事要總類二條
　　皆擇書中之可作題目者分類摘句以取便於觀
　　覽卷後别行刋麻沙劉通判宅刻梓于仰高堂十
　　二字卷一之後亦于别行刋闗中劉旦校正所謂
　　劉通判者當即是人第書首標題為纂圖分門類
　　題註荀子書前仍當有圖葢已失之矣至所載荀
　　子事實品題一卷觀其識語稱舊本荀揚圖説不
　　過具文今得麗澤堂編次品題凡卿雲事實顛末
　　歴歴可攷云云則是荀揚合刋之書非此本中所
　　應有乃書賈割取荀子事實以冠于書首耳且書
　　中自卷九之卷十三及卷十五共六卷標題祗稱
　　荀子卷十六卷二十兩卷標題又稱監本音註荀
　　子書名既不畫一板式亦復懸殊係以三刻凑成
　　一書其標稱荀子者橅印甚精紙墨俱佳實為宋
　　槧餘則元時所刋逺不相及然宋本流傳者絶少
　　今尚存吉光片羽于元刻之中雖出凑合亦可寳
　　也
　　明文徴明毛晉藏本
　本朝泰興季氏亦經收藏
　
　
　
　
　
　
　
　
　
　
河南程氏遺書(一函/八冊)
　　宋朱子輯二十五卷附錄一卷外書十三卷後附
　　文集十二卷又元譚善心輯遺文一卷目錄後有
　　善心識語并朱子辯誤書末載宋趙師耕麻沙本
　　後序季襲之春陵本後序又元鄒次陳虞槃序二
　　篇
　　譚善心字元之臨川人元史無傳其事蹟不可考
　　所作識語稱程子遺文遺事一卷善心始慮世傳
　　胡氏本猶未盡善而朱子改本惜不可見貞白虞
　　叔近示以所得呉内翰家藏别本乃與意見脗合
　　用鋟諸梓以與學者共之其朱子與劉共父張南
　　軒辯論所及者悉附注于目録之下且為竊考程
　　氏世系譜于十二卷之首云云世系譜此本已闕
　　鄒次陳序稱遺書外書俱出程門弟子手記朱子
　　家藏世所刋本無不同者獨二先生文集出胡文
　　定公家頗有改削朱子定其所當改者數紙屢以
　　書致劉張二公然承舛習訛卒莫之従譚元之因
　　與蜀郡虞槃往復討論以復乎朱子所改之舊焉
　　今觀李襲之舂陵本後序祇言遺書外書而不及
　　文集其趙師耕麻沙本後序則稱二程先生文集
　　憲使楊公已鋟版三山學宫遺書外書則庾司舊
　　有之後俱燬于乙未之火師耕承乏來此亟將故
　　本易以大字與文集為一體刻之後圃明教堂云
　　云按陳振孫書録解題載河南程氏文集十二卷
　　謂為建寧所刻本載在集部不與遺書合録子部
　　之中是振孫所指建寧本似為楊公所刋而以一
　　體合刻則自師耕始也考浙江通志師耕黄巖人
　　登宋寧宗嘉定七年進士第其序猶自署古汴者
　　葢不忘故土之意李襲之無考元史虞槃字仲常
　　隆州仁夀人集之弟登延祐進士授吉安永豐丞
　　後終嘉魚縣尹西江志鄒次陳字周弼一字悦道
　　宜黄人中博學宏詞科所著有遺安集十八卷史
　　鈔十卷此書校正文集雖足訂别本之訛然橅印
　　草草紙墨皆不求精在元刻中又其次者
　　書中有趙氏子昻龍門子圖書記進士郡李縣令
　　三印考元史孟頫以英宗至治二年六月卒而鄒
　　次陳序作于至治二年七月譚善心識語作於至
　　治三年九月是孟頫殁時書尚未經刋行安得其
　　收藏印記進士郡李縣令一印文義亦不可解觀
　　三印篆法俱極麤劣其為書賈偽造無疑故不採
　　録
　　闕補文集卷八(全/)
近思録(一函/四冊)
　　宋朱子吕祖謙同輯十四卷宋葉采集解前采序
　　並進書表目録後載朱子祖謙識語二篇
　　陳振孫書録解題馬端臨文獻通考皆載近思録
　　十四卷而不及葉采集解明王圻續文獻通考載
　　近思録有何基發揮戴亨補註栁貫廣輯黄績義
　　類諸書亦不載此本考宋史無葉采傳凌迪知萬
　　姓統譜稱采字仲圭成都人初従蔡淵受易學已
　　而往見陳淳淳以其好躐高妙而少循序就實工
　　夫屢折而痛砭之采自是屛歛鋒鋩駸趨著實淳
　　深喜之理宗寶慶初為祕書監嘗論郡守貪刻之
　　害上嘉納之今觀書中進表係淳祐十二年表後
　　結銜為朝奉郎監登聞鼓院兼景獻府教授距作
　　祕書監時已歴二十八載迪知乃未經考及耳集
　　解之作葢在黜浮崇實之後序中有研思積久踰
　　三十載義稍明備之語用心亦良苦矣此本係仿
　　宋刋而紙質不免麤黝之病
　　闕補卷二(三十五/)卷九(十六/)
近思録(一函/三冊)
　　篇目同前闕葉采序
　　此本版式較大紙質亦極堅緻勝於前本
　　闕補卷一(四/)卷十(十一/十二)卷十四(十一之/十三)
朱子語類(八函六冊/九十)
　　宋黎靖徳輯一百四十卷前載宋黄幹李性𫝊蔡
　　抗呉堅黄士毅魏了翁王佖諸序并語録姓氏門
　　目目録後靖徳識語二篇考訂九條
　　馬端臨文獻通考載李道𫝊輯晦庵語録四十六
　　卷其弟性𫝊又輯續録四十六卷王圻續文獻通
　　考載文公語類一百三十八卷乃黄士毅所序次
　　者今按靖徳識語稱李道𫝊刋語錄於池李性𫝊
　　刋續錄蔡抗刋後錄皆十饒是為三錄黄士毅輯
　　語類刋于蜀王佖作續類又刋于徽是為二類凡
　　五書靖徳合而㕘校之削其復者一千一百五十
　　餘條云云是靖徳所見者愽而所採者精也凌迪
　　却萬姓統譜載靖徳永嘉人為沙縣主簿攝縣事
　　清謹善理繁劇博學能文嘗修沙陽志此書字晝
　　不工紙簏墨黯乃元時坊刻之本
　　檇李項氏藏本
　本朝黄虞稷亦經收藏按虞稷字俞邰晉江人康熈
　　間以諸生預修明史食七品俸一時以為榮
　
　
　　闕補卷三十二(六十一/二)卷三十五(二七/十)卷八十一
　　(三十二/)卷九十四(十四/十五)卷一百十(一/)卷一百二十
　　八(十/)
朱子語類(四函四冊/二十)
　　篇目同前前有宋王栢序
　　此與前部同出一板橅印之時亦不相逺而此書
　　多王栢序序作于宋咸淳乙丑稱靖徳編校成書
　　文公之遺語大備是栢序専為此書而作前部無
　　之當屬闕佚第栢序紙色與全部深淺迥殊似非
　　一時所印或由取資於别本耳
道命録(一函/一冊)
　　宋李心𫝊輯元程榮秀釐正分十卷前心𫝊序宋
　　朱申序榮秀序
　　考宋史李心𫝊字微之隆州井研人慶元二年薦
　　于鄉既下第絶意不復應舉閉户著書晚因崔與
　　之魏了翁等之薦為史館校勘賜進士出身累官
　　至工部侍郎以言去奉祠潮州淳祐三年致仕卒
　　載所著成書甚多内有道命録五卷心𫝊自序係
　　作于理宗嘉熈三年朱申之序乃淳祐十一年知
　　江州時為之刻梓而作其書尚仍五卷之舊榮秀
　　序稱道命録五卷刻梓在江州燬於兵榮秀嘗得
　　而讀之疑為初稿尚欲刪定而未成者齋居之暇
　　畧加釐正彚次為十卷重刋於龜山書院而識其
　　後云云書中第十卷末附宋理宗淳祐以後贈䘏
　　指揮二篇制詞三篇標為續増又元文宗天歴以
　　後請加封狀并部議二篇贈䘏制詞五篇標為新
　　増乃榮秀所補録者當時刻手印工咸出上選紙
　　潔墨瑩幾與宋槧無異誠元刻之佳本也榮秀序
　　闕末數行以明萬厯間丁元薦刋本校之榮秀姓
　　程新安人序作于至順四年結銜為奉直大夫江
　　浙等處儒學提舉惜宋史無榮秀𫝊新安志亦未
　　載其事蹟不可考序末數行今依元薦本補録
御題道命録十卷宋嘉熈間編次濂洛闗閩五先生進
退黜陟之所由而終以諡議贈䘏制詔元時重刻于龜
山書院則又續増作書後所有事實及元代追崇興冊
之文也其云道命者葢言道之行與廢皆命云爾此書
猶是元龜山書院初本乾隆甲子秋日御識鈐
寳二曰乾隆宸翰曰幾暇臨池
　　朱卧菴呉岫收藏諸叩無考
　
　
類編標注文公先生經濟文衡(一函/六冊)
　　宋馬括輯前集二十五卷後集二十五卷續集二
　　十二卷共七十二卷前宋黄昇序括自序
　　馬括宋史無傳宋人諸書目亦不載是書其序作
　　於淳祐辛亥按辛亥為宋理宗淳祐十一年書中
　　葢取朱子所著論者類而編之加以標注黄昇序
　　稱括字曰季機而未詳其爵里昇宋史亦無傳著
　　有中興詞選字曰叔𤾉號曰玉林又號花菴胡徳
　　方為之序稱其早棄科舉吟咏自適秋房樓公以
　　泉石清士目之馬括當時纂輯此書似未刻梓是
　　本前集總目後有時泰定甲子春刋于梅溪書院
　　木記按泰定甲子為元泰定帝御極之元年板式
　　係仿宋巾箱本而未能如宋槧之工也
類編標註文公先生經濟文衡(一函/六冊)
　　篇目同前
　　此書即前版橅印亦出一時
　　周大訓印無考
　
　
詳註東萊先生左氏博議(一函/四冊)
　　宋吕祖謙著二十五卷前祖謙自序
　　祖謙序以左氏博議為諸生課試而作故當時付
　　刋仿巾箱本之式書中無刻梓年月亦不載作註人
　　姓氏觀其紙黝墨黯乃元橅宋槧而不能工者也
　　元趙孟頫藏本明陳繼儒徐渭亦經收藏孟頫見
　　前考明史繼儒字仲醇號眉公松江華亭人為諸
　　生與董其昌齊名年甫二十九取儒衣冠焚之隠
　　居崑山之陽後築室東余山在門著述工詩善畫
　　年八十二卒徐渭字文長號天池生山隂人為諸
　　生有盛名嘗自言吾書第一詩次之文次之畫又
　　次之
　
　
　
　
胡子知言(一函/一冊)
　　宋胡宏著一卷後錄一卷前宋張栻序
　　宋史胡宏字仁仲建寧崇安人安國次子初以䕃
　　補右承務郎不調秦檜當國貽書其兄寅問二弟
　　何不通書意欲用之宏書辭甚厲人問之宏曰正
　　恐其召故示之以不可召之端檜死宏被召竟以
　　疾辭著書曰知言張栻謂其言約義精道學之樞
　　要制治之蓍龜也按張栻嘗従宏遊其序作于孝
　　宗乾道四年極推崇之意朱子語録有曰因與諸
　　子論湖湘學者崇尚胡子知言曰知言固有好處
　　然亦大有差矣如論性往往與告子湍水之説生
　　之謂性之意有相似處云云而吕祖謙謂知言勝
　　似正䝉則又過於稱許矣此書兩卷後别行皆刻
　　後學天台呉堅刋於福建漕治考宋史無堅𫝊浙
　　江通志載堅仙居人登淳祐四年甲辰進士第歴
　　官至端明殿學士此書係元時翻刻雖不能精而
　　宋槧規矩猶存尚屬元版之佳者
　本朝商邱宋犖藏本有緯蕭草堂印按犖作西陂雜
　　詠詩有緯蕭草堂一篇其子至曽取以名其集
　
　
困學紀聞(一函/六册)
　　宋王應麟著二十卷前應麟自識元牟應龍袁桷
　　序後陸晉之序
　　考宋史王應麟字伯厚慶元府人九嵗通六經淳
　　祐元年舉進士寶祐四年又中博學宏辭科歴官
　　禮部侍郎尋轉尚書兼給事中左丞相以留夢炎
　　用徐囊黄萬石等遂東歸後二十年卒所著書甚
　　多困學紀聞其一也牟應龍序作于元英宗至治
　　二年袁桷序作于泰定帝泰定二年元史列傳應
　　龍字伯成其先蜀人後徙居呉興應龍幼警敏日
　　記數千言擢咸淳進士第賈似道招之拒不見不
　　得寘上第調光州定城尉沿海制置司辟為屬以
　　疾辭不仕而宋亡矣已而起家教授溧陽州晚以
　　上元縣主簿致仕泰定元年卒年七十八袁桷字
　　伯長慶元人以薦為翰林國史院檢閲官屢遷至
　　侍講學士泰定初辭歸四年卒追封陳留郡公諡
　　文清陸晉之呉郡人元史無傳其結銜為慶元路
　　儒學教授序中有鳩工度費給以學儲本學官及
　　岱山長共助以足其用云云按顧炎武日知録引
　　陸深金臺紀聞曰元時州縣皆有學田所入謂之
　　學租以供師生廩餼餘則刻書工大者合數處為
　　之故讐校刻畫頗有精者今證以晉之所言適相
　　脗合第此書橅印不佳耳
　　闕補卷二(三十七/三十八)卷十一(十七/)卷十五(十二/)
困學紀聞(一函冊/十一)
　　篇目同前前牟應龍序後陸晉之序俱不載
　　此書板較大非陸晉之所校刋者故不載其序應
　　龍序或本有而後失之刻手印工較前部皆髙一
　　籌在元刻中尚為佳本
　　闕補目録(三/)卷二(三十五/)卷三(九十七/二)卷六(十八/三十)
　　(一十二/三)卷七(八/)卷十一(六四九十六/十)卷十四(十五/)
　　卷十五(十一/十二)卷十九(二/六)　(五/)卷二十(一/四)　(三/)
北户録(一函/二冊)
　　唐段公路纂龜圖註三卷前唐陸希聲序
　　公路唐書無傳陸希聲序稱為鄒平公之孫考唐
　　書段文昌于唐文宗時以御史大夫進封鄒平郡
　　公則公路乃文昌之孫矣其書皆採嶺南民風土
　　俗飲食衣製歌謡哀樂有異于中夏者録而誌之
　　至于草木果蔬蟲魚羽毛之類有瑰形詭狀者亦
　　莫不畢載謂之北户録者葢取淮南子云南方之
　　極自北户之界至炎風之野赤帝祝融之所司也
　　希聲呉人善屬文由右拾遺歴官至同中書門下平
　　章事唐書有傳龜圖無考書中目録後别行刋臨安
　　府太廟前尹家書籍鋪刋行則知是書先有宋槧
　　此本規仿為之意欲偽充宋刋故猶存尹家之名耳
　　元王元伯藏本
　本朝泰興季氏虞山錢氏亦經收藏錢曽見前考江
　　南志元伯金壇人四世不異爨家人百餘口無間
　　言日使諸女婦聚一室為女工畢歛貯一庫室無
　　私藏兄宣伯卒以家事付兄子軌軌辭元伯曰若
　　宗子也宗子宜主之相讓既久卒以付軌縉紳之
　　家咸自謂不如至元間旌表其門
　
　
　
　
　
　　宋沈括著二十六卷前括自序
　　括序稱予退處林下思平曰與客言者時紀一事
　　於筆謂之筆談聖謨國政及事近宫省皆不敢私
　　紀至於繫當日士大夫毁譽者雖善亦不欲書所
　　錄惟山間木䕃率意談噱不繫人之利害者下至
　　閭巷之言靡所不有云云考宋史括字存中錢塘
　　人擢進士第歴官至龍圗閣待制知審官院出知
　　青州未行改延州以功加龍圖閣學士尋謫均州
　　圑練副使元祐初徙秀州繼以光禄少卿分司居
　　潤八年卒此書當屬居潤時所作故有退處林下
　　之語其書曰故事曰辨證曰樂律曰象數曰人事
　　曰官政曰權智曰藝文曰書畫曰技藝曰器用曰
　　神奇曰異事曰謬誤曰譏謔曰雜誌曰藥議共十
　　有七門開雕者雖仿宋槧而橅印不工紙質亦未
　　能堅緻其為元刻無疑
　　明杜堇藏本考馮仙湜圖繪寶鑑續纂杜堇字懼
　　男有檉居古狂青霞亨長之號丹徒人占籍京師
　　舉進士不第遂絶意進取為文奇古兼善繪事安
　　陽開國印記無考又有宋徽宗政和二字寶篆麄
　　俗係書賈偽作不足載入
　
　
詩苑樷珠(一函/三冊)
　　元仇舜臣編曹彦文増輯三十卷前曹輗序
　　輗序作于大徳己亥按己亥為元成宗大徳三年
　　序後有至正甲辰菊節西園精舍新刋木記按至
　　正甲辰為元順帝至正二十四年距輗作序之時
　　已逾六十六載書分三十六門皆採摘成語取其
　　二三字集成對偶并附詩聫以備初學撏摭之用
　　係餖飣之書故不顯于當世歴年既久書賈得之
　　始為開雕宜其刋印草草也舜臣彦文輗俱無考
　元版集部
分類補註李太白詩集(一函/五冊)
　　唐李白著元楊齊賢集註蕭士贇補註二十五卷
　　前載唐李陽氷宋樂史宋敏求曽鞏毛漸五序劉
　　全白李君碣記
　　陳振孫書録解題曰唐志有草堂集二十卷李陽
　　氷所録也今按陽氷序文但言十喪其九而無卷
　　數又樂史序文稱李翰林集十卷别收歌詩十卷
　　校勘為二十卷又於館中得賦序書表賛頌等亦
　　為十卷號為别集然則三十卷者樂史所定也家
　　藏本不知何處本前二十卷為詩後十卷為雜著
　　首載陽氷史及魏顥曽鞏四序李華劉全白范傅
　　正裴敬碑志卷末又載新史本傳而姑孰十詠笑
　　矣悲來草書三歌行亦附焉復著東坡辨證之語
　　其本最為完善别有蜀刻大小二本卷數亦同而
　　首卷専載碑序餘二十三卷歌詩而雜著止六卷
　　有宋敏求後序言舊集歌詩七百七十六篇又得
　　王溥及唐魏萬本同裒唐類詩諸編洎石刻所傳
　　廣之無慮千篇以别集雜著附其後曽鞏葢因宋
　　本而次第之者也以校舊藏本篇數如其言然則
　　蜀本即宋本也耶末又有元豐中毛漸題云以宋
　　公編類之勤曽公考次之詳而晏公又能鏤版以
　　傳於世乃晏知止刻于蘇州者然則蜀本葢傳蘇
　　本而蘇今不復有云云今觀此本首卷録賦八篇
　　餘二十四卷皆載謌詩並無雜著與振孫所見諸
　　本不惟卷數參差亦且所收反少雖載陽氷諸人
　　之序而皆不仍其舊矣書中有建安余氏勤有堂
　　刋篆書木記目録末葉板心記至大辛亥三月刋
　　按辛亥為元武宗至大四年其時勤有堂之名尚
　　存葢建安俞氏子孫皆世守其業者也楊齊賢無考
　　蕭士贇字粹可寧都人篤學工詩與呉澄友善所
　　著有氷涯集見西江志
　　陳惟中收藏印記無考
　
　
　　闕補卷三(三十三/)
唐翰林李太白集(一函/八冊)
　　唐李白著二十六卷前唐李陽氷序後宋樂史曽
　　鞏毛漸三序目録後載薛仲邕編白年譜
　　此書不載編纂人姓氏前二十四卷皆載歌詩賦
　　則列于二十五卷其二十六卷専載讃十七篇較
　　前部故多一卷然橅印遜于前部其中錯誤亦多
　　如作序之毛漸並訛為毛述似是坊間自為刋行
　　之本也
　　明安國錢榖黄姬水俱經收藏安國見前按蘇州
　　志錢榖字叔寳呉人少孤貧失學迨壯始知讀書
　　家無典籍游文待詔門下日取架上書讀之以其
　　餘功㸃染水墨得沈氏之法黄姬水字淳父長洲
　　人五岳山人省曽之子生而英敏山人出入必攜
　　之俱命學書千祝京兆遂傳其筆法餘印無考
　
　
　
　
　
　
集千家注分類杜工部詩(一函/十冊)
　　唐杜甫著宋徐居仁編次黄鶴補註二十五卷前
　　載傳序碑銘一卷註杜詩姓氏一卷年譜一卷
　　陳振孫書録解題曰門類杜詩二十五卷稱東萊
　　徐居仁編次未詳何人云云是門類係居仁所編
　　而集千家註之名則自黄鶴為之書分七十二門
　　所列註詩姓氏始韓愈元稹終以文天祥謝枋得
　　劉㑹孟共一百五十六家其曰集千家者葢夸大
　　之詞耳黄鶴字叔似臨川人所著有北牕寓言見
　　西江志書中門類目録後有皇慶壬子鐘式木記
　　勤有堂鑪式木記傳序碑銘後有建安余氏勤有
　　堂刋篆書木記詩題目録及卷二十五後皆别行
　　刋皇慶壬子余志安刋于勤有堂按皇慶壬子為
　　元仁宗皇慶元年前余氏所刋李太白集係至大
　　辛亥與此刻僅隔一年葢欲以李杜詩集並行于
　　時故刻手印工亦復相等也
　　闕補卷二(十六/)卷五(十一/)卷七(十七之/二十二)卷十五(三/十)
　　(二十二/三)卷十九(十四七十五/二十)
集千家注分類杜工部詩(一函冊/二十)
　　篇目同前後附文集二卷
　　此書即前版惟將傳序碑銘後建安余氏篆書木
　　記鑱去别刋廣勤書堂新刋木記門類目録後鐘
　　式鑪式二木記尚存而以皇慶壬子易刋三本書
　　舎勤有堂易刋廣勤堂其詩題目録後别行所刋
　　之皇慶壬子余安安刋于勤有堂十二字雖亦鑱
　　去而卷二十五後所刋者當時竟未檢及失于削
　　補所増附之文集二卷橅印草草較之前二十五
　　卷亦不相類此拙工所為雖欲作偽亦安能自掩耶
　本朝泰興季氏藏本餘印無考
集千家註分類杜工部詩(一函/六冊)
　　篇目同前闕傳序碑銘一卷年譜一卷文集二卷
　　此本與前第二部為一時橅印之書其卷二十五
　　後雖亦無皇慶壬子余志安刋于勤有堂一行乃
　　用别紙粘接非由版中鑱去係後之鬻書者知其
　　作偽未周又従而彌縫之耳
　　闕補詩題目録(十八/)卷七(十七/)
集千家註分類杜工部詩(二函六冊/二十)
　　篇目同前
　　此書乃以前版重加翻刻故將建安余氏前後所
　　列之名盡為削去其廣勤書堂新刋木記亦復不
　　存惟以鐘式木記中三峯書舍四字易刋汪諒重
　　刋而鑪式木記中之廣勤堂則仍其舊汪諒無考
　　觀其去廣勤書堂新刋木記則是堂亦非汪諒所
　　有矣書中註字本小一經翻刻筆畫未免較肥然
　　紙質印工實出前二部之上
　　闕補卷十一(全/)卷十五(全/)
韋蘇州集(一函/五冊)
　　唐韋應物著十卷前宋王欽臣序元沈明逺補撰
　　傳
　　馬端臨文獻通考載韋蘇州集十卷未及作序之
　　人考宋史王欽臣字仲至應天宋城人洙之子用
　　䕃入官文彦博薦試學士院賜進士及第歴集賢
　　殿修撰知和州徙饒州斥提舉太平觀徽宗立復
　　待制知成徳軍卒欽臣性嗜古藏書數萬卷手自
　　讐正世稱善本沈明逺元人史無傳考顧瑛玉山
　　名勝集載明逺呉興人精𨽻法玉山草堂春暉樓
　　緑波亭諸額皆其所書又稱其與顧徳輝同時按
　　徳輝之子元臣於太祖至元之季為水軍副都萬
　　户則明逺為元初人無疑此書當屬欽臣所訂而
　　明逺重刻于元初者故橅印精好與宋槧猶不相
　　逺
御題韋應物五言詩高逺閒淡世所罕及年至九十餘
益造微妙浮屠皎然工詩嘗擬其體應物語之曰人各
有能有不能子欲為我且失其故步至今傳為知言白
居易繼守蘇州詩云敢有文章替左司其見推重如此
惜其文史逸不傳所傳者特詩集耳是集編次雕鋟雅
稱善本予愛讀其詩因書數語于卷首乾隆甲子九秋
三日鈐
寶二曰乾隆宸翰曰幾暇臨池
　　或謂公詩不琢句不用事不鍊詞不知公之所以
　　為唐大家者或謂此也晴牕㸃檢遂為三歎辰翁
　　志(沈明逺補傳後/)
　　右識語一作小行書用筆高古考西江志辰翁姓
　　劉名㑹孟廬陵人補太學生壬戌廷試忤賈似道
　　意而理宗嘉之寘丙第以親老請濂溪書院山長
　　江萬里陳宜中薦居史館又除太學博士皆固辭
　　宋亡托方外以歸著須溪集百卷書中有漱石枕
　　流印當為辰翁托方外時所寄意者以此證之是
　　書為元初刋本益信
　
　
増廣註釋音辯唐栁先生集(一函/八冊)
　　唐栁宗元著童宗説音註宋張敦頥音辯潘緯増
　　廣音義正集四十三巻别集二卷外集二卷附録
　　一卷共四十八卷前唐劉禹錫原序宋陸之淵序
　　並編集姓氏
　　陸之淵序作於宋孝宗乾道三年稱予至灊山郡
　　齋雲間潘廣文攜音訓數帙示予比於祝充之註
　　昌黎集云云潘緯宋史無傳考凌迪知萬姓統譜載
　　緯字仲寶華亭人紹興中舉進士甲科恬于進取
　　工著述陸之淵無考是書亦係翻刻宋本字畫猶
　　存其概而紙質墨香則不相侔矣
　　明晉莊王鍾鉉藏本鍾鉉見前
　
　
増廣注釋音辯唐栁先生集(一函/五冊)
　　篇目同前闕編集姓氏
　　前書于正集外雖分别集外集附録而目録則同
　　列于正集之首此本以末五卷目録移置别集之
　　首版式雖仿前書而實别為刋梓橅印之工又出
　　其下也
　　明毘陵周氏藏本良金印已見前呉䝉印記無考
　
　
増廣注釋音辯唐栁先生集(一函冊/十二)
　　篇目同前闕别集外集附録目録
　　此本較第二部又遜一籌合觀三書皆非一板何
　　開雕者如是之多而顧草草以従事耶
　　鄭翼明收藏印記無考
　
　
陸宣公集(一函/五冊)
　　唐陸贄著十卷
　　陳振孫書錄解題曰陸宣公集二十二卷權徳輿
　　為之序稱制誥集十三卷奏草七卷中書奏議七
　　卷今所存者翰苑集十卷牓子集十二卷序文稱
　　别集文賦表狀十五卷今不傳據此則陸贄集乃
　　四十二巻至宋已闕二十卷矣振孫所謂翰苑集
　　即制誥集其牓子集係合奏草奏議為二書馬端
　　臨文獻通考専載奏議十二卷葢因制誥奏議集
　　名既分原可各自單行不必合二十二卷始為全
　　本此書所載皆制誥之文分以十卷即單行之翰
　　苑集也字明紙瑩洵屬元刋善本
歐陽文忠公文集(五函五冊/四十)
　　宋歐陽修著居士集五十卷外集二十五卷易童
　　子問三卷外制集三卷内制集八卷表奏書啓四
　　六集七卷奏議集十八卷雜著述十九卷集古録
　　跋尾十卷書簡十卷共一百五十三卷總目後有
　　宋胡柯撰年譜一卷并記書後有附録五卷及編
　　校姓氏宋周必大序
　　胡柯記周必大序皆作于宋寧宗慶元二年必大
　　序稱郡人孫謙益丁朝佐曽三異互加編校起紹
　　熈辛亥之春迄慶元丙辰之夏始成是書云云按
　　陳振孫書録解題曰歐公為一代文宗其集遍行
　　海内而無善本周益公解相印歸用諸本編校定
　　為此本且為之年譜曰居士集外集而下至于書
　　簡凡十名刋之家塾其子綸又以所得歐陽氏傳
　　家本乃公之子棐所編次者屬益公舊客曽三異
　　校正益完善無遺恨矣今以必大序考之三異本
　　預校讐之列書中並無必大子綸重加編次之語
　　且年譜係出胡柯之手而非必大所作豈振孫所
　　見又為别本耶此書字法規仿鷗波深得其妙定
　　屬元時所重刋者觀其橅印之精非好古家不能
　　為此書前應有序文似是書賈欲充宋槧遂妄為
　　割去而不知反掩其善也曽三異宋史無傳凌迪
　　知萬姓統譜載三異字無疑臨江新淦人少有詩
　　名尤尊經學屢従朱子問辨因顔讀書之堂曰仰
　　高部使薦于朝授承務郎端平初以袐閣校勘召
　　力辭年八十一卒孫謙益字彦撝丁朝佐字懐忠
　　胡柯字伯信俱吉州人其事蹟無考
　　𢎞治十五年十月二日收入淮東書院一部一百
　　五十三卷附録五卷四十五冊留都人獻(第四十/五冊末)
　　右識語一作蠅頭楷書而筆法不工乃書院中掌
　　書籍者所識以取便於稽核耳淮東書院無考按
　　明史地理志載淮安揚州二府元時𨽻淮東道宣
　　慰司則書院當在此二府間也
　　明李廷相周良金俱經收藏印記見前
　
　
　
　
東坡集(二函冊/十二)
　　宋蘇軾著前集四十卷後集二十卷奏議十五卷
　　内制集十卷外制集三卷和陶詩四卷應詔集十
　　卷共一百二卷無校刋姓氏
　　此書前後俱無序跋密行細書橅印工緻係仿宋
　　巾箱本式欲以之亂真者當屬元初人所為始克
　　有此形似惜紙質鬆脆不能相強耳
　　元邵桂子藏本明邵享真文徵明亦經收藏翠竹
　　齋玉蘭堂諸印見前按鮑楹雪舟詩序青溪邵桂
　　子字徳芳太學上舎登咸淳進士任處州府教授
　　宋亡避地雲間贅曹氏居泖湖之蒸溪嘗瀕湖構
　　亭名雪舟著述其間有脞稿十卷脞談二十卷皆
　　以雪舟名之預為生壙號曰元宅著元宅七銘後
　　七銘續七銘别七銘凡二十八事摹周易作忍黙
　　恕退四卦又松江志載邵桂子之孫亨貞字復儒
　　博通經史贍千文辭凡隂陽醫卜佛老之學莫不
　　究其奥洪武間為府學訓導尋戍潁州後歸卒年
　　九十三著有蛾術集
増刋校正王狀元集註分類東坡先生詩(三函冊/三十)
　　宋蘇軾著王十朋集註劉㑹孟批㸃二十五卷前
　　十朋序趙䕫序并註詩姓氏傅溁撰東坡紀年録
　　一卷
　　毘陵邵長蘅作王註正譌稱王十朋分類蘇詩註
　　三十二卷註中引用故事謬誤實多有極淺陋可
　　為失笑者十朋為南渡名臣著梅溪集行世史稱
　　其天資頴悟廷對萬餘言淹通經史其所註蘇詩
　　何至紕繆乃爾又作註蘇例言稱永嘉王氏註本
　　孤行其失大要有三一曰分門别類失之陋西蜀
　　趙夔舊序自言此書分五十門金華吕氏省為三
　　十二門而王氏因之玩其標目了無意義且就分
　　門之中亦必顛倒次第云云是王氏所分之三十
　　二門已不免後人訾議今觀此書僅二十五卷並
　　非王氏三十二卷之舊而所分門類多至七十有
　　六數且不止于倍之其間篇章之割裂名目之犯
　　複殆有甚焉而乃於標題下署十朋之名抑何妄
　　耶注詩姓氏後有汪氏誠意齋集書堂新刋本記
　　假名妄作必是此人特以其書規仿宋槧橅印清
　　朗尚屬元刻之善者故存之
　　元何九思藏本明項元汴
　本朝季振宜俱經收藏印記俱見前餘印皆無可考
　
　
　
　
　
　
　
　
欒城集(二函冊/三十)
　　宋蘇轍著前集五十卷後集二十四卷三集十卷
　　應詔集十二巻共成九十六卷無校刋人姓氏
　　是書卷目次第與馬端臨文獻通考所載悉合其
　　版式之工紙墨之善亦與前東坡集相等葢當時
　　本以二蘇文集合刋橅印係出一手也
　　書中有文徵明梅溪精舎玉蘭堂二印前東坡集
　　中亦有之而元邵氏收藏印記則為此本所無此
　　本之任氏王氏季氏諸印又不見於東坡集中則
　　知此二書惟歸文氏時曽經合璧其前乎此後乎
　　此者皆各自流傳今離而復合同為
　冊府之珍亦是刻之幸矣王氏季氏諸印見前其雲間任氏
　　子先一印按任氏為雲間望族松江志載元末有任暉
　　者字東白其父名子文則子先或即子文之伯仲行也
　
　
　
　
欒城集(七函冊/四十)
　　宋蘇轍著前集五十卷後集二十四卷三集十卷
　　共八十四卷前集轍曽孫詡序後集宋鄧光跋
　　按前宋版欒城集後載鄧光并轍曽孫詡四世孫
　　森三跋詡森跋皆其自書用筆猶秉家法此本森
　　跋已失詡跋並非自書且移置簡端以為書序是
　　刋刻者未覩宋槧本又安能橅印精良耶
　　闕補前集卷六(三十三/)卷四十(八十三/)後集卷十
　　六(六十七/)三集卷一(二十/)
伊川擊壤集(二函/十冊)
　　宋邵雍撰二十巻前雍自序
　　鼂公武郡齋讀書志載邵堯夫擊壤集二十卷稱
　　堯夫隠居洛陽熙寧中與常秩同召力辭不起邃
　　於易數始為學至二十年不施枕而睡其精如此
　　歌詩葢其餘事亦頗切理盛行于時自為之序云
　　云是宋時擊壤集雍所自刋此本亦仿宋槧之式
　　而標為伊川者葢據宋史雍葬親伊水上遂為河
　　南人也
黄太史精華録(一函/二冊)
　　宋黄庭堅著任淵選八卷前淵序後朱承爵跋
　　陳振孫書録解題載黄山谷詩二十卷新津任淵
　　註稱其不獨註事而兼註意惜宋史無任淵𫝊始
　　末不可考淵既嘗註庭堅詩則是書所録擇焉必
　　精朱承爵跋不記年月觀其跋稱任子淵精華録
　　選予嘗得其目録葢宋元祐間刻板而亡其文愚
　　輯其辭而完刻之云云是承爵必非宋人以板式
　　紙質定之當屬元時刋本無疑
　　陳氏收藏諸印無考
　
　
　
　
屛山集(二函冊/十二)
　　宋劉子翬著二十卷前宋胡憲序朱子撰遺帖跋
　　墓表後朱子屛山集跋
　　考宋史劉子翬字彦冲建州崇安人贈大師韐之
　　仲子以父任授承務郎辟真定府幕屬韐死靖康
　　之難子翬痛憤幾無以為生服除通判興化軍賊
　　不敢犯旋以羸疾辭歸武夷山不出者凡十七年
　　與胡憲劉勉之友善而期以任重致逺者惟新安
　　朱子而已年四十七卒學者稱屛山先生胡憲字
　　原仲亦崇安人紹興中以鄉貢入太學㑹伊洛學
　　有禁歸故山力田賣藥以奉其親賢士大夫髙仰
　　之以其行義聞于朝上屢召之憲辭母老乃賜進
　　士出身授左迪功郎添差建州教授後除秘書正
　　字以病請歸紹興三十二年卒年七十七書中憲
　　序作于紹興三十年稱彦冲殁後越十有三年其
　　嗣子玶始編次其遺文得二十卷朱子後跋乃作
　　于乾道九年距子翬作序時又越十有三載稱先
　　生啟手足時玶年甚幼以故平生遺文多所散逸
　　後十餘年始復訪求以補家書之闕然皆傳寫失
　　真同異參錯於是反復讐訂又十餘年始克成書
　　云云是胡憲作序在訪求散逸之後而朱子作
　　跋係讐訂已成之時也至朱子所撰遺帖跋在
　　慶元五年距作集跋時又踰二十六載跋中皆
　　珍惜遺墨之意與是書無闗乃刋行者借以取
　　重耳玶宋史無傳凌迪知萬姓統譜載玶字平
　　父仕為従仕郎自號七省翁毎與諸名賢唱和
　　有詩集行世
　　雲停印無考
　
　
象山先生集(三函冊/十八)
　　宋陸九淵著正集二十八卷外集五卷共三十三
　　卷前宋楊簡袁燮呉杰三序
　　馬端臨文獻通考載象山文集二十八卷外集四
　　卷并録袁燮序文今觀此書外集係五卷其第五
　　卷乃録孔煒丁端祖所撰諡議二篇然則九淵外
　　集仍止四卷也文獻通考不載楊簡呉杰二序按
　　簡序作於寧宗開禧元年燮序作於寧宗嘉定五
　　年相去已越八年之久呉杰序作於嘉定十三年
　　後燮序又經八載燮序稱為刋於倉司而杰序則
　　云聞建安狀元陳公子孫喜與人同其善敬送上
　　件文集請用刋行仍以二賢諡議次於其後云云
　　是端臨所見者係袁燮刋行之本此本為陳氏所
　　刋諡議亦呉杰補録非復袁本之舊矣外集卷五
　　後有辛巳嵗孟冬月安正書堂重刋木記按嘉定
　　十三年嵗在庚辰則木記所紀辛巳當為嘉定十
　　四年但此書墨闇紙黝決非宋本當屬元時翻刻
　　之書考宋史九淵字子靜撫州金谿人登乾道八
　　年進士第歴官知荆門軍卒諡文安嘗與朱子論
　　辨所學多不合門人楊簡袁燮輩皆傳其學焉楊
　　簡字敬仲慈谿人乾道五年登進士第授富陽主
　　簿㑹九淵道過遂執弟子之禮歴官至寶謨閣直
　　學士轉朝議大夫慈溪縣男繼以寶謨閣學士大
　　中大夫致仕卒袁燮字和叔鄞縣人入太學登進
　　士第調江隂尉官至寶文閣待制進直學士奉祀
　　以卒初入太學陸九齡為學録以道義相磨切厥
　　後見九齡之弟九淵遂師事焉學者稱之曰潔齋
　　先生呉杰江西南城人事蹟無考
　　元趙孟頫藏本明陶宗儀
　本朝黄虞稷俱經收藏孟頫虞稷見前考明史宗儀
　　字九成黄巖人少試有司一不中即棄去洪武六
　　年命有司舉人才皆及宗儀引疾不赴晚嵗有司
　　聘為教官非其志也所著輟耕録三十卷又葺説
　　郛書史㑹要四書備遺並行於世
　
　
　
　
金臺集(一函/二冊)
　　元迺賢著危素編二卷前歐陽𤣥李好文黄溍三
　　序後虞集張起巖詩泰不華(今改正曰/台哈布哈)識語貢師
　　泰掲傒斯危素程文揚彞五序
　　危素序稱易之金臺前稿余既序之矣及再至京
　　師又得後稿一卷云云今書有二卷當是前後稿
　　並刋而無危素前序葢偶佚之書中諸賢序詩識
　　語皆至正間所作當時心折易之匪特文章各盡
　　所長書法亦兼其妙真行篆𨽻無體不具則無體
　　不精而摹刻者又能得其精神不失銖黍選紙選
　　墨印而傳之豈獨為元刻之冠即置之宋槧佳本
　　中又何多讓焉迺賢元史無傳按浙江通志迺賢
　　字易之先世居金山之西元興西北諸部仕中朝
　　者多散處内地故易之稱南陽人隨其兄宦遊江
　　浙卜居于鄞再至京師以能文名尤長歌詩久之
　　歸浙東辟為東湖書院山長以薦授翰林編修官
　　尋卒元史歐陽𤣥字原功瀏陽人延裕二年賜進
　　士出身由平江州同知官至翰林學士承㫖進階
　　光禄大夫年八十五卒追封楚國公諡曰文李好
　　文字惟中東明人登至治元年進士第由大名路
　　濬州判官入為翰林國史院編修歴官至翰林學
　　士承㫖階榮禄大夫尋屢引年乞致仕遂拜光禄
　　大夫河南行省平章政事仍以翰林學士承㫖一
　　品禄終其身黄溍字晉卿義烏人中延祐二年進
　　士第由台州寧海丞歴官侍講學士同知經筵事
　　年八十一卒追封江夏郡公諡曰文獻虞集字伯
　　生蜀人僑居臨川以薦授大都路儒學教授歴官
　　奎章閣侍書學士年七十七卒贈江西行中書省
　　參知政事䕶軍封仁夀郡公張起巖字夢臣濟南
　　人年弱冠以察舉為福山縣學教諭中延祐乙夘
　　進士首選除同知登州事特㫖改集賢修撰屢遷
　　至翰林承㫖進階榮禄大夫泰不華字兼善家於
　　台年十七江浙鄉試第一明年進士及第授集賢
　　修撰累官至浙東道宣慰使死于方國珍之難追
　　封魏國公諡忠介貢師泰字泰甫宣城人肄業國
　　子學為諸生泰定四年釋褐出身授従仕郎由太
　　和州判官屢遷至户部尚書俾分部閩中未幾召
　　為秘書卿行至杭之海寧得疾而卒掲傒斯字曼
　　碩龍興富州人以薦授翰林國史院編修官遷侍
　　講學士同知經筵事進階中奉大夫卒追封豫章
　　郡公諡曰文安明史危素字太樸金谿人至正元
　　年用大臣薦授經筵檢討歴官㕘知政事除翰林
　　學士承㫖出為嶺北行省左丞言事不報棄官居
　　房山尋起為承㫖甫至燕都明師已入素投報恩
　　寺井中僧大梓挽之出洪武間官𢎞文館學士後
　　謫居和州守余闕廟嵗餘卒程文揚彛俱無傳揚
　　彛未詳其人新安志載程文字以間婺源人以薦
　　入直翰林累拜南臺御史擢禮部員外郎卒
　　收藏諸印無考
　
　
文選(六函一冊/六十)
　　梁昭明太子蕭統撰唐李善註六十卷前蕭統序
　　李善上文選註表唐吕延祚進五臣集注文選表
　　書中每卷標題下於李善注次行刋奉政大夫同
　　知池州路總管府事張伯顔助率重刋張伯顔無考
　　其橅刻此書頗得宋槧模範第書中祗收李善一人
　　之註而又録吕延祚進五臣註表未免自淆其例矣
兩漢文鑑(二函冊/二十)
　　宋陳鑑編西漢文二十一卷東漢文十九卷共四
　　十卷前鑑自序
　　陳鑑宋史無傳自署為建安人其始末亦無考序
　　作于端平甲午按甲午為宋理宗端平元年稱余
　　作兩漢史節積十餘年而功始竟至若名公鉅卿
　　忠言嘉謨何敢一字妄加節畧是以别為一編云
　　云考馬端臨文獻通考載陶氏西漢文類二十卷
　　竇氏東漢文類三十卷初未言及此書其史部中
　　亦不録陳鑑史節豈鑑本非知名之士著述不顯
　　于時抑其書未經付刋逮元而始有是刻耶
　　收藏二印無考
　　闕補西漢文卷六(十八/)卷十六(七之/十)東漢文巻十
　　三(十八/)
三國志文類(二函冊/二十)
　　六十卷無編纂姓氏
　　馬端臨文獻通考載三國文類四十卷引陳振孫
　　語曰不知何人集考宋史藝文志亦稱是書不知
　　集者名氏然所載係六十卷與通考異今觀此本
　　卷數適與藝文志符合則端臨所稱四十卷者尚
　　非全書得此元刋亦足證宋本之誤矣
　　明著莊王鍾鉉藏本印記見前餘無考
　
　
　
　
續文章正宗(一函/十冊)
　　宋真徳秀撰二十巻後宋倪澄梁椅鄭圭三序
　　前宋版續文章正宗祗載倪澄鄭圭二序不録梁
　　椅序文葢閲嵗久而佚其一篇也此本出自元刋
　　橅印雖所不及然三序得全亦參考之一助按兩
　　浙名賢録梁椅字子奇麗水人登嘉熙進士第除
　　太常寺丞權禮部郎官晚年慕程朱之學編輯遺
　　論名曰論語翼
　　明徐達藏本有魏國公印嚴嵩亦經收藏有鈐山
　　堂印考明史徐達字天徳濠人年二十二従太祖
　　軍所向克捷謀畧甲諸將初以平呉功封信國公
　　洪武三年進封魏國公十八年卒年五十四追封
　　中山王諡武寧嚴嵩字惟中分宜人舉𢎞治十八
　　年進士改庶吉士授編修移疾歸讀書鈐山十年
　　還朝進侍講累官至華葢殿大學士太子太師竊
　　政二十年天下咸目為奸臣年八十五黜為民寄
　　食墓舍以卒今觀書中本有禮部官書朱文長印
　　俱為嵩鈐山堂諸印所掩考明禮部尚書鄭賜奉
　　詔訪賜遺書係永樂四年之事徐達以洪武十
　　八年先卒則知此書乃先為達所藏而後入于
　　禮部者至嵩以私印鈐葢官印之上明是嵩入
　　直文淵閣仍掌禮部事時攘取官書以為已有
　　小人貪邪無所不至即一書可見矣劉文燿印
　　無考
　
　
　
　
類編層瀾文選(一函/四冊)
　　前集十卷後集十卷續集十卷别集十卷共四十
　　卷無編集姓氏
　　此書前後俱無序跋前集目録前有未記識語稱
　　將舊集所選古文重加増錄分為前後續别四集
　　前集類編賦詩雜語雜著以便初學者誦習後續
　　别三集類編記傳等作以便作文者披閲云云其
　　書始自楚騷終于北宋毎卷標題下别行刋雲坡
　　家塾鼎新刋行係當時帖括之書書賈刻以謀利
　　者故仿宋巾箱本式取易售耳
　　蕭徳源收藏印無考
　
　
　　闕補前集目録(五/六)後集卷八(五/六)
新編古賦題(二函/八冊)
　　前集十卷後集八卷共十八卷不載編集人名氏
　　此與前部同類之書也亦仿巾箱本式標題下别
　　行刋翠巖劉氏家塾新編兩集目録後均有木記
　　識語紀年為天厯己巳庚午係元文宗初年刋行
　　之本其書于經史子集中類纂賦題各疏本末于
　　下葢為應試者揣摩之用前集仍有未備爰纂後
　　集以補之
　　明毘陵周氏藏本印記見前尚古堂印無考
　
　
　
　
　　闕補後集巻三(一/二)
新編事文類聚翰墨全書(十函冊/八十)
　　元劉應季編甲集十三卷乙集九卷丙集五卷丁
　　集五卷戊集五卷已集七卷庚集二十四卷辛集
　　十卷壬集十二卷癸集十一卷後甲集八卷後乙
　　集三卷後丙集六卷後丁集八卷後戊集九卷共
　　一百三十四卷前元熊禾序並全書總目及諸道
　　圖
　　考宋建安祝穆撰事文類聚一書先以羣書要語
　　次以古今事實次以古今文集分綱列目採摭頗
　　詳此本雖襲其名而所分門類二十有五皆取便
　　于書問之往來文翰之酬應世俗鄙俚之言無所
　　不載非復祝穆所輯之舊矣劉應李熊禾元史俱
　　無傳凌迪知萬姓統譜載應李字希泌建陽人初
　　名棨登咸淳甲戌進士調建陽主簿入元不仕退
　　與熊禾胡廷芳講道于淇源山後建化龍書院于
　　莒澤聚徒講授學者雲集顧嗣立元詩選載熊鉌
　　字位辛初名禾字去非居建陽之鼇峯志求濂洛
　　之學訪朱子門人輔氏而従遊焉宋度宗咸淳十
　　年登進士第授寧武州司户參軍宋亡遂隠不仕
　　創雲谷書院四方來學者翕然歸之
　　闕補後乙集目録(一/)
　
　
　
　
欽定天禄琳琅書目卷六
欽定四庫全書
欽定天禄琳琅書目卷七
　明版經部
韓詩外傳(一函/六册)
　　漢韓嬰著十卷前元錢惟善序
　　錢惟善序作於元順帝至正十五年稱海岱劉侯
　　貞來守嘉禾聴政之暇因以所藏諸書悉刋郡庠
　　云云是此書實為元末刋本然觀其紙質與明版
　　諸書相同當屬元刋而明印者考明史惟善字思
　　復錢塘人至正元年以省試羅刹江賦得名官副
　　提舉張士誠據呉遂不仕既殁與楊維楨陸居仁
　　同葬干山人目為三高士墓浙江通志載劉貞於
　　順帝時任嘉興路總管以惟善序證之其時適相
　　脗合也
韓詩外傳(一函/四冊)
　　篇目同前闕錢惟善序
　　此書即是前版而橅印則愈後紙色墨光逺遜之
　　矣
　　明文彭藏本按王世貞呉中往哲像賛文彭字夀
　　承號三橋待詔徴明子也少承家學善真行草書
　　尤工篆𨽻咄咄逼其父以秀水訓導擢國子助教
　　於南京清白堂印無考
　
　
詩經集傳(一函/十冊)
　　宋朱子集傳二十卷
　　此書前後俱無序跋亦不載刋刻年月而板式字
　　體實屬明刋其刻手印工咸出上選惜墨色少差
　　耳
　　闕補卷九(九十十/二  二)　(十六三十七/二十)卷十一(十五/十六)卷
　　十七(二十五/二十六)
詩緝(一函/十冊)
　　宋嚴粲著三十六卷前宋林希逸序粲自序袁甫
　　手帖并條例清濁音圖十五國風地理圖
　　粲自序作於宋理宗淳祐八年稱緝諸家説句析
　　其訓章括其㫖使之瞭然易見命鋟之木云云是
　　宋時此書業經刋行而此本固非宋槧按音圖後
　　别行有趙府刋於居敬堂七字考明史趙王祐採
　　子厚煜嗣封事祖母楊妃以孝聞嘉靖七年璽書
　　褒予厚煜性和厚搆樓讀書文藻曕麗則所刋趙
　　府或即厚煜所自記歟書前載林希逸序袁甫手
　　帖皆極稱粲深得風人之㫖凌迪知萬姓統譜嚴
　　粲字明卿邵武人精毛氏詩閩縣志林希逸字肅
　　翁號鬳齋端平間登進士第歴官學士宋史袁甫
　　字廣微鄞縣人嘉定七年進士第一由祕書省正
　　字累官至吏部尚書卒謚正肅
詩緝(六函二冊/四十)
　　篇目同前
詩緝(五函三冊/三十)
　　篇目同前林希逸嚴粲二序袁甫手帖俱闕
詩緝(二函冊/十二)
　　篇目同前
　　以上三書皆與前部同版橅印並出一時
　　闕補卷十三(三/)
周禮(一函/四冊)
　　漢鄭康成注唐陸徳明音義十二卷
　　此書不載刋刻年月而紙色甚舊是明初橅印
　　闕補卷十一(二十八/)
儀禮(二函冊/十四)
　　漢鄭康成注十七卷
　　此書係規仿宋槧毎卷末詳記經注字數與前宋
　　版周易之式相同然以彼較之書手刻工皆大相
　　逕庭矣
　　書中有趙氏子昻樞密之章允文三印篆法庸俗
　　皆出一手其為書賈偽造無疑不足載
三禮(四函四冊/四十)
　　漢鄭康成注周禮十二卷儀禮十七卷禮記二十
　　卷共四十九卷
　　此書與前周禮儀禮皆無校刻人序跋當是坊間
　　所刻之本葢明永樂中命儒臣纂修五經風聲所
　　及或有以倡之也
　　曲江張氏收藏印記未詳其人
　
　
三禮考註(二函/十冊)
　　元呉澄撰六十四卷前明羅倫序謝士元跋夏時
　　正求校三禮考註書楊士奇跋後時正跋
　　夏時正跋作於明憲宗成化九年正月稱三禮考
　　註版刻無傳成化庚寅間時正以使命莅南昌按
　　察司副使夏君寅以録本相示係得之翰林編修
　　張君元禎余因建昌守謝君士元以禮樂為教乃
　　許以堂食之餘鍥梓并命録請狀元羅君倫訪善
　　本正字訛闕留謝守所原本還之張君去年冬謝
　　守書來上鍥有日喜無量也用謹書其鍥梓始末
　　云云書前所載求校三禮考註書即時正所致倫
　　者倫故為之序謝士元跋作於成化九年七月葢
　　在刋刻成書之後矣其載楊士奇跋以士奇謂是
　　書經元季兵亂藏於吾邑康氏後為郡中晏璧所
　　得遂掩為已作書中所増義率多混淆豈璧所為
　　云云疑非確論羅倫序中亦深辨之今按朱彞尊
　　經義考稱草廬先生諸經解各有序録余購得周
　　官禮乃先生孫當所補其餘儀禮則有逸經戴記
　　則有纂言今所傳三禮考註以驗對先生之書論
　　議體例多有不合其為晏氏偽託無疑云云是時
　　正當時得見此書過於偏信遂欲開雕而羅倫之
　　校讐亦僅取資於三禮考註别本而未能如彞尊
　　之旁叅互證也考明史夏時正字季爵仁和人正
　　統十年進士除刑部主事成化六年以南京大理
　　少卿巡視江西坐上奏不具齎奏人姓名吏科論
　　其簡恣遂乞休歸羅倫字彞正吉安永豐人成化
　　二年擢進士第一授翰林修撰以上疏論大學士
　　李賢謫福建市舶司副提舉後因商輅薦召復原
　　職改南京居二年引疾歸築室著書年四十八卒
　　嘉靖初追贈左春坊諭徳諡文毅謝士元字仲仁
　　長樂人景泰五年進士授户部主事天順七年擢
　　建昌知府後巡撫四川坐事下獄事白遂致仕夏
　　寅字正夫松江華亭人正統十三年舉進士授南
　　京吏部主事成化間遷江西副使累官至山東布
　　政使張元禎字廷祥南昌人天順四年進士改庶
　　吉士授編修武宗時擢吏部左侍郎兼學士入東
　　閣専典誥勅尋卒天啟初追諡文裕楊士奇名寓
　　以字行泰和人建文初以史才薦召入翰林充編
　　纂官尋命吏部考第史館諸儒擢第一成祖即位
　　改編修屢遷至禮部侍郎兼華葢殿大學士尋以
　　少保兼兵部尚書正統三年進少師九年卒贈太
　　師諡文貞
　　明邵寶藏本有錫山邵氏家藏印寶見前餘印無
　　考
　
　
　
　
大戴禮記(一函/四冊)
　　漢戴徳著十三卷前宋韓元吉序
　　此書係明仿宋刋僅能效其版式而字畫則拘滯
　　矣韓元吉宋史無傳凌迪知萬姓統譜載元吉字
　　無咎潁川人紹興間知建陽縣用廣而賦嗇乃貿
　　遷鹽鹺以佐其費遷守建川以軍興調發功轉
　　朝奉大夫赴召去民甚懐之後官至吏部尚
　　書
　　明李應昇藏本考明史應昇字仲達江隂人萬厯
　　四十四年進士由南康府推官擢福建道監察御
　　史以劾魏忠賢崔呈秀等人為閹黨曹欽程誣諭
　　削籍歸復以李實劾周起元疏入應昇名逮下詔
　　獄酷掠斃之崇禎時贈太僕卿福王時追諡忠毅
　　其所著有落落齋集見常州府志
　
　
大學衍義(二函冊/二十)
　　宋真徳秀撰四十三卷前明世宗序後楊一清序
　　此世宗特命司禮監重刋之本也寛行大書筆法
　　在顔栁之間不減宋槧楊一清實董其事故作後
　　序考明史一清字應寧巴陵人少能文以奇童薦
　　為翰林秀才年十四舉鄉試登成化八年進士授
　　中書舍人累官至户部尚書嘉靖間轉吏部尋加
　　特進左柱國華葢殿大學士繼以張璁等搆朱繼
　　宗獄坐一清受張容金錢遂落職疽發背卒後數
　　年復故官久之贈太保諡文襄
　　書中欽文之璽鈐世宗序後所記年月之上又廣
　　運之寶皆鈐毎卷上方當即為世宗寶也
　
　
大學衍義(四函冊/二十)
　　篇目同前前録真徳秀原序并進表申狀尚書省
　　剳子
　　此書即前版而闕明世宗及楊一清兩序毎卷首
　　葉皆鈐廣運之寶亦是當時内府所藏後流傳於
　　外失去序文得是書者不知為嘉靖時所刋遂依
　　宋本抄録原序進表等篇以為補原書之闕而原
　　書所闕則固不在此也
　
　
大學衍義(三函冊/十五)
　　篇目同前闕明世宗楊一清二序
　　此書版式字體亦與前同而無内府所鈐諸璽其
　　橅印亦逺不相及當屬坊間翻刻之本
大學衍義(四函冊/四十)
　　明邱濬撰一百六十一巻前明神宗序濬自序并
　　進書表周洪謨進書表
　　丘濬進表作於憲宗成化二十三年考明史孝宗
　　本紀以成化二十三年嗣位其明年為𢎞治元年
　　周洪謨進表係是年作稱邱濬所進大學衍義補
　　原書副本俱已裝潢成冊中間字樣亦各校正無
　　差合無順付公差人員齎去福建布政司轉發建
　　寧府著落書坊照樣謄寫務要字畫端楷就將原
　　書比對校正停當翻刻完日仍將印過書籍並發
　　去原本送部查考云云是孝宗命所司刋行是書
　　鄭重周詳已可概見此本為萬厯二十三年所刋
　　神宗復為之序亦極褒揚是書之善乃刋印草草
　　不求精良觀洪謨進表中有謹撰表文一通之句
　　其時竟將謹撰二字截㫁分為兩篇編校者俱未
　　之見抑何漫不經心耶丘濬字仲深瓊山人景泰
　　五年成進士改庶吉士授編修官至禮部侍郎孝
　　宗嗣位表上是書特進禮部尚書尋命兼文淵閣
　　大學士加少保卒贈太傅諡文莊周洪謨字堯弼
　　長寧人正統十年進士及第授編修官至禮部尚
　　書𢎞治三年卒諡文安明史俱有傳
監本附音春秋穀梁傳注疏(一函/六冊)
　　晉范甯集解唐楊士勛疏陸徳明音義二十巻前
　　范甯序
　　按前宋版亦有此書標題稱監本附音春秋穀梁
　　注疏此書標題於穀梁下刋入傳字其非宋本無
　　疑觀毎卷之版長短不齊其長者規仿宋槧猶有
　　似處短者則逺遜之葢係書賈偶得舊印不全之
　　本翻刻者半補刋者半耳紙墨亦俱不佳非善本
　　也
　　泰興季氏藏本
　
　
春秋經傳集解(三函册/三十)
　　晉杜預集解三十卷前預序後預後序
　　此書寛行大字橅刻極精書賈得之遂偽作咸平
　　辛丑刋五字補印於板心上方以當宋槧不知墨
　　色濃淡一望可知且其中有不能容五字者其咸
　　字已印出邊䦨之外而刋字復縮其結體用墨筆
　　補填於下心勞日拙此之謂也
　　明内府藏本有文淵閣印吕雄印見前餘印無
　　考
　
　
　
　
　
　
春秋經傳集解(二函冊/十二)
　　篇目同前
　　此與前書同出一版惟閲嵗既久版之徑圍稍縮
　　書之橅印亦差其版心上方並無咸平辛丑刋五
　　字益足證前書之偽矣
　　明焦竑藏本有澹園印見前
　
　
國語(二函冊/十二)
　　吳韋昭解宋宋庠補音明張一鯤輯二十一卷前
　　一鯤序昭庠二序
　　書首標題次行刋明侍御史蜀張一鯤楚李時成
　　閲虞部郎豫章郭子章選部郎東粤周光鎬校一
　　鯤序稱先是同年李惟中刻内傳於督學署中不
　　佞與郭相奎敢外傳各分四國􁀙之註仍韋氏益
　　以宋氏補音條註其下字畫剞劂一放内傳庶幾
　　稱左氏完書云云一鯤等四人明史俱無傳朱彞
　　尊明詩綜載郭子章字相奎泰和人隆慶辛未進
　　士歴官都御史巡撫貴州進兵部尚書周光鎬字
　　國雍潮陽人隆慶辛未進士除寧波推官陞南京
　　户部主事改吏部厯郎中出知順慶府屢遷至僉都
　　御史撫寧夏入為大理寺卿一鯤時成二人亦未
　　載考明太學進士題名碑此四人者皆登隆慶辛
　　未進士序所稱李惟中者即時成之字其刋刻是
　　書葢合四同年而互相讐校者也碑載張一鯤四
　　川重慶府合州定逺縣人李時成湖廣黄州府蘄
　　水縣人
國語(一函/四冊)
　　篇目同前
　　此書紙墨之色皆遜前部葢版同而後印也
　　書中有震宫育徳弱侯楊爵之印斛山金壇王氏
　　書畫珍藏二酉藏書鐵笛道人東樓書畫印記香
　　爐式印九印篆法既不能佳其印色亦復相等且
　　兼以油污糢糊幾不可辨係書賈偽造一時所鈐
　　不足採錄其餘四印亦俱無考
　
　
　
　
國語(一函/八冊)
　　吳韋昭解二十一卷前昭序
　　此書専載韋解橅刻精良其版在一鯤所刋上
　　如定窩中人收藏印記未知誰氏
　
　
國語(二函冊/十六)
　　呉韋昭解二十一卷前昭序宋宋庠補音序并注
　　解諸家名氏諸國世系説
　　諸國世系説後有明許宗魯識語則此書當為宗
　　魯所刋第書首空載宋庠序文而其補音並未採
　　録體例不孚未為盡善也凌迪知萬姓統譜載宗
　　魯字伯誠長安人正徳丁丑進士嘉靖初任湖廣
　　提學僉事剛明峻潔不為權勢所屈博學能詩文
　　所取皆知名士擢山東副使屢遷至僉都御史尋
　　免歸
十三經注疏(二十二函冊/一百二十)
　　周易九卷上下經魏王弼注繫辭晉韓康伯注唐
　　孔穎達疏前穎達序後附唐陸徳明音義王弼畧
　　例尚書二十卷漢孔安國傳唐孔穎達疏陸徳明
　　音義前穎達序次安國序毛詩二十卷漢鄭康成
　　箋唐孔穎達疏陸徳明音義前穎達序次詩譜序
　　春秋左傳六十卷晉杜預注唐孔穎達疏陸徳明
　　音義前穎達序次預序後預後序春秋公羊傳二
　　十八卷漢何休學疏不者名或云徐彦撰陸徳明
　　音義前載宋景徳二年校刋牒文次休序春秋穀
　　梁傳二十卷晉范甯集解唐楊士勛疏陸徳明音
　　義前甯序周禮四十二卷漢鄭康成注唐賈公彦
　　疏前公彦序次序周禮廢興儀禮十七卷漢鄭康
　　成注唐賈公彦疏前公彦序禮記六十三卷漢鄭
　　康成注唐孔穎達疏前穎達序孝經九卷唐元宗
　　注宋邢昺校前昺序次宋傳注序唐元宗御製序
　　論語二十卷魏何晏集解宋邢昺疏唐陸徳明音
　　義前晏上集解序孟子十四卷漢趙岐注宋孫奭
　　疏前奭序次奭題辭解爾雅十一卷晉郭璞注宋
　　邢昺疏唐陸徳明音義前昺序
　　此明北監本也其板心皆記刋刻之年係創始於
　　萬厯十四年逮二十一年而工畢計閲八載之久
　　每卷標題次行分别校刋及重修者各列其祭酒
　　司業銜名其校刋之祭酒經八人司業經七人而
　　重修之祭酒司業則祇二人始終其事葢校刋者
　　係合計八載中歴任是官之人故其數多而所謂
　　重修者不過於書成之後讐勘一通其功易竣其
　　日無多也第是當時奉勅刋行宜加鄭重乃所載
　　陸徳明音義於周易則别為一卷附於書後其尚
　　書毛詩三傳以及論語爾雅忽散列於書中而三
　　禮之音義又不採録去取混淆漫無體例抑獨何
　　耶
　　明内府藏本有欽文之璽鈐葢上方
九經釋音(一函/五冊)
　　宋趙孟至撰不分卷前孟至自序
　　孟至序稱暇日取陸氏釋文質以韻書採其可音
　　者音之不可則以四聲紀之又不可則著翻切於
　　其下云云孟至宋史無傳朱彞尊經義考引鄭元
　　慶曰孟至宋燕懿王後祖希懌自青田徙湖州父
　　與􁤏嘉定中登第孟至咸淳乙丑進士官運判彞
　　尊又稱未見此書則知流傳於世者少此本規仿
　　宋槧橅刻頗精惜字體不能如宋人書之流麗耳
　　明内府藏本有東宫書府印張璁亦經收藏有賜
　　名孚敬印考明史張璁字秉用永嘉人登正徳十
　　六年進士第世宗初踐阼議追崇所生父興獻王
　　廷臣持之議三上三却璁時在部觀政上疏曲排
　　廷議世宗大喜擢璁南京刑部主事尋召赴都授
　　翰林學士繼由兵部侍郎屢遷至華葢殿大學士
　　進少師璁以名嫌御諱請更乃賜名孚敬字茂恭
　　御書四大字賜焉繼引疾歸卒贈太師諡文忠李
　　先開明史無傳考太學萬厯己未進士題名碑先
　　開係直𨽻河間府景州人
　
　
七經圖(一函/八冊)
　　易書詩周禮禮記春秋六經圖宋楊甲撰儀禮圖
　　宋楊復撰明呉繼仕編校不分卷前明焦竑序繼
　　仕自序儀禮圖前繼仕又序
　　前宋版經部中有六經圖其儀禮圖則元版中有
　　之而橅印不及六經圖之善此本為繼仕合刋一
　　規宋槧製極精良焦竑序云新安呉君見宋刻六
　　經圖而奇之手自摹畫考校授之梓人與好學者
　　共焉又念儀禮為朱子所定其徒楊復篇為之圖
　　幷加編纂合為七經圖以傳學者得而讀之可謂
　　粲然明備無復遺憾云云今以此書觀之竑之所
　　許良不誣也繼仕始末未詳
六經圖(一函/六冊)
　　宋楊甲撰不分卷前明顧起元序次載校刋姓氏
　　宋苗昌言原序
　　顧起元序稱新都呉氏購得宋本始授梓人計部
　　大夫汝南方公覽而善之謀於同寮諸大夫出帑
　　羨復刻而存於署云云是此書之刻在呉氏刋六
　　經圖甫成之後其時儀禮圖尚未付諸剞劂遂不
　　獲摹入耳應明時為南京戸部郎中掌戸部者係
　　南京吏部尚書衞承芳兼攝其事故首列之其餘
　　司曹同寮計三十四人皆備載姓氏起元曽官南
　　京國子司業故為之序其作序時則官右庶子也
　　顧起元字太初江寧人萬厯二十六年賜進士第
　　三除翰林編修累官至吏部侍郎兼翰林學士卒
　　諡文莊見江南通志方應明汝寧府光州人登萬
　　厯三十二年進士見太學題名碑其歴官事蹟無
　　考明史列傳衞承芳字君大達州人隆慶二年進
　　士萬厯中官温州知府公㢘善橅字屢遷至南京
　　吏部尚書卒於官贈太子太保諡清敏
六經圖(一函/六冊)
　　篇目同前顧起元序及校刋姓氏俱闕
　　此書即前版書賈見其橅刻精良遂割去序文并
　　校刋姓氏以希偽充宋槧也
　　明檇李項氏藏本孫克𢎞亦經收藏有漢陽太守
　　印按松江志孫克𢎞字允執號雪居文簡公承㤙
　　子也以䕃為應天府治中擢漢陽知府精於六法
　　山水花鳥無不臻妙餘印無考
　
　
　
　
六經圖(一函/六冊)
　　篇目同前顧起元序及校刋姓氏俱闕
六經圖(一函/六冊)
　　篇目同前顧起元序及校刋姓氏俱闕
　　以上二書與前第二部皆曽經書賈之手作偽伎
　　倆如出一轍然是書之善摹宋槧亦可概見矣
五經圖(一函/二冊)
　　明盧謙輯不分卷前明李維楨章達二序
　　經圖目録後别行刋章達盧謙同輯今閲達序稱
　　盧公自永豐令歸攜信州學五經圖石本以授余
　　且曰公幸割俸鐫之余亟命工刋石樹之學宫又
　　念石本摹搨之艱更損為卷帙刻於金陵云云是
　　章達係校刋之人而輯是圖者則盧謙也考明史
　　盧謙字吉甫廬江人萬厯三十三年進士授永豐
　　知縣擢御史出為江西右叅政引疾歸崇禎八年
　　流賊犯廬江城陷謙服命服罵賊死贈光禄卿章
　　達楚人事蹟無考刻是書時以無為州知州攝廬
　　江縣事是書所載各圖亦採宋人六經圖中所列
　　者小變其前後之序詳畧之文而以周禮禮記合
　　為一經遂名之曰五經圖殊失古製之舊也李維
　　楨字本寧京山人隆慶二年進士由庶吉士授編
　　修官至南京禮部尚書此書係刻於金陵故有其
　　序
六經正誤(一函/五冊)
　　宋毛居正撰六巻前宋魏了翁序
　　陳振孫書録解題稱柯山毛居正誼甫校監本經
　　籍之誤所欲刋正者魏鶴山為之序而刻傳之云
　　云是六經正誤一書為了翁所付刋者方為宋槧
　　此本每卷前俱刋江都郝梁子高重校刋九字郝
　　梁為何如人雖無可考以書中字體紙質校之係
　　明時坊刻之本亦非其至者也居正毛晃子考衢
　　州志晃字叔明江山人紹興中免解進士嘗増注
　　禮部韻學者稱為鐵研先生子居正亦第進士有
　　名於時
　　收藏諸印無考
　
　
　　闕補卷一(四/五)卷三(二十十四二十五/二  四)巻四(四十六/二  二)
　　卷五(九七/十)卷六(十四三二十一四二十二四二十/八    十九    十五    十八)
五經四書性理大全(十二函十冊/一百二)
　　明永樂間奉勅輯首載胡廣等進書表易宋程願
　　傳朱子本義二十四卷前總目次凡例程頥序朱
　　子上下篇義圖説五贊筮儀易説綱領書宋蔡沈
　　集傳十卷前凡例書圖沈集傳序書説綱領漢孔
　　安國序後書序詩朱子集傳二十卷前凡例詩圖
　　朱子序詩傳綱領後大小序辨説春秋宋胡安國
　　傳三十七卷前凡例序論年表諸國興廢説東坡
　　圖説禮記宋陳澔集説三十卷前凡例總論澔序
　　大學朱子章句前讀大學法或問朱子序凡例中
　　庸朱子章句前或問朱子序讀中庸法論語朱子
　　集註二十卷前讀論語孟子法朱子序説孟子朱
　　子集註十四卷前朱子序説性理七十巻前明成
　　祖序次先儒姓氏
　　此書中五經大全皆攘前人成書以為已有顧炎
　　武朱彞尊嘗譏之已載前元版經部中矣其輯性
　　理大全附於書後者葢以先儒議論格言足以輔
　　翼五經四書也成祖序諸臣進表皆作於永樂十
　　三年書前所列編纂儒臣銜名共四十有二而胡
　　廣楊榮金幼孜實董其成刋印之善亦足稱焉考
　　明史胡廣字光大吉水人洪武三年以文學選為
　　御史成祖即位偕解縉迎附擢侍講遷學士兼左
　　春坊進文淵閣大學士卒贈禮部尚書諡文穆楊
　　榮字勉仁建安人建文三年進士授編修成祖入
　　京以請先謁陵受知屢遷其官仁宗初由謹身殿
　　大學士進工部尚書正統間進少師卒諡文敏金
　　幼孜名善以字行新淦人建文二年進士授戸科
　　給事中成祖即位改翰林檢討官至禮部尚書兼
　　武英殿大學士卒諡文靖
五經四書(十函六冊/五十)
　　明正統間奉勅刋首載英宗諭㫖易宋程頥傳朱
　　子本義十卷前頥序次易圖易説綱領後上下篇
　　義五贊筮儀書宋蔡沈集傳六卷前沈序次書圖
　　書説綱領漢孔安國序後書序詩朱子集傳二十
　　卷前朱子序詩圖詩説綱領大小序辨説春秋宋
　　胡安國傳三十卷前安國序春秋圖春秋興廢説
　　春秋總例禮記宋陳澔集説十六卷前澔序集説
　　凡例大學朱子章句前朱子序後大學或問中庸
　　朱子章句前朱子序後中庸或問論語朱子集註
　　十卷前朱子序説孟子朱子集註十四卷前朱子
　　序説後讀論語孟子法
　　英宗諭㫖以五經四書經註書坊刋本譌誤者多
　　令司禮監謄寫重刋以取便於觀覽其版寛行大
　　字橅印頗精嘉恵藝林亦盛典也
　　詩經内有枕流漱石君則氏二印係先割去舊有
　　之印鈐於補紙上者其君則氏印本小乃平列二
　　方與枕流漱石配合明屬書賈偽為又四書内
　　有尚寶寺卿袁忠徹家藏書畫印考明史職官
　　志有尚寶司而無尚寶寺之名其列傳内載袁
　　忠徹字靜思鄞人従父珙謁燕王王厚遇之及
　　即位召授鴻臚序班賜賚甚厚遷尚寶司丞尋
　　進少卿今印記中以司為寺以袁為表謬誤尤
　　甚均不足存真賞齋荆溪邵氏收藏二印亦無
　　考
　
　
五經(八函八冊/三十)
　　明正統間奉勅刋篇目同前四書闕
　　是書之首不載英宗諭㫖葢因四書已佚書賈従
　　而汰之然橅印精潔與前部相埒且五經具存未
　　可以闕四書而棄之也
樂律全書(六函六冊/三十)
　　明朱載堉著律吕精義内篇十卷外篇十巻律學
　　新説四卷樂學新説一卷算學新説一卷聖夀萬
　　年歴二卷萬年厯備考三卷律厯融通四巻附録
　　一卷操縵古樂譜一巻旋宫合樂譜一卷鄉飲詩
　　樂譜六卷六代小舞譜一卷小舞鄉樂譜並二佾
　　綴兆圖一卷靈星小舞譜一卷共四十七卷首載
　　堉書成進表其餘各書進表序文并勅諭題跋俱
　　散見各卷
　　萬厯三十四年載堉進書表稱臣檢閲書笥除厯
　　書已進外其律書内有數目字樣及樂舞圖恐謄
　　寫舛誤就令畫圖刋板是以延遲十載今始成書
　　為此具本謹以所撰律吕精義一部計六冊律學
　　新説一部計六冊樂舞全譜一部計八冊裝潢成
　　帙専差右長史李徳齎捧進獻云云是載堉此書
　　非由一時進御故各自為卷可分可合也考明史
　　鄭恭王厚烷以言時政獲罪降為庶人錮之鳯陽
　　子載堉篤學有至性痛父見繫築土宫室門外蓆
　　藁獨處者十九年厚烷還邸始入宫上厯算嵗差
　　法及所著樂律書考辨詳確識者稱之卒諡端清
　　朱彞尊經義考謂河間獻王之後言禮樂者莫有
　　過焉良不誣也
　　明内府藏本有廣運之寶寶見前
　
　
樂舞全譜(二函/八冊)
　　明朱載堉著首操縵古樂譜次旋宫合樂譜次鄉
　　飲詩樂譜次六代小舞譜次小舞鄉樂譜并二佾
　　綴兆次靈星小舞譜
　　觀前書載堉進表稱樂舞全譜一部計八冊是此
　　書原可單行今所分冊數與表所云適合且係初
　　印本紙墨並出前部之上
爾雅(一函/一冊)
　　三卷晉郭璞注前璞序
　　坊間刋行之本橅印亦不能工
　　明内府藏本有廣運之寶其醉茗齋書畫印無
　　考
　
　
埤雅(一函/四冊)
　　宋陸佃著二十卷前佃子宰序
　　宰序稱其父作埤雅言為爾雅之輔按馬端臨文
　　獻通考載陸佃曽撰爾雅新義其曽孫子遹刻於
　　嚴州為二十卷是佃撰此書在爾雅新義既成之
　　後陳振孫書録解題曽並載之此本與前爾雅板
　　式字畫如出一手葢書賈鋟木祗謂埤雅為爾雅
　　之輔遂將郭璞所注並刋而不知佃自有爾雅新
　　義一書宰序所指非璞注也考宋史佃字農師山
　　隂人熈寧中擢甲科官至尚書左丞㑹稽志宰字
　　元鈞佃子官朝請大夫
　　收藏二印與前爾雅同
　
　
埤雅(一函/四冊)
　　篇目同前
　　此書與前部同版而橅印在先遂覺明朗紙墨亦
　　俱過之
埤雅(一函/十冊)
　　篇目同前
　　此仿宋巾箱本式而不能作蠅頭細書且字法端
　　楷有餘流麗不足去宋刋逺矣
　　劉杏収藏印記無考
　
　
重刋許氏説文解字五音韻譜(一函冊/十二)
　　宋徐鍇編輯十二卷前漢許氏説文序慎子冲序
　　鍇兄鉉進表雍熈三年中書門下牒文
　　規仿宋刋頗殊俗本而篆法撫刻未精亦形筆弱
　　葉氏収藏印記未詳其人
　
　
許氏説文解字五音韻譜(二函冊/十二)
　　篇目同前
　　此書標題雖無重刋二字而篆法遜於後一部葢
　　欲偽充宋槧而不能上者也
　　文彭錢謙益俱經収藏印記見前其漁陽子郊無
　　考又有趙子昻印篆刻甚庸劣其為偽作可知
　
　
　
　
重刋許氏説文解字五音韻譜(二函冊/十二)
　　篇目同前
　　此本篆法亦劣以書中印記證之乃建本也
　　太山趙氏收藏未詳其人
　
　
重刋許氏説文解字五音韻譜(二函冊/十二)
　　篇目同前
　　此書橅印稍後亦前版也
　　閔聲収藏印記無考
重刋許氏説文解字五音韻譜(一函/四冊)
　　篇目同前
　　紙墨在前二部之下雖出一版實逺遜之
𨽻釋(二函冊/十四)
　　宋洪适著二十七卷前适自序
　　宋中興藝文志稱适取古今石刻法其字為之韻
　　辨其文為之釋以辨𨽻書曰𨽻釋陳振孫亦稱年
　　來北方舊刻不可復得覽此猶可慨想此本雖非
　　宋槧橅印不精而其書則固足重也
歴代鐘鼎彞器款識法帖(一函/二冊)
　　明萬岳山人校刋二十卷前山人自序
　　萬岳山人不知何許人序後有宣公後裔之印則
　　為陸氏可知惜未詳其名始末無考其序作於萬
　　厯十六年稱蘇人貨古物者有博古圖録予厚價
　　而得之每自稱快又數年得鐘鼎款識一集與博
　　古圖相為表裏然有鈔本無刻本意欲梓焉謀之
　　數年因艱於摹寫之手遂不果邇年偶得松石姜
　　君能兼諸家書又工篆𨽻遂以是集付之不半月
　　而就於是遂得而梓焉云云是此書非山人所撰
　　而序中亦未及作者之名考宋人諸書目祇載鐘
　　鼎篆韻七卷亦無此書葢亦以未有刋本罕傳於
　　時也書中篆法古雅竟似従鐘鼎彞器中摹搨而
　　出其橅印以朱不以墨亦别饒古色明版之傑出
　　者矣
六書精藴(六函冊/三十)
　　明魏校著六卷前校自序後附校門人徐官音釋
　　舉要一卷
　　明史魏校字子才崑山人𢎞治十八年成進士歴
　　南京刑部郎中累遷至太常卿尋致仕所著有大
　　學指歸六書精藴卒諡恭簡書中字法或以古篆
　　翻楷或以小篆翻楷弗混於俗深得先民之遺刻
　　手亦能傳其筆意足稱良工徐官因字有難識者
　　為音俗字於書端并附舉要於書末以便披覽官
　　吳人登正徳十二年進士第見太學題名碑
韻補(一函/五冊)
　　宋吳棫著五卷前宋徐蕆序書目後有棫識語
　　吳棫作此書自易詩書而下以及歐蘇撰著所採
　　凡五十種其用韻有與時不同者皆載之凡字有
　　一義或二義三義必有所證陳振孫書録解題備
　　詳其説吳棫宋史無傳凌迪知萬姓統諸棫字才
　　老建安人時號通儒朱子評近代考訂訓釋之學
　　亦亟稱之姑蘇志徐蕆字子禮工漢𨽻由進士知
　　饒州後改浙東提舉常平知秀州此本係明時
　　坊刻其板式猶規宋槧而字畫紙墨迥乎不係
　　矣
　　吳岫収藏邱記見前餘印無考
　
　
改併五音類聚四聲篇(二函/十冊)
　　金韓道昭著十五卷前明憲宗序次昭兄道昇序
　　并重編雜部一篇五音改併増添明頭號樣一篇
　　目録後附重編併部依三十六母再顯之圖書後
　　附金竇慶補背篇列部之字一篇
　　道昭字伯暉松水人其書成於金章宗泰和八年
　　係取玉篇類篇等書之字改併部次别以五音系
　　以三十六字母葢宗婆羅聲音之學者此本為明
　　成化十年所刋憲宗序稱其上下縦横律度精密
　　有益學者特命工繡梓以廣其傳故橅印精良迥
　　殊坊本
改併五音集韻(二函/十冊)
　　金韓道昭著十五卷前昭兄道昇序
　　前書以字母分排此書以聲韻分排而每韻中亦
　　各以字母分紐皆因其父孝彦未成之編續加修
　　定者道昇序作於金崇慶元年則道昭此書係後
　　前書五年而成是本橅印頗佳似従金時原版翻
　　刻者也
改併五音集韻(一函/十冊)
　　篇目同前
　　此書即前板橅印之時亦不相逺惟紙墨稍差耳
　　書中有楊􁀙印記未詳其人
　
　
重刋改併五音集韻(二函冊/二十)
　　金韓道昭編十五卷前載金崇慶元年原序次唐
　　郭知元孫愐唐韻舊序二篇後附明沙門真空貫
　　珠集八卷劉序又真空直指玉鑰匙門法一卷夏
　　元序
　　五音集韻目録前標題稱至元庚寅重刋目録後
　　標題又稱成化庚寅重刋而各卷首標題則稱正
　　徳乙亥亦有稱正徳丙子者其第十五卷之末行
　　總標正徳乙亥春日重刋至丙子孟秋完頗疑目
　　録所記年月前後何以懸殊且成化庚寅距正徳
　　乙亥已閲四十六年之久亦覺相去太逺及觀書
　　中版心下方往往載出貲刋書姓氏大半皆御馬
　　監中之官員太監目録與各卷所載畧同則所標
　　至元或係沿元時刋本之舊其標成化者或係爾
　　時集貲未足僅刋目録而止至正徳間始獲成書
　　遂以舊存目録凑合其仍為一版可知且姓氏上
　　有稱信官者其為沙門集貲刋版又可知矣劉聰
　　作貫珠集序時雖稱𢎞治戊午而夏元之序作於
　　正徳癸酉越二年即為乙亥則貫珠集之與五音
　　集韵同刋不更彰彰乎真空自號訥菴始末無考
　　劉聰稱其於經史子集之外凡荒徼重徼如象胥
　　天竺諸域元言梵典如雲笈楞嚴諸經悉搜剔纂
　　採族分類合又為歌訣詞法以概諸首夏元亦稱
　　其於舊本芟繁就簡取易去難意不深刻聲不聱
　　牙一覩之餘即得止宿則訥菴於聲韻之學深契
　　其理矣劉聰江西宜春人登成化十四年進士第
　　見太學題名碑夏元未詳其人作序時官湖廣京
　　山縣令
詩韻釋要(一函/六冊)
　　明潘雲杰著五卷附古韻釋要一卷并切韻要法
　　前明王穉登序
　　潘雲杰雲間人其始末不可考按松江志有潘雲
　　㑹者為刑部尚書潘恩之子登萬厯四十七年進
　　士第雲杰或其雁行此書注釋聲韻㕘訂頗詳王
　　穉登序極稱之橅印精善似非坊刻所能為者穉
　　登字伯穀長洲人四嵗能屬對六嵗善擘窠大字
　　十嵗能詩長益駿發有盛名以布衣終明史有傳
　　明陳龍光藏本龍光雲南石屛州人萬厯三十二
　　年進士見太學題名碑來鴻軒親義禮堂二印未
　　知即龍光所鈐否也
　
　
童䝉訓(一函/一冊)
　　宋吕本中著上下二卷前宋樓昉序
　　昉序作於宋寧宗嘉定八年稱金華太守邱公長
　　雋出錢五萬鐫刻於吕氏祠堂此本書末别行刋
　　紹定己丑郡守眉山李􁅱得此本於詳刑使東萊
　　吕公祖烈因鋟木於玉山堂以恵後學按紹定己
　　丑為理宗紹定二年去嘉定八年已閲十有四載
　　則吕祖烈所藏即邱長雋所刋以置吕氏祠堂者
　　李􁅱特取而翻刻其版耳此本又從李版翻出橅
　　刻再三故字畫不能圓勁紙亦不佳係坊間所印
　　行者也考宋史吕本中字居仁夀州人公著之曾
　　孫好問之子宣和六年由大名府帥司幹官除樞
　　密院編修遷職方員外郎紹興六年特賜進士出
　　身擢起居舎人官至侍講兼權直學士院不附秦
　　檜為御史蕭振所劾罷提舉太平觀卒諡文清樓
　　昉宋史無傳凌迪知萬姓統譜昉鄞縣人少従吕
　　祖謙學號迂齋紹熈中登進士第
養正圖解(一函/四冊)
　　明焦竑撰不分卷前祝世禄序竑自序
　　明史焦竑傳稱皇長子出閣竑為講官竭誠啟迪
　　嘗採古儲君事可為法戒者為養正圖説擬進之
　　同官郭正域輩惡其不相聞目為賈譽竑遂止是
　　當時此書以猜阻未經進奉故無官刻之本此本
　　祝世禄序稱繪圖為丁雲鵬書解為呉繼序捐貲
　　鐫之為呉懐讓按雲鵬繼序名重一時書畫皆臻
　　其妙懐讓欲刻是書先以作圖書解屬斯二人亦
　　不苟於剞劂者矣祝世禄饒州徳興縣人登萬厯
　　十七年進士見太學題名碑作序時官南京吏科
　　給事中
養正圖解(一函/二冊)
　　篇目同前
　　橅印與前部並出一時紙質墨光故無軒輊
　
　
　
　
　
　
　
　
　
　
　
欽定天禄琳琅書目卷七
欽定四庫全書
欽定天禄琳琅書目卷八
　明版史部
廿一史(八十函十冊/五百五)
　　明萬厯間奉勅刋史記漢司馬遷撰宋裴駰集解
　　唐司馬貞索隠張守節正義一百三十卷前貞索
　　隠前後二序補史記序駰集解序守節正義序論
　　例諡法解漢書漢班固撰唐顔師古注一百卷前
　　師古漢書序例宋余靖刋誤進表宋祁叅校諸本
　　目録劉之問識語後漢書宋范蔚宗撰唐章懐太
　　子賢注一百三十卷内志三十卷梁劉昭注補前
　　宋余靖序三國志晉陳夀撰宋裴松之注六十五
　　卷晉書唐太宗御撰一百三十卷後附唐楊齊宣
　　序並音義三卷宋書梁沈約撰一百卷南齊書梁
　　蕭子顯撰五十九卷前宋曽鞏序梁書唐姚思㢘
　　撰五十六卷陳書唐姚思㢘撰三十六卷前宋曽
　　鞏序魏書齊魏收撰一百十四卷前宋劉攽等序
　　北齊書隋李百藥撰五十卷周書唐令狐徳棻等
　　撰五十卷前宋梁燾等序南史唐李延夀撰八十
　　卷北史唐李延夀撰一百卷隋書唐魏徴長孫無
　　忌等撰八十五卷唐書宋歐陽修宋祁撰二百二
　　十五卷前宋曽公亮等進書表後宋董衝唐書釋
　　音二十五卷五代史宋歐陽修撰七十四卷前宋
　　陳師錫序宋史元脱脱(今改正曰/托克托)等撰四百九十
　　六卷遼史元脱脱等撰一百十六卷前脱脱等進
　　書表金史元脱脱等撰一百三十五卷前元阿魯
　　圖(今改正曰/阿嚕圖)進書表元史明宋濓王褘等撰二百
　　十卷前明李善長等進書表
　　明萬厯二十一年刻十三經既成隨於二十四年
　　開雕此書閲十有一載至三十四年竣事版式與
　　十三經同所列較刋重修之祭酒司業銜名亦倣
　　前式
史記(四函四冊/二十)
　　漢司馬遷撰宋裴駰集解唐司馬貞補三皇本紀
　　并索隠張守節正義一百三十卷前守節正義序
　　貞索隠序補史記序裴駰集解序後貞索隠後序
　　明仿宋刋畧得形似而已
　　明趙宦光藏本按姑蘇志宦光字凡夫太倉人卜
　　居於寒山所著書多至數十種而尤専精字學創
　　作草篆説文長箋是其所獨解也餘印無考
史記(六函冊/六十)
　　篇目同前
　　此與前書同出一版前書目錄後之第三行四行
　　有割去重補之痕當是明人所記刻書年月書賈
　　以其形似宋版故為割去此書目録後無史記目
　　録終五字而有校對宣徳郎秘書省正字張來𨽻
　　書木記較前書所補之痕増寛一倍若果為原版
　　所有前書何以割去即或割之而補痕寛窄何以
　　不合按秘書省正字雖是宋代官名而張來者亦
　　無可考其為書賈欲偽充宋槧别刋目録未葉増
　　入木記彰彰然矣
　　明興宗第四子衡王允熞藏本有衡王圖書餘印無考
　
　
　　闕補傳七(六/)傳五十(二十四/)傳六十(六/)傳六十三
　　(十九/)傳六十七(八/)
漢書(六函冊/六十)
　　漢班固撰唐顔師古注一百卷前叙例一卷
　　此書未知誰氏所刋字畫頗具顔體似係明初之本
　　闕補傳二十八之傳三十六(全/)傳七十二(一/二)
漢書(五函冊/四十)
　　篇目同前
　　仿宋本橅印紙質頗佳而字拙墨淡惜不能稱之
　　武林高氏藏本印記見前餘印無考


　
　
　　闕補𫝊三十三(四/)𫝊五十九(六/)
後漢書(六函册/六十)
　　宋范蔚宗撰梁劉昭補志唐章懐太子賢注一百
　　三十卷前宋余靖進刋誤表
　　與漢書前一部同版紙墨亦復相等
　　闕補紀四(十三/)𫝊九(三/四)𫝊二十(一/二)
後漢書(八函四册/五十)
　　篇目同前不載宋余靖表
　　版式長短不齊其中亦有似宋刋者係書賈得不
　　全舊版従而補成耳
　　書中冇清虚𤣥妙之寶考明史世宗好修齋醮嘗
　　命夏言充監禮使湛若水顧鼎臣充導引官鼎臣
　　進步虚詞七章上嘉之自是詞臣多以青詞干進
　　繼又以道士邵元節為禮部尚書加方士陶仲文
　　少師則所謂清虚𤣥妙當為世宗之寶也陸氏春
　　雨堂印無考
　
　
　
　
　　闕補志十(三/四)𫝊七十(十二之/十五)
晉書(六函册/六十)
　　唐太宗御撰一百三十卷載記前有太宗序各卷
　　後附唐楊齊宣音義
　　字畫不能圓勁係翻刻使然宋諱仍従缺筆亦沿
　　原版之舊
　　闕補志三志四(全/)志十五(二十六/)
晉書(十二函/一百册)
　　篇目同前
　　此亦従宋版翻出以刋行在先橅印較為清朗其
　　目録後仍存淳熈丁未季春宏文館校刻一行葢
　　刻是書者竟欲作宋槧為賈利之資耳
　　明蔣文藻藏本李目華六研齋筆記文藻與姚丹
　　邱同𨼆大雲執師資之禮書畫皆步趨之頗臻其
　　妙餘印無考
　
　
　
　　三十四(二十一/)傳五十四(十七/)載記十四(三十九/)
晉書(十函冊/一百)
　　篇目同前
　　與第一部同版橅印稍後
晉書(十二函/一百冊)
　　篇目同前前有明人序序闕末葉失其名又太宗
　　原序
　　明人序稱舊版存南國子學宫久多脱誤邑人周
　　文學若年氏見宋祕閣本欣然授之剞劂未成而
　　卒丁進士孟嘉委産續成云云今以版式字畫較
　　之與前第一部大畧相似可知是書之版大半皆
　　出翻刻但惜此序闕去末葉不知其名而他本欲
　　求此失名之序復不可得總由書賈作偽割去者
　　多也周若年丁孟嘉爵里俱未詳
　　闕補志十五(三十九/)志十九(五/)傳六十六(十/)傳九
　　十(九十七/二)載記十(二十二/)載記十二(五/)
梁書(一函/十冊)
　　唐姚思㢘撰五十六卷
　　此明南監本版心中有稱嘉靖八年補刋者亦有
　　稱九年及十年者亦有不記刋刻之年者是其中
　　本有舊版不盡為南監所梓行者矣
　　收藏印記無考
　　闕補傳四十(九/)
梁書(二函册/二十)
　　篇目同前
　　與晉書版式相等其中間有字畫模糊者當是宋
　　槧所遺殘版
　　闕補紀一(四十/)紀二(十六四/二十)紀三(十九八/三十)紀四(二/三)
　　(九/)紀五(八/)傳一(五一七/十)傳五(十/)傳六(七/十)傳七(三/七)傳
　　八(五三/十)傳九(一/二)傳十(七/八)傳十一(一/二)傳十二(四五七/十)
　　傳十三(六/七)傳十五(七/)傳十六(十二/十五)傳十七(七/八)傳十
　　八(九/)傳二十(八/十)　(九/)傳二十七(十五四十六/二十)傳二
　　十八(十九/)傳二十九(八三/十)傳三十(四/六)傳三十三(十/三)
　　(十四/)傳三十五(一之四/十一)傳三十七(一/二)傳三十八(二/四)
　　傳三十九(一十十一/二)傳四十(三之/六)傳四十一(九/)傳
　　四十二(十十十一/二  三)傳四十三(十三/十九)　(十四/)傳四十
　　四(二十三/二  五)　(二十二/二十六)傳四十八(三十二之三十三/三十八  四十)
　　(四十二/)傳四十九(八/)傳五十(二十五/二)　(六/)
陳書(二函册/十六)
　　唐姚思㢘撰三十六卷目録後有宋曽鞏序
　　版心上方有割補處其字畫版式與梁書前一部
　　同葢去嘉靖某年刋補字樣圖作宋槧也
　　書中有裴字并閒主人二印鈐版心補紙之上明
　　係書賈作偽以掩補痕者其裴字乃取裴菴印左
　　方之字觀裴菴印與李葆貞慶東兩印每牽連並
　　用篆法俱不工印色復相似皆出偽造無疑均不
　　足録惟有沈率祖印篆刻頗精惜其人不可考又
　　秀峯方文印考廬山志有開先寺
　本朝更名曰秀峯此書或經收藏也
　
　
　　闕補紀一(二/)紀四(四/)傳十一(四/)傳十三(十三/)傳十
　　四(七/)傳十五(五/)傳十八(十三/)傳二十一(十五/)傳二
　　十七(四/)
陳書(一函册/十二)
　　篇目同前
　　字畫糢糊係新舊參半之板與梁書後一部同
　　闕補目録(六/)紀一(八/)紀二(十四/十)紀三(九/十)傳一(五/九)　(七/)
　　傳二(七/)傳三(五/六)傳五(十一/十)傳六(三/)傳十三(十七/)傳
　　十五(四五五/十)傳十六(三/)傳二十二(四/五)傳二十五(十七/)
　　傳二十八(十四/十五)傳二十九(十三/十四)
北齊書(四函册/二十)
　　隋李百藥撰五十卷
　　版式亦與梁書後一部同兼屬一時橅印之本
周書(一函/十册)
　　唐令狐徳棻等撰五十卷目録後有宋梁燾等序
　　版心上方亦間載嘉靖補刋之年其年分並與前
　　梁書脗合
周書(一函/十册)
　　篇目同前
　　版心上方亦經割補其無補刋字様之葉字畫反
　　較清朗者橅印在先也
　　宛陵太守藏本其子翰臣亦無考
　
　
　　闕補紀八(一/)傳二十四(一/)傳二十八(十八之/二十)
舊唐書(五函冊/二十)
　　石晉劉昫撰二百卷前明聞人銓文徵明楊循吉
　　三序
　　聞人銓序稱劉氏唐書欝絶不傳酷志刋復苦無
　　善本逮弭節姑蘇窮搜力索呉令朱子得列傳於
　　光禄張氏長洲賀子得紀志於守溪公遺籍俱出
　　宋時模板旬月之間二美璧合乃督同蘇庠嚴為
　　校刻司訓沈子獨肩斯任効勤四載書幸成編匱
　　直千金刻未竟業石江歐陽公聞而助以厚鎰午
　　山馮子西郭陳子以迨郡邑諸長貳成力輔以終
　　事肇工於嘉靖乙未卒刻於嘉靖戊戌云云詮循
　　吉明史俱無傳按朱彞尊明詩綜小序詮字邦正
　　餘姚人嘉靖丙戌進士除寶應知縣擢山西道御
　　史巡視兩闗歴湖廣按察副使有芷蘭集今觀書
　　中列銜稱督學畿南彞尊作小序時未經考及循
　　吉字君謙呉縣人成化甲辰進士除禮部主事以
　　病乞歸有松籌堂集徴明見前所云司訓沈子名
　　桐嘉興人詮之門人也
　　闕補紀十二(二十三/)志二十(十九/)志二十四(十三/)
　　傳一百十五(三/)傳一百三十五上(二/)傳一百五十
　　下(十/)
五代史記(一函/五册)
　　宋歐陽修撰徐無黨注七十四卷前宋陳師錫序
　　版之徑圍較諸史縮十之三葢取便行篋所攜者
南唐書(一函/八册)
　　宋馬令撰三十巻前令自序二篇
　　馬令陽羡人具序作於崇寧乙酉按乙酉為宋徽
　　宗崇寧四年陳振孫書録解題稱其書畧備紀傳
　　體而亦言徐鉉湯悦之疎畧焉此書雖係坊間刻
　　梓而字畫清朗紙墨精潔亦足為插架之珍也
　　檇李項篤夀藏本有萬卷樓印篤夀見前餘印無
　　考
　
　
　
　
文公先生資治通鑑綱目(六函冊/六十)
　　宋朱子編五十九卷前批抹綱目凡例次朱子綱
　　目凡例次朱子序例王幼學集覽序例尹起莘發
　　明序次朱子與趙師淵論綱目書附宋王柏識語
　　此書仿宋槧式不能精善所採王幼學集覽尹起
　　莘發明汪克寛考異皆分標於綱目毎條之下其
　　中亦間有載陳濟正誤者數人之名皆於每卷標
　　題後按行分列并稱京兆劉寛裕刋行寛裕為何
　　如人不可考按汪克寛陳濟皆明人而書首所載
　　綱目凡例視各卷之版縮半寸餘似是従他本割
　　取補入葢凡例従宋王柏識語有鋟梓於涵古堂
　　與同志共之之語書賈得是書不知克寛濟為明
　　人欲借柏識語以充宋槧耳克寛字仲裕祁門人
　　元舉於鄉不第遂𨼆居教授明初預修元史程敏
　　政目為史局第一人見凌迪知萬姓統譜陳濟字
　　伯載武進人成祖詔修永樂大典用大臣薦以布
　　衣召為都總裁書成授右贊善明史有傳
　　收藏印記無考
　
　
　
　
資治通鑑綱目(八函六册/五十)
　　宋朱子編五十九卷前明憲宗序次綱目凡例目
　　録次綱目凡例後附宋王幼學習覽五十九卷并
　　序尹起莘發明五十九卷并序續綱目二十七卷
　　幷憲宗序續綱目凡例商輅萬安等進書表
　　憲宗綱目序稱傳刻既久間有缺訛甚至書法與
　　所著凡例提要或有不同是以後人疑焉有考異
　　考証之作嘗求其故葢凡例提要乃朱子親筆以
　　授門人使據之以成書及書既成再加筆削則隨
　　事立文時有小異而大體終不出乎勸懲之外所
　　有書法與凡例小異無大闗涉者悉仍其舊盡去
　　考異考證不使並傳此重刋綱目之意也續綱目
　　序稱宋元二代之史迄無定本雖有長編續編之
　　作然概以朱子書法未能盡合乃申勅儒臣遵朱
　　子成例編纂二史上接綱目共為一書此重編續
　　綱目之意也其書刻印精良紙潔墨潤洵推明刻
　　善本當時董其事者為商輅萬安考明史輅字宏
　　載淳安人登正統十年進士及第除修撰歴官至
　　吏部尚書進謹身殿大學士加少保卒贈太傅諡
　　文毅安字循吉眉州人正統十三年進士改庶吉
　　士授編修累官至吏部尚書進華葢殿大學士加
　　少傅卒贈太師諡文康恩遇常優於輅而品節則
　　逺不逮焉
　　明内府藏本有廣運之寶表章經史之寶
　
　
資治通鑑綱目(八函四册/五十)
　　篇目同前
　　此坊間翻刻之本橅印之工次於前部
資治通鑑綱目(六函二册/四十)
　　篇目同前闕王幼學集覽尹起莘發明
　　考明王圻續文獻通考所載朱子資治通鑑綱目
　　王幼學集覽尹起莘發明皆各為單行之書此本
　　以正續綱目合裝則本文已成全帙雖無集覽發
　　明正不得以闕佚棄之
　　書中有項氏家藏汪氏象家二印篆文杜撰昧於
　　古法又二印字畫糢糊不可辨識均出書賈僞造
　　之手不足存也
資治通鑑綱目(六函二册/四十)
　　篇目同前闕續通鑑綱目
　　憲宗續綱目序有朱子通鑑綱目既命儒臣重加
　　校定鋟梓頒行之語是續綱目未成帙時此書已
　　𫝊宇内非始全而終闕也明矣
　　明内府所鈐之寶與前第一部同又有道卿頓首
　　印考明太學進士題名碑有吴道卿者山東平山
　　衞人隆慶五年進士或即其人餘印無考
　
　
　
　
　
　
　
資治通鑑綱目集説(八函二冊/六十)
　　明扶安輯綱目五十九卷前編二卷首列朱子序
　　例次朱子與趙師淵論綱目書次元汪克寛考異
　　序徐昭文考證序宋王幼學集覽序明陳濟正誤
　　序馮智舒質實序尹起莘發明序元掲徯斯書法
　　序次歴代先儒姓氏次明晏宏識語次朱子綱目
　　凡例綱目目録次明劉璣序
　　劉璣序稱鎮守陜西束齋晏先生集胡三省音注
　　吕東萊大事記少微通鑑大明一統志邱濟世史
　　正綱諸家之説合而為一稿雖其師馬平扶先生
　　自立然實託諸先生以成之也又稱馬平諱安字
　　世寧卒年七十有二朝廷賜祠額昭義䕃其姪孫數
　　人束齋名宏字約之云云考明史職官志有以文臣
　　而稱鎮守者永樂時命尚書侍郎都御史少卿等官
　　巡行天下初名巡撫亦名鎮守後定為巡撫或加提
　　督或加賛理參賛並總督諸名不復稱鎮守惟内監
　　為鎮守者始于洪熙徧于正統凡各省鎮無不有之
　　至嘉靖八年後始革今按璣序作於嘉靖己丑正嘉
　　靖八年其猶稱晏宏為鎮守則為宦官無疑矣而扶
　　安之賜祠賜䕃亦明代内寺㤙倖之常數也
　　王道浚收藏諸印無考
　
　
　
　
　
　
通鑑紀事本末(四函四冊/二十)
　　宋袁樞編四十二卷前宋楊萬里趙與􁤏元陳良
　　弼三序
　　前宋版中是書有三部宋印者二元印者一寛行
　　大字精妙出羣此本橅刻雖亦清朗然不免相形
　　見絀矣
厯代通鑑纂要(四函冊/四十)
　　明𢎞治間奉勅輯九十二卷前明武宗序次李東
　　陽等進書表及編纂儒臣銜名次凡例次引用書
　　目次先儒姓氏
　　武宗序作於正徳二年稱孝宗好觀通鑑綱目苦
　　其繁多特勅儒臣撮其要畧賜名纂要昔在東宫
　　預聞是舉乃𢎞治乙丑冬翰林以首帙備講讀又
　　明年丁夘夏始克成編云云考明史武宗印位於
　　𢎞治十八年五月明年丙寅改元正徳又明年丁
　　夘即正徳二年所云𢎞治乙丑乃𢎞治十八年也
　　是書之作葢創始於𢎞治之末而藏事於正徳二
　　年者觀其紙墨精良當是橅印最初之本
　　明内府藏本有廣運之寳表章經史之寳
　
　　闕補卷五十二(四十二/)
歴代通鑑纂要(六函册/六十)
　　篇目同前
　　此係通行之本橅印逺遜前部
　　闕補卷八(五/六)
通鑑總𩔖(二函册/十六)
　　宋沈樞撰二十卷前宋樓鑰序
　　前元版中有是書以此較之橅刻則猶出其上也
少微通鑑節要(六函册/三十)
　　宋江贄撰外紀節要四卷通鑑節要五十卷前明
　　武宗序次歴代帝王𫝊授總圖後附資治通鑑節
　　要續編三十卷
　　考凌迪知萬姓統譜江贄字叔圭崇安人初遊上
　　庠與龔深之以學易並著名𨼆居里中近臣薦其
　　賢明不赴政和中太史奏少微星見賜號少微先
　　生所著通鑑節要行於世其説與王圻續文獻通
　　考所載畧同武宗序稱偶檢少㣲通鑑悦之詳不
　　至泛畧不至疎一開卷間首尾具見前日纂要之
　　修亦備採擇第嵗久字畫糢糊因命司禮監重刻
　　之又附宋元節要續編於其後云云書中不著撰
　　續編人姓氏前扶安通鑑綱目集説載歴代先儒
　　姓氏内稱建陽劉剡字用章號仁齋著少微宋元
　　二鑑是通鑑節要續編正為劉剡所作也
　　明内府藏本有廣運之寶
　
　
　
　
　
　　卷二十　卷二十一
少微通鑑節要(五函册/四十)
　　篇目同前
　　此亦正徳間初印本紙墨俱極光潔有廣運之寶
　
　
　
　
　　闕補續編卷二十三(四十六/)
呉越春秋(一函/四册)
　　漢趙曄著元徐天祐音註十卷前天祐序
　　趙曄字長君山隂人嘗従杜撫受韓詩所著有詩
　　細歴神淵并此書見後漢書徐天祐字受之越州
　　人見凌迪知萬姓統譜天祐序稱此書越嘗鋟梓
　　嵗久不存汴梁劉侯治越重刻於學侯名世昌世
　　大其字云云卷十後刋大徳十年丙午三月音注
　　越六月書成刻版十二月畢工又刋文林郎國子
　　監書庫官徐天祐音注并列紹興路學官及提調
　　學校官銜名考宋史職官志淳化後改國子監印
　　書錢物所為國子監書庫官而元史百官志無國
　　子書庫之名又考萬姓統譜稱天祐登進士第徳
　　祐二年以文林郎國庫書監召不赴云云按徳祐
　　為宋瀛國公年號則知天祐本宋末人入元不仕
　　其結銜葢於刻音注時追叙宋官耳此本目録後
　　有萬歴丙戌之秋武林馮念祖重梓於卧龍山房
　　木記考卧龍為越郡山名則又因元版而翻刻於
　　越中者其橅印極精固翻版最佳之本也
十六國春秋(二函册/十二)
　　後魏崔鴻撰一百巻前明朱國祚序并載北齊魏
　　收撰崔鴻本傳
　　朱國祚序稱此書不傳已久屠侍御之孫喬孫與
　　諸友校讐其闕於是此書復完云云目録後列喬
　　孫及同校姓氏十人末行稱萬歴三十七年蘭暉
　　堂鏤版是此書為明代新刋非仿舊翻刻之本故
　　字畫俱極清朗國祚字兆隆秀水人萬厯十一年
　　進士第一歴官至武英殿大學士累加少傅兼太
　　子太傅卒贈太傅諡文恪立朝能持大體詳見明
　　史本傳喬孫爵里未詳
　　闕補卷八(三/四)卷十三(十二/)卷三十九(一/二)卷四十四
　　(十五/)卷五十九(一十二/二  三)卷六十六(九/十)卷七十二(十/五)
　　巻七十六(十三之/十六)卷七十八(十九/二十)卷八十一(七/八)
路史(二函册/十六)
　　宋羅泌撰泌子苹註前紀九卷後紀十三卷餘論
　　一卷國名記六卷歸愚子大衍數一卷國姓衍慶
　　紀原一卷國名紀信一卷路史發揮六卷共三十
　　八卷前泌自序餘論前有宋費煇序發揮後有宋
　　曽大鼎序
　　此書不載刋刻年月惟首卷標題下稱錢塘洪楩
　　校刋洪楩未詳其人而橅印頗佳葢亦深於嗜古
　　者按乾隆元年有泌裔孫玉藻重刻是書書前載
　　明金堡序文稱呉子伯持妙年好古有路史之役
　　較訛訂譌斯已精矣云云考金堡仁和人登崇禎
　　庚辰進士玉藻刻是書獨載其序者似所刋即従
　　呉本摹出然版式字畫不及此本逺甚則知洪本
　　逺在呉本之前惜玉藻未得而見之也泌字長源
　　江西廬陵人
貞觀政要(一函/五册)
　　唐呉兢撰元戈直集論十卷前明憲宗序次元呉
　　澄序次郭思貞戈直二序次呉兢原序次集論諸
　　儒姓氏
　　憲宗序稱貞觀政要有元儒士臨川戈直復加考
　　訂註釋附載諸儒論説以暢其義顧傳刻嵗久字
　　多訛謬因命儒臣重訂刻梓云云是此書之凡有
　　集論者皆為元後所刋此本係奉勅重梓紙墨亦
　　精然較前金版之書則逺遜其古香古色矣
　　明内府藏本有廣運之寳
　
　
貞觀政要(一函/五冊)
　　篇目同前
　　此書橅印在後乃坊間鬻市之本
　　闕補憲宗序(三/)吳澄題辭郭思貞戈直二序(全/)卷
　　四(十七四十八十二十三/二十    二  五)卷五(三十九/)卷七(三/)卷
　　九(二十五/二十六)
帝學(一函/二冊)
　　宋范祖禹編八卷前齊礪序
　　前宋版已有是書卷帙並同
　本朝何焯藏本有印記焯字屺瞻長洲縣人翰林院
　　編修贈侍讀學士
　
　
厯代君鑒(一函/五冊)
　　明代宗御撰五十卷前代宗序
　　是書編輯漢唐以來諸君嘉言善行掲曰善可為
　　法其惡可為戒者則附之末考明史藝文志惟載
　　宣宗御製歴代臣鑒三十七卷而不及代宗此書
　　葢自英宗復辟之後代宗御製之書中外已鮮流
　　傳且有明一代獨無代宗實録僅以事蹟附見英
　　宗實録中故史家遂無従紀載耳此本墨香紙質
　　完好如新正不得不以少見珍矣
　　明内府藏本有廣運之寶
　
　
文獻通考(二十函/一百册)
　　宋馬端臨撰三百四十八卷前明世宗序次元至
　　治二年訪文獻通考文移次元王夀延進書表次
　　端臨自序
　　明世宗序作於嘉靖三年以是書為有益于世特
　　命司禮監重刻此本橅印極精所載王夀延進書
　　表題延祐六年自稱宏文輔道粹徳真人考延祐
　　為元仁宗年號陶宗儀輟耕録載夀延字眉叟杭
　　州人出家為道士受知晉邸後以宏文輔道粹徳
　　真人管領開元宫所云晉邸者考元史仁宗嘗出
　　封懐州懐州即今懐慶本晉地也但進書宜在訪
　　書之後而書中所載訪書文移反稱至治二年至
　　治為英宗年號按英宗以延祐七年即位明年方
　　改元至治則書中所刋必有差悞或至治係至大
　　之訛訪書在武宗時未可知也
　　明内府藏本有廣運之寶表章經史之寶
　
　
　
　
　
　
　
　
　
　
　
　
　
文獻通考(二十函/一百册)
　　篇目同前
　　此書橅印稍後墨色亦遜前本
　
　
　
文獻通考(二十函/一百冊)
　　篇目同前
　　此書與第二部紙墨相埒
　　闕補卷一百二十三(三十三/)
文獻通考(二十函/一百冊)
　　篇目同前
　　以上三部橅印並出一時皆坊間售本故無内府
　　收藏之寶
　　闕補卷一百五十二(二/)卷三百三(五/六)卷三百四(二/三)
文獻通考(十四函冊/九十八)
　　篇目同前
　　此亦前版而書賈將嘉靖靖字割去補書定字亦
　　充宋槧且所鈐廣運之寶篆筆薾弱亦非明時内
　　府原璽不足採録
　　闕補卷二十三(七之/十)卷七十(二十七/二十八)卷一百五(二/十)
　　(一/)卷一百八(二十五/二十六)卷一百五十五(十七/十八)卷一百
　　五十六(三十三/三十七)卷一百六十一(三十一/三十二)卷一百六
　　十六(四十一/四十二)卷二百七(十五/)卷二百十一(二十一/之二十)
　　(八/)卷二百十八(十五/)卷二百二十二(十五/十六)卷二百
　　二十四(十九/)卷二百二十九(十三/十四)卷二百三十三
　　(十一/十二)卷二百三十四(三十一/三十二)卷二百五十一(十一/十二)
　　卷二百五十六(二十一/二十二)卷二百六十一(二十二之/二十四)
　　卷二百六十五(三十三之/三十六)卷二百六十八(十九/二十)卷
　　二百七十六(三十三/三十四)卷二百八十一(二十一/二十二)卷二
　　百八十三(十七之/二十五)卷三百三(十三/十四)卷三百四(二十/一)
　　(二十二/)卷三百六(二十三/二十四)卷三百九(十四/)卷三百
　　十(二十九/三十三)　(三十四/三十)卷三百十二(十三/十四)卷三百十
　　五(十一/十二)卷三百二十三(九/)卷三百二十四(二十九/三十)
　　(三十一/)卷三百三十四(十九/二十)卷三百三十六(二十七/二十八)
大明㑹典(二十函册/七十四)
　　明萬厯間重修二百二十八卷前孝宗𢎞治十五
　　年御製序次武宗正徳四年御製序次神宗萬厯
　　十五年御製序次𢎞治正徳嘉靖萬厯四朝勅諭
　　次纂輯諸書次開報文册衙門次𢎞治間凡例次
　　嘉靖間續纂凡例次萬厯四年張居正吕調陽張
　　四維等請勅禮部編輯事例送館剳子次萬厯間
　　重修凡例次萬厯十五年申時行許國王錫爵等
　　進書表次重修諸臣銜名
　　考大明㑹典一書始修于𢎞治重訂於正徳嘉靖
　　時復加參補増入𢎞治十六年以後事例至萬厯
　　間又増入嘉靖二十八年以後條例校刋成書故
　　明史藝文志稱為萬厯中重修大明㑹典第此書
　　自孝宗迄神宗四朝俱經纂輯而世宗獨無御製
　　序文按書中所載萬厯四年諭㫖謂世宗申命儒
　　臣重加校輯比及進覽訖未頒行似於聖心猶有
　　未當據此則世宗時僅以稿本進覽並未刋行故
　　不為製序非有闕佚也張居正字叔大江陵人嘉
　　靖丁未進士隆慶初以禮部侍郎入内閣萬厯中
　　累加太師吏部尚書中極殿大學士諡文忠張四
　　維字子維蒲州人嘉靖癸丑進士隆慶時歴官吏
　　部侍郎萬歴間以禮部尚書兼東閣大學士累加
　　至少師吏部尚書中極殿大學士贈太師諡文毅
　　申時行字汝黙呉縣人嘉靖壬戌進士第一累官
　　少師兼太子太師吏部尚書中極殿大學士諡文
　　定許國字維楨歙縣人嘉靖乙丑進士累官少傅
　　吏部尚書建極殿大學士贈太保諡文穆王錫爵
　　字元馭太倉人嘉靖壬戌進士累官少保兼太子
　　太保吏部尚書建極殿大學士贈太傅諡文肅俱
　　見明史本傳吕調陽臨桂人嘉靖庚戌進士第二
　　見太學題名碑
大明集禮(三函册/三十)
　　明太祖御撰五十三卷前明世宗序
　　考明史藝文志載大明集禮一書稱洪武中梁寅
　　等纂修初係寫本嘉靖中詔禮部校刋今觀世宗
　　御製序亦稱禮部請刻布中外俾人有所知見乃
　　命内閣發秘藏令其刋布兹以訖工遂使廣行宣
　　傳云云與史所言脗合是本版非初印紙亦不精
　　蓋為書肆通行之本
水經山海經(三函四册/二十)
　　水經漢桑欽撰魏酈道元注四十卷山海經晉郭
　　璞撰十八卷山海經前載璞原序并劉歆目録序
　　水經前有明黄省曽總序
　　黄省曽序稱二經一主叙山而水歸詳綴一専紀
　　水而山亦寓列山者水之根柢水者山之委枝云
　　云葢言二經所以合刋之故也省曽字勉之呉縣
　　人嘉靖辛夘舉人嘗著五嶽山人集見朱彞尊明
　　詩綜小傳此序作於嘉靖甲午即省曽發解後之
　　三年書賈以其規仿宋槧因將嘉靖靖字割去填
　　改定字於補紙之上謬稱宋刻此作偽之顯然者
　　二書版式字畫並同惟山海經版心上方有前山
　　書屋四字而水經無之或水經刋梓在先其時尚
　　未有此書屋額名也
　　朱卧菴收藏印記見前餘印無考
　
　
　
　
　　闕補水經卷二十六
古今遊名山記(四函六冊/二十)
　　明何鏜撰十七卷前明黄佐吳炳王世貞王穉登
　　四序次凡例次總録紀勝一卷總録名言一卷總
　　録類考一卷後鏜自序蔡文範跋
　　鏜自序作於嘉靖四十四年其書以前人所作名
　　山遊記及自記所經游者合為一編故以古今為
　　稱鏜嘉靖丁未進士浙江處州衞軍籍順天府宛
　　平縣人見太學題名碑明史王佐字才伯香山人
　　正徳中舉鄉試第一成進士改庶吉士嘉靖初授
　　編修歴國子祭酒少詹事兼翰林學士贈禮部侍
　　郎諡文恪呉炳宜興人萬厯末進士崇禎中官江
　　西提學副使後従永明王至桂林以兵部侍郎兼
　　東閣大學士死事衡州朱彞尊明詩綜小傳蔡文
　　範字伯華瑞州新昌人隆慶戊辰進士歴官廣東
　　布政司參議王世貞王穉登並見前
泊如齋重修考古圖(一函/二冊)
　　宋吕大臨輯十卷前大臨自序
　　此書刋刻極精楷體仿二王書篆法亦古乃明版
　　中傑出之本第考古圖别本均有元大徳二年茶
　　陵陳才子翼子兄弟二序才子序且云屬羅兄更
　　翁臨本刻以傳世是自元以後所刋者方謂之重
　　修書前應載其序而此本無之則書賈之所私汰
　　也
　　收藏諸印記無考
　
　
　
　
寶古堂重修宣和博古圖(三函冊/三十)
　　宋徽宗御撰三十卷明吳公宏重刋前明焦竑洪
　　世俊蔣𤾉三序
　　按蔣𤾉序作於嘉靖七年言屬掌鹽司黄君景星
　　翻刻焦竑洪世俊二序作於萬厯三十一年俱言
　　新安吳氏公宏重刻則此書當是公宏所刋縁其
　　仿照蔣本故載暘原序也第竑序標題稱為考古
　　博古二圖序且序中有以古王圖附焉之語今書
　　則僅存博古其考古圖古玉圖二種葢已佚矣考
　　明史藝文志惟載程士莊博古圖録三十卷而蔣
　　呉二家所刋均不著録則此書之流傳希少概可
　　知也是本橅刻極精竑序作篆書係出歐陽序之
　　手用筆深有古致考江寧府志歐陽序字惟禮江
　　寧人能詩詞工篆籕仕福州府幕官蔣𤾉山東樂
　　安人正徳辛巳進士洪世俊歙縣人萬厯乙未進
　　士並見太學題名碑焦竑見前呉公宏無考
　　餘菴珍藏印記未詳何人
　
　
　　闕補卷五(三十/)卷六(三十二/)卷七(五/)卷十五(二一/十)
　　卷十六(十五/)卷十七(四/)卷十八(十八/)卷二十二(四/)
　　卷二十九(二十九/)卷三十(十五/)
大事記(二函册/十八)
　　宋吕祖謙著大事記十二巻解題十二卷共二十
　　四卷前祖謙自序後宋呉學識語
　　考祖謙既作大事記十二卷又作解題十二卷通
　　釋一卷見陳振孫書録解題馬端臨諸家著録皆
　　合通釋為一書而是本佚而不刋知非宋槧之舊
　　且宋時傳本亦非一板如宋史藝文志所載又作
　　二十七卷非二十四亦非二十五也
　　按祖謙自序作於淳熙七年呉學識語稱嘉定壬
　　申鋟木相去已三十餘年則疑宋時初刻原合三
　　書而呉學重刋不及通釋其源流固可考而知但
　　此本又為明人翻刻故字畫益不能精整矣至書
　　中所標校正諸人姓氏一無可考見觀其結銜有
　　免解進士及府學直學學録武義縣主簿等名則
　　皆祖謙同郡後學與呉學同為嘉定時人耳又呉
　　學識語稱學掾東陽李大有書考大有字謙仲慶
　　元二年進士官至太常博士見浙江志則呉學疑
　　亦東陽人未可知也
　　闕補大事記卷八(四/五)卷九(六/七)解題卷五(十八/)卷九
　　(七十七/)卷十一(二十九/三十)卷十二(四十四/七十六)　(五十六/)
秦漢印統(二函/八册)
　　明羅王常編呉元維顧晉亨同校八卷前明王穉
　　登黄姬水二序
　　按王穉登序作於萬厯乙亥黄姬水序作於隆慶
　　辛未穉登之序後於姬水故所序始末轉従其畧
　　但言顧呉二君同撰斯編嘉名印統姬水序則稱
　　東川御醫顧公博雅嗜古厥嗣汝由光禄汝脩鴻
　　臚汝和廷評暨光禄仲子天錫太學三世五君極
　　搜窮購得古印章俾登諸冊名曰秦漢印統以貽
　　好事云云而羅王常之名二序俱不及之本書但
　　刋鄣郡人餘無可考呉元維亦未詳其人考松江
　　志稱顧定芳字世安上海人博綜典籍尤深於醫
　　以夏文愍薦授太醫院御醫直至濟殿今黄序稱
　　御醫顧公當即其人晉亨其别字也志又稱顧従
　　禮字汝由上海人以夏文愍薦修承天大志特授
　　翰林院典籍累官光禄寺少卿顧従義字汝和嘉
　　靖二十八年以善書應御試第一授中書舍人加
　　大理評事顧九錫字天錫國子生萬厯中以薦授
　　詹事府主簿所言官爵世系悉與黄序符合但遺
　　汝修鴻臚一人以前宋版漢書中王世貞跋語并
　　收藏印記證之則汝修當名従徳也又考六館日
　　鈔言嘉靖三十八年丁士美榜進士題名碑為中
　　書舍人顧従禮書則汝由又歴官中書而後為光
　　禄且素工於書者松江志又稱汝由楷書逼鍾尚
　　書行草宗右軍父子徑尺大字仿顔平原云云據
　　此則顧氏世工書學故於是書搜採宏富摹刻獨
　　臻妙品羅氏所編特其藍本耳其書並以朱印古
　　色瑩然迥殊俗本閲第一卷末行刋萬厯丙午春
　　王正月望日新都呉氏樹滋堂繡梓距萬歴乙亥
　　穉登作序之年又三十二載所稱樹滋堂是否即
　　呉元維所居惜無可考然此書告竣實在天錫為
　　詹事主簿之後嵗久功深概可見也
　　闕補卷六(二十四/三十九)
讀史漫録(一函/四冊)
　　明于慎行撰十四卷前明葉向高題辭謝肇淛黄
　　體仁二序目録後有郭應寵識語二篇
　　按郭應寵識語二篇其一識於萬厯己酉稱慎行
　　為師又稱慎行子緯將圖剞劂屬之釐次訂訛彚
　　為十四卷其一識於萬厯癸丑則言是編業已梓
　　於閩建書林未經讐校兹公子中翰君圖并筆麈
　　鋟之余深嘉其是舉徧搜遺稿復得讀史五十通
　　補入始為完書云云是此書係重刋之本然橅刻
　　不工紙墨俱劣又何説也慎行字無垢東阿人隆
　　慶戊辰進士累官吏部尚書東閣大學士贈太子
　　太保諡文定葉向高字進卿福清人萬厯癸未進
　　士累官少師兼太子太師吏部尚書中極殿大學
　　士贈太師諡文忠並見明史謝肇淛字在杭長樂
　　人萬厯壬辰進士官至廣西左布政使見福建通
　　志黄體仁松江人萬厯甲辰進士見太學題名碑
　　收藏諸印記無考
　
　
班馬字類(一函/五冊)
　　宋婁機撰上下二卷前宋洪邁樓鑰二序後機自
　　序二篇
　　考陳振孫書録解題及馬端臨文獻通考宋史藝
　　文志俱載是書篇目並同惟藝文志稱為字韻則
　　史臣之誤也婁機字彦發嘉興人乾道間進士累
　　官參知政事贈金紫光禄大夫加贈特進見宋史
　　本傳洪邁樓鑰俱見前此本明仿宋刋頗得其似
　　選紙選墨皆不苟焉
　
欽定天禄琳琅書目卷八
欽定四庫全書
欽定天禄琳琅書目卷九
　明版子部
標題句解孔子家語(一函/三冊)
　　明何孟春補註三巻前漢孔衍魏王肅二序孟春
　　自序林俊序
　　前影宋鈔中載王肅所注孔子家語係為十巻較
　　此三卷詳備逺甚葢孟春未見肅注序中已自言
　　之矣考明史孟春字子元彬州人登𢎞治六年進
　　士由兵部主事歴官吏部左侍郎世宗時以議大
　　禮屢疏力爭出為南京工部左侍郎引疾歸及明
　　倫大典成削其籍卒於家隆慶初贈禮部尚書諡
　　文簡林俊明史無傳按朱彛尊明詩綜小傳俊字
　　待用莆田人成化戊戌進士由刑部主事累官至
　　刑部尚書加太子太保諡貞肅
荀子(一函/十冊)
　　周荀況撰唐楊倞註二十卷前倞序
　　是書版心上方標世徳堂刋四字按世徳堂原版
　　係以老子莊子列子荀子楊子文中子合刻行世
　　者而此本則其分部單行之本版式印手俱工
　　明桑氏収蔵諸印一稱黎陽郡叢桂堂考黎陽即
　　桑氏族望一稱栢臺世澤考明代桑氏官御史稱
　　忠直者惟嘉靖間江都桑喬為最著此或其後人
　　耳其文峯主人子純氏本樸氏諸印當即一人之
　　私印也
　
　
荀子(二函冊/十四)
　　篇目同前
　　此亦前版分部單行之書
五臣音注揚子法言(一函/四冊)
　　漢揚雄著晉李軌唐栁宗元宋宋咸吴秘司馬光
　　五家注十卷前咸序次咸進書表次光序次篇目
　　次渾天儀圖説二篇
　　考馬端臨文獻通考載揚子法言十三卷引晁公
　　武讀書志云晉祠部郎中李軌注宋史藝文志載
　　柳宗元注揚子法言十三卷宋咸補注又載司馬
　　光集注四家揚子法言十三卷文獻通考亦載温
　　公集注法言十三卷引讀書志云温公集晉李軌
　　唐柳宗元國朝宋咸呉秘注温公自言李祠部注
　　本及音義最為精詳宋呉亦皆據李本而文多異
　　同今參以漢書取其通者以為定本先審其音乃
　　解其義云云據諸書所稱軌及宗元秘所注者俱
　　止名為注咸注者謂之補注光集者謂之集注明
　　以前未嘗稱音注亦無五臣之目且著於録者皆
　　十三巻不止十卷是本亦世徳堂所刋六子中之
　　一葢仿文選注名而稱為五臣因其兼及審音而
　　稱為音註又改併卷㠸省為十卷則皆非宋刻之
　　舊乃書中所載咸進表亦稱十卷豈改竄其原文
　　耶咸字貫之建陽人天聖二年進士官至都官郎
　　中秘甌寧人官提㸃京東路刑獄並見凌迪知萬
　　姓統譜
　　桑氏收蔵印記見前
　
　
五臣音註揚子法言(一函/四冊)
　　篇目同前
五臣音註揚子法言(一函/八冊)
　　篇目同前
　　以上二書皆與前部同版而紙墨則以第二部為
　　勝也
劉向新序(一函/四冊)
　　漢劉向著十卷目録後有宋曽鞏序
　　此葢明翻宋槧之本而紙質則嫌麄厚橅印亦未
　　能工
劉向説苑(一函/八冊)
　　漢劉向著二十卷首宋曽鞏序目録後載向原序
　　此與新序同時並刋之本
徐幹中論(一函/二冊)
　　漢徐幹著上下二卷前無名氏序次宋曽鞏序後
　　宋石邦哲元陸友識語二篇
　　考中論一書陳振孫書録解題謂唐志六巻今本
　　二十篇有序而無名氏葢同時人所作晁氏讀書
　　志馬氏通考所載俱稱二十篇分上下二卷與今
　　本篇目無異按石邦哲識語稱紹興二十八年假
　　朱丞本校於博古堂陸友識語稱邦哲字照明再
　　世蔵書至治二年得之錢塘仇逺氏是此書乃初
　　校於宋再刻於元而今本則又為明時翻刻者版
　　小而字畫精潔不減宋梓邦哲紹興時官大理評
　　事友字友仁博雅好古工漢𨽻八分嘗著硯史墨
　　史印記並見凌迪知萬姓統譜仇逺字仁近自號
　　近村又號山村見兩浙名賢錄
文中子(一函/四冊)
　　隋王通著宋阮逸注十卷前逸序
　　是書亦世徳堂刋本橅印並工
　　桑氏收蔵諸印記並見前惟中増瀛洲仙客一印
　
　
皇極經世書(四函冊/三十)
　　宋邵雍著十卷
　　此書前後俱無序跋考晁氏讀書志陳氏書録解
　　題馬氏文獻通考俱作十二卷雍子伯温為之序
　　系其畧云其一之二則總元㑹運世之數三之四
　　以㑹經運五之六以運經世七之十則以隂陽剛
　　柔之數窮律吕聲音之數以律吕聲音之數窮動
　　植飛潛之數十一之十二則論皇極經世之所以
　　為書葢原書十二卷前十巻為書謂之皇極經世
　　書末二卷為篇謂之觀物篇又别見觀物内篇二
　　卷單行之本陳振孫謂即經世書之第十一第十
　　二卷也内篇之外又有觀物外篇六卷晁公武謂
　　雍門人所記張載謂外篇亦雍所作門人第編集
　　之引雍詩若無揚子天人學安有莊周内外篇之
　　句為證近世刋行之本僅止觀物内外篇而前十
　　卷之書不可多覯此書雖闕二卷而前十卷獨全
　　洵收蔵家希有之珍也
心經附註(一函/四冊)
　　宋真徳秀心經明程敏政附註前敏政序次徳秀
　　心經總目并賛次宋顔若愚跋次宋程復心心學
　　圖并説後敏政後序明汪祚識語末李滉心經論
　　按敏政是書以真西山心經為綱採摭程朱以下
　　大儒之言互有發明者附之於後故名附註第考
　　明史藝文志僅載敏政道一編五卷而附註一書
　　不見著録今按敏政自序汪祚識語同作於𢎞治
　　五年而李滉論乃作於嘉靖四十五年相距又七
　　十五載其論極言敏政道一編以朱子晚年悔悟
　　與陸氏合之説為牽合附㑹而獨取此書遵朱子
　　之意賛西山之經為有益學者故為此論以發明
　　之據此則為敏政未刋之書而滉所梓行者因明
　　末儒林宗尚良知故道一編多所流傳此書雖刻
　　而仍未盛行史家遂獨見遺也考凌迪知萬姓統
　　譜程復心婺源人仕元為徽州路教授嘗著四書
　　章圖總要明史文苑𫝊程敏政字克勤休寧人成
　　化進士累官禮部侍郎贈禮部尚書歙縣志汪祚
　　字承之著有寳經堂稿崇孝編顔若愚李滉爵里
　　俱未詳
天原發微(二函/十冊)
　　元鮑雲龍著明鮑寧辨正五卷前雲龍自序次元
　　方回二序次總目次辨正凡例次圖一卷次篇目
　　名義一卷次問答節要一卷後元曹涇跋戴表元
　　後序
　　考鮑寧辨正一書見明史藝文志此本載方回二
　　序一述鮑雲龍著書之意一叙鄭昭祖刻梓之由
　　雲龍著書時嘗與回辨析其義所云問答葢往來
　　手札中語也寧之辨正以小字分註本文之下又
　　刪問答之繁複者名為節要是此書初刻出於昭
　　祖今本則寧作辨正後所刋也篇目名義亦寧所
　　作後一部有寧序此本闕之回之二序一作於至
　　元辛卯一作於元貞丙申曹涇跋亦作於丙申戴
　　表元序作於大徳己亥皆昭祖原刻中所有而寧
　　仍其舊者考歙縣人物志鮑雲龍字景翔鮑寧字
　　廷謐方回字萬里一字囦甫號虛谷宋時知建徳
　　府入元累遷通議大夫曹涇字清甫號宏齋至元
　　中授紫陽書院山長著服膺録讀書記諸書鄭昭
　　祖字孔昭元初以薦除廣南西道儒學提舉不赴
　　元史戴表元字帥初奉化人咸淳中進士乙科大
　　徳八年拜信州教授調婺州以疾辭
天原發微(一函/四冊)
　　篇目同前前有明鮑寧序其鮑雲龍自序方回後
　　序辨正凡例曹涇跋戴表元序俱闕
　　此與前書同版而橅印在後故紙墨不及
　　闕補圖(十二/)卷一(二十八/)卷二下(十一/十二)卷三下(七/)
　　卷四(三十五/)卷五上(二/)卷五下(五十二/)
聖學心法(一函/四冊)
　　明成祖御撰四卷前成祖序
　　成祖序稱嘗見唐文皇帝作帝範十二篇以訓其
　　子雖未底於精一執中之藴要皆切實著明可以
　　為治故於㡬務之暇采古聖賢嘉言編輯為書云
　　云其書四卷皆言君道而以父道子道臣道附於
　　第四卷之後此本橅印不佳似是坊間售本非内
　　府印蔵之書也
五倫書(四函二冊/三十)
　　明宣宗御撰六十二卷前明英宗序
　　考明史藝文志載五倫書六十二卷宣宗採經傳子
　　史嘉言善行有闗於五倫之道者編輯成帙正統中
　　英宗製序刋行此書橅刻極精並是當時初印之本
　　明内府蔵本有廣運之寳
　
　
五倫書(六函冊/六十)
　　篇目同前
　　此與前書同時橅印而紙質之緻膩過之
　　明内府蔵本鈐寳同前
　
　
五倫書(四函二冊/六十)
　　篇目同前
　　此本印工較前二部更為精潔
　
　
　
　　闕補卷五十四(全/)
五倫書(六函二册/六十)
　　篇目同前
　　此本橅印在前三部之後書中雖鈐内府之寳而
　　亦有收蔵家私印者未必非因紙墨稍差散入民
　　間也韓氏仲氏印記未詳其人
　
　
　
　
五倫書(四函冊/六十)
　　篇目同前
　　此書墨香紙色與第一部同亦橅印之佳本也明
　　内府鈐寳並同
　
　
格物通(二函冊/二十)
　　明湛若水著一百卷前若水自序次進書表次謝
　　恩進書疏疏後載明世宗諭㫖次若水纂要録一
　　巻後明周相吕柟二序髙簡跋
　　按若水此書以大學明徳之事莫先于格物格之
　　為功在于誠意正心修身遂可以齊家治國平天
　　下故自誠意以下類其物之繁簡列以目之多寡
　　或綴經史格言或闡祖宗大訓明史稱其仿大學
　　衍義補而作者是也書成百卷進于嘉靖七年世
　　宗極為嘉賞周相吕柟髙簡各序跋皆作于嘉靖
　　十二年三人皆出若水門同刻是書者也若水字
　　元明増城人𢎞治十八年進士歴官南京國子監
　　祭酒南京吏禮兵三部尚書吕柟字仲木髙陵人
　　正徳戊辰進士第一累官南京禮部侍郎贈尚書
　　諡文簡見明史儒林𫝊周相呉江人髙簡綿州人
　　俱嘉靖己丑進士見太學題名碑相作序時官四
　　川道監察御史
　　明内府蔵本有廣運之寳潯陽陶氏印記未詳其人
　
　
　　闕補卷六(五/六)卷七(九/)
古今攷(一函四冊/二十)
　　宋魏了翁著元方回續三十八卷前了翁序序後
　　有回識語
　　按此書雖名為了翁所撰而經其手定者止二十
　　則餘皆回所續成每條之首俱標某某曰以為别
　　引史傳語則稱某紀某傳故于了翁所自著者燦
　　若列眉矣毎卷首第二行悉標上海後學王圻校
　　刋其三十八卷之末附刋元人周文英詩一章并
　　其子南序序題至正二十年稱此書未能版行姑
　　與同志者抄寫數十本云云是此書在宋元間並
　　無刋本至王圻始為付梓也文英父子爵里俱無
　　考了翁回並見前
　　闕補卷一(二十/)
老子道徳經(一函/二冊)
　　周李耳撰二卷河上公章句前三國葛元序
　　此亦従世徳堂刋本中分出單行者其橅印與前
　　荀揚諸子並出一時
南華真經副墨(一函/六冊)
　　周莊周著明陸西星注八卷前明程涓序次西星
　　自序次篇目次讀南華真經雜説次批㸃法次論
　　音叶次論字畫後明孫大綬序
　　按西星自序稱南華為道徳經之註疏妙竅同元
　　並通大乗之祕故為是註以匡昔賢之不逮云云
　　葢合二家之説而參訂一書也其以副墨為名者
　　即取莊子副墨之子聞諸洛頌之孫句考郭象注
　　副墨即文字之謂西星序作于萬厯戊寅涓與大
　　綬二序俱作于萬厯乙酉涓字巨源新安人大綬
　　字伯符各見本序西星爵里無考是書紙墨雅潔
　　可稱明版佳本
沖虚至徳真經(一函/四冊)
　　周列禦宼著晉張湛注唐殷敬順釋文八卷前湛
　　序目録後載漢劉向原序
　　考馬端臨文獻通考載張湛注列子八巻又載列
　　子釋文二卷是知宋時傳本注與釋文分刻此則
　　合刋亦世徳堂梓行六子之一也其以沖虚至徳
　　真經為名者唐天寳初奉冊列禦宼為沖虚真人
　　改題其書為沖虚真經逮宋景徳四年勅加至徳
　　之號又稱沖虚至徳真經晁公武讀書志所載已
　　同此名矣
　　桑氏收蔵印記見前
　
　
　
　
沖虚至徳真經(一函/六冊)
　　篇目同前
　　亦世徳堂刋本紙墨與前部同
戰國䇿(一函/八冊)
　　宋鮑彪注十卷前彪序次載漢劉向宋曽鞏上目
　　録序二篇卷十後有彪識語
　　前宋版戰國䇿有王信序自記其梓刻之由此本
　　無之惟卷末有嘉定五年夏月世綵堂刋本記其
　　左右邉䦨墨線俱就版中分行線痕凑成本記之
　　式其為偽造固已顯然況字畫亦逺不相及乎
　　徐摭收蔵印記無考次一印青字下一字糢糊不
　　可辨識
　
　
吕氏春秋(一函/四冊)
　　秦吕不韋著漢髙誘訓解二十六卷前誘序目錄
　　後有鏡湖遺老識語明張登雲跋
　　考是書卷目各家著錄互異唐宋藝文志及晁氏
　　讀書志並作二十六卷惟馬氏文獻通考作二十
　　卷陳氏書錄解題又作三十六卷與此本亦異按
　　鏡湖遺老識語稱餘杭鏤本亾三十篇又有脱字
　　漏句凡本得於東牟王氏四明使君於元豐初奉
　　詔修書於資善堂取太清樓藏本為之校定元祐
　　壬申余喜得此書校讐始就為一客挾去後三年
　　見歸因募筆工錄之云云據此則鏡湖遺老為宋
　　人其時所校定者原未嘗刋刻此本有陳世寳訂
　　正朱東光補㕘張登雲繙校諸名目刊列于標題
　　之下是其書為登雲所手刻而遵用鏡湖遺老校
　　定舊本概可見也陳世寳朱東光爵里俱無考張
　　登雲山東兖州府寧陽縣人登隆慶辛未進士見
　　太學題名碑
　　明鄭曉蔵本有淡泉大司宼章二印曉字窒甫號
　　淡泉海鹽人嘉靖元年舉鄉試第一明年成進士
　　由職方主事歴官刑部尚書以忤嚴嵩之故坐事
　　落職隆慶初贈太子少保諡端簡明史有傳
　
　
論衡(二函冊/十二)
　　漢王充著三十卷後有宋楊文昌後序
　　文昌爵里無考其序作於慶厯五年稱先得俗本
　　七率二十七卷其一程氏西齋所貯又得史館本
　　各三十卷於是互質疑謬沿造本源又為改正塗
　　注凡一萬一千二百五十九字募工刋印云云今
　　考眺公武陳振孫馬端臨諸家著録卷目悉符則
　　文昌校刋之本為可據矣此本版心下方有通津
　　草堂四字紙質墨光係為明製葢取文昌定本而
　　重加校刻者
農書(一函/五冊)
　　元王禎著農桑通訣五卷農桑圖譜二十卷穀譜
　　十卷共三十五卷前禎自序後山東巡撫准刋文
　　移
　　此書巻末有大明萬厯二載甲戌濟南府章邱縣
　　刋行木記而卷首則載嘉靖九年山東巡撫邵准
　　布政司顧應祥申請文移一通内稱元豐城縣尹
　　王禎所著農書三部久無刻本應再加校正命工
　　翻刻分發所屬附州縣掌印治農等官云云是此
　　書初刻於嘉靖九年而章邱縣署又翻刻於萬厯
　　二年故橅印字畫俱不能工整然實為重農務本
　　之書固自可寳考泰安府志稱王禎字伯善東平
　　人官旌徳令再調永豐不言其為豐城尹按永豐
　　豐城二邑皆𨽻江西名復相近其中所載或各有
　　訛誤也禎為山左人其書自盛傳於故土官山左
　　者因為刻梓以表章之苐惜木記中未載章邱縣
　　尹之名遂不可考其人固勤於民事者矣顧應祥
　　字惟賢長興人𢎞治乙丑進士累官南京刑部尚
　　書贈太子少保著有崇雅堂集見浙江通志
六子全書(一函/八冊)
　　老子二卷河上公章句前三國葛元序次老氏聖
　　紀圖荘子十卷晉郭象注唐陸徳明音義前象序
　　次太極圖説列子八卷晉張湛註唐殷敬順釋文
　　前湛序荀子二十卷唐楊倞註前倞序次圖揚子
　　十卷晉李軌唐柳宗元宋宋咸呉祕司馬光註前
　　咸序并進書表次光序次圖文中子十卷宋阮逸
　　註前逸序書首載宋龔士卨總序
　　前宋版中有荀子一部南華真經一部其版皆與
　　此書之荀子荘子相同觀揚子序後木記云將監
　　本四子精加校正謄作大字刋行是宋時初刻止
　　有四子也龔士卨序于老莊荀揚之外兼論文中
　　而不及列子則士卨増刋亦止五子今書有六子
　　者葢明人翻刻時始増列子無疑也且書中通體
　　字畫俱不圓整而序文之字用筆牽連處并多紕
　　謬尤為翻刻之明證苐所載揚子亦止十卷據木
　　記所云豈宋時監本已改併十三卷為十卷耶
　　明毛晉王時敏俱經收蔵按朱彛尊明詩綜小傳
　　時敏字遜之號烟客太倉州人太傅錫爵孫承祖
　　䕃官尚寳司丞𢎞載家蔵印無考
　
　
　　闕補莊子卷五(二十八/)卷七(三十一/三十)揚子卷十(一/)
六子全書(二函冊/十四)
　　篇目同前不載圖
　　此書版心上方俱標世徳堂刋乃為六子合印全
　　本也版式刻工逺勝前部然書首仍載龔士卨序
　　則于序中之止言五子並未加考且標為老子道
　　徳經序益見其疎畧實甚矣
　　收蔵印記無考
　
　
六子全書(二函册/十四)
　　篇目同前
　　此即世徳堂刋本而鑱去版心之字惟於老子上
　　卷第五葉標桐隂書屋校葢其版為書賈所得遂
　　鑱去世徳堂偽充宋槧又故作校正之名補刋上
　　方以掩人耳目也
　　闕補荀子卷十(二十三/)
六子全書(二函冊/十四)
　　篇目同前
　　此亦鑱去世徳堂後印本然墨色精瑩印工之良
　　也
　　明張宏志蔵本宏志河南開封府項城縣人登崇
　　禎丁丑進士第見太學題名碑其仍稱曲江者葢
　　九齡之裔耳
　
　
　
　
　
　
　
　
六子全書(八函冊/四十)
　　篇目同前
　　此本亦標桐隂書屋校而橅印在前二部之後紙
　　墨俱遜
六子全書(六函冊/四十)
　　此本並將桐隂書屋校五字俱為割去而補痕顯
　　然又作偽之拙者矣
　　蕭蓼亭收蔵印未知誰氏
　
　
　　闕補老子卷上(十六/)列子巻八(十/)荀子巻十九(十/)
　　(八/)文中子巻三(八/)卷五(十四/)
五子全書(一函/三冊)
　　鬻子一卷唐逢行珪註前行珪序並進書表子華
　　子二巻前漢劉向序鶡冠子三卷前宋陸佃序唐
　　韓愈讀鶡冠子文尹文子一卷前魏仲長氏序公
　　孫龍子一卷無序書首有明歐陽清總序
　　按此書巻數與宋時諸家所著録者互有盈縮眺
　　氏讀書志陳氏書録解題馬氏文獻通考所載子
　　華子皆作十卷而此本止二卷眺氏陳氏所載尹
　　文子並作三卷馬氏作二卷宋史藝文志又作一
　　卷而此本則亦作一卷與宋史同陳氏馬氏所載
　　公孫龍子皆三卷而此本又止一卷惟鬻子鶡冠
　　子與諸書所載皆合此篇目異同之概也鬻子為
　　行珪所註考凌迪知萬姓統譜稱行珪為隋時人
　　而眺陳諸家皆謂行珪官華州鄭縣尉其書進于
　　永徽四年則已在唐髙宗時矣至諸家所載尹文
　　子皆稱為仲長氏所定馬氏述李獻臣之言謂仲
　　長氏統也又言傳稱統卒於獻帝避位之年而此
　　云黄初末到京師豈史之誤乎云云葢以序中稱
　　黄初疑為非統而陳振孫又云仲長即統未知孰
　　是書首歐陽清序作于嘉靖五年清上饒人官浙
　　江按察司副使其序稱五子向有刻本久未及校
　　始為改誤補正云云則是宋元以降雖有舊刋之
　　版而此本乃清所别刻者矣
荆川稗編(六函冊/六十)
　　明唐順之著一百二十卷前明茅坤序次順之自
　　序次茅一相序并例義
　　按順之此書博採經史諸子百家之説凡農圃醫
　　卜方技一切小道無不備載其書為順之門人毘
　　陵左烝所刋後茅坤姪一相以其不載原書批㸃
　　為之鑱入其實仍為左氏原版觀書中每卷標題
　　之下仍各載考校門人姓氏而左烝之名列於卷
　　首是可證也考明史順之字應徳武進人嘉靖己
　　丑進士累官僉都御史巡撫淮揚天啟中追諡襄
　　文茅坤字順甫歸安人嘉靖戊戌進士累官廣西
　　按察司副使
　　補齋印記無考
　
　
梁谿漫志(一函/五冊)
　　宋費衮著十卷前衮自序次國史院抄録梁谿漫
　　志牒文次宋樓鑰序施濟跋語
　　考宋史藝文志載是書入小説家止稱一巻以此
　　本證之則史臣之誤也費衮始末無考按常州志
　　梁谿源出恵山南流入太湖古溪狹小梁大同中
　　重浚故名梁谿則衮為常州人可知矣其自序作
　　于紹熙三年施濟識語作于嘉泰元年稱衮以書
　　屬濟濟于為邑之暇命工刻梓云云是此書初刻
　　係出施濟之手然書前所載樓鑰序文乃作于嘉
　　定元年則距施濟刻梓之時已逾七載施之刋本
　　不應有之或鑰所作序者又别為一本此則明代
　　所刻因合前人所有序與識語而并載之耳
何氏語林(一函/六冊)
　　明何良俊著三十卷
　　是書刋刻精良橅印清朗為明版最佳之本前後
　　不載序跋惟第一巻後有清森閣雕梓木記考朱
　　彛尊明詩綜小傳良俊字元朗松江華亭人由嵗
　　貢生授南京翰林院孔目有清森閣集則此書乃
　　其所自刋也書分三十六門取歴代史鑑中事實
　　依類引据止于元代自為之註
野客叢書(一函/十冊)
　　宋王楙著三十卷前楙自序并識語後宋郭紹彭
　　撰楙壙銘陳造跋
　　按紹彭所作楙壙銘述此書考證經史百氏下至
　　騷人墨客佚事細大不捐士大夫爭先謄寫欲鋟
　　木以傳先生辭之據此則是書在宋時本未刋行
　　故文獻通考諸書及宋史藝文志均未著録直逮
　　明時始有刋本而王圻續通考仍未採入則固收
　　蔵希有之書也王楙郭紹彭宋史俱無傳陳造字
　　唐卿髙郵人淳熙進士累官朝散郎淮南安撫司
　　參議見髙郵州志
　　書中有趙氏子昻印記篆法不工又三呉世家一
　　印字體並多譌謬書賈偽造不足存也
重廣補註黄帝内經素問(一函/十冊)
　　二十四卷唐王冰註宋林億孫奇高保衡校正孫
　　兆改誤前億等進書序次冰原序
　　按眺公武讀書志陳振孫書録解題俱稱王冰自
　　號啓元子陳氏又稱其為寶應中人官太僕令而
　　王冰之名載于讀書志及文獻通考者並作砯惟
　　宋史藝文志仍作冰字與此書同按集韻韻㑹諸
　　書砯並音砰為水擊出巖聲與冰字音義迥别據
　　此書作冰則知眺馬二家之誤也又按宋史藝文
　　志及眺陳諸家著録皆第稱黄帝内經素問二十
　　四卷而無重廣補註之名則此本定為明人翻刻
　　時所加名目且書録解題但稱林億高保衡承詔
　　校定並無孫奇之名亦不言有孫兆改誤之事今
　　本増入孫奇孫兆二人則重廣補註之名當即為
　　此二人所加矣書中凡遇宋諸廟諱皆従缺筆葢
　　偽充宋槧之所為然橅刻特精固翻版之絶佳者
　　林億于宋嘉祐中官光禄卿見至元嘉禾志孫奇
　　諸人無考
　　嘯月眠雲及丈夫意氣相許二印未詳
　
　
　
　
重廣補註黄帝内經素問(二函冊/十四)
　　篇目同前
　　橅印在前部之後墨色少差而實為一版也
重修政和經史證類備用本草(二函四冊/二十)
　　宋唐慎微編輯三十卷後宋嘉祐間掌禹錫等補
　　注本草奏勅并圖經本草奏勅次政和間校刋證
　　類本草各官銜名次宋宇文虚中元劉祁書後二
　　篇
　　此書卷首有金泰和甲子刋書木記别無序文其
　　自嘉祐以前所有本草諸序皆載于卷一中名為
　　序例而嘉祐間禹錫等進書奏勅又列于書末不
　　入卷中其體例殊不畫一葢因宋金元明輾轉重
　　刋互有改易故也按馬端臨文獻通考載證類本
　　草三十二卷述眺公武讀書志云慎微合兩本草
　　為一書且集書傳所記單方附之於本條之下所
　　謂兩本草者一名補註神農本草一名圖經本草
　　皆掌禹錫等先後奉勅所編補註進于嘉祐之初
　　圖經進於嘉祐之末此書猶載兩次奏勅于後則
　　慎微藍本于此可見第考慎微此書前後稱名亦
　　復不一陳氏書録解題載大觀本草三十一卷稱
　　為唐慎微撰义稱仁和縣尉艾晟作序名曰經史
　　證類本草是合大觀本草與證類本草為一也馬
　　端臨文獻通考則載大觀本草三十一卷于前又
　　載證類本草三十二卷于後而于大觀本下即引
　　陳振孫所稱艾晟作序名曰證類之言則名雖分
　　列而實復混同惟宋史藝文志直載大觀經史證
　　類備急本草三十二卷兩名始併為一名矣然諸
　　書但及大觀之名而總無政和之號且皆稱三十
　　二卷或稱三十一卷而此本獨三十卷并以重修
　　政和標題又備用之稱與宋史備急之名互異以
　　卷首金泰和甲子刋書木記證之是明時别據泰
　　和刋本重刻行世不以宋槧為準故卷數標題各
　　有盈縮異同也况宇文虚中所作書後明言慎微
　　字審元成都華陽人治病百不失一不取一錢但
　　以名方秘録為請以此士人喜之得一藥名一方
　　論必録以告云云而文獻通考所引書録解題乃
　　云慎微不知何人考宋史虚中字叔通成都華陽
　　人大觀三年進士建炎二年應詔為祈請使使金
　　不歸受官至翰林學士知制誥兼太常卿封河内
　　郡開國公金人號為國師據此則虚中本與慎微
　　同鄉故能詳其始末又知其書復經政和間奉勅
　　校刋在大觀時者尚非定本故又題為政和而分
　　卷則三十耳虚中使金與宋隔絶所作書後金人
　　刻之而宋人初未之見故謂慎微不知何人也此
　　書與後一部篇目雖同而板刻較工者按後一部
　　為明萬厯間蜀府承奉正陳瑛刋本其所載序文
　　有成化間山東巡撫原傑刋本序又有嘉靖間山
　　東臬使周珫刋本序則是書在明時固有三刻此
　　或為成化嘉靖間所刋而闕其序文也考宋史掌
　　禹錫字唐卿郾城人登進士第累官尚書工部侍
　　郎劉祁無考
　　明内府藏本有廣運之寶
　
　
重修政和經史證類備用本草(二函冊/十二)
　　篇目同前前有明周俶王積項廷吉馬三才商輅
　　序五篇
　　按商輅序為原傑刋本作王積項廷吉馬三才三
　　序為周珫刋本作周俶序則萬厯五年為蜀府承
　　奉正陳瑛校梓此書而作也慎微本蜀人蜀府為
　　刻其書足稱盛事獨惜橅印不精較之前部相去
　　不啻倍蓰矣原傑字子英陽城人正統十年進士
　　歴官山東湖廣巡撫贈太子太保周珫應城人累
　　官右僉都御史巡撫蘇松俱見明史本傳周俶字
　　初卿成都人嘉靖辛丑進士歴應天府尹見凌迪
　　知萬姓統譜馬三才徳清人嘉靖丁丑進士見太學
　　題名碑商輅見前陳瑛王積項廷吉俱未詳考明
　　史諸王表太祖子椿於洪武十一年封蜀王二十
　　三年就藩成都其承奉正官名史中所載王府官
　　屬并無此稱或係當時所暫置者
圖繪寶鑑(一函/四冊)
　　元夏文彦著五卷補遺一卷前元楊維楨序文彦
　　自序
　　考栗祁湖州志云夏文彦呉興人後居雲間精圖
　　畫著有圖繪寶鑑五卷行世但稱五卷不云有補
　　遺一卷今按文彦自序作于至正乙巳自謂彚而
　　成編分為五卷其補遺後别行又標至正丙午新
　　刋則補遺之作在文彦自序中且未之及故栗祁
　　作志亦従其畧不知乙巳丙午僅越一年自是一
　　時並刋非為後出栗志之疎固不足辨又按楊維
　　楨序中稱雲間義門夏氏士良又稱士良名文彦
　　云云栗志僅詳其名而不及其字則其未經深考
　　可知也士良本至明時版已漫漶正徳中有錦衣
　　衞都指揮苗増字益之取家藏本繕冩重刋又彚
　　次當代善畫者續編為六卷刻於正徳己夘司經
　　局洗馬滕霄為序是本仍止五卷及補遺并無重
　　刋序跋係欲偽充原槧者然選紙堅緻古香黟然亦
　　佳本也楊維楨字亷夫浙江㑹稽人元泰定中進士
宣和書譜(一函/二冊)
　　宋徽宗御撰二十卷
　　按晁氏陳氏馬氏諸書目皆不載是書則在宋時
　　僅為内府秘籍並未流行見之者少當時有書畫
　　兩譜刻梓者似應合版而此獨單行猶之米芾書
　　畫史二卷載於書録解題者即為分列且宋史藝
　　文志止存畫史而不及書史可知古人書畫分載
　　之書原可析卷單行也此本橅印雖清而字畫不
　　能工整其為明代坊間所刻無疑
　　收藏印記無考
　
　
東觀餘論(一函/二冊)
　　宋黄伯思著二卷前總目後有伯思自序後宋樓
　　鑰序
　　此書在宋嘉定間樓鑰刻之建安漕司此明時項
　　篤夀翻刻樓本故存其序總目及上下卷標題下
　　皆刋篤夀名而嘉禾項氏萬卷堂梓方圓木記凡
　　四見於書中第以出自翻板橅印不能工整考宋
　　史伯思字長睿邵武人元符三年進士累官祕書
　　郎自號雲林子别字霄賔樓鑰項篤夀見前
御題米已闢王黄斥米従来聚訟每紛如千年下議千
年上幾事實當幾事虛筆正明言在心正古書垂法示
今書重摹淳化加詳訂也覺斯之未信予乙未新正中
澣御筆鈐乾隆雙璽
　　潄玉亭諸印未詳其人
　
　
東觀餘論(一函/六冊)
　　篇目同前後有宋黄䚮序
　　此本雖多黄䚮一序而實為項氏刋版書中所有
　　篤夀名及刋印之木記俱為書賈割去意在欲充
　　宋槧而補紙之痕終不能掩也
　　泰興季氏藏本内有宋本小印亦季氏所鈐盖因
　　未見項氏完書遂為所惑今有前部可證此印不
　　復採入餘印無考
　
　
　
　
　
　
古今法書苑(三函冊/十八)
　　明王世貞著七十六卷前世貞二序次王乾昌序
　　乾昌序稱公家藏有古今法書苑七十六卷晚年
　　欲刋行未果友人宋賓之氏得其副墨攜示重與
　　吾鄉勝流開士搜討是正積有嵗年云云是世貞
　　撰成此書未經付梓乾昌實始刻之世貞二序一
　　為孫孟芳書一為陸萬里書考松江志萬里字君
　　羽華亭人工書於時莫雲卿早逝而董文敏後起
　　故萬里稱獨步焉乾昌孟芳亦皆自題雲間人與
　　陸氏同鄉里孟芳所作𨽻書古雅有法疑皆為乾
　　昌所屬其稱吾鄉勝流者殆謂此也王世貞見前
　本朝大學士髙陽李霨藏本霨字景霱直𨽻髙陽人
　　順治三年進士改庶吉士授編修累官至保和殿
　　大學士加太子太師諡文勤
　
　
初學記(五函冊/三十)
　　唐徐堅著三十卷前宋劉本序
　　劉本序作於紹興四年不述刋刻始末此本上方
　　有九洲書屋四字觀其版式字體葢出明人所刋
　　橅印頗為清朗考新唐書徐堅字元固湖州長城
　　人舉秀才及第累官祕書監左散騎常侍集賢院
　　學士贈太子少保諡曰文劉本無考
　　收藏二印未詳其人
　
　
初學記(二函四冊/二十)
　　篇目同前
　　清朗不及前部橅印在其後也
　　收藏二印未詳其人
　
　
　　闕補卷二(十六/)卷二(十六/)卷九(十二/)卷十三(二十/一)
　　卷二十八(三十/)卷三十(十/)
初學記(三圅一冊/三十)
　　篇目同前
　　此書版心上方標安桂坡館每卷標題之下又
　　稱錫山安國校刋安國見前其人所刋書籍甚
　　夥流傳亦廣而善本則不多得此書版式字體
　　與前二部相同葢取九洲書屋之本而翻刻之
　　者
　　明焦竑藏本有澹園印記竑見前又有范大澈印
　　按後藝文類聚中亦有其收藏印記稱四明范生
　　當屬范欽後人亦天一閣所蔵書也
　
　
　
　
　
　
　
　
　　闕補卷二十二(一/)卷二十三(六三/十)卷二十九(二十/二)
初學記(一圅冊/十二)
　　篇目同前
　　亦安氏翻刻之版橅印并出一時
　　闕補序(四/)
白孔六帖(十函册/五十)
　　唐白居易纂宋孔𫝊續編共成一百卷宋韓駒序
　　此書橅印精良紙墨亦出上選係明版之最佳者
　　孔𫝊宋史無傳凌迪知萬姓統譜載傳字世文兖
　　州人孔子五十世孫精於易學建炎初與孔端友
　　南渡寓居衢州率族人拜疏於闕下叙家門故事
　　歴知邠州陜州撫州改知建昌進續白氏六帖文
　　樞要覽詔送秘書省所著有東家雜記杉溪集官
　　至中散大夫宋史韓駒字子蒼仙井監人政和中
　　賜進士出身累官中書舍人兼權直學士院贈中
　　奉大夫考唐書藝文志作白氏經史事類一名六
　　帖程大昌演繁露謂開元課試之法裁紙為帖白
　　書為制科特設故以帖為名其載於宋史藝文志
　　者則稱白氏六帖三十卷前後六帖三十卷注云
　　前白居易撰後宋孔𫝊撰所云前後六帖三十卷
　　者葢謂前後皆三十卷共六十卷也故陳氏書録
　　解題及馬氏文獻通考皆先列六帖三十卷後列
　　後六帖三十卷合之皆止六十巻今本分為百卷
　　乃明人所更與宋槧卷目異焉
白孔六帖(四函二册/三十)
　　篇目同前
白孔六帖(十函二册/一百)
　　篇目同前
　　以上二書皆與前部同時橅印之本
　　收藏二印未詳其人
　
　
百川學海(二函册/十六)
　　宋左圭纂分甲乙丙丁戊己庚辛壬癸十集前圭
　　自序
　　左圭宋史無傳其自序有夀諸梓以溥其傳之語
　　則圭固嘗自刋而此本字畫㕘錯係出翻版
　　闕補學齋佔畢卷一(七/八)卷四(七六九/十)　(十五/)蔡邕
　　獨㫁卷下(十一/十二)九經補韻(五/九)　(六/)古今注卷下(五/六)
　　釋常談卷下(五/六)燕翼貽謀録卷三(三/四)卷四(五/六)卷五
　　(一/九)春明退朝録卷上(一/)卷中(八/)卷下(五三/十)玉堂雜
　　記卷中(二/八)揮麈録卷下(七/八)厚徳録卷一(五/六)卷三(三/四)
　　文正王公遺事(九/十)龍城録卷上(五/六)卷下(一/二)前定録
　　(序/二)　(一/)眺氏客語(三十一/)道山清話(三十五/)晝簾
　　緒論(一十二/二)　(十九/)祛疑説(十五/二十)　(十九二/二十)宋景
　　文筆記卷上(五/)鼠璞(十十五/三  五)　(十十六/三  六)善誘文(序/九)　(一/)
　　螢雪叢説卷上(十一/十)卷下(九/十)西疇常言(十一/十二)東谷
　　所見(三一四十二/十)趙元素雞肋(全/)四六話卷上(十/)
　　四六談麈(序/)文房四友除授集(四一/十)騷畧卷一(五/六)
　　(七/)獻醜集(一/二)選詩句圖(六十七之十二之十四/二  四  二十六)石
　　林詩話卷中(三/四)東萊詩話(一/)珊瑚鈎詩話卷三(十/)
　　貢父詩話(四/)後山詩話(五/)許彦周詩話(一六十五/十)
　　庚溪詩話卷下(九三十十四/十)竹坡詩話(三之五十六/十五)
　　法帖釋文卷七(三/)卷九(五/)海岳名言(四/)書㫁(三/)續
　　書譜(四/六)歙州硯譜(五/六)刀劍録(七/八)香譜(五/六)茶經卷下
　　(九/)煎茶水記(五/)茶録(四/)筍譜(五十二十一/二  二)蠏譜(九/)
　　茘支譜(三/)菊譜(十一/)海棠譜巻上(五/)巻下(一/二)禽經
　　(十/)
羣書考索(十二函/一百册)
　　宋章如愚輯前集六十六卷後集六十五卷續集
　　五十六卷别集二十五卷共二百十二卷
　　考金華先民傳稱如愚字俊卿金華人慶元中登進
　　士第累官國子博士改知貴州開禧中被召上疏極
　　諫時政因忤韓侂胄罷歸講學論道逺近咸師尊之
　　稱曰山堂先生所著有羣書考索六十六卷云云葢
　　作傳者僅見其前集而不知其尚有後續别三集也
　　今坊間所行刋本亦止有前後續三集而别集往
　　往無之此書方為全本橅印頗精亦明版之佳者
事類賦(二函册/十六)
　　宋呉淑著三十卷前宋邊惇徳序次淑進注事類
　　賦狀
　　考宋史呉淑字正儀丹陽人預修太平御覽太平
　　廣記文苑英華作事類賦百篇以獻詔令注釋淑
　　分注成三十卷上之官至職方員外郎卒於咸平
　　五年此書卷三十後刋宋紹興丙寅右迪功郎特
　　差監潭州南嶽廟邊惇徳左儒林郎紹興府觀察
　　推官主管文字陳綬右従政郎充浙東提舉茶鹽
　　司幹辦公事李端民校梓觀此則淑書成于咸平
　　以前上于太宗之朝初無刋本直至紹興末年浙
　　東官屬方為付梓而書中于每卷標題之下呉淑
　　銜名之次標都事錫山華麟祥校刋麟祥雖未詳
　　其人而版心上方刋崇正書院四字考常州府志
　　宋寶祐中無錫令袁従為祠以祀楊時陸九淵張
　　栻楊簡袁燮袁甫喻樗尤袤蔣重珍曰九先生祠
　　元教授虞薦發去陸九淵張栻楊簡袁燮袁甫益
　　以李祥名五先生祠嘉靖八年邑人華雲益以李
　　綱邵寶為七賢祠而榜曰崇正書院夫崇正之名
　　始於嘉靖八年則此書版行葢出於嘉靖以後也
　　邊惇徳字公辨楚邱人才思敏給以能詩名見凌
　　迪知萬姓統譜李端民字平叔見洪邁容齋五筆
　　陳綬無考
　　南康白鹿書院藏本有印記魯國世家印無考
　
　
事類賦(二函册/十六)
　　篇目同前
　　此書係従前版翻刻其版心之崇正書院改刋寧
　　夀堂其呉淑華麟祥標名處改刋三呉徐守銘警
　　卿校梓長洲杜大中子庸同梓卷末亦鑱去邊惇
　　徳等銜名葢故為變其面目以圖鬻市之本刻手
　　拙劣逺遜前部所稱徐守銘杜大中未必非書賈
　　借名也
　　明焦竑藏本有澹園焦氏印竑見前餘印無考其
　　卷三卷十二并有字畫糢糊之印不可辨識也
　
　
　
　
　
　
事類賦(一函冊/十四)
　　篇目同前
　　此書于毎卷呉淑銜名之後留空一行葢本欲列
　　校梓者之名而未經刋入其卷三十後所載邊惇
　　徳等銜名雖與前第一部同而版式各異橅刻特
　　精實出錫山華本之上
　　明仇英藏本有十洲印按王穉登丹青志載英字
　　實父號十洲太倉人移家郡城畫師周臣而格力
　　不逮工于臨摹往往亂真
　
　
紀纂淵海(四函二册/三十)
　　宋潘自牧著一百卷前明陳文燧胡維新二序次
　　編校姓氏
　　考金華府志自牧金華人官福州教授其書不載
　　于宋史及文獻通考諸書今觀陳文燧序稱予先
　　世求之閩蜀得其前編周流呉越復購後編寶玩
　　葢幾百年矣云云是自牧此書其初原有前後兩
　　編亦無刋行定本故文燧既云求得又云復購也
　　文燧序又稱余戊寅冬承乏畿南公暇謬為補注
　　剥落太甚者屬别駕蔡公司理顧公學博呉公采
　　輯諸書補缺序次示諸太守越峯王公邑令呉君
　　皆願捐俸梓之梓成分為門若干條若干卷若干
　　云云據此則是書不但為文燧所刋其卷目門類
　　亦更定于文燧之手書中所分一百卷并分為五
　　十八部者未必與自牧原書一一符合也考明太
　　學題名碑文燧臨川人嘉靖壬戌進士其序作于
　　萬厯己卯時為河南按察副使胡維新與文燧同
　　官故為之序維新餘姚人嘉靖己未進士亦見太
　　學題名碑
　　闕補卷十二(十六/)卷十六(十二/)卷二十四(三/)卷四
　　十(三十七/)卷五十七(二十六/)卷六十五(十一/)卷七
　　十四(十一/)卷七十五(二十六/三十一)卷八十(二十四/)卷八
　　十五(二十二/二十三)卷八十六(二十/二)
古今合璧事類備要(十二函十册/一百二)
　　前集六十九卷後集八十一卷續集五十六卷宋
　　謝維新編别集九十四卷外集六十六卷宋虞載
　　編前集首載維新自序宋黄似道跋
　　此書毎集卷首標題之下皆稱三衢夏相重摹宋
　　版校刋則知此書非宋槧矣第宋時既經刋行而
　　文獻通考宋史藝文志均未著録則此書在明以
　　前流傳固少也謝維新虞載皆建安人維新字去
　　咎載字子厚並見書中黄似道夏相無考
古今合璧事類備要(八函八册/三十)
　　篇目同前闕黄似道跋
　　此書各集卷首皆割去夏相校刻一行補以别紙
　　其清朗迥出前部之上葢同出一版而選紙選墨
　　橅印獨工書賈以其精好遂思作偽耳
　　明邵寶藏本印記見前書中又有端本印端字俱
　　作山旁亦係書賈偽作不足采入
　　闕補别集卷八(五/)
羣書集事淵海(六函二册/三十)
　　不著撰人姓氏四十七卷前明劉健序後明李東
　　陽謝遷二序
　　按明高儒百川書志以此書為𢎞治間人所撰今
　　考李東陽序則稱國初人輯不著姓名謝遷序則
　　稱此書所采自春秋戰國迄于前元而不著名氏
　　豈元末之際窮居避世而托志于文字以終其身
　　者如虞卿之徒歟一稱國初一稱元末俱不屬之
　　𢎞治則是百川書志所載祗以東陽與遷健三序
　　皆作于𢎞治乙丑遂誤以刻書之日為撰書之年
　　耳健序稱内官監左少監賈公性近于貨書家得
　　書四十七卷若類聚合璧之比題曰羣書集事淵
　　海甚便觀覽公愛而重之因校正舛訛重新諸梓
　　云云則此書刻自明季中官資饒而工審宜其橅
　　印獨精矣考明史劉健字希賢洛陽人天順四年
　　庚辰進士累官少師吏部尚書華葢殿大學士贈
　　太師諡文靖謝遷字于喬餘姚人成化十一年乙
　　未進士第一官少傅戸部尚書謹身殿大學士諡
　　文正東陽見前
錦繡萬花谷(二函册/十六)
　　不著纂人姓氏八十卷前自序
　　考陳振孫書録解題載錦繡萬花谷四十卷續四
　　十卷謂序稱淳熙十五年作而不著名氏門類無
　　倫理序文亦拙今此書所列巻數相同其序亦載于
　　書首則猶存宋槧之舊而橅刻不佳係翻版之故也
藝文類聚(四函四册/四十)
　　唐歐陽詢著一百卷前詢自序
　　按唐書藝文志此書係詢與令狐徳棻趙宏智等
　　同修則詢固總其成者陳振孫書録解題謂其所
　　載詩文賦頌之屬多今世所無之文集故宋人咸
　　重其書諸家簿録無不載之此本橅印頗精而不
　　誌刋刻年月以版式紙質較之係為明槧歐陽詢
　　字信本臨湘人􁅝官太子率更令𢎞文館學士封
　　渤海男新唐書有傳
　　明四明范大澈藏本所鈐諸印大半見前其稱句
　　章灌園叟者考後漢書郡國志㑹稽郡縣餘姚句
　　章又郭璞注山海經稱句餘之山在餘姚南句章
　　北故二縣因以為名云以地理考之句章即今鄞
　　縣地也又有卧雲印考朱彛尊明詩綜小傳云陳
　　宗虞字于韶閬中人嘉靖庚戌進士官按察副使
　　有卧雲樓稿據此則卧雲當為宗虞私印其餘典
　　客待従之臣并典屬國冏菴寳墨齋開承堂金義
　　玉几諸印未知誰氏所鈐

新編古今事文類聚(十三函十册/一百三)
　　前集六十卷後集五十卷續集二十八卷别集三
　　十二卷宋祝穆編新集三十六卷外集十五卷富
　　大用編書首有穆自序
　　按祝穆自序作于淳祐丙午六年而宋史藝文志
　　不載此書似是穆雖撰成自為作序而其書仍未
　　刋行是以宋史不為著録又按書中新集外集皆
　　為富大用所編因其于職官一門獨畧特為増輯
　　大用為何代人雖不可考然新集别集卷首次行
　　俱標南江富大用時可編則一創一因犂然可見
　　且全部標題特用新編二字自與穆書原本有别
　　其非舊刻無疑乃近時坊間通行别本俱削去大
　　用之名竟以全書盡屬之祝穆誤矣考凌迪知萬姓
　　統譜祝穆字和甫其先由江陵遷歙穆従朱子受業
　　以儒學昌其家所著有事文類聚方輿勝覽諸書
　　闕補續集巻十(三十六/)新集卷十九(十二/)
唐詩紀事(六函八册/四十)
　　宋計有功著八十一卷前有功自序宋王禧序目
　　録後載明張子立識語
　　計有功宋史無傳按凌迪知萬姓統譜但稱有功
　　居魏公幕府紹興中遣詣行在奏對獻所著晉鑑
　　云云而未詳其里居今觀其書中自序識為臨卭
　　則知有功乃蜀人也王禧序作于嘉定甲申嵗稱
　　慶元辛酉始得是書立命數十吏傳録繙閲累年
　　手自讐校十是正其七八乃鋟之於懐安郡齋是
　　此書初刻係出於王禧之手而張子立又為重校
　　覆刋因作識語于其後也又考朱彞尊明詩綜小
　　傳張子立字原禮黄縣人中嘉靖丙戌科進士官
　　至右僉都御史巡撫延綏
　　梁澍收藏印記無考
　　闕補卷五十一(五/)
　
　
　
　
　
　
　
　
　
　
　
　
　
　
欽定天禄琳琅書目卷九
欽定四庫全書
欽定天禄琳琅書目卷十
　明版集部
楚辭(二函冊/十二)
　　周屈平著附宋玉景差賈誼淮南王安東方朔嚴
　　忌王襃劉向王逸擬騷諸篇共十七卷後漢王逸
　　章句書首載史記屈平本傳次漢班固序次梁劉
　　勰辨騷目録後附楚辭疑字直音補一卷
　　按世傳楚辭最著者一為王逸章句一為晁无咎
　　重編一為朱子楚辭集註朱子集註止八卷已見
　　前宋版中矣其餘卷目分合互有異同考隋書經
　　籍志楚辭十二卷注云後漢校書郎王逸注而唐
　　書藝文志乃云王逸注楚辭十六卷已増多四卷
　　矣其又稱十七卷者據晁公武讀書志言淮南王
　　安始作離騷傳劉向典校經書分為十六卷東京
　　班固賈逵各作離騷章句餘十五卷闕而不説至
　　逸自以為南陽人與原同土悼傷之復作十六卷
　　章句又續為九思取班固二序附之為十七篇夫
　　十七篇即十七卷也宋時洪興祖作補註楚辭其
　　卷目悉遵原本然觀晁氏所述王逸章句止十六
　　卷其増多一卷者以逸續九思與班固二序合數
　　之耳此本分十七卷而班序不入卷中又與宋時
　　傳本不同矣其卷首之載史記本傳則始於晁无
　　咎之重編无咎以東方朔嚴忌皆漢武帝廷臣淮
　　南小山之辭不當先朔忌又以王逸為東漢人所
　　作九思與劉向輩相闊且十七卷亦非舊録故删
　　去一卷止存十六卷并於逸所著離騷其中有訓
　　釋淺陋者悉為之刪汰而録司馬遷原𫝊冠之於
　　首説詳讀書志中至於劉勰辨騷隋唐兩志俱未
　　論述惟讀書志述洪興祖補註楚辭自序言辨騷
　　非楚辭本書不當録云云則亦古本所有而曽經
　　興祖刪汰此本葢復存其舊而亦不入卷數也其
　　疑字直音補一巻宋人諸簿録中俱未見著其名
　　當又出於興祖无咎之後此本雖無刋刻年月然
　　以版式定之則為明代坊間所梓行者故其橅印
　　亦復不能精善若以前宋版中集註一書較之其
　　紙色墨香則相去逺甚矣
　　江隂徐氏印未詳何人
　
　
曹子建集(一函/四冊)
　　魏曹植著十卷
　　考子建集見於隋志者稱三十卷見於唐志及書
　　録解題者皆二十卷見於讀書志及宋史藝文志
　　者則止十卷此本前後俱無序跋目録後有元豐
　　五年萬玉堂刋木記亦分十卷與讀書志宋志同
　　其書橅刻甚精印紙有金粟山印記古色可愛惟
　　目録末葉卷一首葉紙色不同字體亦異當是先
　　有宋本闕此二葉因為翻刻并以原書所闕重寫
　　補刋或舊有序跋俱經私汰未可知也
陶靖節集(一函/八冊)
　　晉陶潛著十卷前梁昭明太子蕭統序次陶集總
　　論次統撰陶淵明傳
　　此書亦不載刋刻年月卷十未於顔延之撰陶徵
　　士誄揚休之序錄之外凡宋人刊刻陶集諸序皆
　　附録於卷中則此本之非宋槧無可疑矣况其橅
　　刻本不甚工也
　　收蔵諸印無攷
　
　
類箋唐王右丞集(二函冊/十二)
　　唐王維著詩集十卷文集四卷前明顧起經序次
　　凡例次開局氏里次王集表敕次王集列傳次王
　　氏世系并圖目録未載右丞詩畫評一卷後唐諸
　　家同詠集一卷唐諸家贈題集一卷右丞年譜一
　　卷外編一卷外編後有起經識語
　　按此書凡例稱詩集舊本係六卷今析為十卷文
　　四卷編置末冊其開局氏里後標嘉靖三十四年
　　十二月望授鋟三十五年六月朔完局毎卷末俱
　　記刋書之月并校閱諸姓氏可謂鄭重經營者矣
　　版雖不能甚工而字畫清朗尚稱佳本考常州志
　　顧起經字長濟無錫人以國子生謁選授廣東鹽
　　課副提舉兼署市舶弟起綸輯明諸家詩名國雅
　　為世所重
分類補註李太白詩集(二函冊/十六)
　　唐李白著元楊齊賢集註蕭士斌補註二十五卷
　　前元版中有是書目録末葉版心標至大辛亥三
　　月刋此本版式似之而目録末葉版心則稱正統
　　己巳二月印當即由前版翻出者其所載建安余
　　氏勤有堂刋木記係仍元刻之舊然元刻尚有李
　　陽氷樂史宋敏求曽鞏毛漸諸序此則全佚之矣
　　子謙李春陽二印未詳其人
　
　
分類補註李太白詩集(一函/六冊)
　　篇目同前附文集五卷共三十卷前唐李陽氷序
　　次宋樂史别集序次唐李華李公墓誌次宋劉全
　　白李公碣記次宋宋敏求曽鞏後序各一篇
　　此本詩集首卷標題下先列楊齊賢蕭士贇名次
　　標呉㑹郭雲鵬校刊而文集首卷則苐標雲鵬編
　　次不列齊賢士贇葢以文集無兩家注故也按雲
　　鵬自標呉㑹而吳中志乘不見其名書中但稱校
　　刊編次前後俱不自為序跋以後歐陽文粹一書
　　證之亦稱雲鵬校刊而序跋俱無則疑雲鵬者苐
　　書肆中刻梓鬻市人耳特此本橅印精潔逺出前
　　部之上當亦書林良賈也
　　明王時敏蔵本印記見前
　
　
集千家註杜工部詩集(二函三冊/二十)
　　唐杜甫著詩集二十卷附文集二卷前宋王洙王
　　安石胡宗愈蔡夢弼四序後載甫墓誌本傳二篇
　　前元版中有是書輾轉翻刻本記互異然標題俱
　　稱集千家注分類杜工部集此則明人所梓行者
　　刪去分類二字所收序文亦與元刊不一按後一
　　部標題次行稱玉几山人校刊此本無之所空一
　　行亦未别刊姓氏則知玉几山人者必為明人書
　　賈欲偽作宋槧嫌其名而掩之固瞭然也
集千家注杜工部詩集(四函三冊/二十)
　　篇目同前闕墓誌本傳
　　此為前版初印之本字畫較為清朗紙質之潔膩
　　亦逺勝之
　　明米萬鍾蔵本按明史萬鍾字友石萬歴二十三
　　年進士厯官江西按察使終太僕少卿餘印未詳
　
　
　
　
杜工部全集(一函/六冊)
　　唐杜甫著六十六卷前明姚士麟序次杜集舊序
　　八篇跋二篇次甫墓誌次韓愈題杜子美墳詩次舊唐
　　書本傳次新唐書本傳次年譜次凡例後明劉鑒序
　　此書為明人劉世教分體編校所著凡例係合李
　　杜二集而言劉鑒序中亦述其伯父之言謂李源
　　風杜源雅兩公之詩體従風雅出云云是鑒亦為
　　李杜合編而作惟姚士麟一序止言杜詩不及李
　　集或士麟别有序文載於李集之首而此則其分
　　部單行之本而當時固為合刊也考海鹽縣圖經
　　稱世教字少彛萬歴庚子舉北闈謁選授閩清令
　　於詩好李杜嘗取舊集之編年者分體次之序以
　　行世云云據圖經所言尤於此書體例隠然脗合
　　劉鑒靖江人嘉靖三十年嵗貢官蜀府紀書見常
　　州府志姚士麟爵里未詳
　　闕補卷十二(二/)卷二十三(七/)
陸宣公集(一函/十冊)
　　唐陸贄著二十二卷前唐權徳輿翰苑集序
　　此書總標二十二卷而分制誥十巻奏草六卷中
　　書奏議六卷與陳振孫所載翰苑集十卷牓子集
　　十二卷者正相符合前元版書中僅録制誥此方
　　是其全本以版式較之當屬明翻宋槧苐惜紙質
　　黝厚橅印亦不能工耳
　　王後山印記未詳何人
韓柳全集(一函/六冊)
　　唐韓愈柳宗元著韓集二十卷外集一卷集傳一
　　卷補遺一卷前宋朱子考異序次宋王伯大序次
　　諸家姓氏次唐李漢序次汪季路書次凡例柳集
　　二十卷别集一卷外集一卷附録一卷前宋陸之
　　淵音義序次唐劉禹錫序次諸家姓氏
　　宋人合刋韓柳集者有魏仲舉本前宋版書中已
　　皆録之此本亦韓柳合刋以版式觀似亦従宋本
　　橅出紙質墨光雖不相及而已得其形似矣
　　治卿印記未知誰氏
　
　
　　闕補韓集諸家姓氏(全/)柳集卷四(十五/)
韓柳全集(一函/八册)
　　韓集四十卷外集十卷集傳一卷補遺一卷柳集
　　三十六卷韓集李漢序柳集陸之淵序俱不載
　　此本亦仿宋槧版式與前部約畧同而刻手印工
　　又出其下至分卷各不相謀者葢縁唐宋人文集
　　凡經後人校刋者毎有更定係以集部之書固不
　　必如經史子篇目各沿奉為圭臬也
　　泰興季氏蔵本印記見前
　
　
　
　
　
　
昌黎先生集(四函六冊/三十)
　　唐韓愈著四十卷外集十卷遺文一卷前昌黎集
　　叙説次凡例次集𫝊
　　書中凡例集𫝊之後以及各卷中皆有原刋姓氏
　　木記而盡為割去補以别紙無復存者葢此書橅
　　刻極精書賈遂欲逞其作偽之計而校刋苦心之
　　人其名轉不可得而𫝊矣
　　懐永堂印未知誰氏所鈐
　
　
柳文(二函冊/二十)
　　唐柳宗元著四十三卷别集二卷外集二卷附録
　　一卷前唐劉禹錫序
　　陳振孫書録解題所載柳集凡三種其稱禹錫編
　　次者係四十五卷外集二卷并云今世所行本皆
　　四十五卷又不附誌文非當時本也云云是宋時
　　所刋柳集已非禹錫編次之舊此書卷數既不相
　　符而卷一標題下漫署禹錫之名且係以别紙補
　　入其字畫與全書迥殊安知前後不别有序跋而
　　亦為坊間所私汰耶
白氏長慶集(四函二冊/三十)
　　唐白居易著七十一卷前唐元稹序後載宋陶穀
　　重修白樂天影堂記
　　此書目録後并各卷末俱有錫山蘭雪堂華堅活
　　字銅版印記考明時活版之書出於錫山安國家
　　者流傳最廣華堅姓名不見郡邑志乗葢與安國
　　同鄉里因效其以活版製書其書於一行之中分
　　列兩行之字全部皆如小註遂致參錯不齊則其
　　法雖精而其製尚未盡善也按宋史陶榖字秀實
　　新平人本姓唐避晉祖諱改焉入宋仕為翰林承
　　㫖累加刑部户部尚書贈右僕射
御題儒雅曽聞白樂天漫將率易議前賢但従性地中
流出月露風雲總道詮人咸謂香山之詩傷於易不知
其易處正難及也偶讀其集題此甲子仲冬御筆鈐
寳二曰稽古右文之璽曰乾隆御筆
元氏長慶集(一函冊/十四)
　　唐元稹著六十卷前宋劉麟序後附稹集外詩一
　　章文一篇
　　按劉麟不見宋史爵里無可考序文之末標為建
　　安人字應禮其序作於宣和甲辰自稱其父先經
　　抄寫因閱手澤摹工刋行則麟殆首刋稹集之人
　　歟此書版式實為明槧而猶存此序者葢沿其舊也
　　明内府蔵本有内府圖書其王氏趙氏印未詳
　
　
　　闕補巻十(五/六)巻二十八(三/四)
元氏長慶集(一函/八冊)
　　篇目同前
　　此即前版而紙墨之佳橅印之善逺出前部上矣
　　明陸完文徵明蔵本完見前徵明有玉蘭堂印又
　　有春草堂印考朱彛尊明詩綜小傳載朱茂曙字
　　子蘅太傅國祚之孫有春草堂遺藳此印當其所
　　鈐
　本朝泰興季氏亦經收蔵
　
　
　
　
　
　
追昔游詩集(一函/三冊)
　　唐李紳著三卷
　　晁公武讀書志中載追昔游詩集云開成戊午八
　　月紳自為之序此本書首不載序文葢至明時從
　　舊本橅刊其序已佚之矣李紳字公垂亳州人元
　　和元年進士累官中書侍郎平章事其曰追昔游
　　者叙生平厯官及遷謫所至述懐紀游之作也
　　泰興縣季振宜滄葦氏珍蔵(卷下/)
　　右識語一作小行書絶無俗韻書首有明黄姬水印記係
　　先為黄所蔵而後歸於季者也姬水見前餘印無考
　
　
李義山集(一函/四冊)
　　唐李商隠著三卷
　　陳振孫書録解題載李義山集八卷樊南甲乙集
　　四十卷惟玉溪生集為三卷然云即前卷中賦及
　　雜著且馬端臨文獻通考亦秖稱為二卷此本標
　　李義山集専録其詩與振孫所載玉溪生集卷帙
　　雖同其書各異則非宋人所刊無疑特橅刻清朗
　　亦明槧之善本也
歐陽文忠公集(四函六冊/二十)
　　宋歐陽修著居士集五十卷外集二十五卷易童
　　子問三卷外制集三卷内制集八卷表奏書啓四
　　六集七卷奏議集十八卷雜著迷十九卷集古錄
　　跋尾十卷書簡十卷附録五卷共一百五十八卷
　　前宋周必大序次蘇軾居士集序次修小像并宋
　　李端叔晁悦之賛次宋胡柯撰年譜一卷并記
　　前元版中有是書橅刻精妙實元本之最佳者其
　　中特無歐陽修小像耳此本雖非草草剞劂然刻
　　手印工俱逺不相逮矣李端叔名之儀滄州無棣
　　人元豐中登第終朝請大夫自號姑溪老農晁悦
　　之字以道清豐人元豐五年進士仕至徽猷閣待
　　制自號景迂生俱見明一統志
歐陽先生文粹(二函冊/十二)
　　宋歐陽修著文粹二十卷遺粹十卷前宋蘇軾序
　　次宋史本傳次蘇轍撰神道碑次韓琦撰墓誌銘
　　次蘇軾王安石祭文忠公文文粹後有宋陳亮序
　　此與前分類補註李太白詩之第二部同為明人
　　郭雲鵬所刋文粹遺粹卷末俱有呉㑹郭雲鵬選
　　輯附梓木記陳亮序後亦有木記稱呉㑹郭雲鵬
　　校勘刻於寳善堂按選輯校勘之人前後應有序
　　跋乃僅刊木記為識則不過沿廖氏世綵余氏勤
　　有之舊其為刻梓售書而非自行操選者明矣陳
　　亮字同父永康人紹熙中進士第二授僉書建康
　　府判官廰公事宋史有傳
　　明檇李項氏錫山安氏蔵本有子京珍蔵安氏家
　　蔵諸印又有庸菴印考姚江逸詩傳宋元僖字無
　　逸洪武間召修元史事畢還山與桂彦良同徵主
　　考福建有庸菴集十卷此印當其所鈐史樹駿印
　　無考
　
　
　
　
伊川擊壤集(一函/四冊)
　　宋邵雍著二十卷前明人希古序次雍自序後附
　　集外詩十三章并宋邢恕明畢亨二序
　　希古不載姓氏其序作於成化乙未稱披閱撃壤
　　集愛其體物切實立意髙古乃重鋟梓云云夫曰
　　重梓則先有刻本據而重梓焉耳畢亨序祇標庚
　　子嵗作不題年號以序中之言考證諸書則為成
　　化庚子後於乙未希古之序又五年矣按明時有
　　兩畢亨皆成進士歴顯官一字嘉㑹山東新城人
　　成化乙未進士歴官順天府丞終南京工部尚書
　　見凌迪知萬姓統譜一為山東單縣人河南衞軍籍
　　景泰甲戌登進士第歴官應天府尹進副都御史
　　見江寧府志今亨序後結銜為副都御史序中又
　　有尹應夭及回洛之語則是籍𨽻河南之畢亨無
　　疑矣序稱於監察御史晉陽王濬家得撃壤集每
　　欲夀梓而未暇及後尹應天始克刋行及今致政
　　特取此版回洛適郡守桂林劉公尚文建先生安
　　樂窩書院復訪先生集而梓行之遂以此版授焉
　　云云其言復訪梓行者非即希古序中重鋟之謂
　　乎希古當即劉尚文之名惜無可考邢恕字和叔
　　河東人元祐初除御史後謫隨州宋史有傳王濬
　　蒲州人宣徳丁未進士見太學題名碑
司馬太師温國文正公傳家集(二函/十冊)
　　宋司馬光著八十卷前宋劉隨序
　　陳氏書錄解題載傳家集稱一百卷馬氏文獻通
　　考引晁公武之言不及卷數然云今光州有集本
　　與陳氏語同則亦為一百卷可知且云劉嶠刻版
　　上之并不言有隨序今此本僅八十卷已非宋槧
　　之舊况隨序亦不詳刊刻源流則並非付梓而作
　　也按宋史隨字仲豫開封考城人進士及第歴官
　　工部郎中知應天府遷户部副使改天章閣待制
　　沈榖似潘汝棟二印未詳其人
　
　
老泉先生文集(二函冊/十二)
　　宋蘇洵著十四卷
　　宋人諸書目所載蘇洵嘉祐集皆稱十五卷此本
　　標題既不仍嘉祐之名而分卷僅止十四其版雖
　　仿宋巾箱本式然字畫結體較大筆法亦不能工
　　决非宋槧其前後無序跋者當為書賈割去無疑
　　王執禮收蔵印記亦無考
　
　
東坡全集(四函六冊/二十)
　　宋蘇軾著東坡集四十卷奏議十五卷應詔集十
　　卷内制集十卷附樂語一卷外制集二卷後集二
　　十卷續集十二卷共一百十卷前有序闕名次宋
　　贈蘇軾太師敕次宋史本傳次年譜次蘇轍撰墓
　　誌銘
　　按序稱海虞程侯自刑部郎來守吉州得宋時曹
　　訓所刻舊本及仁廟所刻未完新本重加校閱仍
　　依舊本卷帙舊本無而新本有者則為續集并刻
　　之葢公文全集初有杭蜀吉本及建安麻沙諸本
　　以嵗既久木朽紙弊已不復全幸程侯傳刻於世
　　使吾郡九邑之士得而觀之云云葢以重刻者為
　　明人故稱曹訓為宋時作序者為吉人故稱吉州
　　為吾郡也乃序後原署姓名為書賈割去補刋一
　　行則云乾道九年閏正月望選徳殿書賜蘇嶠夫
　　賜書但賜其書耳即以年月姓名標識卷中宜出
　　手書不應刋印況曹訓之名見於西江志之名宦
　　秩官二門謂訓字子序自章貢移知袁州雖所叙
　　爵系不甚詳晰而其名俱列於紹熙各守之後葢
　　後於乾道九年又十餘載序中明言據訓舊本重
　　刋此書乃謂乾道時降賜刋在後而賜在先不亦
　　舛謬之甚乎訓仕江右曽刻此書明之守吉者即
　　於其地訪其舊本重為校梓亦事理之顯然者書
　　賈無知妄作真不直一噱矣
　　闕補本傳(十六之/二十)内制集卷九(十六/)卷十(一/)後集
　　卷十五(十三/)續集卷一(十/)卷七(三十五/)卷十一(十/)
　　(二/)
三蘇先生文粹(二函四冊/二十)
　　宋蘇洵文十一卷蘇軾文三十二卷蘇轍文二十
　　七卷
　　墨黯紙疎係出明製書賈以其式似宋槧私汰序
　　跋刻梓之人遂以不傳
三蘇先生文粹(三函四冊/二十)
　　篇目同前
　　此與前部同版並一時橅印之書
南豐先生元豐類藁(一函/八冊)
　　宋曽鞏著五十卷附行状碑銘一卷前宋王震序
　　按文獻通考秖載南豐類藁五十卷而王偁東都
　　事畧則稱有外集十卷宋史本傳與韓維所作神
　　道碑及今西江志所載又稱有續藁四十卷然近
　　時流傳惟類藁為完書而續藁外集久經散佚又
　　按陳氏書錄解題稱類藁為王震所序而年譜則
　　朱子所輯今震序尚存卷首而失列年譜則非宋
　　時原槧可知每卷標題次行有南豐後學邵亷校
　　刊八字未詳邵亷為何人而版式紙質均係明製
　　無可掩襲且書名類藁則必撰人已作始可編入
　　卷數是書末卷行狀碑銘宜稱附錄而版心標為
　　五十一卷則編次之失宜方家必不出此寧可託
　　為宋槧耶按宋史王震字子發以父任試銓優等賜
　　及第元豐官制行執筆入記上語面授尚書名司員
　　外郎使自書除目舉朝榮之進起居舍人使行西邊
　　還為中書舍人遷給事中權吏部尚書拜龍圖閣直
　　學士知開封府後坐折獄滋蔓奪職知岳州
　　收蔵諸印見前
　
　
臨川先生文集(二函/十冊)
　　宋王安石著一百卷前宋黄次山序
　　考馬端臨文獻通考載王介甫臨川集一百三十卷
　國朝查慎行作西江志又載王荆公集一百卷後集
　　八十卷是書為卷止一百則非通考所稱之本矣
　　西江志所稱一百卷疑即指是書而後集則别本
　　單行耳黄次山爵里未詳惟自署為豫章人而序
　　中稱是書為知州事詹大和甄老所校刊則知次
　　山與安石為同郡而與大和則同時也按西江志
　　稱詹大和於乾道間以直顯謨閣學士出知撫州
　　則此書原刻於南渡孝宗之世而明時又復經翻
　　刻者已非復大和剞劂之舊矣
朱文公文集(六函六冊/三十)
　　宋朱子著一百卷
　　按陳振孫書録解題載朱子文集一百卷紫陽年
　　譜三卷王圻續文獻通考載文公文集一百五十
　　卷莆田黄士殷編次此本卷數雖與陳氏所録相
　　符然不載年譜其橅印亦不工係明時坊間刋售
　　之本故前後俱無序跋也
重鋟文公先生奏議(一函/五冊)
　　宋朱子著十五卷前明葉向髙序
　　向髙序作於萬歴甲辰稱朱生崇沐既刻朱子語
　　類而余為之序兹復裒奏議刻之仍屬余序云云
　　崇沐為萬歴間庠生文公十三世孫即詳此書所
　　刋同校諸人姓氏之末而每卷標題下首行又稱
　　宗後學監察御史髙安朱吾弼編按崇沐有世次
　　可考而吾弼但稱後學則崇沐非吾弼同里之人
　　已可概見乃向髙序中止言崇沐而不及吾弼豈
　　當時編校二人實共成其事而向髙者僅與崇沐
　　相知而遂獨稱其名耶考明史朱吾弼字諧卿髙
　　安人萬歴十七年進士累官南京太僕卿葉向髙見前
象山先生全集(一函/十冊)
　　宋陸九淵著三十六卷前有序闕名次宋袁燮楊
　　簡二序
　　書中所載袁燮楊簡二序係沿宋本之舊其第一
　　序署名處已為書賈割去補以别紙遂闕其名然
　　為明人所刋即此可見序中稱撫守李茂元將重
　　刻象山文集而請予一言為序云云謂之重刻則
　　非宋槧又顯然矣考太學題名碑李茂元凡兩見
　　一為河南祥符人𢎞治乙丑進士一為河南歸徳
　　州人正徳辛巳進士官撫守者未知為誰也
鴻慶居士文集(一函冊/十二)
　　宋孫覿著十四卷前宋周必大序
　　考陳振孫書録解題載鴻慶集四十二卷稱户
　　部尚書晉陵孫覿撰按覿大觀三年進士政和
　　四年詞科嘗提舉鴻慶宫故以名集又考馬端
　　臨文獻通考及宋史藝文志所載鴻慶集並四
　　十二卷此書獨十四卷者葢後人選定之本也
　　按周必大序作於慶元五年稱公子興國太守崇
　　以書謂必大曰先君文稿中更兵燼存者無㡬而
　　閩蜀所刻復襍翟忠恵之文懼不足傳信今定為
　　四十二卷其未備者方裒次為外集為我序之云
　　云此本仍冠周序而改四十二卷為十四卷以符
　　所刻之目則為刻是書者所妄改也按覿生平出
　　處無足取明嘉靖間其鄉人將刻其遺集或曰覿
　　得罪名教不得以文集流傳其事遂止世所傳者
　　僅有抄本此書未知刻於何時審其雕鐫紙墨自
　　屬嘉靖以前之本但非全書故其鄉人欲重刻之
　　而事未果書賈以此本充宋槧撤去序跋遂無刋
　　刻時代可稽耳莫廷韓蔵本餘印無考
渭南文集(一函/八冊)
　　宋陸游著五十卷前宋史本傳後游子遹跋明毛
　　晉識語
　　毛晉識語稱馬氏通考載渭南集三十卷今不傳
　　邇來呉中士大夫有抄而秘其本者亦頗無詮次
　　紹興郡有刋本去入蜀記溷増詩九卷近得光禄
　　華君活字印本渭南集五十卷乃嘉定中翁幼子
　　遹編輯也但其版多謬多遺因嚴加讐訂并付剞
　　劂云云按琴川毛氏嘗刋渭南全集此則其分出
　　單行之本考宋史藝文志亦别稱渭南集五十卷
　　卷帙與此正同則不必與全集並行方足以為完
　　書所稱光禄華君者前白氏長慶集書中有蘭雪
　　堂華堅活字銅版印記未知光禄即華堅否志乗
　　中不載其人惜無所考然概稱光禄則凡為光禄
　　之丞簿皆可以光禄稱之其人故無可詳焉
漫堂劉先生文集(一函/十冊)
　　宋劉宰著二十二卷前宋趙葵序
　　劉宰字平國金壇人紹聖元年進士官泰興令諡
　　文清趙葵字南中衡山人官至右丞相兼樞宻使
　　封魯國公贈太傅諡忠靖宋史俱有傳葵序作於
　　嘉熙四年稱劉公自號漫堂病叟著述不可勝紀
　　然皆散佚不存今姑就所見所聞者傳之於世云
　　云是葵實始刋是書之人而此本紙色皆出渲染
　　葢以新本而襲舊刋者矣
鐔津文集(一函/四冊)
　　宋沙門契嵩著二十卷目録後載宋陳舜俞撰鐔
　　津明教大師行業記末附契嵩與沙門倡和詩一
　　卷序詩題讃一卷
　　按陳舜俞記稱契嵩所著書自定祖圖而下謂之
　　嘉祐集又有治平集凡百餘卷總六十有餘萬言
　　其甥沙門法燈克奉蔵以信後世云云據此則契
　　嵩所著述甚富此二十卷僅其十之一二但謂法
　　燈奉蔵則未全行鏤版可知也今書未有洪武甲
　　子天台松雨齋沙門原旭募重刋鐔津集疏一篇
　　又有永樂三年嘉興沙門宏宗書後一篇稱松雨
　　製疏重刋既已化行開至二十餘版適疾作不克
　　成其事兹以天全叡首座發堅固志繼其芳猷云
　　云則此版為天全所雕始末具見又有後序一篇
　　稱天全叡公為東海慧眼宏辨禪師之弟子似亦
　　沙門所作乃書賈於署名處割補别紙意在偽充
　　宋槧而不知原旭之疏宏宗之序已題洪武永樂
　　年號又安従掩飾乎考浙江通志契嵩字仲靈自
　　號潛子藤州鐔津李氏受記莂於洞山聰公作原
　　教論十餘萬言未㡬遊衡岳歸著禪宗定祖圖𫝊
　　法正宗記書成游京師仁宗覽之嘉嘆付𫝊法院
　　編次入蔵賜號明教韓琦歐陽修俱尊禮之後居
　　錢塘佛日禪院應蔡公襄所請也陳舜俞字令舉
　　嘉禾人慶歴六年進士歴都官員外郎謫監南康
　　酒税宋史有傳
　　闕補卷三(十一/十二)卷十五(八/)巻十八(十五/)卷十九(十/)
弇州山人四部稿(六函二冊/六十)
　　明王世貞著一百七十四卷分賦詩文説四部前
　　明汪道昆序後附世貞弟世懋書并世貞記觀世
　　懋遺世貞書世貞自為記云敬美此書寄自豫章
　　垂十年矣以其見飾之過秘不敢示人至於揚㩁
　　藝文折衷上下往往有寸心千古意安可以嫌終
　　秘之且聞在藝圃擷餘中行之閩矣乃為梓拙稿
　　之後據此則此書為世貞所自刋也當時橅刻本
　　不能工今世所行者皆出一版而此本猶屬明時
　　所印較為清朗世貞世懋汪道昆並見前
代囊子集(二函冊/十六)
　　明賀逢聖著詩類六卷文類十卷
　　此書前後俱無序跋而雕刻精良紙色墨香絶類
　　宋槧葢明末文人刻集之最工者按明史逢聖字
　　克繇江夏人萬歴四十四年廷試第二授翰林編
　　修天啟間為洗馬忤魏忠賢削籍崇禎時復官進
　　秩禮部尚書太子太保文淵閣大學士致政歸張
　　獻忠陷武昌投墩子湖一家殉之福王時贈少傅
　　諡文忠
六家文選(三函冊/三十)
　　梁昭明太子蕭統撰六十卷唐李善吕延濟劉良
　　張銑吕向李周翰註前蕭統序次李善上文選註
　　表并國子監奉刋文選詔㫖次吕延祚進五臣集
　　註文選表後明袁褧識語
　　此書橅刻甚精校勘亦審實與宋槧同工序後標
　　此集精加校正絶無舛誤見在廣都縣北門裴宅
　　印賣又五十二卷末葉標毋昭裔貧時常借文選
　　不得發憤曰異日若貴當版鏤之以遺學者後至
　　宰相遂踐其言并註云出揮麈録此二條宋槧中
　　本有之係存其舊其六十巻末葉有呉郡袁氏善
　　本新雕𨽻書木記則袁褧所自標也褧識語云余
　　家蔵書百年見購鬻宋刻本昭明文選有五臣六
　　臣李善本巾箱白文大字小字殆數十種家有此
　　本甚稱精善而注釋本以六家為優因命工翻雕
　　匡廓字體未少改易始於嘉靖甲午成於己酉計
　　十六載云云其四十四卷末葉標丁未六月初八
　　日李宗信雕五十六卷末葉標戊申孟夏十三日
　　李清雕李宗信李清疑皆當日剞劂髙手故自署
　　其名而丁未為甲午後之十三年僅刻至四十四
　　卷戊申又丁未後之一年僅刻至五十六卷且其
　　成也經十六載則袁氏之擇工選藝以求毫髮無
　　憾之意亦概可見矣按蘇州府志袁褧字尚文呉
　　縣諸生循例入太學善屬文尤長於詩繪花鳥有
　　逸趣書法擬元章晚耕謝湖之上自號謝湖
六家文選(六函一冊/六十)
　　篇目同前闕袁褧識語
　　此即袁氏所刋之版而四十四卷末葉李宗信之
　　名及五十六卷末葉李清之名俱被書賈割去故
　　紙幅均屬接補袁褧識語亦經私汰而於六十卷
　　末葉改刋河東裴氏考訂諸大家善本命工鍥於
　　宋開慶辛酉季夏至咸淳甲戌仲春工畢并於末
　　一行増刋把總鍥手曹仁其字畫既與前絶不相
　　類版心墨線亦參差不齊且考訂訂字誤作金旁
　　則偽飾之跡顯然畢露矣
　　明楚府蔵本考明史諸王世表洪武三年太祖封
　　庶子楨於楚是為昭王𫝊六世顯榕襲封以嘉靖
　　二十四年遇害是為愍王至嘉靖三十年始續封
　　愍王庶子英㷿為王是為恭王今考袁氏書刻成
　　於嘉靖己酉為嘉靖二十八年正當楚國絶封之
　　時則所鈐楚府圖書當出恭王以後也又有翰林
　　學士文節世家一印考宋史楊萬里謚文節此宋
　　人諡法之最著者其印或為明時楊氏所鈐餘印
　　無考又有袁忠澈印記袁澈篆法譌作表字明屬
　　書賈偽為不足錄入
　
　
　
　
　　闕補卷二(一/)卷三(一之/四)卷四(二之一/)卷六(二十五/二十六)卷
　　十八(十四/)卷(二十四八三三十一/      之  十四)卷二十八(六十八/    八)
　　卷二十九(十/)卷三十二(五八/十)　(十十七/二  五)卷五十二(九/)
六家文選(六函一冊/六十)
　　篇目同前闕袁熾識語
　　此亦前版而書中所有宋刋明刋識語本紀悉經
　　私汰補痕類然橅印亦不及前二部之工
　　寳峯主人收藏印記未知誰氏
六家文選(十函一冊/六十)
　　篇目同前闕袁褧識語
　　此書惟存五十二卷後所載揮塵録一條其餘識
　　語木記皆經割補而紙質特佳
　　泰興季氏蔵本印記見前
　
　
　　闕補目録(三十一/三十二)卷三十(三十七/)
六家文選(六函一册/六十)
　　篇目同前闕袁褧識語
　　此書亦存揮麈録一條而六十卷之末偽刋奉議
　　郎充提舉茶鹽司幹辦公事臣朱奎奉聖㫖廣都
　　縣鏤版起工於嘉定二年嵗次己已畢工於九年
　　壬子臘月并標督工把總恵清亦係割去原紙别
　　刋半葉粘接於後且嘉定九年係丙子而非壬子
　　則其作偽益顯然矣
　　明文徵明蔵本有烟條館印袁忠澈亦經收蔵印
　　記見前又有世美堂印按朱彛尊明詩綜小傳載
　　丁此吕字右武江西新建人萬歴丁丑進士歴官
　　湖廣布政司參政著有世美堂集此印當即丁氏
　　右武所鈐餘印俱無考又有景濓印考明史宋濓
　　字景濓浦江人洪武間官至翰林學士承㫖兼太
　　子賛善大夫是景濓乃明初人書中不應有其印
　　記明係書賈偽作不足存也
　　闕補表序目錄(全/)
六家文選(六函一册/六十)
　　篇目同前闕袁褧識語
　　此書亦於卷六十之末葉改刊河東裴氏考訂云
　　云訂字并作金旁與前第二部同其偽製葢出一
　　人之手也
　　明袁忠澈蔵本印記與前部同又有王偉印考明
　　史王偉神宗顯皇后父也萬歴五年授都督尋封
　　永年伯吕雄濟之二印見前華亭朱氏未詳其人
　
　
六家文選(六函一冊/六十)
　　篇目同前闕袁褧識語
　　此書於蕭統序後標紹聖三年丙子嵗蜡月十六
　　日秘閣發刊又于吕延祚表後列曽布蔡卞等校
　　正銜名卷六十後復標紹聖四年十月十五日太
　　學博士主管文字陳瓘督鐫匠孫和二等工完皆
　　係别刊半幅粘接而袁氏識語木記盡為割補紙
　　質印工并出前後諸部之下
　　明馮夢禎蔵本有馮開之印考浙江通志夢禎字
　　開之秀水人萬厯丁丑進士累官南京國子監祭
　　酒又有太子太保𫝊文穆公家蔵圖書考明史傅
　　瀚字曰川新喻人天順八年進士累官禮部尚書
　　贈太子太保諡文穆此印當其後人所鈐其曲阿
　　孫氏真賞齋二印無考
　
　
　
　
六家文選(六函冊/六十)
　　篇目同前闕袁褧識語
　　此書亦將袁氏識語末記妄為割補其卷五十二
　　末葉所有戊申孟夏十三日李宗信雕一行雖子
　　橅印之時以别紙掩葢其上然十三兩字墨痕猶
　　隠透行間依稀可辨乃版心上方後以熙寧四年
　　刊五字别刻本記逐幅鈐印抑何其心勞日拙
　　耶
　　書中有呉寛印記考明史呉寛以正徳時卒于官
　　其時袁氏此書尚未付梓安得經其收蔵明是書
　　賈故取袁褧以前之人冀掩其作偽之計不足採
　　入餘所鈐三印亦無攷
　
　
六家文選(六函一冊/六十)
　　篇目同前闕李善吕延祚表袁褧識語
　　此書惟存蕭統序後裴宅印賣一條其餘識語木
　　記俱經私汰實亦呉郡袁氏新版也其於卷二十
　　四後乃偽標嘉祐改元澄心堂刊八字而祐字誤
　　作祜改字已旁譌作􁆎此作偽而益形其陋者
　　收蔵諸印無考
　
　
　
　
　
　
　
　
　　闕補卷四(二十四/)卷十(三十五/)卷十七(二十五/二十六)卷
　　十八(十三/十四)卷二十(七/八)卷二十四(十一/十二)卷二十五(十一/十二)
　　(二十三/二十四)卷二十七(十六/十七)卷二十八(十九/二十)卷二十九
　　(二十三/)卷四十一(十三/十七)　(十四/十八)卷四十四(三十九/)
　　卷四十八(十五/十六)卷五十(十一/十二)
六家文選(六函二冊/六十)
　　篇目同前闕袁褧識語
　　此書於蕭統序末及卷六十後偽刋淳祐二年庚
　　午嵗上蔡劉氏刋𨽻書木記字體杜撰漫無凖繩
　　亦即用袁氏版竄易亂真者合計此書共成十部
　　而作偽者居其九其間變易之計狡獪多端或假
　　為汴京所傳或託之南渡之末雖由書賈謀利欺
　　人亦足見袁氏此書橅印精良實為一時不易得
　　之本今登
　冊府者至十部之多且袁氏所蔵宋槧原本已入前
　　宋版書中七百餘年後先輝映猗歟盛矣
　　南昌袁氏收蔵印記見前武陵華伯子印無考
　
　
　　闕補卷五(二十一/)巻八(二十一/)巻十(十一/)巻十八(二/)
　　(十一四二十二/二十)巻二十四(二十九/三十)巻二十八(十六/)巻
　　四十一(十四/)卷四十三(三十三/)巻五十四(三/)
六臣註文選(六函冊/六十)
　　篇目同前
　　此亦明翻宋槧而别為一版橅刻頗佳其目録内
　　於昭明五臣銜名之次割補一行似是明時刋梓
　　者自署其名而書賈去之以售其作偽之術又於
　　卷六十後刻河東裴氏考訂云云訂字亦作金旁
　　且字畫紙墨判然各異不能掩也
文選注(二函冊/十二)
　　明王象乾刪定十二卷前蕭統序次吕延祚進五
　　臣集註文選表次李善上文選註表次文選姓氏
　　此書版式將六臣之註或列之上方或列於行右
　　其音釋則於下方列之不以註間本文亦取便於
　　記誦者也王象乾字子廓山東新城人舉隆慶五
　　年進士授聞喜知縣遷兵部主事歴郎中出為保
　　定知府累官至兵部尚書加少師兼太子太師總
　　督宣大山西軍務以衰病乞歸卒贈太師具見明
　　史本傳象乾自擢宣府巡撫以後皆任邊疆重寄
　　年八十三猶馳驅戎馬間此書標題下結銜為保
　　定知府葢惟其時尚有餘閒游心翰墨也
文選補遺(二函/十冊)
　　宋陳仁子輯四十巻前宋趙文序後宋譚紹烈識
　　語
　　書中每卷標題下稱茶陵陳仁子輯誦次行稱門
　　人魯達臣纂類目録後有茶陵東山書院刋行木
　　記仁子宋史無傳考凌迪知萬姓統譜載陳天福
　　者茶陵人嵗凶發廩平糶貧不能糴者天福輒周
　　之有道士丐米福與之一斗道士酬以百錢福弗
　　受道士出題其壁有桂子蘭孫聨步武之句後子
　　桂孫蘭孫果登第慕義樂施有父風遭宋季易姓
　　不復禄仕營東山書院為終身計博學好古著述
　　尤富輯文選補遺四十卷云云按所言東山書院
　　既與木記相符而書之卷帙亦與此本適合則仁
　　子為天福之子無疑苐未分晰此書為桂孫蘭孫
　　兄弟中何人所作耳趙文序中稱仁子為同俌譚
　　紹烈識語中又稱為古迂翁似仁子是其名而非
　　其字或當隠居不仕之時自避原名而更為仁子
　　也趙文字惟恭又字儀可廬陵人三貢於鄉仕南
　　雄府教授出文丞相之門嘗従勤王於軍政多所
　　㕘決晚請歸養所著有青山集見西江志魯達臣
　　譚紹烈俱無考紹烈本仁子之甥亦受業其門為
　　刋此書故系識語於後此本為明時翻刻橅印極
　　清惟自十四卷至十七卷與前後紙色迥殊則従
　　别本取出補入者
　　闕補卷五(五之/七)卷十三(二/)
古文苑(二函/十冊)
　　宋章樵重編二十一卷前樵自序
　　考陳振孫書録解題稱是書不知何人集世傳孫
　　洙巨源於佛寺經龕得之韓無咎類次為九巻刻
　　之婺州云云此本則為二十一卷葢宋時先後原
　　有二版考浙江志章樵字叔道昌化人嘉定元年
　　進士嘗宰呉時代後於振孫故解題僅登韓刻按
　　樵自序作於紹定壬辰序中稱學製呉門結銜為
　　知平江府呉縣事皆與浙江志符惟志稱是書為
　　二十卷按樵自序固有釐為二十卷之語又稱第
　　二十一卷文多殘闕姑存卷末則志所稱葢不及
　　末卷耳是本字畫頗清朗而橅印不工紙色亦出
　　縇染又偽作金粟山印記總無以掩其為明翻宋
　　槧之迹也
　　書中有猗蘭堂及司馬氏收蔵各印不詳其人又
　　有虞集伯生二印篆法庸劣顯係偽託不足採録
　
　
　　闕補卷三(三/)
六朝詩彚(二函冊/十二)
　　明張謙輯王宗聖増一百十四卷前明金城序次
　　詩人姓氏爵里
　　明史藝文志載王宗聖増補六朝詩彚一百十四
　　卷雖於標題之上加以増補二字然不及張謙之
　　名此本標題下并列張謙王宗聖兼署姑蘇陸師
　　道校正而金城序又稱鄮西張子雅意裒采積累
　　成編賔湖王子復禆益之人凡五百有竒為卷百
　　又十四命曰六朝詩彚因託五湖陸子為之校讐
　　刻於蘇郡云云是此書之創始與續成者瞭然具
　　見矣張謙字仲受慈谿人嘉靖壬辰進士歴官按
　　察副使見朱彛尊明詩綜王宗聖義烏人嘉靖甲
　　辰進士官僉事見浙江通志陸師道字子𫝊呉縣
　　人嘉靖戊戌進士官尚寳少卿見蘇州府志金城
　　始末無考其序後自署為濟南人號元白子此書
　　字畫朗潔紙墨俱佳係初印本
竇氏聨珠集(一函/一冊)
　　唐竇常竇牟竇羣竇庠竇鞏著五卷前載唐書竇
　　羣本傳五人詩前各有小序後宋張昭識語并詩
　　次宋和峴記峴弟􁀙署名又識語一篇姓氏闕
　　考竇氏聨珠集宋時刻本原已盛行洪邁容齋
　　隨筆及陳振孫書録解題俱詳其始末焉振孫
　　謂唐褚蔵言所序竇氏兄弟五人詩各有小序
　　此書小序具存而不署褚氏之名葢明人翻刻時
　　偶佚之也又考陳氏書録解題作五卷而宋史藝
　　文志止作一卷似有互異今觀書中五人之詩係
　　各為一卷而不標五卷之名故宋史所載遂指為
　　一巻書末識語題淳熙五年謂家蔵和峴所校五
　　竇詩世少其本因刋諸公府以永其傳今識語署
　　名處已為書賈割補不知何人所作窺其意特恐
　　作於明人不得充宋槧遂為私汰而不知其本淳
　　熙五年固宋人非明人也書首之載竇羣本傳以
　　唐書此傳雖止為羣立而兄弟五人序中並見其
　　畧因存之以考行第常字中行國子祭酒牟字貽
　　周國子司業羣字州列容管經畧庠字胄卿婺州
　　刺史鞏字友封武昌節度俱詳見本傳及小序考
　　宋史張昭字潛夫本名昭逺避溪祖諱止稱昭世居
　　濮州范縣仕漢至檢校禮部尚書入周封舒國公
　　宋初拜吏部尚書進封鄭國公改封陳國公和峴
　　字晦仁浚儀人晉宰相和疑子仕宋至主客郎中
　　判太常寺兼禮儀既事峴弟㟸宋史無傳
　　明檇李項氏藏本餘印無考
　
　
　
　
唐文粹(六函八冊/四十)
　　宋姚鉉撰一百卷前鉉自序後宋施昌言序
　　是書原刻前宋版中已載之而闕鉉自序此本版
　　式字體極意追摹足稱精善然紙質不及無能襲
　　取也
　　收蔵二印無考
　
　
　
　
　
　
　　闕補卷八十二(一/)
唐文粹(四函冊/四十)
　　篇目同前
　　此書於四十五卷之末别行刋嘉靖甲申嵗太學
　　生姑蘇徐焴文明刋於家塾其各卷標題之首俱
　　冠以重校正三字其序並作大書雖似是别為一
　　版然以通體之版式字畫較之與前部所刋者並
　　無區别當是得其版者僅將其序文重刋又於各
　　卷標題及四十五卷之末補刋標題以為新刻而
　　實則仍其舊也徐焴始末亦無考
　　收藏諸印未知誰氏
　
　
　
　
　
　
　
　
　　闕補卷二(六/)卷九(七/)卷十五下(三/)卷三十二(一/)卷
　　三十九(一/二)卷四十三(十/)卷四十七(八/)卷六十七(八/)
　　卷七十四(一/)卷七十九(九/)卷八十二(十/)卷九十三
　　(八/)卷九十九(四/)
唐文粹(四函冊/四十)
　　篇目同前
　　此書卷四十五後徐焴自識一行為書賈割去補
　　以别紙葢因其橅印較工遂欲藉以充宋槧耳
唐文粹(四函二冊/三十)
　　篇目同前
　　字朗墨瑩數部中以斯為最其徐焴所自識者亦
　　遂見汰於書賈矣
　　明焦竑蔵本有澹園印記鶴園未知誰氏
　
　
　
　
　
　
萬首唐人絶句(三函冊/十五)
　　宋洪邁著五六言二十六卷七言七十五卷共一
　　百一卷前邁序次劄子奏狀目録中有宋呉格汪
　　綱識語
　　考是書宋時舊本有一百巻一百一卷之不同其
　　一百卷者為邁所自刋半刻於㑹稽半刻於鄱陽
　　之本也一百一卷者為汪綱守越時所刋合會稽
　　鄱陽之本而併刻之者也又有呉格重修之本則
　　僅屬會稽初刻之一半也此書為一百一卷乃依
　　汪綱本翻刻於明時者耳觀洪邁自序言今以所
　　編合為百卷刻之蓬萊閣中序後又有自題云越
　　府所刻七言至二十六卷五言至二十卷而奉祠
　　歸鄱陽惟書不可以不成乃雇婺匠續之於容齋
　　旬月而畢此百卷之名與刋刻之地言之鑿鑿無
　　可疑者故陳振孫書録解題嘗為詳悉言之謂邁
　　編七言七十五卷五言六言二十五卷巻各百首
　　凡萬首上之振孫所言固指㑹稽鄱陽合刻之本
　　也此書所載汪綱識語則謂唐人絶句一百一卷
　　半刻㑹稽半刻鄱陽嘉定癸未新安汪綱守越遂
　　搨鄱陽本併刻之使合而為一云云是綱已變稱
　　一百卷者為一百一卷矣原其互異之故邁所自
　　刋者五六言共二十五卷此本則以六言分出列
　　為第二十六卷故増多一卷也乃書中又有呉格
　　識語者以呉格亦為越守後於洪邁而先於汪綱
　　曽取㑹稽所刻一半之版修補之而刻於鄱陽之
　　一半不與焉故其識語但稱洪公守㑹稽嘗以此
　　刻之郡齋後三十年格獲繼往躅命工修補以永
　　其傳時為嘉定辛亥云云不言卷數亦不言鄱陽
　　續刻之事以意考之則止㑹稽一半之版也苐所
　　記嘉定辛亥似為翻刻時所誤按洪邁自序題為
　　紹熙元年序後再題則為紹熙二年紹熙為光宗
　　年號嘉定為寧宗年號考浙江通志職官表洪邁
　　之守越在光宗朝呉格汪綱之守越皆在寧宗朝
　　今以洪邁作序之年計之紹熙元年為庚戌其次
　　年則為辛亥即邁歸鄱陽之年又三十年為寧宗
　　之嘉定十四年嵗在辛巳並非辛亥則刋刻之誤
　　不言可知至呉格識語明稱後三十年獲繼往躅
　　其為辛巳又復顯然按辛巳後二年為癸未即汪
　　綱作守之時使格之所修已為全版則相距不逺
　　又奚必汪綱之合梓乎是此書原刻崖畧猶井然
　　可考也考宋史汪綱字仲舉黟縣人官至户部侍
　　郎又考凌迪知萬姓統譜呉格休寧人淳熙間登
　　第歴官至樞宻都承㫖起居舍人洪邁見前
　　闕補卷七十四(十四/十五)
萬首唐人絶句(三函册/十五)
　　篇目同前
　　版式與前部相似而所載呉格汪綱識語分行各
　　異通體字畫亦較清朗葢同為翻刻而此則選工
　　特勝也
　　收藏諸印未詳又有趙子昻氏印篆法不工顯然
　　偽託不復採録
　
　
　
　
　
　
　
　
　　闕補五言卷十五(六/)七言卷八(十五/)卷六十三(十/)
　　(三/)卷七十四(十三/)
西山先生文章正宗(四函七冊/二十)
　　宋真徳秀撰二十四卷前正宗綱目一卷
　　前宋版中載是書有徳秀自序此本無之且於標
　　題之首稱西山先生其為明時所刻無疑而橅印
　　亦不及前書矣
文苑英華纂要(一函/四冊)
　　宋周必大著纂要八十四卷辨證十卷前明華燧
　　序
　　此書乃燧與其従孫子宣所刻爵里無考其序作
　　於正徳元年稱周益公嘗取内架所貯正本集諸
　　學士校正去其煩冗分類而成凡八十四卷復著
　　辨證云云據此則必大原書當有序跋後以久而
　　佚之序又稱近得印本於陳湖陸氏所云印本葢
　　指宋槧也此書仿宋巾箱本式橅刻亦工而字畫
　　結體過大不能如宋刻之作蠅頭書矣
詩學大成(二函/十冊)
　　元林楨著三十卷前有元毛直方序
　　林楨爵里不可考以作序之毛直方推之當亦為
　　宋末元初之人按凌迪知萬姓統譜稱直方字靜
　　可建安人宋咸淳中領鄉薦入元授徒講學士爭
　　趨之有聊復軒藁二十餘卷并編詩集羣玉府三
　　十巻及詩學大成行世據此則詩學大成一書竟
　　似出於直方此迪知援据之誤意迪知當時偶見
　　此書以其序有直方之名即以書為直方所纂觀
　　其連舉三書一稱二十餘卷一稱三十卷而此書
　　獨不言其卷數則疎畧顯然也其書本為世俗餖
　　飣之學取便應酬而橅刻大方殊非草草觀其版
　　式當即明時司禮監督刋之本
歴代名臣奏議(三十函十冊/一百五)
　　明永樂間奉勅輯三百五十卷
　　考明史藝文志載歴代名臣奏議三百五十卷註
　　云永樂中黄淮等奉勅纂輯與此本卷數正同書
　　中當有序文進表或經嵗久佚去其字畫不能清
　　朗葢非初印本也
諸儒箋解古文真寳(一函/四冊)
　　黄堅輯五卷前明神宗序後明孝宗跋又一跋不
　　著姓氏
　　黄堅不知為何時人觀孝宗跋語已有命工梓之
　　之文神宗作序又稱舊本凡三百十有二篇今益
　　三十五篇刻久漫漶因重授梓云云是明時内府
　　此書固有二板矣其不著姓氏之跋則稱永陽黄
　　堅氏所集古文真寳二十卷梓行已久率多湮蝕
　　偶得善本命工重刋云云跋後題為𢎞治十五年
　　青藜齋寓雲中有斐堂書觀此則内版之外復有
　　二刻其刻於雲中者與孝宗朝内版同出一時皆
　　為重梓而神宗所刋最居其後係合孝宗雲中兩
　　刻而併校之故皆載其跋也至雲中之跋稱二十
　　巻與此五巻之數不符葢由重刋時省倂之故苐
　　書中註釋詞意淺陋似非名人所作
詞致録(二函冊/十六)
　　明李天麟著十六卷前有序闕名
　　李天麟山東濟南府武定州人登萬歴庚辰進士
　　第見太學題名碑其書専輯駢體上自六朝下迄
　　唐宋採其根葉並茂者合而録之不以富麗為工
　　天麟曽有自刋之本其序作於萬歴丁亥備述選
　　輯之㫖此本序稱祥宇李公則又别為一版而序
　　後署名為書賈割去復従目録卷六中割取歐陽
　　修方岳李良樞等名移補目録首葉標題下以此
　　書為歐陽修所作不知書中所載南宋人文章甚
　　多豈有修為纂輯之理今取天麟自刋本校之顛
　　末具見又安従欺飾乎苐此書雕刻清朗橅印頗
　　工亦不失為佳本
龍筋鳳髓判(一函/二冊)
　　唐張鷟著二卷後附唐書列傳節文
　　按此書載於文獻通考者稱為十卷今止二卷葢
　　因書僅百題故後人翻刻遂為省併也晁公武讀
　　書志謂鷟嘗八中制科此其書判陳振孫書録解
　　題謂百題皆待選預備之具而洪邁容齋隨筆譏
　　其蔽罪議法不能深切則此書崖畧概可見矣書
　　末節録唐書乃張薦傳文以鷟為薦祖𫝊中兼叙
　　其始末也
山谷老人刀筆(一函/四冊)
　　宋黄庭堅著二十卷前山谷老人傳
　　考晁公武陳振孫馬端臨諸書目止載黄魯直豫
　　章集三十卷别集十四卷又别集一卷初無此書
　　之名宋史藝文志於豫章集别集之外又載樂府二
　　卷書尺十五卷亦未以刀筆名書則非宋槧可見
　　此書前後當有選輯人序跋或由書賈欲充宋槧
　　遂従而汰之耳
　　明檇李項氏蔵本其衡齋印無考又有謝疊山趙
　　孟頫二印係出偽作不足存
　
　
滑耀編(一函/四冊)
　　明賈三近著不分卷前三近自序
　　考明史賈三近字徳修嶧縣人隆慶戊辰進士選
　　庶吉士累官兵部右侍郎其選輯是書以滑耀名
　　者葢取荘子滑疑之耀聖人之所圖句也序作於
　　萬歴庚辰自稱東鳩子題其文皆取意於亡是子
　　虚之説以自況其風㫖當時橅刻此書雖非精善
　　而字畫尚為清朗
　
　
　
　
　
　
　
　
欽定天禄琳琅書目卷十
