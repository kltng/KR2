#+TITLE: 絳帖平-宋-姜夔
#+DATE: 2016-06-11 12:22:42
#+SOURCE: github.com/kanripo/KR2n0019 master 2a10fb53                
欽定四庫全書　　　　　史部十四
　絳帖平　　　　　　　　目錄類二(金石之屬/)
　　提要
　　　　(臣/)等謹案絳帖平六卷宋姜夔撰夔字堯章
　　　　鄱陽人按曹士冕法帖譜系云絳本舊帖尚
　　　　書郎潘師旦以官帖私自摹刻者世稱潘駙
　　　　馬帖又稱潘氏析居法帖石分而為二其後
　　　　絳州公庫乃得其一於是補刻餘帖是名東
　　　　庫本逐卷各分字號以日月光天徳山河壯
　　　　帝居太平何以報願上登封書為别今夔所
　　　　論每卷字號與士冕所説相合然則夔所得
　　　　者即東庫本也宋之論法帖者米芾黄長睿
　　　　以下互有疎宻夔欲折𠂻其論故取漢官廷
　　　　尉平之義以名其書首有嘉泰癸亥自序云
　　　　帖雖小技而上下千載闗涉史傳為多觀是
　　　　書援据精博可謂不負其言惟第五卷内論
　　　　智果書梁武帝評書語云武帝藏鍾張二王
　　　　書嘗使虞龢陶隱居訂正按虞龢宋人其上
　　　　法書表在宋孝武帝之世去梁武帝甚逺斯
　　　　則考論之偶疎耳據墨莊漫録其書本二十
　　　　卷舊止抄本相傳未及雕刻所載字號止於
　　　　山字其河字以下亾佚十四卷竟不可復得
　　　　然殘珪㫁璧終可寳也乾隆四十六年十一
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　絳帖平卷一
　　　　　　　　　　　　　宋　姜夔　撰
　日
　　蒼頡書
　　　二十八字
述異記云頡葬北海呼為藏書臺周時得其書莫識遂
蔵之書府至秦李斯識八字云上天作命皇辟迭王漢
叔孫通識十二字杜子美云蒼頡鳥跡既茫昧字體變
化如浮雲則頡之書亡乆矣周宣王時史籕變古文為
大篆李斯又減籕體為小篆作蒼頡篇謂之秦篆斯所
作篇首有蒼頡二字因以名篇非能傳頡書跡也頡之
文字一變於籕再變於斯而絶矣此字疑是梵書前代
譯經中國梵書無數皆漆書貝多葉與此同
　　夏禹書(十二字/)
　　　子坐行齊春　尚
禹時用科斗書韓退之詩云岣嶁峰尖神禹碑字青石
赤形模竒科斗拳身薤葉披鸞飄鳯泊拏虎螭事嚴跡
秘鬼莫窺道人獨上偶見之山海經云衡山一名岣嶁
禹巡衡山夢得金簡玉字之書遂得治水之要今勝業
寺猶有禹栢碑當是此時刻也南嶽縂勝集云有人嘗
至岣嶁峰下見蛟龍蛟龍踞石上光采絢爛意必禹書
之神靈此類小篆可見其妄與蒼頡書皆一手偽作也
　　魯司㓂仲尼書(十二字/)
　　　有吳君子之墓
世傳仲尼表季札墓云嗚呼有吳延陵君子之墓案唐
張從申跋云元宗嘗命殷仲容摹搨大厯中潤州刺史
蕭定作季子廟重刻此碑傳至今予按魯昭公二十七
年闔閭殺吳王僚自立季子聘還復命於墓(哀公十年/)
(嘗將兵救陳/)後不知其所終皇覽曰季子冢在毗陵縣
暨陽鄉至今吏民皆祠之歐公云考仲尼歴聘不聞至
吳又其字特大非古也墓闕題字唯東漢有之皆作分
書若劉文饒王稚子闕之類又水經載朝歌縣牧野
比干之墓今已中折不知誰所識亦當是東都耳洪
氏𨽻續云西都彛器皆是篆書又按西都墓甎亦
多是篆書某人之墓以此詳之季子墓題必是西漢
時呉人所刻懐季子之賢故曰嗚呼葢魯壁藏書文
皆科斗商周彛器並用刀書此是筆書又雜小篆决非
仲尼所為後世好事者傳會耳予考篆文□乃君字
或曰季子非也漢神寳鑑銘郡字正如此以此知其
為漢篆也舊碑只十字皆大尺餘此字小惟有呉
君子之五字同餘更大異復多二字尤見其妄秦少
游云季子墓銘其真者猶疑非仲尼書况依倣為之
者
　　史籕書
　　　歇州裴易□系
衛恒公周宣王時史籕始著大篆十五篇或與古同或
與古異世謂之籕書韓文公以石鼓文為籕所作不知
何異夾漈鄭樵云籕與古文用刀書致字畫首尾皆鋭
秦篆則漆書故字畫首尾皆刓石鼓之文其端皆刓以
此知其為秦篆非籕也然樵之說亦未為盡詛楚文秦
篆也而用刀書汲冢書古文也而用漆書先秦鍾鼎固
有刓者矣秦漢兼用刀筆故有鋭者矣辨石鼓之非籕
不在是也古文轉折圓無圭角秦漢因之予按書有八體
秦漢所常用者篆𨽻耳夫𨽻者篆之捷也先漢士大夫
賤之不以書金石威靈之際始書金石矣楷者𨽻之㨗
也始於上谷王次仲至魏晉方盛然亦不以書金石也
章草者楷之㨗也始于杜伯度章帝愛之因以為名赴
急之書也予謂古文生籕籕生小篆小篆生𨽻𨽻生楷
楷生草每降愈㨗耳廋肩吾云𨽻書今之正書也是知
𨽻與楷本一種而有波磔者為𨽻無波磔者為楷然古
人搃謂之𨽻後有行草因以正名之故書家不謂之真
草而謂之草𨽻不謂之真書而謂之𨽻書史稱王羲之
尤善𨽻書是也洪文恵兄弟以漢人所書為𨽻魏晉以
後為八分此説非也杜詩云大小二篆生八分張懐瓘
云八分者王次仲所造既言次仲作楷又言造八分則
知曰𨽻曰分曰楷曰正其實一耳自漢以後楷既自成
一家南北分裂𨽻又分為二體北方一體則魏受禪碑
是也南方一體則吳天發神䜟碑是也葢魏人專法中
郎方勁可愛吳人雜用篆法竒古無倫爾後北人多用
魏體南人多用吳體皆有碑可證東晉之末字轉折方
歴代承之故漢以後篆皆方至唐李陽氷乃以鍾鼎筆
法書小篆故自成一家也今石鼓字方與詛楚同是為
秦書明矣非籕也況此七字乃唐人小篆耳
　　秦丞相李斯書
　　　田疇耕耨為政朞月而致法令使父子為鄒魯
米元章云不知何人書黄長睿云乃李陽氷篆明州刺
史裴公紀徳中碣字此摹十八字為斯書無銖黍差斯
書傳至今者有太山刻及秦瓘衡斤量銘乃棄(闕/)
　　秦程邈書
　　　天得一以清地得一以寜神得一以靈谷得一
　　　以盈萬物得一以生侯王得一以為天下正其
　　　致之天無以清將恐歇
今人稱𨽻書為𨽻古非也書序所謂𨽻古者書有古文
今文之别𨽻為今文古為古文漢靈帝時劉陶剛定古
今二文尚書是也𨽻書始於程邈衛恒云秦既用篆奏
事繁多篆字難成即令𨽻人佐書曰𨽻字漢道術盛行
符籙所用皆作吳體至唐則縂為一耳
國初以來多作唐體自歐趙著錄漢刻士大夫始重漢
而貶唐唐體誠拘然漢刻亦有工拙不能皆佳也此帖
雖無波磔謂之𨽻書亦何不可若以為邈書則非黄云
自蒼頡至程邈皆偽
又按周越法書苑丘光庭云左傳亥有二首六身如布
笇之狀古文亥作布依此語則春秋時已有𨽻書矣􁉋
善長水經注云臨淄人發古塚得銅棺前和隠起為𨽻
字云齊太公六代孫胡公之棺唯三字是古餘同今書
證知𨽻字出古非始於秦而邈推廣之耳
　　古法帖
　　　知賢弟至舍晚寒想顧之傷歎遂爾永惟痛夀
　　　春富陽范道長體氣以小勝前日得此暑大都
　　　尋常新婦書寄物示諸也散騎二君何時還兄
　　　子皆佳能數物也
此帖乃王大令筆書勢可見所稱散騎王敬豫也大令
帖云阮新婦勉身得雄散騎殊常喜也詳見山字卷
　　　孤不度徳量力欲俟義於天下而措術淺短遂
　　　至昌蹶然至于今日志猶不息君謂計將安出
　　　亮曰董卓已來豪杰並起跨州連郡不可勝數
　　　曹操比於袁紹則名微而衆寡故能尅紹以弱
　　　為强今日擁百萬之衆挟天子而令諸侯誠能
　　　不可與争鋒也
古蜀昭烈與諸葛亮問荅其半在居字卷大令書中米
云亮書固非山谷以為兼張芝索靖之美黄云此逸少
書似豹奴帖予按二帖雖章草未為精宻又數經臨摹
大小不等且妄增損史文殊無義理與豹奴帖皆非逸
少筆法矣逸少學皇象章草當不止此
　　　既移屋近西牆微援裏地成大寛援裏起小三
　　　架如步廊政可一丈梁得使二家通出入作門
　　　閣也此屋之東故應作墻直步廊一壁太單空
　　　園中彌宜移三間屋故當不甚難重複粗盡圖
　　　如别耳
　　　足下既即意適閑曠亦當忘暑耶逰矚踈數至
　　　對告卿少吾今年病垂耳始小差大小今度病
　　　惽忽移日耳每每深望逺言慰尚賖慨然𤣥日
　　　具問可與音介勿勿書後既即直人理略絶何
　　　緣復有周旋理長史斷闊亦不减卿惟公事時
　　　相瞻望耳吾面促遂至今不著不可解計至故
　　　應必有秀但不知好惡云何耳湏得
此二帖米云羊中散書後有欣白字黄亦以為中散書
非也此晉帖耳所稱𤣥謂吳興太守張𤣥之或㑹稽内
史謝𤣥所稱長史謂司徒左長史王濛或是大司馬長
史王楨之或是司馬左長史王􁁜皆晉人也以此推之
乃王微之輩書耳欣晚出非欣書也援與園同見皇象
急就章諸家釋心著為惡暑忌暑皆非以上文尋之乃
忘字耳張芝帖中講忘不㤀上亡字亦如此下心字作
三㸃劉次莊又釋作竟可怪釋有秀作有香亦誤謂秀
才隨上計吏至也東晉諸州舉秀才一人既不講習遂
坐所舉故至者多稱疾而去帖中好惡如何似為此􁛰
古减字懐素云艸不􁛰張亦同劉釋作憾尤非
黄云王世將帖後兩表極古信能傳鍾氏筆意而右軍
學之也表中云頓乏勿勿案顔氏家訓云世中書翰多
稱勿勿相承如此莫原其由或有妄言此怱怱之殘缺
耳説文勿者州里所建之旗葢以趣民事故忩遽者稱
勿勿僕謂顔氏以説文證此字為長而今世流俗又妄
於勿字中斜益一㸃讀為怱怱字彌失真矣按祭義云
勿勿諸其欲其饗之也注勿勿猶勉勉也慤愛之貌杜
牧之詩浮生長勿勿是知勿勿出於祭義古人詩中用
之不特稱於書翰
　　何氏書
　　　投老殘年西崦已逼恒慮儵忽歸骸𤣥壤溘爾
　　　㝠滅竟不一言以此在懐預為其備於兹路唯
　　　有憑心他餘不能有益年將八十可以意求欲
　　　望長存何可得也道大難俗情見善従善如登
　　　見惡行惡如崩必湏策怠惰勤精進愛日惜力
　　　乃可獲耳吞聲飲氣不勞頓爾他便生異議速
　　　自詳荅取竟勿滯留也十六日去留深情故當
　　　所爾餘散輩停嵗積故切思歸三月下旬還非
　　　賖兾叙不遥南路行乃寂絶傷心
黄云何氏書若曰如何人耳或以為姓非也米云是歐
率更令書按法書苑率更名詢長沙汨羅人唐正觀十
五年卒年八十五此帖有年將八十之語詢書明矣詢
墨跡今世尚多筆勢皆如此
　　蔡琰書
　　　我生之初尚無為我生之後漢祚衰
此兩句琰所作胡笳曲辭琰中郎之女因董卓之亂為
胡所掠在胡中生二子曹公贖琰歸至洛陽見胡雛而
念其子作胡笳十八拍琴家傳之祚字劉釋作祀此易
曉右旁先㸃後乙為祀先乙後㸃為祚山谷云琰自書
十八章極可觀不謂流落僅餘兩句亦似斯人身世即
以予觀之與皇象後一帖一手偽作耳
　　衛夫人書(在何氏帖前/)
　　　衛稽首和南近奉勅冩急就篇遂不得與師書
　　　耳但衛隨世所學規摹鍾繇遂歴多載年廿著
　　　詩論草𨽻通解不敢上呈衛一弟子王逸少甚
　　　能學衛真書咄咄逼人筆勢洞精字體遒媚師
　　　可詣晉尚書館書耳仰憑至鑒大不可言弟子
　　　李氏衛和尚
衛夫人帖唐初李懐琳贗作竇衆述書賦云嵇康絶交
書七賢帖亦李所贗也黄云此帖尤踈繆按梁蕭子雲
荅武帝勅云臣昔不能技賞隨時所貴規摹子敬多歴
年所二十六著晉史至二王列傳欲作論草𨽻法言不
盡意遂不能成十許年始見敇者論書一卷商略筆狀
洞激字體始變子敬全範元常逮爾以來自覺功進此
偽帖皆窃取子雲啓中語欲小改之遂失其句讀又衛
夫人乃李矩妻李充母名鑠字茂猗與師書自當著名
不但稱夫族及姓也以數事考之其偽不疑前軰論此
帖以其敇字従力館字従舍為偽未中其病葢自二王
以來譌字甚多陳為陣策為筴皆二王軰自製不可據
此定真偽也予按懐琳字殊少韞藉與此不同似非懐
琳自作觀其諸字皆楷而不可言三字作艸必是集晉
字為之法書苑云夫人是廷尉展之女弟恒之從妹中
郎李充之母充善楷書妙参鍾索此聖善之教也夫人
既是恒之従妹書安得不佳王子敬年五嵗神清朗悟
已有書意每従諸兄造焉夫人因書大雅吟賜之後右
軍亦嘗臨寫墨藪云夫人見右軍小時書語太常王策
曰此兒必見用筆訣也妾見其書便有老成之智因流
涕曰此子必蔽吾書名少陵云學書湏學衛夫人但恨
無過王右軍其傳尚矣
　　僧懐素書
　　　右軍云吾真書過鍾而草故不減張僕以為真
　　　不如鍾草不及張所為世之所重以其能懐素
　　　書之不足以為道其言當不虚也
懐素此言似訶右軍董逌云此阮藉臨廣武戰塲之歎
也孫過庭云伯英不真元常不草彼之二美而逸少兼
之擬艸則餘真比真則長草雖専工小劣而博涉多優
葢謂此也唐太宗謂鍾書體則古而不今字則長而逾
制心摹手追右軍而已庾翼舊蔵伯英草書十紙過江
亡失見右軍書煥若神明頓還舊觀翼與太宗在前其
言如此過庭懐素後出其言如彼何也
　　張旭書
　　　足下晚後不知疾痛如何深極憂難比也上下
　　　安之必得發耶得足下十五日問為慰僕前患
　　　差張旭書
此兩帖非贗亦非合作世所傳千文豪甚今秘閣有二
蹟其一佳
　
　
　
　
　
　
　
　
　絳帖平卷一
欽定四庫全書
　絳帖平卷二
　　　　　　　　　　　　　宋　姜夔　撰
　月
　　漢張芝書
　　　知汝殊愁且得還為佳也冠軍蹔暢釋當不得
　　　極蹤可恨吾病來不辨行動潜不可耳
　　　終年纒此當復何理耶且方有諸分張不知以
　　　去復得一㑹不講忘不㤀可恨汝還當思更就
　　　理一昨逰悉誰同故數往虎丘不此甚蕭索祖
　　　希時面因行藥欲數處看過還復共集散耳不
　　　見奴粗悉書云見左軍彌數語聴故也
　　　今欲歸復何時報之追不具㧾散佳並侍郎耶
　　　言别事有及過謝憂勤
　　　二月八日復得鄱陽等多時不耳為慰如何平
　　　安等人當與行不足不過彼與消息
　　　八月九日芝白府君足下不日秋凉平善廣閑
　　　彌邁想思無違前比得書不遂西行望逺懸想
　　　何日不懃捐業漂泊不當行李又去春送舉䘮
　　　到美陽湏待伴比故遂簡絶有縁復相聞飡食
　　　自愛張芝幸甚幸甚
太平興國中詔天下搜訪前哲墨跡圖書先是荆湖轉
運使得張芝草韓幹馬以獻此帖是也按芝字伯英𢎞
農人凡家之衣帛必書而後練之臨池學書池水盡黒
下筆必為楷則號忩二不暇草書寸紙不見遺韋仲將
謂之艸聖此五帖僅一真
不知以去以與已同蘭亭以為陳迹或作比非講志或
釋作竟非也竟字當于德字卷郗愔帖看之
米云五帖皆非長史書黄云張祖希𤣥之字與大令同
時當是時史書黄云帖辭耳予按續晉陽秋張𤣥之嘗
為冠軍將軍又按世説王東亭珣與張冠軍善既作吳
郡人問小令(王/珉)曰東亭作郡風政何似荅曰不知治化
如何惟與張祖希情好日隆前兩帖所謂冠軍蹔暢適
祖希時面數往虎丘等語似是珣作吳郡時帖以為伯
英過矣顔魯公虎丘寺詩云捨宅仰珣珉則知珣又嘗
居吳也後兩帖云侍郎者郗愔也鄱陽者王􁄉也當是
右軍父子帖以上四帖皆經長史或蔵真手臨蔵鋒圓
勁如篆筆所謂錐畫沙者也長史嘗以此法授顔平原
平原授蔵真柳公權楊凝式皆得之近時惟思陵獨擅
其妙
第五帖章艸髙古可愛真伯英之妙跡不日秋凉諸家
皆不曉不日二字伯英既是𢎞農人則送䘮至美陽應
亦有之美陽岐山也山谷云此書絶妙無品者信然淳
化官帖十卷除二王書多佳者外唯有張芝小草皇象
前帖鍾繇宣示帖王􁄉二表而已苟伏膺於此四家亦
足以誇唐人矣
　　後漢書子玉書
　　　賢女委頓積日治此為憂懸燋心今已極佳足
　　　下勿復憂念有信來數附書知聞以解其憂
崔瑗字子玉後漢安平人善小篆艸師杜度衛恒云章
帝時杜度善作篇後有崔瑗崔實亦皆稱工杜氏(闕/)字
甚安而書體微瘦崔氏甚得筆勢而結體小疎此帖附
書知聞是唐人語筆亦不古子玉書有張平子碑傳于
代
　　吳皇象(當在鍾後/)
　　　文武將墜乃俾俊臣整我皇綱董此不䖍古君
　　　子即戎從身(闕/)　昭其果毅尚其桓桓師承七
　　　十氣冠三軍詩人作歌如鷹如鸇天有泰一五
　　　將三門地
　　　臣象言頑闇容薄加以年老凡百乖穢無所聞
　　　宜特䝉哀傷殊異之遇安感騎乗之權逰息之
　　　燕淳和足使忘軀命榮觀足以光心膂延望翹
　　　翹念在効報而趨走垂須終何才力以答新㤙
　　　惟尚有借近趙走交過首貧尚尋天㤙智方當
　　　私成無任顔愛自彌又唯
皇象吳人字休明前一帖乃寫後漢東觀校書郎髙彪
送幽州督軍第五永箴其文曰文武將墜乃俾俊臣整
我皇綱董此不䖍古之君子即戎忠身明其果毅尚其
桓桓吕尚七十氣冠三軍詩人作歌如鷹如鸇天有泰
一五將三門地有九變丘陵山川人有計策六竒五間
云云蔡邕等甚美其文以為莫尚也此以明為始以吕
為師葢范曄作史因晉代舊書避晉諱耳當以此為正
欠一之字㤀誤作□或是傳訛然書跡妙絶遂為章草
之冠
　　魏鍾繇書
　　　尚書宣示孫權所求詔令所報所以博示逮於
　　　卿佐必兼良力出於阿是蒭蕘之言可擇廊廟
　　　況繇始以疎賤得為前㤙横所眄睨公私見異
　　　愛同骨肉殊遇厚寵以至今日再世策名同國
　　　休慼敢不自量切致愚慮仍自逹晨坐以待旦
　　　退思鄙淺聖意所棄則又割意不敢獻聞深念
　　　天下今為已平權之委質外震神武度其拳拳
　　　無有二計髙尚自流况未見信今推欵誠欲求
　　　見信實懐不自信之心亦宜待之以信而當讓
　　　其未自信也其所求者不可不許許之而反不
　　　必可與求之而不許勢必自絶許而不與其曲
　　　在已里語曰何以罰與以奪何以怒許不與思
　　　省所示報權疏曲折得宜神聖之慮非今目下
　　　所能有増益者與文若奉事先帝事有數者有
　　　似于此粗表二事以為今者事勢尚當有所依
　　　違願君思省若以在所慮可不須復㒵節度唯
　　　君恐不可采故不自拜表已欲日安厝即其情
　　　事長畢奈何松等隕動衷情頓泄亦難可言郗
　　　還未卜聊示友中郎相憂不去心感還懐近増
　　　傷惋每見范母于哀號使人情悲
褚遂良右軍書目有鍾繇宣示帖一條山谷云鍾繇書
小有數種予獨善此小字又云鍾繇書有十二種意外
巧妙世所傳者乃右軍臨本爾案袁昻評書云鍾司徒
有十二種意外巧妙絶倫多竒又云鍾繇如雲鶴逰天
羣鴻戲海行間茂宻實亦難過耶以此言之十二種巧
妙乃鍾㑹耳非繇也又案法書要錄梁武論鍾繇書十
有二意謂平直均密鋒力輕快補損巧稱非前所謂也
王僧䖍云亡髙祖丞相導䘮亂狼狽將鍾繇尚書宣示
帖衣帯中過江在右軍處右軍借王敬仁(修/)敬仁死其
母以修平生所愛并以入棺真跡遂亡貞觀御府所蔵
乃右軍臨本開元中與大令所臨白騎遂帖在滑臺人
家國朝刻之淳化帖葢蘭亭之外此帖便足為寳在樂
毅論之右也但今人不能研味之耳世復有丙舍戎路
力命白騎遂黄帝張樂五帖近世汪氏有漢(闕/)復帖云
是鍾繇書皆别有平此不載
范母子等語二王帖間多有米云齊梁人書非也余觀
松即右軍帖所稱穆松也郗王獻之婦也中郎郗曇也
字重熈嘗為北中郎乃知是王右軍書爾安得為齊梁
人書
宣示帖云昔與文若奉事先帝昔訛為者以在所慮古
文以已一爾漢書云是時漢兵以踰勾注亦然故不復
白白字下有兩㸃古白字印文皆然此帖黄初二年作
是年八月孫權奉章遣于禁等還魏故曰權之委質也
　　晉丞相張華書
　　　得書為慰僕諸惽疾已甚蹔西卧歸還乃悉以
　　　將念及不其張華呈
范陽張茂先終于司空非丞相也唐世已無書跡此帖
偽作麁惡多俗筆與李懐琳所作七賢帖同其末一筆
皆下垂也
　　晉丞相桓温書
　　　大事之日僕在都謂無所復見慰勞又計時事
　　　也還節住來已具言意餘所慰勞諸相聞答還
　　　將粗當爾耳僕無所復治庶意
案晉史温鎮荆州母孔氏卒上疏解職欲送葬宛陵詔
不許此云大事之日僕在都無所復見慰勞是也還節
往來者温使人送旌節還臺也諸相聞答邊將粗當爾
耳者謂邊將自能奏報已可以去官也無所復治庶意
者謂不復有意治軍政民事也或謂温是時在江陵不
當言都殊不知古稱邦國都鄙左傳稱大都三五之一
小九之一後世稱軍為邦國謂黒雲都雁子都是也陳
去非釋治庶為酒席殊無義理述書賦云元予正草厚
而不倫若為翰墨由帶真淳山林之樂道非玉帛之能
親信然由與猶同
　　晉丞相王導書
　　　省示具卿辛酸之至吾甚憂勞卿此事亦不暫
　　　忘然書足下所欲致身處尚在殿中王制正自
　　　欲不得許卿當如何導亦天明往
　　　導白改朔情増傷感濕烝自何如頗小覺損否
　　　帖有應不懸耿連哀勞滿悶不具王導
山谷絶喜王茂𢎞此兩帖云傷感濕烝字皆佳張懐瓘
稱其行草兼妙疎柯逈擢寡葉危隂此葢彷彿矣懐瓘
又論王會稽羲之草書第八在世將(王/􁄉)茂𢎞下若爾何
足下壓右軍應别有合作者山谷云足下所欲致身處
尚在殿中諸家多作彀中字雖摹失山谷為優十七帖
中殿字與此不相逺也濕烝劉作濕惡
　　晉丞相王敦書
　　　敦頓首蜡節忽過嵗暮感悼傷悲今(闕/)想自如
　　　常比若腰痛憒憒得示知意及不以悉王敦頓
　　　首頓首
王大將軍書極佳不論其人乃可爾憒憒劉誤作快快
　
　
　
　
　絳帖平卷二
欽定四庫全書
　絳帖平卷三
　　　　　　　　　　　　　宋　姜夔　撰
　光
　　晉太尉庾元亮書
　　　亮白奉告書箱先為媞子作輙先以奉之研今
　　　作之支髪枕今作無作摸若有可權付之亮再
　　　拜
媞音氏又音啼江淮呼母為媞此當是以名小兒耳王
僧䖍云庾征西少時與右軍齊名右軍後進庾猶不分
在荆州與都下人書云小兒賤家雞皆學逸少書湏吾
下當比之觀此帖誠去右軍逺矣亮字元規誤題曰元
亮
　　晉車騎將軍庾翼書
　　　故吏従事中郎庾翼参軍事劉遐死罪白昨所
　　　啓龎遺孟􁘴所請求述上事事湏撿校諮論光
　　　駕當出請不從詣錄事中郎共詳處别白謹啓
　　　翼遐死罪
　　　已向季春感慕兼傷情不自任奈何奈何温和
　　　足下何如吾哀勞何賴愛䕶時不足下頃氣力
　　　孰若别時
庾翼亮之弟嘗為陶侃府從事中郎晉有兩劉遐其一
太寜二年以平王敦功封泉陵公其一南岳魏夫人之
息此泉陵也黄云此啟當是與侃二庾皆以能書名此
不能佳
第二帖贗作
　　晉太守沈嘉長書
　　　十二月十三日嘉頓首頓首嵗有感懐深寒切
　　　想各平安㒒勞弊遣不具沈嘉頓首頓首
述書賦云長茂艸勢既挺而踈慕王不及(右/軍)獨斷所如
由鷙鳥擊而失中因蹭蹬於古􁀙此帖贋可知嘉字長
茂題作嘉長亦非
　　晉侍郎杜預書
　　　十一月十四日預頓首嵗忽已終别乆益兼其
　　　勞道逺書問又簡間得來况知消息申省次若
　　　言靣
　　　親故數移轉想祖父自具云也祖父如足下來
　　　言大小云具絶女親親也有信數附書信以慰
　　　吾心也
杜征南第一帖筆畫稍佳而措詞非古黄云或是江左
人書第二親故帖大體與皇象第二帖崔子玉帖同語
亦佀崔帖皆偽也
　　晉王循書
　　　七月二十四日循詹頓首秋月感思深得近示
　　　為慰餘熱比復可不僕疾患故示不平復頓勿
　　　力切不宣王循詹頓首
米云王循馬攸王劭劉懐之劉穆之王􁁜張翼陸雲山
濤卞壺謝發羊欣與章一手偽帖
　　晉劉超書
　　　超死罪白如命皆令有本末保任然後受隨宜
　　　分處謹白
此帖與庾翼第二帖同一手偽書按超為人忠清(闕/)慎
慎跡與元帝相類乃絶不與人交書述書賦云元帝之
用筆可觀世瑜之呈規仰侣世瑜超字也此帖與元帝
大别其偽可知
　　晉散騎常侍謝璠伯書
　　　此計江東精兵不可卒得唯當善養見者而事
　　　慮曰多如比來憂懐實已萬端
江東謂吳中也項羽所謂江東父老者也此帖右軍論
時事帖書亦甚似但已經唐臨失其精妙處爾
　　晉謝莊書
　　　弟昨還方承一日忽患悶當時乃爾大惡殊不
　　　易追企恒想諸治昨來已漸勝眠食復云何頓
　　　日寒重春節至居患者無不増動今何何治眼
　　　風不異耳指遣承問謝莊白呈左僕射
謝憲子書全倣子敬風氣殊佳案史莊素多疾與大司
馬江夏王義恭牋自陳兩脇癖疢眼患五月來便不復
得夜坐此云眼風不異耳當是此時書也爾時蕭思話
為左僕射愛才好士人多歸之此帖當是與蕭啟莊宋
人誤題為晉
　　晉劉瓌書
　　　瓌之頓首頓首朱陽逺感閏知有患耿耿知以
　　　自屈恨不相見力及不比望瓌之
劉瓌之善八分大令既不宜書太極殿前謝安遂令瓌
之以八分題之此偽帖也黄云與王􁄉二十四日帖無
異題欠之字
　　晉黄門侍郎王徽之書
　　　得信承嫂疾不減憂灼寧復可言吾便欲往恐
　　　不見汝等湖水泛漲不可渡遂復隔絶不然尋
　　　已往彼哉遣疏知吾逺懐不具徽之等告
王右軍七男見十七帖凝之操之徽之渙之獻之并有
書跡傳世下二子𤣥之肅之書跡不𫝊黄云集帖者不
惟失諸子之序而誤以坦之参其中意謂坦之亦右軍
子也殊不知坦之王述子乃太原族右軍乃郎邪族耳
按史右軍嘗謂其諸子曰吾不减懐祖而位遇懸邈當
是汝輩不及坦之故耶
右軍家山隂湖水泛漲謂鏡湖也
　　晉王坦之書
　　　坦之惶恐言不知已與謝郎論坦之事未其意
　　　良不了者今當詣公自陳願告之坦之惶恐言
此帖中言謝郎似指謝安安為僕射時坦之為北中郎
將徐兗二州刺史觀其稱公非與尚書令王彪之即㑹
稽王道子也何以知下云惶恐言乃與所尊者啟耳筆
差不凡工夫妙
　　晉王渙之書
　　　渙之等白不審二嫂常患復何如馳情倫直等
　　　平安計嫂倫奴已應在道企遲適東五日動靜
　　　最差速姑如復小勝兾遂和耳猶不寧餘上下
　　　故常患反側此悉佳渙之等白
渙之此帖或是大令書倫直皆王氏女子大令屢言之
姑如復小勝王右軍妹適曹者所謂曹妹也餘上下皆
常患姑上下三字頗難辨
　　晉王操之書
　　　操之等近得識婢書慰意知年光數問可不不
　　　得姜順消息懸心操之頓首
此帖當是好事者集大令帖中字為之操之姜順消息
等字皆同但熟觀大令帖中知其為集字也秘閣續帖
中操之自别有草蹟帖與此大懸足了此為偽草近字
欠末復一筆故諸家釋為上
　　晉王凝之書
　　　八月二十九日告庾氏女明便授衣感逝悲歎
　　　念增逺思得郗中書書説汝勉難安隠深慰懸
　　　心漸冷産後何似宜佳消息吾并更不佳憂之
　　　遣不次凝之等書
按史郗愔嘗為中書侍郎又為臨海太守與姊夫王羲
之髙士許邁並有邁世之風愔葢凝之舅也所稱郗中
書即愔也庾氏女似是凝之或徽之女子已嫁從其夫
姓猶陶淵明所謂程氏妹也但不暁古人父與女書而
稱名秘閣續帖有徽子與女帖末云徽之等告亦不可
曉然謝安與其猶子書乃云父告何也予意已行之女
古人以客禮待之故稱名勉産也今俗間謂之分免漢
書許后傳今皇后當勉身大令阮新婦勉身得雄亦如
此
右逸少四子黄云皆得家範而體各不同是善學逸少
者顔延年對宋文帝論其諸子自謂竣得臣筆測得臣
文㚟得臣義躍得臣酒書亦猶是也僕今以擬王氏諸
子則逸少之書凝之得其韻操之得其體徽之得其勢
渙之得其貌獻之得其源予觀世無真跡久矣未易作
許平也
　　晉海陵恭侯王邃書
　　　寒佳不張丞婚事云何是良對足不可時令知
　　　女决也王邃白
邃書亦不落流俗可喜
　　晉征西司馬索靖書
　　　七月二十六日具書靖白雖數相問不解勞倦
　　　信至得書喜知棄云宅及計來東言展有期索
　　　靖白
索靖帖字皆作古體山谷云此字筆端意長誠不可及
長沙古帖中有急就章數十字劣於此帖黄云靖七月
二十六日帖本七紙晉王平南􁄉每寶翫之值永嘉之
亂乃四叠綴衣中以度江唐蒲州桑泉令豆盧器得之
叠跡猶存今所錄惟一紙耳摹傳失真無復意象予觀
信至得書喜知棄云宅及計來東者云云山也漢書秦
山郡䝉隂縣有云云亭亭所謂禪云云者也棄云宅者猶
杜詩所謂春宅棄汝去也計者上計吏也來東者猶詩
所謂我來自東者也按史靖嘗為魯相豈有故人未仕
者在云云耶此數語人多不曉喜知棄三字又訛當以
理㑹劉禹錫嘉話云歐陽詢見索靖所書碑駐馬觀之
良久而去行數百步復還下馬立觀疲倦即坐因宿其
旁三日而後啟行欣然若有所得
　　晉侍中劉穆之書
　　　亦知足下家弊耳倉卒無祿官推遷不得不相
　　　用事已御出寧復吾所得迴復足下且當就之
　　　公還當思更律昬申師情事也劉穆之白
劉穆之雖晉人實劉裕之敬翔耳穆之與朱齡石嘗于
武帝坐荅書目且至日中穆之得百函齡石得八十函
而穆之應對無廢足見其敏此帖偽
　　晉車騎將軍紀瞻書
　　　瞻白昨信來(闕/)　　今葢又貧家無以將意今
　　　料二斗少香所謂物微意全者也力言不多紀
　　　瞻頓首
黄云觀物微意全等語不待見書知其偽予謂瞻晉名
儒必不作此帖官終驃騎非車騎也凡偽帖中不可解
者皆不合草法
　　晉太守張翼書
　　　二月三日翼頓首節過多懐得私書為慰意以
　　　何如深勞弊頓曳力還不具
王僧䖍評書云王右軍自書表上晉穆帝帝令翼别冩
題後荅之右軍當時不别久後方悟云小人幾欲亂真
此帖偽作可見
　　晉陸雲書
　　　三月十六日雲白春節餘不適得示知足下平
　　　安為思而示知何由如何信數之及卿既清邃
　　　可之經髙言人歎之當令征南取之也
陸雲帖與紀瞻帖同一手偽作
　　晉中書令王恬書
　　　得示知足下問吾故不差殊劣劣力不具王恬
　　　書
豫丞相導第二子書兩行極佳竇蒙云恬洽皆不見真
跡不知官帖何從而有二人書也
　　晉太守山濤書
　　　侍中尚書僕射奉東都尉新㳫伯臣濤言臣近
　　　啓崔諒史曜陳准可補吏部郎詔書可爾此三
　　　人皆衆論所稱諒猶質正少華可似敦教雖大
　　　化未可倉卒風尚所勸為益者多臣以為宜先
　　　用諒謹題事以聞也
七賢帖中有山濤書已是李懐琳偽作此帖亦偽黄云
恐是冩當時語耳亦非也濤為奉軍都尉時未為侍中
後為兾州轉北中郎將鎮鄴乃入為侍郎遷尚書又見
其妄且濤為侍中奉車都尉時銓選非所典掌不應擬
此三人為郎以此見好事者假托山公啟事之名而為之
　絳帖平卷三
欽定四庫全書
　絳帖平卷四
　　　　　　　　　　　　　宋　姜夔　撰
　天
　　晉侍中卞壼書
　　　足下佳不朝北中郎上獲諸誠文墨至便在舍
　　　事許改愛子帋下物知此艸忽令一人見也吾
　　　令勅書事令不發亟付卿發便密令人房之卞
　　　壼白
壺誤題作壺發便密令人房之房防古通用
　　晉謝發書
　　　晉安素自强壯且年時尚可當延遐期豈謂奄
　　　至於此自畢逺近二三惋愕不能已己未欲㫖
　　　問悲酸悒悒想不久可得還耳執筆惻感
晉安如陶詩殷晉安之類以上二帖語雖古而書非晉
置晉安郡今福州梁簡文所封
　　宋特進王曇書
　　　昨復散差可然不過佳諸示所宜如更增劇恐
　　　難為力耳未能令遣俗有餘念故耳王曇首和
王曇書名昭然有一首字而王著違之劉亦不覺其非
釋為荅也曇首事宋文帝以太子詹事侍中卒年三十
七當時稱王詹事未嘗為特進也
　　宋中散大夫羊欣書
　　　三月六日欣頓首暮春感摧切割不能自勝當
　　　奈何奈何得去六日告深慰足下復何如脚中
　　　日勝也吾日弊難復令自顧憂歎情想轉積執
　　　筆憎惋足下保愛書欲何言羊欣頓首
羊敬元年十二時王子敬甚知愛之夏日著新綃裙晝
寢子敬見之書裙數幅而去欣書本工因此彌善王僧
䖍評書云欣書見重一時親受子敬行書尤善正乃不
稱名袁昻評書云欣書似婢作夫人舉止羞澀終不似
真乃謂不盡力於正書也而史稱其善𨽻書何耶欣自
有筆精帖傳于世此帖偽作謝發云執筆惻感此云執
筆憎惋字雖大小真行不同觀其筆勢乃一人所作耳
　　宋太常卿孔琳書
　　　日月深酷撫膺崩􁀙心肝分膾尋繹懊憹觸感
　　　隕絶孤思悒悒自郡地窮當奈何不孝奈何念
　　　痛悼難勝得去月二示知君所患故爾不差甚
　　　有幽悒熱甚比復何似想已轉佳眠食極勝也
　　　善將治之孤子並疾患歎具恨恨脚中轉劇近
　　　服散未覺益惙頓何賴扶力迷甚不次孤子孔
　　　琳奈何頓首
孔琳之字彥林題欠之字㑹稽人宋太常善草𨽻此帖
縱逸亦可喜竇臮述書賦亦稱其𦂳速也大抵右軍以
前書法真自真行自行章自章草自草王子敬年十五
六時啟其父乃於行草之間别剏新體故當時傾慕羊
薄謝孔之徒一時爭效而正行之體壊矣葢行草為書
不惟便於揮運而不工於字但能行筆者便可為之知
古之士不貴也自唐及今書札之壊實由於此葢縱逸
甚易收斂甚難人心易流冝其書之不古甚者反以學
古為拘良可歎也今欲觀古人正行蘭亭叙玉潤帖之
類是已學者當知之黄云此帖恨恨等十二字偏小葢
行間側坐摹帖者妄以入行耳當依本為勝予按王僧
䖍伎錄載漢魏樂府歌辭皆有側注也自地之間字不
可曉諸家作郡未是示君閒作知字雖失猶有君歎具
或作歎歎迷下一字不可曉恐是書字欠一筆服散黄
作明散恐是摹失
　　齊侍中王僧䖍書
　　　臣僧䖍啟南臺御史謝憲乃堪駈使臣門義舊
　　　粗是所悉統内新故雜米數十萬斛實湏督切
　　　憲今請假在此臣欲折以統相攝庶得速辨其
　　　頻經督運已有前效謹以啓聞伏願聴許謹啓
王簡穆郎邪人書名齊代此帖雖佳亦應失真簡穆自
謂正書第一今觀其位置未為盡善葢自子敬以後楷
法不古宋齊人喜效子敬行草故於正書不甚用工也
然簡穆特善評書言必稽古未嘗以已意定髙下又與
齊帝較書之優劣其言不讓亦猶子敬自稱過父當時
人自重書名如此
　　隨僧智果書
　　　梁武帝評書從漢末至梁有三十四人王僧䖍
　　　書如揚州王謝家子弟縱復不端正奕奕皆有
　　　一種風氣王子敬書如河朔少年皆充悦舉體
　　　㳫拖而不可耐羊欣書似婢作夫人不堪位置
　　　而舉止羞澁終不以真阮研書如貴胄失品次
　　　不復排哭英賢王儀同書如晉安帝非不處尊
　　　位而都無神明殷均書如髙麗人抗浪乃不有
　　　意氣而姿顔自足精味徐淮南書如南岡士大
　　　夫徒尚風軌然不寒乞陶隠居書如吳興小兒
　　　未成長而骨體甚峭快吳拖書如新亭傖父一
　　　往似揚州人共語語便態出栁産書如深山道
　　　士見人便欲退縮曹喜書如經綸遣士言不可
　　　絶王右軍書字勢䧺强如龍跳天門虎卧鳯閣
　　　故歴代寳之永以為訓蔡邕書骨氣洞逹爽爽
　　　如有神力程曠平書如鴻鵠弄翅頡頏布置初
　　　雲之見白日蕭思話書如舞女低腰仙人歗樹
　　　李鎮東書如芙蓉之出水文彩如鏤金桓𤣥書
　　　如快馬入陣隨人屈曲豈湏文譜范懐約真書
　　　有分草書無功故知簡牘非易皇象書如韻音
　　　繞梁孤飛獨舞孔琳之書如散花空中流徽自
　　　得李巗之書如鏤金素月屈玉自照薄紹之書
　　　如龍逰在霄繾綣可愛秦獄吏程邈善大篆得
　　　罪始皇雲陽獄增减篆體志其名名其書曰𨽻
　　　也扶風曹喜後漢人不知其官善篆及𨽻篆等
　　　少異李斯見重一時耶鍾司徒書字有十二種
　　　意外巧妙絶倫多竒崔子玉書如危􁁉阻日孤
　　　松單枝邯鄲淳書應䂓入矩方圓乃成師宜官
　　　書如鵬翔未息翩翩而自逝梁鵠書如龍威虎
　　　震劔拔弩張張伯英書如武帝愛道憑虚欲仙
　　　衛恒書如挿花舞女援鏡笑春索靖書如飄風
　　　忽舉鷙鳥乍飛鍾繇書如雲鶴逰天羣鴻戲海
　　　行間茂密實亦難過耶
按梁武論鍾繇書有十二意均間平直踈密損益之類
至唐人傳其法解釋尤詳此云鍾司徒書有十二種意
外巧妙絶倫多竒未知是前十二意不然則傳流之差
以元常為司徒或司徒又自有十二種意外巧妙過其
父邪
書評乃梁武命袁昻作非武帝評也事見法書要錄據
此帖止有三十人而兩曹喜法書要錄云袁崧書如深
山道士見人便欲退縮蕭子雲書如經綸道人言不可
絶以此帖智果誤以袁崧為栁産子雲為曹喜也然兩
書所載人名數各不同
　　　王僧䖍　王子敬　羊欣　　阮研
　　　王儀同　殷均　　徐淮南　陶隠居
　　　吳拖　　柳産　　曹喜　　王右軍
　　　蔡邕　　程曠平　蕭思話　李鎮東
　　　桓𤣥　　范懐約　皇象　　孔琳之
　　　李嚴之　薄紹之　程邈　　扶風曹喜
　　　鍾司徒　崔子玉　邯鄲淳　師宜官
　　　梁鵠　　張伯英　衛恒　　索靖
　　　鍾繇
　　右三十三人官帖
　　　王僧䖍　王子敬　羊欣　　阮研
　　　王儀同　殷均　　徐淮南　陶隠居
　　　吳拖　　袁崧　　蕭子雲　崔子玉
　　　師宜官　韋誕　　蔡邕　　皇象
　　　張伯英　索靖　　梁鵠　　鍾司徒
　　　衛恒　　孟光錄　李斯　　鍾繇
　　　逸少　　蕭思話　薄紹之
　　右二十七人法書要錄
其他尚多牴牾世無善本可校按智果智永同是辨才
弟子果得右軍骨永得右軍肉皆以能書名永書固為
妙絶果書如此未為髙古也黄云此字局(闕/)天然少疑
非智果案梁武帝蔵鍾張二王書至多嘗使虞龢陶隠
居輩訂證不獨袁昻也
　　隋朝法帖
　　　皇帝敬問婺州䨇林寺慧則法師朕尊崇聖教
　　　重興三寳欲使一切生靈咸蒙福力法師捨離
　　　塵俗投志法門専心講誦宣揚妙典精誠如此
　　　深副朕懐既利益羣生當不辭勞也猶寒道體
　　　如宜令遣使人指宣往意
隋朝帖當是吏筆簿有吏氣予嘗見唐吏筆亦如此
　　宋儋書
　　　自一接拜情同弟兄沈吟緬懐固非小子之所
　　　勤及也榮質前謝恐乖昔賢共弊之道晦事勿
　　　語且絶詩人匪報之實遲回循軀偭俛未已殆
　　　將有辰矣足下多可不怪髙情内含如筠斯清
　　　比蕙又暢儋不以感氣厚而修詐自廣不以撫
　　　已多而私頌作徳未致力謝馳懐宣書何陳萬
　　　一也悚息今秋盡野外草木變衰長郊蕭條風
　　　物凄𦂳清都久客莫復相親足下退食公庭􁀙
　　　罷私室櫛沐晞景収視解聴足念嵗華不待厭
　　　倦為旅之士哉頃者釀王初令絃絲正調竟欲
　　　左攜鄭君幽指藥妙右對董叟髙談道微情酣
　　　世忘浩𤣥塵粃思足下能順試實其事為如何
　　　哉時聞真聲迥聞笙鶴此復異于人境耳或以
　　　息宴可以嘯歌久不閒然期今日之事也倚候
　　　騎氣自豫光臨幸甚謹馳疏不得一一宋儋白
案竇臮述書賦云宋儋李璆擅美中州李師王而意淺
宋效鍾而體疏注云儋字蔵諸廣平人髙尚不仕書作
鍾體而側戾放縱黄氏深不取其書以為但作側戾殊
失天勢東坡山谷殊不喜其文乃云其人不解此狡獪
書便不足觀前輩之去取不同如此然而譬之查梨橘
柚終不可棄也
　
　
　
　
　
　
　
　
　
　
　
　
　絳帖平卷四
欽定四庫全書
　絳帖平卷五
　　　　　　　　　　　　　宋　姜夔　撰
　徳
絳帖中此一卷皆晉代名賢之妙蹟惟王廙二十四日
帖謝安後一帖是贗餘皆可以為師法
　　晉中書令王洽書
　　　洽白辱告承問洽故爾劣劣兾以復叙還白不
　　　具王洽再拜
　　　洽頓首言不孝禍深備嬰荼毒䕃恃亡兄仁愛
　　　之訓兾終百年永有憑奉何圖慈兄一旦背棄
　　　悲號哀摧肝心如抽痛毒煩寃不自堪忍酷當
　　　奈何痛當奈何重告惻至感増斷絶執筆哽㖒
　　　不知所言洽頓首言
　　　洽頓首言兄子號毁不可忍視撫之摧心發言
　　　哽慟當復奈何奈何洽頓首拜
　　　洽白尚感塞不成叙得告承問殊乏劣白不具
　　　王洽再拜
王領軍敬和丞相第三子右軍之従兄也王僧䖍評書
云領軍謂右軍曰弟書遂不减吾變古制今惟右軍領
軍不爾至今猶法鍾張今觀此帖清逸閑雅真不在右
軍下也
　　晉司徒王珉書
　　　珉頓首頓首此年垂竟悲懐兼割不自勝奈何
　　　奈何寒切體中比何似甚耿耿僕疾遂不差眠
　　　食少憂深遣書不次王珉頓首頓首
　　　十八日珉白此二書蹔至未更近問懸情不適
　　　比可不吾羸疾故爾憂深力書不具王珉敬問
　　　何如僕故頓弊力書不次王珉頓首頓首上下
　　　何如僕上下上下大都蒙㤙得書至之吾具
　　　今欲出耳吾此月亟遣廿四是王濟祖日欲必
　　　赴卿可尅過明吾當下解相待飡出亦遣報既
　　　至三家畢卿可豫擬光公令作一頓美食可投
　　　其飯也王珉前報
王小令珉洽之子善行書子敬云弟書如騎騾駸駸欲
度驊騮前代子敬為中書故世謂子敬為大令珉為小
令卒贈太常不為司徒也書視敬和為小劣與元琳(王/珣)
當雁行第四帖尤竒王濟當是人名祖日者祖餞之日
尅過此也與逸少帖安石昨必欲尅潘家尅二十五日
同陳子昻表云除此之際未有尅期至今隂陽家謂之
尅擇黄云小令此年帖本唐人所畜與二種虞松三帖
為一卷珉帖末云輔國司馬君筆勢婉雅與此間矣此
亦無後五字
　　晉司徒王珣書
　　　三月四日珣頓首末終衆感得七月書知問寒
　　　何如就弊憂之劣不具王珣頓首白
元琳季琰之兄誤列在後帖中如此多矣山谷云衆感
字皆佳
　　晉侍中王廙書
　　　二十四日廙白唯久白想適妙來行未面遲想
　　　得示知同云兾何生相見近及不多王廙白
　　　臣廙言臣祥除以復五日窮思永逺肝心寸截
　　　甘雪應時嚴寒奉被手詔伏承聖體御膳勝常
　　　以慰下情臣故患匈滿氣上頓乏匆匆慈㤙垂
　　　愍每見慰問感戴屏營不勝銜遇謹表陳聞臣
　　　廙誠惶頓首頓首死罪死罪
　　　臣廙言昨表不宣奉賜手詔伏承聖體勝常以
　　　慰下情不審夙昔復何如承鄭夫人乃尔委頓
　　　今復増損伏唯哀士愍存益勞聖心謹附承動
　　　靜臣廙言
　　　七月十三日告藉之等近日遣王秘書不言月
　　　行復半念汝獨思不可堪居奈何奈何雨凉不
　　　差嫂何知汝所患遂差未懸心不可言阿母蒙
　　　㤙上下悉佳宜可行
　　　瘧如復斷要取未㫁愁人宜復具日發與别􁀙
　　　􁀙不可言今遣使未北反書不具白復㑹日消
　　　息廙疏
王世將従王敦之命為平南將軍故晉人多稱為王平
南没贈侍中為明帝師書為右軍法過江右軍前平南
為最今觀後二表真有鍾元常之風祥除表世别有全
本後云具官臣王廙上此欠一行七月第二帖筆意清
逺天下之佳書黄云世將信能鍾氏筆意山谷云王得
中學鍾絶近真行皆好如此書乃可臨學雨凉不下一
字不曉諸家作悉後有悉佳字不爾
　　晉太宰髙平郗鑒書
　　　鑒頓首頓首災禍無常奄承遘難念孝性攀慕
　　　兼剥不可堪勝奈何奈何望逺未縁叙苦以増
　　　酸楚鑒頓首頓首
老郗雖非贗校官帖為無韵竇􁦮云博哉四庾茂矣六
郗今存其三攀字下省一筆極佳
　　晉侍中郗愔書
　　　九月七日愔報比得章知弟漸佳至慶想今漸
　　　勝食進不新羗難將適猶懸憂遣不具愔報
　　　比書想悉逹日凉弟佳不及數字愔報
　　　逺近何地王右軍竟去不付石首干一節
　　　想親親今悉如常敬豫何當來即道祖故本善
　　　差恒在尚書不見來多日
山谷云郗方回書初不减王氏父子方囬右軍婦弟書
固當佳第二帖似缺文石首干即乾也古謂干乾二字
通用敬豫王恬字丞相子道祖未詳
　　晉中書郎郗超書
　　　超言逺近無他説苟異問者定虚耳云叚龕歸
　　　順不知審不王江州為宗正似已定前所傳者
　　　虚妄耳異同自㫖啓超言
按晉地理志石季龍末遼西叚龕自號齊王據青州永
和七年龕以青州來降以龕為鎮北將軍封齊王今此
帖中言叚龕歸順以此又按史亮庾亡後逸少為江州
王充之繼之此咸寧建元之間去龕歸順尚十餘年不
知何為爾也書亦不工
　　晉尚書令衛瓘書
　　　頓州民衛瓘惶恐死罪中闕音敬望想盡懐在
　　　外累年始爾得還情甚踴躍旦至三十里上湏
　　　節度明日乃入奉説欣承福祚日白不具瓘惶
　　　恐死罪死罪
頓州民衛瓘頓字下當有一首字古無頓州瓘河東安
邑人若以為頓丘又在衛地了不相干也瓘與索靖俱
善草𨽻號一臺二妙雖嘗為尚書令終於太保山谷云
衛中令音敬帖近世草書不復敢望其籓此一章語亦
佳
　　晉黄門郎衛恒書
　　　一日有恨知問未面為嘆欲七日云邪恒白
恒即瓘子其論四體書極有源流非後世所及也王簡
穆云二衛書無以評其優劣但見其筆力驚異耳此帖
皆似失真亦見上字卷
　　晉太傅陳郡謝安書
　　　安頓首頓首每念君一旦知窮煩寃號慕觸事
　　　崩踴尋繹荼毒豈可為心奈何奈何臨書悽悶
　　　安頓首頓首
　　　六月廿日具記道民安惶恐言此月向終惟祥
　　　變在近號慕崩慟煩寃深酷不可居處比奉十
　　　七十八日二告承故不和甚馳灼大熱尊體復
　　　何如謹白記不具謝安惶恐再拜
安石書不在大令下故不甚重大令書也六月廿日帖
米云贗誠然黄以為傳摹失真過矣山谷云道民安葢
事五斗米道者右軍為獻之女玉潤請罪亦稱民也又
云謝太傅墨跡聞駙馬都尉李公照有之不作姿媚態
度恨不見爾但如此去右軍父子間可着數人
　　晉散騎常侍謝萬書
　　　七月十日萬告朗等便流大感傷兼切不自勝
　　　奈何奈何轉凉汝等各可之知近聞邑邑吾涉
　　　道動下疹之勞劣力及不具告父疏
萬石人品在安石下當時有攀安提萬之語書亦然然
搃謂之二謝朗萬兄之子而自稱父告亦猶踈受謂疎
廣叩頭從大人議葢古人之諸父猶父也聞與問同
　
　
　
　
　
　
　
　
　
　絳帖平卷五
欽定四庫全書
　絳帖平卷六
　　　　　　　　　　　　　宋　姜夔　撰
　山
　　晉王羲之書
山谷云右軍筆法如孟子言性莊周談自然從説横説
無不如意非復可以常理待之又云王氏書法以為如
錐畫沙如印印泥葢言鋒蔵筆中意在筆前耳承學之
人更用蘭亭永字以開字中眼目能使學家多拘忌成
一種俗氣要之右軍二言羣言之長也
　　　得袁二謝書具為慰袁生暫至都已還未此生
　　　至到之懐吾所也
袁謂袁宏二謝謂安萬袁宏嘗從桓温北伐謝安亦嘗
為温司馬右軍當是得袁謝爾時書所也之間當别有
一字袁或是陳郡袁嶠之與右軍謝萬同燕曲水
　　　不得臨川問懸心不可言子嵩之子來數有使
　　　兾囙得問示之
法書要錄十卷載右軍帖語云僕有至臨川意葢右軍
嘗為臨川也庾敳字子嵩與王夷甫同遇害黄云子嵩
與右軍不同時然此言其子耳
　　　勞心賢妹大都轉差然想小大皆佳知賔猶爾
　　　耿耿想得夏節佳也念君
賔當是蔡謨家兒報字卷云蔡家賔至法書要錄卷載
右軍帖語云小大佳否賔轉勝又云得官奴書賔平安
皆若人也
　　　又不能不痛熈荐亡政爾復何于求人度政當
　　　求之内事餘理不絶求之一條當有兾不信冈
　　　然前塗願具誨之以悟其心
郗曇字重熈右軍婦弟為北中郎將戰敗左官而亡亡
在升平五年正月右軍亦以是年亡見真誥但未知孰
先後耳或是右軍在後作此帖也荐亡者謂曇代荀羡
為北中郎二人相繼早世也陳簡亝甚疑此字大意逸
少因羡熙之亡感人生之短景貽書髙士講求性命之
理故曰求之内事當有兾不又云前塗願具誨之以悟
其心似亦謂此按許詢郗愔與右軍皆從仙人許邁逰
此帖當是與邁輩而傳臨之餘字殊惡矣
　　　行成旅以從是月也景風司至星火列宵伯趙
　　　鳴而載隂爽鳩習而揚武時可以升髙望逺亦
　　　可以出宿餞行有詔具寮爰開祖
此帖六行山谷云恐是虞褚輩早年書實不爾黄云先
輩以為張説送賈至文非也乃賈曾送張赴朔方序中
云備官而行成旅以従下云有詔具寮爰開祖宴且申
後命寵以蕃錫此帖自行字上祖字下皆亡而作艸書
皆不綴屬當是集逸少書冩此序耳米亦云自是月以
下偽殊不知行成以下已偽矣予按此帖墨跡尚在秘
省乃流俗書非集右軍字
　　　兄(闕/)柩垂至永惟崩慕痛貫心膂痛當奈何計
　　　(闕/)
黄云此帖偽非也但嘗經俗筆臨耳褚氏書目有兄安
厝情事長畢帖右軍不聞有兄乃羣從耳
　　　羲之頓首闊别相久眷與時長寒嚴足下何如
　　　想清豫耳披懐之樂復何致樂諸賢從就理當
　　　不踈吾之朽疾日就羸頓加復風勞諸無意賴
　　　促膝未近東望慨然所兾日月易得還期非逺
　　　耳深敬宜音問在數遇信忩遽万不一陳
山谷云此好事者戲為之耳書未為甚惡而以亂逸少
則不可如云吾之朽疾行就羸頓皆懐素髙閑輩鄙語
　　　日月如馳嫂棄背再周去月穆松大祥奉瞻廊
　　　然永惟悲摧情如切割汝亦增慕省疎酸感
此帖似是右軍語法書要錄中亦載此數語但多不同
耳穆松似是王氏兒又一帖誤在鍾繇後云松等愪慟
亦此人也
　　　建安(闕/)柩至慈䕃幽絶垂三十年永惟慕痛徹
　　　五内永酷奈何無由言苦臨帋摧哽羲之報
此帖墨跡在王順伯家傳寶有緒右軍帖傳至今者秘
閣尚有二十許軸多唐人鉤臨聞此妙跡恨未得見嘗
有墨本頗勝官帖也帖語亦見法書要錄
　　　此諸賢粗可時見省甚為蕳闊逺湏異多少患
　　　而吾疾篤不得數為歎耳知足下散勢小差此
　　　慰無以為喻云氣力故爾復以悒怛想散患得
　　　差餘當以漸消息耳吾頃無一日佳衰老之弊
　　　日至夏不得有所噉而猶有勞務甚劣甚劣
散者何晏所服寒食散觧見大令帖
　　　近因鄉里人書想至知故靣腫耿耿今差不吾
　　　比日食意如差而髀中故不差以此為至患至
　　　不可勞力數字今弟知問耳
右三帖書有頓挫鋒勢雄勁真右軍名跡
　　　適重熈言如此果爾乃甚可憂張平不立勢向
　　　河南者不知諸侯何以當之熈表故未出不説
　　　荀侯疾患想當轉佳耳若熈得勉此一投當可
　　　言淺見實不見今時兵任可䖏理
郗曇字重熈右軍婦弟按史殷浩北伐以荀羡為北中
郎將而羡有疾朝廷以曇為羡軍司加散騎常侍頃之
羡徵還仍除曇為北中郎將此帖熙表故未出否荀侯
疾患想當轉佳若熈自勉等語知是彼時作葢羡北伐
時年二十八殷浩以羡在事有能名故居以重任右軍
所以憂也是時并州郟史張平為苻堅所逼奔平陽穆
帝升平二年六月也曇為北中郎將在八月此帖右軍
暮年筆
　　　小佳更致問一　一適修載書平安
修載王耆之字郎邪人􁄉之弟
　　　慈顔幽翳垂三十年而吾匆匆不知堪臨始終
　　　不發言哽絶當復奈何吾頃至匆匆比加下
此帖字畫未為佳然語見法書要錄當是臨失
　　　昨見君歡復無喻然未善悉想宿昔可耳脅中
　　　云何一言消息值周轉勝也耿耿
黄云似是集成字意皆不相屬非也此乃一筆皆成初
書數字筆鋒含墨後乃筆鋭耳值或作徳皆未詳
　　　疾患小差云𢎞逺俱次遲共寫懐王羲之
此帖非偽遲共寫懐共或作無作與皆非此共字昭然
特模多苐二筆耳𢎞逺是二人名俱次次舍也諸家觧
作論詣皆非後卷期已至帖次道字亦如此
　　　承足下還來已久别欲參慰為染患不能得往
　　　問眷仰情深豈此委具已兩日少可尋兾言展
　　　若因行李願存故舊今遇賢弟還得數張紙勞
　　　動幸不怪耳謹此代申不具釋智永
右帖末作釋智永不待能者皆知其非右軍書劉云太
宗皇帝豈不曉此釋智永字特取其筆法類右軍耳山
谷云是永師書之不臧者以予觀之不類右軍智永亦
不肯作此鄙語惡書也此墨跡在秘閣又與一帖同卷
題云右軍書末有𢎞白二字甚昭然可笑然劉無言亦
嘗編入秘閣續帖以為王右軍書也殆不可暁
　　　雪候既不已寒甚盛冬至可苦患足下亦當不
　　　堪之轉復知問王羲之知逺以當造次遲見此
　　　子真以日為嵗足下得審問㫖令君
右二帖是右軍書之平平者
　　　荀侯佳否來果就卿許企懐耳安西音信明云
　　　遇得洛也計解有懸休尋
荀侯似謂荀羡安西音信或作安好非安西謂庾亮耳
西字狡獪非書之正遇得歸洛似言殷浩入洛也然書
體不古恐唐人信手所歸就卿許猶世説王大將軍許
　　　知君當有分佳者念處窮毒而復分乖當可居
　　　情想反理斷當
　　　三反想至所苦晚差不耿耿僕脚中不堪沈隂
　　　重痛不可言不知何以治之憂深力不具王羲
　　　之頓首
右二帖皆右軍書反理斷當以理反觀而斷當也
　　　深以自慰理有大斷其思豁之令盡足下勿乃
　　　憂之足下殊當憂吾故具示得
吾故具示得具字得字訛不可讀
　　　僕近修小園子殊佳致果雜藥深可致懐也儻
　　　因行往希見比二處動靜故常患馳情散騎癰
　　　轉利慶至姊故諸惡反側永嘉至奉集欣喜無
　　　喻餘可耳得華直疏故爾諸惡不差懸憂順何
　　　似未復慶等近消息懸心君並何為耶此猶未
　　　得盡集理行大尅遲此無喻
右一帖米以為子敬書黄謂動靜以下方是子敬然予
觀此自是兩帖前一帖乃唐人書所謂近修小園子儻
因行往皆唐語也觀其筆勢乃與安西音問同一手所
為耳後一帖乃是子敬書散騎王珣也慶與華直王氏
内外子孫敬帖中皆有永嘉謝鐵也
　　　治頭眩腦悶或患癰腫頭不即潰者以此藥貼
　　　之皆良
　　　　蜱麻　巴豆　薰陸　石塩　芎藭　松脂
　　　六物粗搗如米粒許其巴豆三分减一松脂少
　　　加其分頭悶處先剃去髪方寸以帛帖塗藥當
　　　病上帖之周時帖刮上爛皮以生麻油和石塩
　　　塗上當有黄水出為佳羲之上
官帖無頭悶帖惟絳帖有之黄云政和丁酉六月七日
丹陽陳君孝友見過云崇寜間彭諌議君時守潯陽役
兵於山間斸石得一大石中空内有小石即此碑也大
石未破時堅完無際不解何縁中有此帖殊可異也陳
之父時亦官潯陽得此拓本因以見遺視之比絳帖尤
縱逸結字互有工拙要之此本當在絳刻前但不知何
世所刻案逸少嘗在江州豈晉以後好事者因移寫於
石與意其薶沒既久土變為石故是刻蔵於石間理不
足怪世或以此帖為虞永興書恐未必然或虞嘗臨此
書微翻其體予案秘閣續帖有永興齋㑹帖如出一手
又其中煩腦字與此惱字相似知是虞臨可信又案晉
武帝太康十年置江州所統荆揚地十郡初理豫章至
成帝咸康六年移於潯陽逸少嘗在江州葢是庾亮死
後咸康之末即潯陽也詳見郗超帖(宋書作咸康六年/移治潯陽續通典)
(作咸和/元年)
　
　
　
　
　
　
　
　
　
　
　
　
　絳帖平卷六
