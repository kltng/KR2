#+TITLE: 法帖譜系-宋-曹士冕
#+DATE: 2016-06-11 12:22:42
#+SOURCE: github.com/kanripo/KR2n0021 master fd1bc2cc                
欽定四庫全書　　　　史部十四
　法帖譜系　　　　　　目錄類二(金石之屬/)
　　提要
　　　　(臣/)等謹案法帖譜系二卷宋曹士冕撰考書
　　　　史㑹要士冕字端可號陶齋昌谷之後昌谷
　　　　為曹彦約别號則都昌人也其仕履無考惟
　　　　三山木板帖條下自稱三山帥司庫有厯代
　　　　帖板本嘉熙庚子備員帥幕尚及見之之語
　　　　絳本舊帖條下有淳祐甲辰霅川官滿之語
　　　　葢由幕僚而仕州郡者耳其書序宋代法帖
　　　　源流首為譜系圖上卷淳化法帖以下為二
　　　　王府帖紹興國子監本淳熙修内司本大觀
　　　　太清樓帖臨江戲魚堂帖利州帖慶厯長沙
　　　　帖劉丞相私第本長沙碑匠家本長沙新刻
　　　　本三山木板黔江帖北方印成本烏鎮本福
　　　　清本澧陽帖鼎帖不知處本長沙别本蜀本
　　　　廬陵蕭氏本凡二十二種下卷綘本舊帖以
　　　　下為東庫本亮字不全本新綘本北本又一
　　　　本武岡舊本武岡新本福清本烏鎮本彭州
　　　　本資州本木本前十卷又木本前十卷凡十
　　　　四種蓋以淳化閣帖為大宗而綘帖為别子
　　　　諸本皆其支派也每條叙述摹刻始末兼訂
　　　　其異同工拙頗足以資考證書史㑹要稱士
　　　　冕博叅書法服習蘭亭宜其鑒别不苟矣古
　　　　今法帖皆搨本惟此書載有印本法帖亦廣
　　　　異聞書成於淳祐乙巳前有自序以書中自
　　　　記考之蓋霅川官滿之第二年也乾隆四十
　　　　六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
法帖譜系原序
魏晉真墨世不多見故家大室號為收書者所藏間不
過一二外此率多臨摹響榻徃徃失真無復古意去古
益逺雖石刻亦復艱得秦漢豐碑巨碣唯字畫深且大
者僅存雖日就剥落而尚或髣髴可辨至如晉宋諸刻
幾一字不可攷矣可勝嘆哉恭惟藝祖皇帝承五季分
裂之餘平一天下諸國賓服文書禮樂復見全盛太宗
皇帝文徳化成淳化中盡取御府歴代名蹟刻之秘閣
毎大臣登進二府則賜之於是魏晉書法傳布天下閣
帖之名葢始乎此自是好事者轉相傳摹而又増益他
帖别為卷第如絳帖潭帖之類枝分派别不知其幾世
之得其一二者未暇詳攷徃徃自為珍異此是彼非莫
知底止余生最晚自幼粗知崇慕書學第識見淺陋所
得不廣淳化古帖恨未識真近世所藏率是贗本絳帖
家藏數種雖有同異並皆中原新刻近嵗始獲見古本
于三衢好事家然後知單公炳文之論不我欺也因取
平生所見諸帖列成譜系以備遺忘若夫攷訂不盡紀
載未備尚俟博雅君子矜我者是正而増廣之曹士冕
序
法帖譜系圖
　
　
　
　
　
　
　
　
　
　
　
　
　
　
凡圈者自成一𣲖
欽定四庫全書
　法帖譜系卷上
　　　　　　　　　　　　宋　曹士冕　撰
淳化法帖
　熙陵以武定四方載櫜弓矢文治之餘留意翰墨乃
　出御府所藏歴代真蹟命侍書王著模刻禁中釐為
　十卷各於卷尾篆書題云淳化三年壬辰嵗十一月
　六日奉聖㫖模勒上石
　　敘説
　太宗皇帝時常遣使購募前賢真蹟集為法帖十卷
　鏤板而藏之毎有大臣進登二府賜以一本其後不
　賜或傳板本在御書院徃時禁中火灾板焚遂不復
　賜或云板今在但不賜爾故人間尤以官法帖為難
　得余自薛公期云是家藏舊本今世人所有皆轉相
　傳模者也(六一集古/)
　太宗皇帝文徳化成靖無他好留意翰墨潤色太平
　甞借王氏所收書以集閣帖十卷内郗愔兩行二十
　四日帖乃此卷中者而於謝公帖親跋三字以還王
　氏其帖在李瑋家(寳晉/)
　太宗皇帝萬機之餘留情翰墨嘗詔天下購募鍾王
　真蹟集為法帖十卷模刻以賜羣臣徃時故相劉公
　沆在長沙以官法帖鏤板遂布於人間後有尚書郎
　潘師旦又擇其尤妙者别為卷第與劉氏本並行至
　予集録古文不敢輙以官本參入私集遂於師旦所
　傳又取其尤者散入録中俾夫啓帙披卷者時一得
　之把玩欣然所以忘勌也(集古/)
二王府帖
　山谷論禁中板刻古法帖十卷當時皆用歙州貢墨
　墨本賜羣臣今都下用錢萬二千便可購得元祐中
　親賢宅從禁中借板墨百本分遺宫僚但用潘谷墨
　光輝有餘而不甚黟黒又多木横裂紋士大夫不能
　盡别也此本可當舊板之半耳予觀近世所謂二王
　府帖者葢中原再刻石本非禁中板本也前有目録
　卷尾且無篆書題字葢顯然二物矣
紹興國子監本
　紹興中以御府所藏淳化舊帖刻板寘之國子監其
　首尾與淳化閣本略無少異當時御府拓者多用匱
　紙葢打金銀箔者也字畫精神極有可觀今都下亦
　時有舊拓者元板尚存邇來碑工徃徃作蟬翼本且
　以厚紙覆板上𨼆然為銀錠□痕以惑人第損剥非
　復舊拓本之遒勁矣
淳熙修内司本
　淳熙間奉㫖刻石禁中卷帙規模悉同淳化閣本而
　卷尾乃楷書題云淳熙十二年乙巳嵗二月十五日
　修内司恭奉聖㫖模勒上石
大觀太清樓帖
　大觀中奉㫖刻石太清樓字行稍髙而先後之次亦
　與淳化帖小異其間有數帖多寡不同或疑用真蹟
　摹刻凡標題皆蔡京所書卷尾題云大觀三年正月
　一日奉聖㫖模勒上石而又以建中靖國秘閣續帖
　十卷易其標題去其嵗月與官屬名銜以為後帖又
　刻孫過庭草書譜及貞觀十七帖總為二十二卷吾
　家收宣政間所拓前十卷字畫有鋒芒且無損缺開
　禧以後有𣙜場中來者已磨去亮字矣
臨江戲魚堂帖
　元祐間劉次莊以家藏淳化閣帖十卷摹刻堂上除
　去卷尾篆題而増釋文故家所藏徃年拓本猶有典
　刑近所拓者字多刓缺亦有補換新刻者矣
利州本
　慶元中四川總領權安節以戲魚帖并釋文重刻石
　于益昌官舍石今已不存權總江州徳安人其家猶
　有當時墨本甚多釋文字畫較臨江帖為稍大
慶厯長沙帖
　丞相劉公沆帥潭日以淳化官帖命慧照大師希白
　模刻于石寘之郡齋増入霜寒十七日王濛顔真卿
　等諸帖而字行頗髙與淳化閣本差不同逐卷各有
　嵗月第一卷題云慶厯五年季夏慧照大師希白模
　勒第二卷慶厯八年仲冬月慧照大師希白重模第
　三卷則五年六月第四卷八年仲冬月第五卷戊子
　嵗孟冬第六卷五年季夏第七卷五年仲秋月第八
　卷五年季夏月模勒上石第九卷八年仲冬月第十
　卷五年仲秋月毎卷各有慶厯及慧照大師希白重
　模字不復贅録
劉丞相私第本
　劉丞相既刻法帖于郡齋復依倣前本刻石十卷以
　歸私第予頃在九江見故家所藏一本與長沙本絶
　相似而小異其後有人跋云此先丞相私第本也疑
　是劉氏子弟所跋後復見一本于姑蘇與九江所見
　本同紙墨皆與南碑不類而慶厯等題字止三兩卷
　有之葢即劉氏本也
長沙碑匠家本
　舊傳長沙官本扄鑰不可常得碑匠之家别刻一本
　以應求者予頃收一本與長沙古本首尾略無小異
　而字體形模小小不同疑其為碑匠家本頃又藏一
　本凡舊石損缺者皆别刻數行以易之其餘却只是
　舊石此必碑匠所為也
長沙新刻本
　舊刻毁于鬱攸之變中興以後復刻新石其間凡遇
　舊帖損缺處並不復刻字亦無卷尾歲月刻手甚繆
　殊不足觀
三山木板
　三山帥司書庫有歴代帖板本葢好事者倣長沙舊
　帙刋勒卷帙規模皆同今已散失不全矣嘉熙庚子
　備員帥幕尚及見之
黔江帖
　秦子明常以里中兒不能書為病其将兵於長沙也
　買石摹刻僧寳月古法帖十卷謀舟載入黔江壁之
　黔江之紹聖院刻石者潭人湯正臣父子詳見山谷
　集中予淳祐甲辰道過三衢見好事家適有此帖其
　卷帙之多寡次序之先後字行之長短悉同淳化閣
　帖而紙墨髣髴似戲魚堂中興以前拓本其所以異
　者第一卷有淳化篆書三行其次有楷書一行云降
　授供備庫副使充東南第八副將訓練潭州諸軍潭
　州駐劄秦世章家本其後又二行云長沙湯正臣重
　模男僊芝靈芝鐫第二卷至八卷尾各題長沙湯正
　臣重模勒八字却無淳化篆書及世章䘖位又第八
　卷取卿女婿帖内第二行休字立人作兩㸃第二卷
　鍾繇宣示帖内再世榮名作榮石正與戲魚帖同第
　九卷尾題長沙湯正臣摹七字第十卷題長沙人湯
　正臣重摹男僊芝為一行此下似别有字偶裁損不
　可攷矣
北方印成本
　余頃歳道過臨川時李編修伯髙宰是邑出所藏法
　帖見示乃板本印成者是北地厚皮紙印毎段自成
　一板四圍皆空白紙不施筐縁装表而自然整齊成
　冊字畫亦甚可愛
烏鎮本
　舊傳湖州烏鎮張氏以絳閣二帖鋟木家塾或遇良
　工模拓亦有可觀後聞板歸新市人家毎連紙一幅
　可打一段予在三山見一本于周氏後數卷板内時
　有直裂紋比到霅上獲一本於向氏叔堅之裔偶缺
　兩卷且以元祐間所拓戲魚帖足之此刻字畫差肥
　而極有筆意頗勝諸帖惜其間錯誤數字為恨耳趙
　宰叔愚曰丙戌歳在宗庠有以法帖板質于齋舍族
　人者偶不記為何人疑是此板亦未可知
福清本
　福州福清縣民家有舊本板刻絳閣急就章鴈塔題
　名四帖其刻稍精賣碑家得之徃徃駕名官帖以惑
　人但彼中匠者不善用蠟毎毎有砑光痕可以證驗
澧陽帖
　澧陽舊有法帖石本其後散失僅存者右軍數帖而
　已
鼎帖
　武陵郡齋板本較諸帖増益最多博而不精殊無足
　取
不知處本
　豫章士友董良史家有法帖拓本數卷與淳化帖規
　模相似而筆意差弱似不逮所見諸本且不知所出
　姑識于此以俟識者
長沙别本
　嘉定間先君帥長沙予隨侍在焉時碑房中有㫁石
　一片乃法帖第一卷尾段字行髙低正與淳化帖同
　而絶不類古潭末後亦有淳化篆字此石實不知所
　從來近歲三山林伯鳳重刻于家直指為古潭帖余
　未敢臆㫁也
蜀本
　予頃得一帖凡數卷于蜀中次序先後髙低皆與長
　沙古帖同初亦疑為黔江帖今見秦氏真本則顯然
　二物矣大率此帖全用長沙古本摹刻而字行亦間
　有増減處既不知所出未敢臆説姑附見于此
廬陵蕭氏本
　右法帖十卷用十干為號後崇寧五年蕭公論記其
　略云皇祐先伯父大博作邑和州之含山得墨帖於
　丞相兖國劉公摹刻未畢先君殿丞繼之始終六年
　乃獲成就迄今五十餘年刓缺大半今續完之以藏
　于家葢用潭帖刻也慶元間已損失二十餘段共少
　三百四十餘行
　
　
　法帖譜系卷上
欽定四庫全書
　法帖譜系卷下
　　　　　　　　　　　　宋　曹士冕　撰
絳本舊帖
　歐陽公集古跋尾謂近時有尚書郎潘師旦以官帖
　私自模刻于家為别本以行于世又云潘師旦者竊
　取官法帖中數十帖别自刻石以遺人而傳寫字多
　轉失然亦有可佳者觀此則絳帖是矣此帖世稱為
　潘駙馬帖或又稱絳帖豈潘氏世居絳郡耶帖凡二
　十卷其次序卷帙雖與淳化官帖不同而實則祖之
　特有少増益耳已别注絳帖字鑑兹得以畧
　單炳文博雅君子也其論絳帖至為精密頃刻石襄
　州有云淳化官本法帖今不復多見其次絳帖最佳
　而舊本亦已艱得嘗以數本較之字畫多不侔煒家
　藏舊本第九卷大令書一卷第四行内面字右邊轉
　筆正在石破缺處𨼆然可見今本乃無右邊轉筆全
　不成字其面字下一字與第五行第七字亦不同又
　第七行第一字舊本乃行書止字今本乃草書心字
　筆法且俗以此推之今之所見多非舊本臨江帖大
　率與舊本同其間此一帖尤不差但字體頗肥不逮
　絳帖之遒勁也
　余既獲見炳文絳帖辨証然後知近世所藏二十卷
　帖多非舊物每恨未識真本而襄州所刻第九卷大
　令帖亦毁于王旻之變慮其遂至泯絶因以舊所藏
　本摹刻于家頗傳諸好事者淳祐甲辰自霅川官滿
　得闕遄歸假道三衢始獲觀真帖于滄州毛監丞所
　不獨第九卷與單説正合而二十卷首尾俱全亦可
　謂珍玩矣且云得之金華潘氏是殆師旦之苗裔也
　其帖之異同大略條列于後
　　　姑總二十卷元無字號及段眼數目
　　第二卷
　　　鍾繇宣示帖第一行内報字右邊直畫勾起向
　　　　左畔第二行茤字内下面夕字上畫微仰曲
　　　　第五行名字右角微有一㸃第十行當字上
　　　　三㸃全旁有微損却在空處
　　　已欲日帖脚下有斷石紋
　　　　此卷内第一段與第三段石並缺石角
　　　第九卷大令帖正與單炳文襄州所刻石本纎
　　　　微弗差故家所藏未有其比
　右潘氏絳帖二十卷紙墨字畫模印皆與今人所藏
　本不同而第九卷顯然可見自非單公炳文表而出
　之亦將泯於無聞矣北方所刻諸本徃徃南渡後北
　人轉相傳模無足深怪但武岡舊刻未知始於何年
　亦止用新本模刻為可恨耳
東庫本
　世傳潘氏析居法帖石分而為二其後絳州公庫乃
　得其一於是補刻餘帖是名東庫本第九卷之舛誤
　葢始乎此今好事之家所藏絳帖率多此本字畫精
　神遒勁亦自可愛而衛夫人一帖及宋儋帖頗多燥
　筆有如蘭亭敘羣字落筆之類此稍異於諸本其所
　以不及舊帖者以第九卷大令書石不破缺而炳所
　論三字已誤且逐卷逐段各分字號以日月光天徳
　山河壯帝居太平何以報願上登封書為别此又異
　於舊帖也
亮字不全本
　此帖與東庫本絶相似或只是一石但庾亮帖内亮
　字皆無右邊轉筆葢避金主諱也
新絳本
　右一帖二十卷首尾規模段眼字號並同東庫本獨
　衛夫人宋儋二帖無燥筆又字畫較東庫本微局促
　墨法雖與東庫本同然實是兩石吾家與毛希元皆
　有之
北本
　右二十卷親戚劉用甫處有之墨色與古本相近而
　第九卷大令書只同新本未知何處所刻
又一本
　董良史家所藏本第九卷大令書字畫亦誤獨面字
　有右邊轉筆異於他本且不與舊本同也
武岡舊本
　右二十卷不知刻於何時碑段稍長而日月光天徳
　等字號間於行中字畫亦清勁可愛而第一卷衛夫
　人宋儋無枯筆第九卷大令帖諸子皆誤信乎出於
　新絳也
武岡新帖
　右二十卷帖即舊石也中厄於庸謬之人厭其字畫
　清瘦頗修治遂失本真其最可鄙笑者又第二卷鍾
　繇帖内再世榮名今名字已修作谷字矣且拓匠不
　工凡損剥處鑿痕宛然呈露而字畫模糊略不可辨
　帖之謬者莫甚於此
福清本
　詳見淳化帖條下
烏鎮本
　詳見淳化帖條下此乃板本非石也長沙折府所藏
　二十卷模刻頗精疑是此本第九卷復面帖字誤而
　鵝羣帖止是微損字畫尚完此稍異於新絳
彭州本
　掘地得之字畫清勁頗類舊武岡而差優予家有之
資州本
　資州以新絳前十卷刻石予家多有之前有目録元
　刻麻石上續拓者不逮舊所得本遒勁矣
木本前十卷
　甲秀陳氏藏此墨本不知所出
又木本前十卷
　右一帖頃獲于都下不知所出稍不逮甲秀所藏雖
　皆出於新絳然亦自是一種
　法帖譜系卷下
余酷耆古學留意法書名跡幾三十年頗以鑒賞自居
賞集前賢文集小説法帖之説為考一卷以便檢閲淳
祐甲辰冬因侍陶齋曹公相與稽訂法書源流多所未
聞他日出示譜系一編曰視子所記如何予曰博矣迺
請而刻之梓東湖董史書
　庚申冬鄰火煽虐潛心閣殱焉初余頗惜此板不以
　他板雜特儲之閣逮是他板獲免秦禍而譜系反為
　熒惑下取豈固有數耶余藏書滿閣古帖名碑秘之
　寳刻藏中一旦滅没於漲天之烟焰生平目力事力
　心力為之一空恨鬱無已幾成怨天雖然天其可怨
　耶因念曩與谷中校讎參訂以成此書谷中已矣書
　可共傳遂訪舊本於友間欲復板而行之月樵劉氏
　慨然授所藏俾就此志嗟夫予家名跡已如夢幻誅
　茅葢頭政以為窘顧切切於不急之務痼疾尚堪療
　哉板成載誌之末時則景定壬戌夏五月也史跋
