#+TITLE: 蘭亭考-宋-桑世昌
#+DATE: 2016-06-11 12:22:42
#+SOURCE: github.com/kanripo/KR2n0022 master f7413403                
欽定四庫全書　　　　史部十四
　蘭亭考　　　　　　　目錄類二金石之屬
　　提要
　　　　(臣/)等謹案蘭亭考十二卷舊本題宋桑世昌
　　　　撰世昌淮海人世居天台陸游之甥也案陳
　　　　振孫書録解題載蘭亭博議十五卷註曰桑
　　　　世昌撰葉適水心集亦有蘭亭博議跋曰字
　　　　書自蘭亭出上下數千載無復倫擬而定武
　　　　石刻遂為大世大議論桑君此書信足以垂
　　　　名矣君事事精習詩尤工其即事云翆添鄰
　　　　塹竹紅照屋山花葢著色畫也書録解題又
　　　　載蘭亭考十二卷註曰即前書浙東庾司所
　　　　刻視初本頗有刪改初十五篇今存十三篇
　　　　去其集字篇後人集蘭亭字作書帖詩銘之
　　　　類者又附見篇兼及右軍他書迹於樂毅論
　　　　尤詳其書始成本名博議髙内翰文虎炳如
　　　　為之序及其刋也其子似孫主為刪改去此
　　　　二篇固當而其他務從省文多失事實或戾
　　　　本意其最甚者序文本亦條達可觀亦竄改
　　　　無完篇首末缺漏文理㫁續於其父猶然深
　　　　可怪也云云是此書經髙似孫竄改已非世
　　　　昌之舊矣今未見博議原本無由騐振孫所
　　　　論之是非然是書為王羲之蘭亭序作集字
　　　　為文其事無預於羲之羲之他書其事無預
　　　　蘭亭似孫所刪深合㫁限振孫亦不能不以
　　　　為當也其中評議不同者如或謂梁亂蘭亭
　　　　本出外陳天嘉中為智永所得又或謂王氏
　　　　子孫傳掌至七代孫智永此蘭亭真蹟流傳
　　　　之不同也又如或謂石晉之亂乗石刻於中
　　　　山宋初歸李學究李死其子摹以售人後負
　　　　官緡宋祁為定武帥出公帑買之置庫中又
　　　　或謂有遊士携此石走四方其人死營妓家
　　　　伶人取以獻宋祁又或謂唐太宗以榻本賜
　　　　方鎮惟定武用玉石刻之世號定武本薛紹
　　　　彭見公厨有石鎮肉乃别刻石易之此又定
　　　　武石刻流傳之不同也推評條下据王羲之
　　　　生於晉惠帝大安二年癸亥則蘭亭修禊時
　　　　年五十有一辨筆陣圗所云羲之年三十三
　　　　書蘭亭之誤是矣然前卷既引王銍語以劉
　　　　餗之説為是矣而又云於東墅閱髙似孫校
　　　　書畫見蕭翼宿雲門留題二詩云使御史不
　　　　有此行烏得是語則襍録舊文亦未能有所
　　　　㫁制至其八法一門以書苑禁經諸條専屬
　　　　之蘭亭尤不若姜夔禊帖偏旁考之為精宻
　　　　是以曽宏父陶宗儀諸家皆稱姜攷而不用
　　　　是書然其徵引諸家頗為賅備於宋人題識
　　　　援據尤詳世昌之原本既佚存此一編尚足
　　　　見禊帖之源流固不得以陳氏之排擊遽廢
　　　　是書矣乾隆四十一年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
蘭亭考原序
晚挈書結廬山陰茂林修竹間訪問王謝遺躅但見壑
巖深秀雲物興蔚而已得汪龍谿所藏修禊大圖表之
屋壁中山石中字又在棊硯間若與諸人接一日澤卿
擕此編見越故事也夫羲之召爲侍中尚書不拜擢後
將軍又不拜至於兒娶女嫁便有尚子平之意縷縷書
辭間其識度宇量似非江左諸賢可及天若佑晉使昌
於事業當不在司徒叔太傅公下今論者知有此帖而
已然知此帖者亦足以大雅風流自任况知之者無如
澤卿乎詩曰雖無老成人尚有典刑於茲有之旣請序
名曰蘭亭考嘉定元年十二月望日華文閣學士通奉
大夫提舉江州太平興國官高文虎
宋臨川王義慶采擷漢晉以來佳事佳話爲世説新語
極爲精絶而猶未爲奇也梁劉孝標注此書引援詳確
有不言之妙如漢魏吳諸史及子傳牒志之書皆不必
言只如晉一朝史及晉諸公列傳譜録辭章皆出於正
史之外是曰注書之法禊之爲帖風流太甚自晉以來
難乎下語桑君盡交名公巨卿以及海内之士以充其
見聞者固不一然與予游從三十年見必及此其有贊
於帖考者尤爲不一今茲浙東臺使齊公屬加彚正遂
畧用史法翦裁之爲此書者無非風流大雅之事又無
非博古好事之人若齊公獨拳拳於此者是爲風流大
雅博古好事之極矣嘉定十七年秋九月　日朝議大
夫新除秘書省著作佐郎兼權侍右郎官高似孫謹書
欽定四庫全書
　蘭亭考卷一　　　　　　宋　桑世昌　撰
　　蘭亭
按通典曰蘭亭山隂漢舊縣亭王羲之曲水序於此作
唐郡國志曰山隂有王逸少蘭亭元和郡國志曰蘭亭
山在越州西南二十里十道志曰越州蘭亭王逸少㑹
處越絶書蘭亭在山隂越王種蘭處
三朝國史曰越州山隂有蘭渚鑑湖㑹稽志曰蘭渚在
縣南西二十五里舊經云山隂縣西有亭王右軍所置
曲水賦詩作序於此水經曰浙江東與蘭溪合湖南有
天柱山湖口有亭號蘭亭亦曰蘭上里太守王羲之謝
石兄弟数徃造焉吳郡太守謝朂封蘭亭侯王􁄉之移
亭在水中晋司馬何無忌之臨郡也起亭於山椒極高
盡眺亭宇雖壊基陛尚存
　　蘭亭修稧序
　　(晋人謂之臨河序唐人稱蘭亭詩序或言蘭亭記/歐公曰修禊序蔡君謨云曲水序東坡云蘭亭文)
　　(山谷云稧飲叙通古今雅俗所稱俱云/蘭亭至高宗皇帝所御宸翰題曰稧帖)
永和九年嵗在癸丑暮春之初㑹於㑹稽山隂之蘭亭
修稧事也羣賢畢至少長咸集此地有崇山峻嶺茂林
修竹又有清流激湍映帶左右引以為流觴曲水列坐
其次雖無絲竹管絃之盛一觴一詠亦足以暢叙幽情
是日也天朗氣清惠風和暢仰觀宇宙之大俯察品類
之盛所以遊目騁懐足以極視聴之娛信可樂也夫人
之相與俯仰一世或取諸懐抱悟言一室之内或因寄
所託放浪形骸之外雖趣舍萬殊静躁不同當其欣於
所遇蹔得於已快然自足不知老之將至及其所之既
倦情隨事遷感慨係之矣向之所欣俛仰之間以為陳
迹猶不能不以之興懐况修短隨化終期於盡古人云
死生亦大矣豈不痛哉每攬昔人興感之由若合一契
未嘗不臨文嗟悼不能喻之於懐固知一死生為虚誕
齊彭殤為妄作後之視今亦由今之視昔悲夫故列叙
時人録其所述雖世殊事異所以興懐其致一也後之
攬者亦將有感於斯文
　　詩
　　　右將軍㑹稽内史王羲之
代謝鱗次忽焉以周欣此暮春和氣載柔詠彼舞雩異
世同流乃携齊契散懐一邱
仰眺碧天際俯瞰緑水濵寥朗無涯觀寓目理自陳大
矣造化功萬殊靡不均群籟雖参差適我無非親(御府/本及)
(陸柬之本作隣又作/新篇首又多二句)
　　　司徒謝安(一云琅/琊王友)
伊昔先子有懐春遊契兹言執寄傲林邱森森連嶺茫
茫原疇逈霄垂霧凝泉散流
相與欣嘉節率爾同褰裳薄雲羅物景微風扇輕航醇
醪陶元府兀若遊羲唐萬殊混一象安復覺彭殤
　　　司馬左西屬謝萬
肆眺崇阿寓目髙林青蘿翳岫修竹冠岑谷流清響條
鼓鳴音𤣥蕚吐潤飛霧成隂
𤣥冥卷隂斾勾芒舒陽旌靈液披九區光風扇鮮榮碧
林輝雜英紅葩擢新莖翔禽無汗逺騰鱗躍清泠
　　　右司馬孫綽
春詠登臺亦有臨流懐彼伐木肅此良儔修竹隂沼旋
瀬縈邱穿池激湍連汎觴舟
流風拂枉渚亭雲䕃九臯嬰羽吟修竹游鱗戯蘭濤雋
筆落雲藻微言剖纎毫時珍豈不甘忘味在聞韶
　　　行參軍徐豐之
俯揮素波仰掇芳蘭尚想嘉客希風永嘆
清響凝絲竹班荆對綺䟽零觴飛曲津歡然朱顔舒
　　　前餘姚令孫統
茫茫大造萬物齊軌罔悟𤣥同競異標㫖平勃運謨黄
綺隐几凡我仰希期山期水
地主觀山水仰尋幽人踪廻沼激中逵踈竹間修桐因
流輕轉觴冷風飄落松時禽吟長澗萬籟吹連峰
　　　前永興令王彬之
丹崖竦立葩藻映林緑水揚波載浮載沉
鮮葩映林薄遊鱗戱清渠臨軒欣投釣得意豈在魚
　　　王凝之
莊浪濠津巢歩(一作/安)頴湄㝠心𤣥寄千載同歸
烟煴柔風扇熈怡和氣淳駕言興時逰逍遥映通津
　　　王肅之
在昔暇日味存林嶺今我斯遊神怡心静
嘉㑹欣時遊豁朗暢心神吟咏曲水瀬緑波轉素鱗
　　　王徽之
散懐山水蕭然忘機秀薄粲頴踈松籠崖遊羽扇霄鱗
躍清池歸日寄歎心冥二竒
先師有冥藏安用覊世羅未若保沖真齊契箕山阿
　　　陳郡袁嶠之
人亦有言意得則歡嘉賔既臻相與遊盤微音迭詠馥
焉若蘭苟齊一致遐想掲竿
四眺華林茂俯仰清川煥(一作/渙)激泉流芳醪豁爾累心
散遐想逸民軌遺音良可玩古人詠舞雩今也同斯嘆
　　　　已上十一人各成四言五言詩一首
　　　散騎常侍郄曇
温風起東谷和氣振柔條端坐興逺想薄言遊近郊
　　　前參軍王豐之
肆盻巖岫臨泉濯趾感興魚鳥安兹幽峙
　　　前上虞令華茂
林榮其欝浪激其隈汎汎輕觴載欣載懐
　　　潁川庾友
馳心域表寥寥逺邁理感則一㝠然𤣥㑹
　　　鎮軍司馬虞説
神散宇宙内形浪濠梁津寄暢須臾歡尚想味古人
　　　郡功曹魏滂
三春陶和氣萬物齊一歡明后欣時康駕言映清瀾亹
亹德音暢蕭蕭遺世難望巖愧脱屣臨川謝揭竿
　　　郡五官佐謝懌(一作/繹)
踪暢任所適回波縈遊鱗千載同一朝沐浴陶清塵
　　　潁川庾藴
仰懐虚舟説俯嘆世上賔朝榮雖云樂夕斃理自因
　　　前中軍參軍孫嗣
望巖懐逸許臨流想竒莊誰云𤣥風絶千載挹遺芳
　　　行參軍曹茂之
時來誰不懐寄散山林間尚想方外賔超超有餘閒
　　　徐州西平曹華(漫録云/曹華平)
願與逹人遊觧結遨濠梁狂吟任所適浪遊無何鄉
　　　榮陽栢偉
主人雖無懐應物寄有尚宣尼遨沂津蕭然心神王數
子各言志曾生發竒唱今我嘆斯遊愠情亦暫暢
　　　王𤣥之
松竹挺巖崖幽澗激清流蕭散肆情志酣暢豁滯憂
　　　王藴之
散豁情志暢塵纓忽以捐仰詠挹遺芳怡神味重𤣥
　　　王渙之
去來悠悠子被褐良足欽超迹修(一作超/足循)獨徃𤣥契齊
古今
　　　　已上一十五人一篇成
　　　侍郎謝瑰　　　　鎮國大將軍掾卞廸
　　　行參軍事印邱髦　王獻之
　　　行將軍羊模　　　參軍孔熾
　　　參軍劉密　　　　山隂令虞谷
　　　府功曹勞夷　　　府主簿后綿(一作/澤)
　　　前長岑令華耆　　前餘姚令謝滕
　　　府主簿任儗(一作/汪假)　任城吕系
　　　任城吕本　　　　彭城曹禮(一作禋晋列傳/有李充天章碑)
　　　　　　　　　　　　　　　(則無/之)
　　　　已上一十六人詩不成罰酒三巨觥(修禊之/㑹人各)
　　　　(賦詩成兩篇者自右軍安石而下纔十一人/成一篇者郄曇王豐而下十五人詩不成罰)
　　　　(觥者凡十六人今觀所傳詩類皆四言五言/而又兩韻者爾四韻者無幾四言二韻止十)
　　　　(六字耳當時得預者徃徃皆知名士豈獻之/軰終日不能辭於十六字哉竊意古人持重)
　　　　(自惜不欲率爾恐貽乆逺譏議不/如不賦之為愈䂬溪黄徹詩話)
　　　後序
　古人以水喻性有㫖哉非所以停之則清淆之則濁
　耶故振轡於朝市則充屈之心生閑歩於林野則寥
　落之意興仰瞻羲唐邈然逺矣近詠臺閣願深增懐
　聊於曖昧之中期乎瑩拂之道暮春之始禊於南澗
　之濵高嶺千尋長湖萬頃乃藉芳草鑑清流覽卉物
　觀魚鳥具類同榮資生咸暢於是和以醇醪齊以逹
　觀快然兀矣復覺鵬鷃二物哉耀靈促轡急景西邁
　樂與時去悲亦係之徃復推移新故相換今日之迹
　明旦陳矣感詩人之致興諒詠歌之有由文多不載
　大畧如此所賦詩亦裁而綴之如前四言五言焉(乾/道)
　(二年十月二十七日宏福寺/沙門懐仁集冩晋王右軍書)
　(按羣賢賦詩刻本有二㑹稽者内避本朝諱多代以/他字又多闕損殊失其旨且先後次序與中山王子)
　(高冩本稍異若後序與藝文類聚所/載詳畧亦多不同姑以集字夲為正)
　
　
　
　
　
　
　
　
　
　
　
　
　
　
　
　蘭亭考卷一
欽定四庫全書
　蘭亭考卷二　　　　　　宋　桑世昌　撰
　　睿賞
　　　太宗皇帝
御書前人詩不到蘭亭千日餘嘗思墨客五雲居曾經
數處看屛障盡是王家小草書
　　　仁宗皇帝
至道二年内侍高斑裴愈奏於蘭亭傍置寺賜額天章
書堂基上建樓藏三聖御書仁宗皇帝賜御篆寺額按
華鎭記云山隂天章寺卽逸少修禊之地有鵞墨池引
溪流相注每朝廷有命池墨必見其將見則池有浮沫
大如斗渙散滿池雲舒霞卷如新硏墨下流水復淸澈
皇祐中三日連發未幾太宗眞宗仁宗三朝御書皆至
方勺泊宅編曰蘭亭有逸少硏池朝廷毎頒降池水墨
可染緇太常卿沈紳記其事
　　　高宗皇帝
攬定武古本蘭亭敘因思其人與謝安共登冶城安悠
然遐想有高世之志羲之謂曰夏禹勤王手足胼胝文
王旰食日不暇給今四郊多壘宜思自効而虛談廢務
浮文妨要恐非當今所宜且羲之挺㧞俗邁徃之資而
登臨放懷之際不忘憂國之心令人遠想慨然又嘆斯
文見於世者摹刻重複失盡古人筆意之妙因出其本
令精意鈎摹别付碑板以廣后學庶幾彷彿不墜於地
也紹興元年秋八月十四日書
　宗室子晝紹興初在從列宣取所藏定武本遂摹刻
　禁中高宗親御翰墨卽此䟦也
余自魏晉以來至於六朝筆法無不臨摹或蕭散或枯
瘦或遒勁而不回或秀異而特立衆體備於筆下意間
猶存於取舍至若禊帖則測之益深擬之益嚴姿態横
生莫造其原詳觀點畫以成至誦不少去懷也(翰墨/志)
唐何延年謂右軍永和中與太原孫承公四十有一人
修祓禊揮毫製序用蠶蠒紙鼠鬚筆遒媚勁健絶代更
無凡三百二十四字有重者皆具别體就中之字有二
十許變轉悉異遂無同者如有神助及醒后他日更書
數十百本終不及此余謂神助及醒後更書數十百本
無如者恐此言過矣右軍書豈减禊帖但此帖字數比
他書最多若千丈文錦卷舒展玩無不滿人意常在心
目不可忘非若其他尺牘數行數十字如寸錦片玉玩
之易盡也故宜爲萬世法書之寳
智永禪師逸少七代孫克嗣家法居永欣寺閣三十年
臨逸少眞草千文擇八百本散在浙東后幷模帖傳弟
子辯才唐太宗三召恩賜甚厚求禊帖終不與善保家
傳抑可重也予得其千文藏之
復古殿蘭亭贊(紹興/庚申)
　　右軍筆法　　變化無窮　　禊亭遺墨
　　行書之宗　　奇踪旣冺　　石刻亦工
　　臨倣者誰　　鑑明於銅
論學書先寫正書次行次草蘭亭樂毅論賜汝先各寫
五百本然后寫草書
　右汪逵家藏乃高宗御書前三字亦是宸翰后用御
　書之寶
王羲之樂毅論正書第一天下珍之梁世模出字法奇
古全是帝後屬餘杭公主主以帝所重常加寶惜諸王
皆求不得及天下一統處處尋訪累載方獲此書留意
運功特盡神妙御書稿本一幅塗改頗多藏汪逵家
早來鄭幵奏蘭亭後不見(闕/字)　黄庭堅譚稹語言乃是
庭堅作字畫非今幵來奏並是稹書方是(稹方是三/字半存)
　御札一軸三紙藏右司黄犖家
思陵在御臨賜不一留守呂頥浩越帥孫近薌林向子
禋松窗錢端禮米友仁劉光世皆刻於石薌林松窗所
賜俱是宸翰
紹興七年三月臣頥浩入覲於建康宮旣陛辭皇帝遣
中使賜以御書晉王羲之蘭亭修禊序臣下拜捧觀如
凌玉霄遡紫淸雲章奎畫爛然絢目而不知卷素之在
手陛下天縱多能博通衆藝翰墨之妙前兼古人顧如
此書雖遠法羲之而天資高邁神意自得直出其上非
若世人臨倣摹擬拘於筆畫形似之間者也臣伏思太
宗皇帝宸翰之工實逼二王於時臣下名善書者莫能
望其彷彿方繼承藝祖卒其伐功屢征不庭時未遑暇
神武旣定文德誕敷如字學一事猶能獨擅天下而傳
美乎後况於紀綱法度之垂裕者乎今陛下乗中興之
運躬撫六師志戡多難期復大業需時偃革則還以人
文化成天下寶書傳美又將貽萬世以紹我太宗之懿
蓋有待焉臣老矣念終無以仰禆聖志尚庶幾及見大
勲之集也刋諸琬琰切以爲志少保鎮南軍節度使充
兩浙西路安撫制置大司馬步軍都總管兼知臨安府
事兼管内勸農使兼行宮留守臣呂頥浩謹書
　　　呂頥浩謝賜御書蘭亭表
絳闕清都甫違帝所雲章奎畫忽到人間被寵鍚之非
常覺衰殘之有耀(中謝/)竊以隷文變古書法爭新魏氏
以還東晉擅揺毫之妙鍾繇而降右軍馳獨步之名矧
蘭亭修禊之遊非金谷望塵之俗騁懷寄傲存逸想於
胸中感事臨文發奇姿於筆下斯極當年之美遂爲厯
代之師珍藏既出於雲門傳刻僅留於朔塞瘦精莫近
絶軌難攀恭惟皇帝陛下好學性成多能天縱稍屬干
戈之暇不遺翰墨之娱心摹(摹當/作慕)手追何勞取法龍盤
鳳翥直與抗衡實惟今古之無雙豈止帝王之第一臣
少勤筆硯晚際風雲憂常在於邦家老已捐於文字誤
膺上賜還愧夙心懷寳言歸幸免登牀之誚據鞍自失
但驚照乘之光期傳秘於私門但輸忠於永世
　　　憲聖慈烈皇后
皇后嘗臨蘭亭帖佚在人間咸寧郡王韓世忠得之表
獻上騐璽文知爲中宮臨本賜保康軍節度使吳益刋
於石(中興小録時紹興十/五年秋七月丙寅)
太后居中宮時嘗臨蘭亭山陰陸升之代劉珙春帖子
云内仗朝初退朝曦滿翠屛硯池渾不凍端為寫蘭亭
刻吳琚家
　　　孝宗皇帝
羲之書超詣衆妙古今不可比倫用意精微落筆詳緩
一點一畫無不皆有法度揮毫縱心不踰於規矩旣無
過當亦無不及增之失於有餘損之失於不足作字有
八面變態之妙如蛟虬之騫騰鸞凰之翔舞燦然溢紙
飛動眩目亦猶仲尼之道出乎其類拔乎其萃自生民
以來未之有也覽此修禊詩敘無一筆羲之法亦非唐
賢所臨寫全不成字今復還卿至可領也(還從臣/所進本)
紹興已未六月思陵嘗臨禊序賜劉光世其子堯仁進
之孝宗親洒宸翰於后云恭惟光堯壽聖太上皇帝以
天縱之聖富緝熈之學寓之翰墨俯臨王羲之修禊序
妙入神品劉光世當靖康之末奉迎濟上率先諸師敦
詩閲禮夙䝉恩遇固宜被此寵章其子堯仁褾軸來上
捧觀再三復書此以賜之乾道改元季冬臣謹書
　蘭亭考卷二
欽定四庫全書
　蘭亭考卷三　　　　　　宋　桑世昌　撰
　　紀原
蘭亭者晋右軍將軍㑹稽内使瑯琊王羲之逸少所書
之詩序也右軍蟬聨美冑蘭散名賢雅好山水尤善草
𨽻以穆帝永和九年暮春三月三日宦遊山隂與太原
孫統承公孫綽興公廣漢王彬之道生陳郡謝安安石
高平郄曇重熈太原王藴叔仁釋支遁道林逸少子凝
徽操之等四十一人修祓禊之禮揮毫製序興樂而書
用蠶繭紙鼠鬚筆遒媚勁健絶代所無凡二十八行三
百二十四字有重者皆搆别體就中之字最多至二十
許字悉無同者(一云變轉悉/異遂無同者)是時殆有神助及醒後他
日更書數十百本終不及之右軍亦自愛重留付子孫
傳掌至七代孫智永即右軍第五子徽之之後(安成王/諮議彦)
(祖之孫廬陵王胄昱之子陳郡謝少卿/之外孫也與兄子孝賔俱捨家入道)俗號永禪師克
嗣良裘精勤此藝常居永欣寺閣上臨冩(所退筆頭置/大簏中簏受)
(石許而五/簏皆滿)凡三十年所臨真草千文八百餘夲(分施浙/東諸寺)
(各一今有存者猶直錢數萬孝賔改名惠欣初落髪時/俱住㑹稽嘉祥寺寺即右軍舊居也后欲便於拜掃因)
(移此寺與右軍墳及叔會已下塋域於山隂縣西三十/一里蘭渚山下梁武帝以欣永二人皆崇釋教故榜寺)
(為永欣焉寺見㑹稽志/其臨書之閣至今尚存)禪師年近百嵗乃終其遺書付
弟子辯才才俗姓袁氏梁司空昻之元孫博學工文琴
書棊畵皆臻其妙嘗於所寢伏梁上鑿為闇檻以貯蘭
亭寳重過於師在日至貞觀中太宗鋭意學二王書訪
摹真跡備盡惟蘭亭未獲尋知在辯才處凡三召之恩
賚優洽方便善誘確稱徃日侍奉先師實甞獲見洊經
喪亂墜失不知所在竟靳固不出上謂侍臣曰右軍之
書朕所偏寳求見蘭亭勞於夢寐此僧耆年又無所用
若得一智畧之士以計取之庶幾必獲尚書左僕射房
𤣥齡奏曰臣聞監察御史蕭翼梁元帝之曾孫今貫魏
州莘縣負才藝多權謀可充此使上遂召翼翼曰若公
然遣徃義無得理臣請私行又須得二王雜帖三數通
上悉依給翼遂微服至洛潭隨商舶至越黄衫寛䄂得
山東書生之體抵寺之夕閲壁間畵過辯才所居才適
遥見乃問曰檀越何來翼因就前致謁云弟子是北人
擕鬻蠶種厯寺縱觀幸遂一見語意投合延室内即共
圍棋撫琴投壺握槊間及文史乃曰白頭如新傾盖若
舊今後無復形迹也既下榻復設缸靣酒江東云缸靣
猶河北甕頭謂初熟酒也酣樂之餘分韻賦詩才探得
來字其詩曰初醖一缸開新知萬里來披雲同落寞歩
月共徘徊夜乆孤琴思風長旅雁哀非君有秘術誰照
不燃灰翼得招字云邂逅欵良宵殷勤荷勝招彌天俄
若舊初地豈成遥酒蟻傾還泛心猿躁似調誰憐失羣
翼良苦業風飄妍蚩畧同彼此諷詠恨相知之晚通宵
盡歡翼旦乃去才云檀越閑即更來翼繼乃載酒赴之
相與酬唱者數四一日翼示師梁元帝自畫職貢圖嗟
賞不已因談及翰墨翼曰家世皆習二王楷法自幼耽
玩今亦有數帖自隨才欣然謂曰誥(誥當/作詰)旦可擕來翼
如期而徃出其帖示之才熟視且曰是則是矣然未佳
善也貧道有蘭亭真墨蹟頗亦殊常翼曰數經亂離真
跡豈復在必是響榻者耳才曰先師圓寂之際手手付
受端有源緒那得參差次日乃於梁檻内出以示翼翼
故駁瑕指纇曰果響榻書也紛競不已自爾更不復藏
并翼諸帖並留几格間才時年逾八秩日於窓下臨數
遍其老而篤好也如此自是翼徃還既宻與其徒畧無
疑間未幾辯才赴靈汜橋南嚴遷家齋翼遂私來謂其
徒曰偶遺帛子在案童子即為開門翼因就取蘭亭及
御府所借帖徑赴永安驛告驛長凌愬曰我乃御史奉
命來此有墨敕可報汝都督時都督齊善行(即竇建德/之妺壻在)
(偽夏右僕射以吾用曾祖廬江節公及隨黄門侍郎裴/矩之䇿舉國歸降我唐由此不失貴仕遥授上相國金)
(印紱綬封/真縣公)於是善行聞之馳來拜謁翼因宣示上命具
告所由善行走介召辯才才遽見追不知所措繼遣散
直云侍御須見及才至見御史乃房中蕭生也翼報被
命遣取蘭亭今得矣故喚師來取别才聞語哽絶倒良
乆始甦翼即馳驛而發至都奏御太宗大悦以𤣥齡舉
得其人賞錦綵千段擢拜翼為員外郎加入五品賜銀
瓶一金縷瓶一瑪瑙碗一並寳以珠内廐良馬二兼寳
裝鞍轡第宅各一區太宗初怒老僧秘恡俄以其髦不
忍加刑數月(一作/日)後仍賜物三千段榖三千石勅越州
支給辯才不以入已廻造浮圖極其精麗至今猶存才
因驚悸成疾嵗餘乃卒(一云才因驚悸患重不能/强飯惟歠粥嵗餘乃卒)太宗
命供奉搨書人趙模韓道政馮承素諸葛貞等四人各
榻數本以賜皇太子諸王近臣貞觀二十三年帝不豫
幸玉華宫含風殿謂高宗曰吾欲從汝求一物汝誠孝
也豈能違吾心也汝意何如高宗哽咽流涕引耳而聼
受制命曰吾欲將所得蘭亭去及弓劍不遺同軌畢至
隨仙駕入元宫矣今趙模等所榻本尚直錢數萬也(人/間)
(本亦漸稀少代代寳之吾為左千牛將軍隨牒適越汎/巨海登㑹稽探禹穴訪竒書名僧處士猶倍諸郡固知)
(虞預之著㑹稽典録/人物不絶信而有徴)辯才弟子元素俗姓楊氏(華隂人/也漢太)
(尉之后六代祖佺期為桓𤣥所害子孫避難江東后逺/編貫山隂即吾之外氏近屬今殿中侍御史瑒之族長)
(安三年素年已九/十二視聼不衰)猶居永欣寺永禪師之故房親向吾
説聊以退食之暇畧䟽其始末於時嵗在甲寅季春之
月上巳日撰此記主上每暇隙留神藝術迹逾筆聖偏
重蘭亭僕開元十年四月二十七日任筠(一作/均)州刺史
䝉恩許拜掃至都承訪所得委曲(一云至都城/訪所委曲)縁病不
獲詣闕遣男昭成皇太后挽郎吏部常選騎都尉永冩
本進其日捧日曜門宣勅内出絹三十疋賜永於是負
恩荷澤手舞足蹈捧戴周全光駭閭里僕跼天聞命伏
枕懐欣殊私忽臨沉疴頓减輙題卷末以示后代朝議
郎行職方員外郎上柱國何延之記(彦逺家有馮承素/蘭亭元和十三年)
(詔取書畫入内今有馮承素樂/毅論在並有太宗手帖其後)
　黄伯思東觀餘論云閲法書要録見其文繁𤨏戲為
　刪潤伯思刪本今不復見從太平廣記稍加去取何
　不欲棄其舊各就箋其下庻兩存之世昌書
王右軍蘭亭叙梁亂出外陳天嘉中為僧所得至大建
中獻於宣帝隋平陳曰或以獻晋王王不之寳後智果
從帝借榻及登極竟不從索果師死后弟子僧言得之
太宗為秦王日見榻本驚喜乃貴價市大王書蘭亭終
不至也乃遣問辯才師歐陽詢就越州求得之以武德
四年入秦府貞觀十年乃榻十本以賜近臣太宗崩中
書令褚遂良奏蘭亭乃先帝所重本不可留遂秘於昭
陵(劉餗/傳記)
太宗貞觀中搜訪王右軍真跡出御府金帛為購賞由
是人間古本紛然畢進其草迹又令褚河南真書小字
帖紙影之其古本亦有是梁隋官本者梁則滿騫徐僧
權沈熾文朱異隋則江揔姚察等署記其後蘭亭一本
相傳云將入昭陵元宮長安神龍之際太平安樂公主
奏借出外榻冩樂毅論因此遂失所在(韋述集/賢記)
褚遂良撰晋右軍王羲之書目内行書五十八卷共二
百六十帖以蘭亭叙為第一後䟦云正書行書自正觀
八年河南公褚遂良於禁中西堂臨冩之際録出唐初
有史曰實録此之標目盖其類也(唐張彦逺/法書要録)何延之蘭
亭記云王逸少永和九年蘭亭修祓禊之禮揮毫製序
興樂而書用蠶蠒紙鼠鬚筆遒媚勁健絶代更無凡二
十八行三百二十四字字有重者皆搆别體就中之字
最多又尚書故事云唐太宗酷好法書有大王眞跡三
千六百紙率以一丈二尺為一軸内行書有五十八卷
褚遂良以蘭亭為第一太宗寳惜者獨此書為最置於
座側朝夕觀覽嘗一日附耳語高宗曰吾千秋萬歳後
與吾蘭亭將去也及奉諱之日用玉匣貯之藏於昭陵
(周越法/書苑)
武德四年秦王俾歐陽詢詐求得之遂入秦府麻道嵩
榻二本一與辯才一王自收嘗留肘腋間後從褚遂良
請殉葬昭陵(南郡/新書)
　世昌嘗於范覺民丞相家見五字不損本奇甚後有
　雪溪䟦首載此條頗詳南郡新書云蘭亭帖武德四
　年歐陽詢就越僧求之始入秦王府麻道嵩奉教榻
　兩本一送辯才一秦王自收嵩私榻一本於時天下
　草創秦王雖親搃戎蘭亭不去肘腋及即位後學愈
　不倦至貞觀二十三年褚遂良請入昭陵天下所見
　但橅本耳餘與推評門所述同
唐太宗購晋人書自二王已下僅千軸獨蘭亭文以玉
匣葬昭陵世無復見餘皆在秘府至武后時為張易之
兄弟所竊換遂流落人間多在王涯張延賞家涯敗時
為軍人所刼奪取金玉軸而棄其書余嘗於李都尉(瑋/)
處見晋人數帖皆有小印涯字意其為王氏物也故孫
莘老求墨妙亭詩有云蘭亭繭紙入昭陵世無復見猶
龍騰(東坡全/篇見后)
右軍禊飲叙草號稱最得意書宋齊以來藏在秘府士
大夫間未聞稱述豈未經大盗兵火時蓋有墨蹟在蘭
亭右者及蕭氏宇文焚蕩之餘千不存一永師晚出所
見妙跡惟有蘭亭故為虞褚軰道之所以太宗求之百
方期於必得其后公私相盗今竟失之書家晚得定武
本蓋彷彿存古人筆意耳(山/谷)
貞觀末太宗一日附語高宗吾欲就爾求一物可乎高
宗跼足俯伏從之對曰身體髪膚受之父母國家天下
陛下所賜此外更欲問臣求何物太宗曰吾千秋萬嵗
後欲將蘭亭如何高宗再拜哽噎而已至昭陵作治以
玉匣内之元堂其后昭陵累經開發蘭亭復出人間元
豐末有人自兩浙與織女支機石同賫入京師至太康
縣值裕陵奉諱不獲上之質錢於民間而去今不復聞
存没王欽若云支機石予嘗見其圜可方二寸不圜微
宛正碧天漢左界北斗經其上太宗在唐不世主也一
書之微生以計取死以愛求生猶可玩適死將何為哉
與夫富民多藏厚葬者無以異也(張舜民/畫墁錄)
蘭亭者晋右將軍㑹稽内史瑯琊王羲之逸少所書詩
叙也右軍以穆帝永和九年三月三日與太原孫統承
公孫綽興公廣漢王彬之道生陳郡謝安安石高平郄
曇重熈太原王藴叔仁釋支遁道林及其子凝之徽之
操之等四十有一人脩祓禊於山隂之蘭亭酒酣賦詩
制序用蠶繭紙鼠鬚筆書凡二十八行三百二十四字
字有重者皆訪别體而之字最多至二十許字他日更
書數十本終無及者右軍亦自愛重留付子孫至七代
孫智永為比邱俗呼永禪師永卒傳其書於辯才弟子
俗姓袁梁司空昻之𤣥孫唐貞觀中太宗鋭意學二王
書帖摹榻殆盡惟未得蘭亭凡三召辯才詰之固稱洊
經喪亂亡失不知所在後遣監察御史蕭翼微服為書
生以詭辯才始得之命供奉搨書人趙模韓道政馮承
素諸葛貞等四人為搨數本以賜皇太子諸王近臣貞
觀二十三年髙宗奉遺詔以蘭亭入昭陵惟趙模所榻
者傳於世事見何延之蘭亭記(秦觀此䟦乃刪取/何延之記中語)
此文自唐明皇得之真跡刻之學士院人間不復見朱
梁篡竊軰置汴都耶律德光破石晋此刻渡河輼輬既
歸與輜重棄之殺狐林后置之州治遂曰定本(碧岫野/人趙桎)
(仲古䟦明當/作文恐悞也)
宣和中詔宣定武衙校舊人問蘭亭石對曰慶厯中宋
祁帥鎮日有學䆒李姓者藏此石死於妓家樂營将孟
水清者得以獻祁祁秘藏不妄與人留於公庫因謂之
定本后河東薛珦來帥其子紹彭别刻留郡易之以行
今在長安帥薛嗣昌紹彭之弟也時内侍梁師成為長
安承受官批㫖取舊刻嗣昌倉卒以紙三幅作一重撫
石第一本墨深第二本墨淺第三本又加淺世謂之蟬
翼本字差大有冩法亦不可廢先君通籍秘殿詳聞此
説不可不廣近康與之云與石俱載以北又宋定國嘗
從使　云在所謂中京者因并記之(榮芑/)
定武蘭亭序石刻世稱善本宣和中從仕中山詢訪故
老以謂石晋之末契丹自中原輦載寳貨圖書而北至
真定德光死漢祖起太原永康自立而歸與其祖母交
兵於國棄此石於中山慶厯中土人李學䆒者得之不
以示人韓忠獻之守定武也李生始以墨本獻公公堅
索之生乃瘞之地中别刻之本示公又一紀李生謝世
其子乃出石散模售人每本須錢一千由是好事者争
取之其后李氏子負緡無從取償時宋景文守定乃以
公帑金代輸之因取石匣藏於庫非貴遊交舊不可得
也熈寧間薛師正出牧其子紹彭又刻别本者留之中
山易古刻携歸長安大觀中詔取其石置宣和殿中間
不復見矣(飬浩書/室書)
　右何薳子楚所著春渚紀聞其真稿見存汪氏家余
　近以其所傳因考康與之䟦續氏所藏及沈虞卿題
　㳺氏本皆採記聞中語獨此䟦為詳但其文互有去
　取姑從而竄定云世昌書
李文和遵勉其家書畫最富有懷仁眞跡集右軍聖教
序貞觀蘭亭詩叙山隂帖樂毅論皆冠世之寳(李氏/遺事)
支仲元鳳翔人工畫人物有老子誡徐甲蕭翼賺蘭亭
商山四皓等圖傅於世
右圖冩人物一軸凡五軰唐右丞相閻立本筆一書生
狀者唐太宗朝西臺御史蕭翼也一老僧狀者智永嫡
孫㑹稽比邱辯才也太宗雅好法書聞辯才寳藏其祖
智永所蓄右將軍王羲之蘭亭脩禊序真跡遣蕭翼出
使求之翼至㑹稽不與州郡通變姓名(闕/)士服徑詣辯
才朝暮徃還情意習洽一日因論右軍筆跡悉以所携
御府諸帖示辯才相與反復折難真偽優劣以激發之
辯才乃云老僧有永禪師所寳右軍蘭亭真跡非此可
擬藏之梁間不使人知與君相好因以相示翼既見之
即出太宗詔札以字軸置懷袖閻立本所圖蓋狀此一
段事跡書生意氣揚揚有自得之色老僧口張不呿有
失志之態執事二人其嘘氣止沸者其狀如生非善冩
貌馳譽丹青者不能辨此上有三印其一内合同印其
一大章漫滅難辨皆印以朱其一集賢院圖書印印以
墨朱乆則渝以故唐人間以墨印如王涯小章李徳裕
贊皇印以墨此圖江南庫所藏簮頂古玉軸猶是故物
太宗皇帝初定江南以兵部外郎楊克(下一字犯濮/安懿王諱)知
昇州時江南内府物封識如故克　不敢啟封具以聞
太宗悉以賜之此圖居第一品克上蔡人寳此物傳五
世以歸其子婿周氏傳再世其孫榖藏之甚秘梁師成
請以禮部度牒易之不與后經擾攘榖將逺適以與其
同郡人謝伋伋至建康為郡守趙明誠所借因不歸紹
興元年七月望有携此軸貨於錢塘者郡人吳説得之
後見謝伋言舊有大牙竿後主親題刻其上云上品畫
蘭翼籖今不存此畫宜歸御府而乆落人間疑非所當
寳有者說記(吴傅朋/䟦圖后)
呂文靖家有蕭翼説蘭亭故事横卷青錦標餙碾玉軸
頭江南舊物(郭若虚圖/畫見聞志)
蔡絛為孫氏本立傳該述􁁎矣然自唐以上互見於諸
䟦中者兹不重出姑刪取國初著説者具載之云偽吳
時遣内客省使髙弼聘於蜀弼因獻孟氏世子以石本
蘭亭序此本后亦不復見世所流玩每各不同一本患
肥肥則神凝乃褚庭誨所臨一本患瘦瘦則韻弱乃洛
陽􁱡地所得其餘數本是又在二本之外而愈粗矣今
天下其可取者以吾所聞獨有三焉其一褚河南所臨
在蘇才翁家先入尚方字勢亦與石不諧其二硬黃本
乃諸葛所臨在鄧右轄洵仁家然藏之秘閣迄不得一
見或謂亦患肥蓋古之人臨書咸自存其體多不徇其
歩武為尚故也其三則定武本者乃江左所傳晋㑹稽
石也自晋至錢氏末天下既大一統而定武在富民之
家好事者厚以金幣從㑹稽取之而藏於家未知在熈
陵時歟在定陵時歟世罔得其始末及后户絶貲没縣
官人始見之因置諸定帥之便坐壁間熈寧中孫次公
侍郎帥定有㫖納其石禁中則又刻石而還之壁元豐
后薛尚書向來定遂取其石以歸世但謂石歸薛氏然
不知雅非古矣大觀初裕陵方向文博雅詔索諸尚方
則無有或謂此石亦殉裕陵乃更取薛氏石入御府今
薛氏石又不知在亡世猶有墨本且傳焉况兵火之厄
則雖墨本當亦無幾噫可傷也已吾居夷者乆将恐懼
之不暇蓋於此夢想所不及紹興丁巳冬閏月忽得定
武古石墨本於青社人宋氏子槃蓋傳於其父傅田令
端夫端夫得之於汝陽鍾離閔閔授之於孫氏之中甫
中甫者次公侍郎之子也其書傳授次第甚明因感嘆
之餘且懼后生不克知其源𣲖也乃為之傳而并藏之
按劉餗傳記與何延之不同何謂王氏子孫傳掌至七
代孫智永永付弟子辯才劉謂梁亂出在外陳天嘉中
為永所得太建中獻之隋平陳或以獻晋王王即煬帝
帝不知寳僧智果借榻因不還果死弟子辯才得之何
謂太宗使蕭翼詭取劉謂太宗見榻書驚喜使歐陽詢
求得之據何説太宗得蘭亭在即位後劉謂以武徳二
年入秦王府何謂太宗末年從高宗乞蘭亭從葬劉謂
髙宗從褚遂良之請何謂辯才之師智永如劉所言即
智果矣前軰謂行間僧字為徐僧權書縫吳傅朋家古
石本僧字上又有一察字當是姚察如此則劉説似可
信然考梁武收右軍帖二百七十餘軸當時惟言黃庭
樂毅告誓何為不及蘭亭此真跡之異同也(姜夔/)
集古系時録第三卷内云蘭亭脩禊叙王右軍書有五
本薛家本為真定武本次之長安本又次之(餘二本/不載)
右軍祠堂碑有云公之生也踐得二之機膺五百之慶
骨鯁清貴鑑裁端凝夷簡淡雅魁梧頺放性敖如也深
為伯父大將軍敦丞相導之所器重學揔墳索藝苞流
畧書窮八體才贍五能至若垂露崩雲芝英薤葉鸞廻
鵲頋之巧虎踞龍騰之勢信可挺㧞終古輝映來今者
乎我太宗萬幾之暇宏覽典墳得之右軍欣然師範親
製贊論有曰詳察古今研精篆素盡善盡美其惟王右
軍乎心摹手追此人而已斯乃萬世之榮觀也又云既
而金行不競小人道長興言慷慨峻誓墳塋隨時卷舒
關國隆替窮述名山徧厯滄海　龜組褫龍車煉金膏
屑瓊蕊濬曲水茂蘭亭於是謝安孫綽李充許詢支遁
許邁之儔若非(闕一/字)首謝師即是文章冠代何嘗不攀
勝慕徳夕處朝遊公自為之序以申其志也(唐王/師範)
兒時從祖秘監君官定武見蘭亭古刻在州治東園射
圃之東葵亭西壁刻治甚妙第五行帶字右字第八行
天字筆畫已闕壊石青色大觀己丑下第京師頗無聊
頼適王彦昭侍郎出帥定武相與携持而去復求此石
與舊所見無異移置書室中護持甚謹但白石非青石
而葵亭迷所在矣此本出豢龍董氏云淳化間其祖君
官定武時模打非特三字俱無恙而筆意具在如以為
字俯仰字取諸字毫忽轉摺皆他本所無什襲緘封凡
三百本又出其官定武間告身以表之而一本取錢二
萬余驚而愛之於三百本中㧞取其尤得三本皆錦標
而玉軸之庻幾乎發揮之矣東平畢少董紹興甲午正
月丙午
　
　
　
　
　
　
　蘭亭考卷三
欽定四庫全書
　蘭亭考卷四　　　　　　宋　桑世昌　撰
　　永字八法(未有蘭亭此法已具秘於傳授者不一/今蘭亭首偹此法但側微變要亦有自)
　　(云/)
　　　　努　啄　磔
　　　　側　　　趯
　　　　勒　策　掠
　　　側勢一
法書苑曰側不可平其筆當側筆就左為之
口訣云先左揭其腕次輕蹲其鋒取勢𦂳則乗機頓挫
借勢出之疾則失中過又成俗
李陽冰筆訣曰側者側下其筆使墨精暗墜徐乃反揭
則稜利矣此永字頭一㸃是也
臨池要訣曰永字當側筆就左為之先左揭其腕次輕
蹲其鋒不嶮則體勢鈍鈍則芒角隐而神格滅
禁經曰㸃如利鑽鏤金
右軍曰作㸃之法皆須落如大石當衢
　　　勒勢二
筆訣曰勒者即是永字第二筆横畫之法築鋒而䇿仰
筆而後收凖此用筆形勢自彰矣
　　　努勢三
口訣曰凡傍卷微曲蹙筆累走而進之直則衆勢失力
滯則神氣怯散夫努須側鋒顧右潛趯輕挫其揭
筆訣曰努者即是永字第三筆為努筆之法䜿筆而徐
行近左引勢(一本無近左/引勢四字)勢不欲直直則無力矣臨池
云不宜直書直則無力立勢左偃而下状若致刀折骨
徐行適左而引勢或不用之宜不作趯
蔡氏口傳曰頓筆先縮鋒驟努今頓下䘐之其垂露懸
針即䘐之餘勢也
　　　趯勢四
口訣曰傍鋒輕揭借勢之不勁筆不挫則意不深趯與
挑一也鋒貴於澁出適期於倒收所謂欲挑一也鋒貴
於澁出適期於倒收所謂欲挑而還置也
筆訣曰即是努筆下殺筆趯起是也法須挫䘐(一云其/法早回)
轉筆出鋒佇思消息之則神(一作/先)踪不墜矣
　　　䇿勢五
口訣曰仰筆潛鋒以鱗勒之法揭腕□(一作/趯)勢於右
潛鋒之要在盡勢暗㨗歸於右也夫䇿筆仰鋒竪趯微
勁借勢峻顧於掠也
筆訣曰䇿者即永第五筆其法始築筆而仰䇿徐轉筆
而成形依形以獲妙則逈爾而超群也
　　　掠勢六
口訣曰撇過謂之掠借於䇿勢以輕駐鋒右揭其腕加
以迅出勢旋於左法在澁而勁意欲暢而婉遲留則傷
於緩滯庻疾之旁永木左出皆是也夫側鋒左出謂之
掠
筆訣曰掠者即永字第六從䇿筆下左出而鋒利下不
墜則自然佳臨池訣曰右揭其腕借勢於䇿欲輕駐其
鋒微曲其勢意須暢而不欲凝滯不掠則不美麗也
　　　啄勢七
口訣曰左向之勢須盡為啄按筆蹲鋒潛蹙於右借勢
收鋒迅直旋右須精嶮䘐出去其緩滯曰鳥字頭斜皆
是也夫筆鋒及紙為啄在潛勁而啄之
筆訣曰啄者即是永字第七筆其法則側筆而速進勁
硬若鐡石而不墜於斯為妙矣
　　　磔勢八
口訣云右送之波皆名磔右揭其腕逐勢𦂳趯傍筆迅
磔盡勢輕揭潛以暗收在勁迅得之夫磔法筆鋒須趯
勢欲嶮而澁得勢而輕揭暗收存勢候其勢盡磔之
筆訣曰磔者即是永字第八筆其法始入筆𦂳築而微
仰便下徐行勢足以磔開其筆或藏鋒出鋒由心重鋒
緩則其質肥宜以嶮澁而遒勁徐行勢足而後磔之藏
鋒出鋒豈固必也翰林宻論平磔法
太宗挺生五代文物以盡之間天縱好古之性真造八
法草書無對飛白入神一時公卿以上之所好遂悉學
鍾王(米芾/書史)
高宗翰墨志曰書法必先學正書以八法皆偹不相附
麗至側字亦可正讀不踰本體𨽻之餘風矣
翰林禁經曰八法起於𨽻字之始自崔張鍾王傳授所
用該於萬字墨道之最不可不明也隋僧智永發其旨
趣授於虞秘監世南自兹傳授彰厥存焉李陽冰曰昔
逸少工書遂厯多載十五年中偏攻永字以其八法之
勢能通一切字也又筆訣云八法是翰墨之良規習書
之源流無或輙廢(法書/苑)
蔡氏傳授凡十二訣永字第五側勒努趯䇿掠啄磔先
賢口授不形紙墨張旭惟傳永字自後𢎞一切字法無
不該矣
宻論書訣曰寸不過分撒不踰䇿鈎肩歛卷首足開合
東含西湧左短右脩宜頭開展罨口張機逸少永字學
者易窺
黃伯思論書曰昔人運筆側掠努趯皆有成規造微洞
妙則出没飛動神㑹意得然所謂成規者初未嘗失今
世人作一波畫尚未知厯筆處徒規規强効古人縱成
若印刻字耳
唐自歐虞後能備八法者獨徐㑹稽與顔太師耳然㑹
稽多肉太師多骨而此書尤姿媚可愛時人狀其書以
為怒猊抉石渴驥奔泉余以為非是此山谷題徐浩碑
後書季海題經後則又曰徃時觀怒猊抉石渴驥奔泉
之論茫然不知是何等語老年乃於季海書中見之(山/谷)
　　傳授
蔡文姬傳云八法蔡邕授於神人而傳崔瑗及女文姬
文姬傳鍾繇繇傳衛夫人衛夫人傳王羲之羲之傳獻
之獻之傳外生羊欣欣傳王僧䖍僧䖍傳蕭子雲子雲
傳僧智永智永傳虞世南世南授歐陽詢歐陽授陸柬
之柬之授姪彦逺彦逺授張旭旭授李陽冰陽冰授徐
浩顔眞卿鄔彤韋玩崔邈等凡二十三人
　
　
　
　
　
　
　
　
　
　
　
　
　
　
　
　蘭亭考卷四
欽定四庫全書
　蘭亭考卷五　　　　　　宋　桑世昌　撰
　　臨摹
唐太宗於右軍書特留睿賞貞觀初下詔求詢殆盡蘭
亭樂毅尤所寳重令湯普徹等搨賜梁公房𤣥齡已下
八人普徹竊出在外傳之及晏駕入元宮蘭亭搨本人
間徃徃有之多非好蹟天禧中相國僧元靄曾進唐勒
石本一卷卷尾文皇署勅字傍勒僧權二字體法既臻
鐫刻尤工(元靄工冩貌善状人情態至於煎調染冩亦/出天性時莫有繼者今太祖太宗御容即其)
(筆/也)
參政蘇易簡家摹本蘭亭墨彩鮮濃紙色微紫盖名手
傳搨也隋智永亦臨冩刻石間以章草雖功用不倫粗
彷彿其勢本亦稀絶
唐陸柬之臨冩蘭亭五詩后有二行云吾所噉日去不
復觧此意想足下月必顧之遲遲羲之頓首
　司議蘭亭此帖尤麗結裹圓轉趣媚不窮復題司議
　蘭亭帖一行後有䟦云天復二年九月三日盧家阿
　姑遺其月二十九日夜記(年十/五)
唐陸元方傳伯父柬之善書官太子司議郎太宗時人
所謂歐虞禇陸者昨日觀蘭亭詩固知是柬之書已嘗
言之矣後題司議益不疑也此世無有請寳之敏求上
文玉家藏此帖云陸柬之書次道能筆法僕信然如帖
尾羲之字恐是一手臨書耳(仲冬九日雪中過/文玉陳繹和叔題)郇國公
觀(元豐七年二月初/七日尚書省題)觀蘭亭五言江右風流蕭然在目
筆迹古雅亦在二王然少雜竒嶮豈陸君所摹耶博陵
用吉得之盧家阿姑非大姓故家莫能有此也(元豐八/年二月)
(十二日眉陽蘇軾書是年十/一月十八日轍過泗州嘗觀)
陸柬之時工臨冩今校理錢延年有柬之書蘭亭用緑
麻紙押尾署陸司議書雖外露毛骨而雅有風氣(東之/吳郡)
(人官至太子司議郎虞世南之甥張懷瓘云少師世南/臨冩所合亦猶張翼換羲之之表奏蔡邕為平子之后)
(身/)
魏正始中務談𤣥勝及晋渡江尤宗佛理故郭純始合
道家之言而韻之孫興公許元度轉相祖尚又加以三
世之辭而詩騷之體盡矣今山隂脩禊諸賢詩體正爾
然皆寄尚蕭逺軼迹塵外使人懷者可存見晋人一帖
云三月詩文既佳興趣高覽之增諸懷年少作各有心
正謂此詩也是時與集者四十有一人今存者二十有
六而已此卷雖唐人書故自不凡亦可珍録政和元年
十一月戊寅觀於右軍樾舘(黄伯思䟦唐人/書蘭亭詩后)
劉秦妺善臨蘭亭及西安帖奪真亦唐翰林書人(並法/書苑)
蘭亭樂毅東方先生三帖皆妙絶雖摹冩屡傳猶有昔
人用筆意比之遺教經則有間矣(東坡䟦官/本法帖)
蠟本䨇鈎之法世皆不傳惟唐翰林院所摹帖中用之
此蘭亭蓋當時搨賜侍臣者卷首尾三印曰賜書翰林
院文字延資庫之印又有一時官吏署衘名其詳審如
此决不失真矣嘉祐元年正月望莆田蔡㐮題(唐搨/賜本)
曲水序世謂之蘭亭嘗觀搨本秘閣一本蘇才翁周越
一本此外無繼者晚於王公和處得石本絶有意思先
臨一本為馮當世持去吾眼目益昏不可多得也嘉祐
癸卯五月二十八日臨本與諫奴(題搨/本)
按此本前有書縫人名三(异句章令/滿騫僧)後有批云乾符元
年三月延資庫使内侍省都知臣裴綰承詔出晋王羲
之蘭亭宣示仍模蠟本以賜在讌人各一紙翰林待詔
王(孝宗/諱)言㸃檢入内内侍省茶藥待詔臣鄧元批上局
官檢校金紫光禄大夫兼右散騎常侍兼管勾文字臣
爰源宣行翰林待詔臣元欽等上(自乾符至各一紙行/草與都待詔各衘字)
(畫大小一同當是其筆也但此本雖有一骨力而殊失/體製豈一時亟於分賜然亦不應如許踈也昔周越謂)
(搨本人間徃徃有之/多非好跡蓋此類也)
右軍自言見秦篆及漢石經正書書乃大進故知局促
轅下者不知輪扁斵輪有不傳之妙王氏以來惟顔魯
公楊少師得蘭亭用筆意(山谷題范/氏摹本)
王右軍禊事詩序為古今行正之祖當時逸少自珍此
書故作或肥或瘦不同要其書法異爾今之書或喜肥
疾瘦殆不知而作也予近於今之李翹叟家得硬黄臨
文賦一卷筆意清潤是歐虞禇陸軰臨右軍書使善工
者入石可與蘭亭並行但世人未深知爾建中靖國元
年四月庚申荆江亭書是日江水漲數尺(山谷䟦周/紹邃本)
蘭亭叙草右軍平生得意書也反復觀之略無一字一
筆不可人意撫冩或失之肥瘦亦自成妍要各存之以
心㑹其妙處爾(並山/谷)
蘇耆家蘭亭三本一是參政蘇易簡題贊(贊見/后同)第二本
在蘇舜元房上有易簡子耆天聖嵗䟦范文正王堯臣
參政䟦云才翁東齋書嘗盡鑑焉余與蘇泊才翁子友
善以王維霧景六幅李王翎毛一軸徐熈棃花大折枝
易得毫髪備盡此定是馮承素湯普徹韓道政趙模諸
葛正之流搨賜王公者碾花真玊軸紫錦装背在蘇氏
舜元房題為褚遂良摹余䟦曰樂毅論正書第一此乃
行書第一也觀其改誤字多率意為之咸有禇體餘皆
盡妙此書下真蹟一等非知書者未易到也(贊見/后)第三
本唐粉䗶紙摹在舜欽房第二本所論數字精妙處此
本咸不及然固在第一本上也其族人所摹是第二毫
髪不差世當有十餘本一絹本在蒋長源處一紙本在
其子之文處是舜欽本一本在滕中處是歸余家本本
朝㕘知政事蘓太簡所藏丙寅嵗得於集賢國老孫
秘閣子美子志東志東好事與予家通書畫上著邳公
之後蘇氏字印太簡被太宗遇使第諸國簿收書畫為
三等賜予甚多公卿之家無出其右此其尤著名者紹
聖中重装翰林蔡元長既䟦印以今翰林印副車王晋
卿剪下元長所䟦著他書軸乃見還其上故印存焉元
符之元漣漪瑞墨堂題
泗州南山杜氏父為尚書郎家世杜陵人收唐刻板本
蘭亭與吾家所收不差有鋒勢筆活余得之以其本刻
板面視定本及近世妄刻之本異也此書不亡於后世
者頼此本遇好事者求即與一本再不可得也世謂之
三米蘭亭
盱眙南山杜寳臣字器之父為令祖皆為郎家世傳此
唐刻本蘭亭余與二子五日模視善工十日刻世謂三
米蘭亭出於世也杜欲百夲而以此見歸乃好事欲廣
其真耳壬午五月西山寳晋齋手装是嵗既得上皇山
洞天一品食甘露降林木竹石嵗也
汪氏所藏三米夲有䟦云泗南山杜器之祖收唐刻本
蘭亭叙以家藏蘇太簡中令所收貞觀模賜王公本一
同建中靖國元年淮山樓以杜本刻以貽有識米芾樂
毅論正書第一此固行書第一定本懷仁模思差拙此
本轉摺精彩殆王承規模也米尹仁書
　此書在世八百年定本傳世四百年而亡後世之傳
　實在此本米尹知記(二尹後/改作友)
程師孟語余四十千置得古摹蘭亭一本白玉軸欲出
示竟不曾取今在子宏處王安上曾見之
王文惠孫居高郵收遂良黄絹上臨蘭亭許以五十千
質之余方㐮大事為沈存中借去拊髀驚曰書不復歸
矣遂過沈問焉沈曰且勿驚得之當易公王維雪圖因
不復言數日王君携禇書見過大歡曰沈使其婿以二
十星資其行亦不復取
泗南山杜寳臣字器之祖兩世為郎父為令家傳唐模
印本與購於蘇太簡家貞觀名手䨇鈎本微有出入吾
行年六十閲書一世未之見也父子三人逐字撫於第
一軒命工十日刻成世謂三米蘭亭此其祖也丹陽郡
甘露降吾家西山書院梧桐之嵗崇寧壬午五月十七
日寳晋齋致爽手製㐮陽米芾元章秘玩(御府/帖)
唐中書令河南公禇遂良字登善臨晋右將軍王羲之
蘭亭宴集序黄素兩幅至欣字合縫用証摹本僧字果
徐僧權書縫也雖臨王書全是禇法其状若岧岧竒峰
之俊英英穠秀之華翩翩自得如飛舉之仙爽爽孤騫
類逸羣之鶴蕙芳振和風之麗(一作/靡)霧露擢秋幹之鮮
蕭蕭慶雲之映霄矯矯龍章之動彩九奏萬舞鵷鷺充
庭鏘玉鳴璫窈窕合度宜其拜章帝所留賞羣玉也至
於永和字全呈其雅韻九觴字備著於真標浪字無異
於書名由字蓋彰其楷則若夫臨倣莫推於魏薛賞别
不聞於歐虞信百代之秀規一時之清鑑也本朝丞相
王文惠公故物辛未嵗見於晁美叔齋舫云借自公孫
辛巳嵗購於公孫瓛四月二十二日寳晋齋舫手装(詳/見)
(審定/門)
遂良摹本逸少神寓之蹟也唐文皇帝甘心學之贊曰
烟飛霧結状欲斷而還連鳳翥龍盤勢如邪而反直頗
為能状之此永和九年書也十二年為山隂道士冩黄
庭經又作意移入楷法故於㸃曵裁成之妙亦為正書
之冠唐之學者心慕手追輔成已能流而為歐虞禇薛
故後人但見定武石刻為工今遇此本方真元乃褚河
南親摹以傳頓覺定本尚類唐臨去此絶逺何則柔閑
蕭散而神韻獨高華巧天就如運斤成風而中桑林之
舞乃知妙絶千古者不在㸃畫畦畛間而風流天韻非
力學所可到舍此本疇能見之紹聖丙子李公麟伯時
書
貞觀中得蘭亭上命供奉搨書人趙模韓道政馮承素
諸葛貞等各搨數本分賜皇太子諸王近臣而一時能
書如歐虞禇陸軰人皆臨搨相尚故蘭亭刻石最多嘗
有類今所傳者參訂獨定州本為佳似是鎸以當時所
臨本模勒其位置近類歐陽詢疑詢筆也此石已為薛
向取去見在向家而定州石刻又從而傳模者然亦不
能辨真偽若諦觀錙銖則較然逺矣此乃向家本也(姑/溪)
(李之儀䟦/薛氏本)
唐粉䗶紙䨇鈎撫蘭亭燕集叙本在蘇轍處精神筆力
毫髪畢備下真蹟一等此幾馮承素軰搨賜大臣者舜
欽父集賢校理耆購於蜀僧元靄芾與轍友善每過從
必一出遂親為背餙又蘭亭模本正議大夫張(犯光/宗諱)䟦
蘇轍云此與吾家所收同(寶章待/訪集)
唐太宗得蘭亭命馮承素諸葛貞之流䨇鈎模賜左右
大臣昨見一本於蘇國老家后有褚遂良檢校字世傳
石刻諸好事家極多悉以定本為冠此蓋是也友仁書
一本墨跡後題賜元嘉(異僧權開皇十八/年三月二十日)
右䟦有四一云太宗所賜韓王搨本蘭亭褉序當時詔
搨書人趙模韓道政等各搨數本皆有少異至有筆法
全不類者惟其間一本無異真蹟乃勅侍臣所臨擇諸
王之賢者賜之其珍秘如此觀此筆力遒勁非搨書人
可到以韓王之文藝超絶出一時名流之右圖書珍玩
甲於天下若非禇魏陶虞所書亦必不錫予之也真蹟
人間不復見此為最善本謹當什襲藏之耳開元丁巳
朝議郎守秘書監兼校定四部圖書臣崔液恭題其二
云善法書者各得右軍之一體若虞世南得其美韻而
失其俊邁歐陽詢得其力而失其温秀禇遂良得其意
而失於變化薛稷得其清而失於僒拘顔真卿得其筋
而失於粗魯柳公權得其骨而失於生獷徐浩得其肉
而失於俗李邕得其氣而失於體格張旭得其法而失
於狂獨獻之俱得之而失於驚急無藴藉態度此厯代
寳之為訓所以夐高千古柔兆執徐暮春之初清輝西
閣因觀脩禊叙為張洎評此其三云江南後主書故吏
鉉識其四云右唐文皇賜本蘭亭先光禄秘藏於今逾
百嵗矣本得之於薛氏書府紹興庚申七夕重加装裭
穎川史應物純夫題(已上係四明李元泊少/裴所藏墨跡蘭亭衆䟦)唐文皇賜
韓王有崔潤甫之題為可考若李重撥證書㫁然無能
效之者為真筆何疑朱徐開皇之記則已見少裴之辨
開元貞觀未逺潤甫又職校定四部圖書以為最善本
辯才之本既殉昭陵今世以定武本為第一又出歐陽
率更所臨石本自應在墨跡之下則知此本信為冠絶
蓋希代之寳也然考之新舊唐史崔湜弟液滌及從兄
涖並有文翰居清要液至殿中侍御史液弟滌明皇用
為秘書監出入禁中後賜名澄如此則液為湜之親弟
而為秘書監者滌也又宰相世系表博陵安平崔氏仁
師相太宗髙宗次子擢之子液吏部員外郎第四子挹
之子湜相中宗湜之弟滌秘書監如此則液為湜之從
弟又不為秘書監傳之與表已自不同而液之親筆乃
爾以是知作史與考古之難也因并述之仍賦長句以
副少裴好古之意(樓鑰䟦李氏/所藏墨跡)署名其上又有開皇之
號以為梁隋以來厯代所寳藏在秘府以賜元嘉三字
為文皇親筆崔秘監别用白綾小幅書其所䟦後主與
張泊評書於清輝閣觀脩禊叙用撥證法徐鉉被命得
以故吏識名於其后且引金坡遺事謂翰苑所藏江南
圖畫五十軸至景德中正存雨村牧牛圖等三軸此軸
當於是時散落人間故史應物謂其家藏已百餘嵗初
蓋得於薛氏自是一傳而歸奉使高公直閣家六十餘
載再傳而歸一權貴之室三傳而歸少裴凡此皆所當
紀若崔秘監出處史氏失於考䆒則已見攻媿樓公之
䟦世昌書
臨川寓居勾幼安之父酷好石刻嘗撫一本云寳應寺
乃顔魯公故宅殿後有謝靈運翻經臺臺頺毁於基土
中得蘭亭石刻一段勾公得而寳藏之魯公臨摹蓋有
自矣(樵隐/夜話)
司業汪氏所藏唐人臨本有四其一絹素本蘇太簡璠
字韻詩真跡繋衘其後云翰林學士承旨中書舎人蘇
某於玉堂北軒題繼而䟦者皆一時聞人京兆章(犯光/宗諱)
觀洛陽富弼觀嘉祐丁酉仲夏晦日正甫過訪東齋因
得請觀丹陽邵亢興宗題范純禮彛叟觀持國玉汝至
和元年七月十一日賜書閤下同觀近有以唐人臨寫
一軸相高下如魯衛也公擇書(李尚/書也)
蘇易簡題蘭亭軸詩以其官攷之當在淳化二三年或
四年中距今淳熈五年十月殆一百九十年翰林學士
周必大題於行在玉堂之東軒唐文皇旣得脩禊叙命
趙模諸葛貞軰臨寫當時在廷之臣競相傳模故流傳
於世者皆可寳蘇太令自言家有五本今不知此是第
幾本也梁谿(尤/袤)蘇富韓范諸鉅公題䟦所謂羣賢畢至
者政豈能望此帖後人物萬一耶淳熙壬寅正月(第一/本叙)
(第一行下有墨妙筆精印又叙/后蘇題字前合縫有國老印)
司業汪逵家藏褉叙至多内一軸首䟦乃康伯可是轉
模失真耳此本良是定武古本但定武世以斷損帶流
右天四字為真而此獨完好然精彩乃與唐人鈎摹本
不異殆是定武以前未斷損者耶乾道壬辰中秋日錫
山尤袤䟦
右蘭亭從毛雍玉堂人所臨本上䨇鈎摹寫亡兄無悔
昔與雍玉相遇於汝州教授陳和夫官舍大熱揮汗自
旦至暮極其精思較他本為勝敦儒後三十年見雍玉
之壻黄君再見此本䟦尾皆是而蘭亭舊物非矣覽之
慨然壬戌八月㑹稽紹興丙寅十月晦日㑹稽憲司見
張季章所得李文定家二本馮逹道所得東都晁美叔
家四本并余家所收石本摹本共十本較之亦各有長
短要是皆失真逺矣遐想昭陵埋没至寳使人慨歎世
間幻那得不變滅耶(第二本係朱無/悔摹唐人本)
余舊所得蘭亭數本皆不及定刻然猶意定刻嶄削無
優游之意此本以為過定本逺甚因病欲寫之未能也
元豐五年七月十三日無咎記坐中師道希孝無斁
徽之時過甘陵元豐五年八月十五日番陽劉定觀予
家收蘭亭石本天下竒物有模本一紙亦類此京題癸
亥六月旦(馮宣/徽也)子淵熈寧初提舉京東常平時歐公守
青嘗出蘭亭石刻四本相示惟定刻最佳模者始見此
本於北京元豐六年六月十九日王子淵題
右蘭亭洛陽楊景範所藏楊君多法書米元章最愛之
與其子微之相繼死其妻李西臺孫子丘㛐也故得此
書馮當世晁無咎諸公有䟦尾妙處頗勝石本朱希真
記紹興十六年十一月七日乙夜展閲時借得石本六
并予家摹二石參較各有所長要之失真逺矣昭陵埋
没可勝嘆耶時雨雪寒甚書於官舍和樂堂希眞六十
六已為請宮祠計欲歸老浙西(第三/本)第四本無䟦語前
有蘇氏朱印第一行下有墨妙筆精印中間合縫有許
國后裔(謂蘇/許公)又蘇氏印又内殿秘書之印末有向子固
印又紹興二字御寳
蘭亭為王晋卿家物背有涯字小印是唐王涯多蓄古
圖書遭難散失所見殆是耶(戴/溪)
范文度摹本石刻有諸名人䟦云右軍蘭亭最者今世
上有搨本秘閣一本蘇才翁一本周越一本猶有氣象
存焉今觀撫倣蓋得之矣嘉祐壬寅五月二十六日莆
陽蔡襄　㫋蒙單閼厲陬壬戌晦涑水司馬光公實觀
熈寧丙辰七月六日公著觀治平四年九月二十四日
太原王珪史院題范君隐徳不耀以藝文稱於西州舊
矣楹中得蘭亭摹本雖嵗乆而筆畫如新體法秀整誠
世學之家子孫寳之不墜也熈寧初元正月四日觀臨
洺宋敏求清源呂夏卿襄國陳荐河南陳繹熈寧辛亥
九月一日寛夫題　世傳蘭亭諸本惟定州石刻最善
近聞此石已取入禁中不可復得則此本尤當貴重也
蘇軾題轍同觀
右按此石刻本前有云上巳日蘭亭曲水叙晋右將軍
王羲之文并書古本注崇山二字國者乎三字正文三
百二十四字元無題目名衘今加之代郡范文度書歐
公為范作三䟦其二見前若云書雖列於六藝也蔡君
謨以書名當世其稱范君者如此不為誤矣滁山醉翁
題(此刻/旡之)温公嘗字公實乃見於此云(此帖見藏新安汪/書家帖后隋所録)
(附見下方尤裒邱崈王藺章良/能黄疇若婁機並有曾觀題字)
熈寧丙辰七月六日呂公著觀絳覽范文度書真本體
法勁秀想見其人欽歎愛玩不能自止元豐壬戌嵗仲
冬二十日穎川韓絳子華題蘭亭品佳而後題小字勁
秀可愛信古今之不乏人也維持國后三日題非知書
者一觀(闕二/字)范(闕一/字)之書惟歎服自失耳元豐乙丑嵗
穎昌許公堂題
右得之余襄亦為范文度臨本著語者其六䟦已見前
列此段則無之所謂寛夫者文潞公也用劍南西川節
度使之印絳者韓康公也永者孫曼叔也世昌書
秘閣三本唐人所臨其一題云唐人鈎摹蘭亭前后有
五老小篆印三建昌李公擇記篆印一平原開國大方
印四真定府印一山房所藏蘭亭三於臨搨之間互有
得失政和二年十月三日儀真鑑逺題
夷曠家藏三本皆唐人所臨今世所未有然自有優劣
此本當為第一大觀元年二月初九日同錢遜叔觀於
晁進道㕔事䖍化孫仲和父題
評書者以右軍字為龍跳天門虎臥鳳闕孫志康謂山
房所藏自有優劣此本其三友之管寧最怒之偉節歟
遜叔唐人書世字必諱此獨否何耶豈隋末唐初善書
者所臨邪何其神妙也後三百四十日借觀於無為酒
局直舍之方丈趙不佞張紘晏諶政和丙申六月二十
五日同觀
一題云鍾離景伯本鍾離公序翰墨為時所稱亦前軰
中潛心不倦未易䟦及臨學蘭亭脩禊序古勁有體今
已難得好竒博識當知珍藏之也襄陽米友仁元暉獲
觀
一題云唐模本太宗嗜右軍帖逮亡寢食此帖傳流本
末世詳之甚詳彦逺云當時勅虞世南軰各臨十餘本
分賜近屬後來諸公亦各臨書唐世為多今所傳者悉
此也觀之大校皆得之一二而體終不變各自成家有
足騐者其遺法餘美已足可驚後世區區有所不及者
又况昭陵玉匣之跡哉不然以太宗之明尚附耳求之
耶昔年侍先子官江東見吳瑛家禇遂良一本近定武
石上柳公權一本憲守李球舊石一本此書皇祐中張
侍中耆宅得之舊不著所書姓氏云亦康定間賜帖其
運筆精審圓潤老熟畧有虞法云白馬馮惟寅評後有
空同子紀方篆印余家藏舊唐賢墨跡甚多自經兵火
散失殆盡此誠予家之舊物也紹聖改元十月晦日鄧
襄題
嘗見唐人模蘭亭本於蘇才翁家體若淳重而清麗似
不及也元祐丁卯四月馮瑊題
張彦逺謂太宗問高宗求蘭亭記其後高宗果以玉匣
納諸昭陵若然死者其真有知哉熈寧乙卯南邠張舜
民
蘭亭體類此者宜近真考之於當時集書者乃可見薛
紹彭題
洧嘗觀石本蘭亭愛晋賢之筆今又於思中處得見唐
人所臨使予無恨矣熈寧八年十一月曝背大河之濵
因書乃二十七日也
孫鰲抃才父元祐丁卯四月十二日觀於上黨馹舍後
有劉氏書畫楚孫秀印二方印
洙獲觀汝南延雋嘗觀梁國虞王廷老伯敡曾覽號國
楊康仲祥嘗閲守文安郡事馮文憲因閲此書於中和
堂之北軒時嘉祐癸卯初伏日題后有文顯一篆印
逸少蘭亭書臨倣之者頗多此本最佳李唐卿題
劉師𢎞子明閲(自逸至閲/作篆書)
太原文叔觀
華陽李大臨才元題
秦玠閲過丹陽邵亢嘗觀壬辰二月七日蘭亭無復真
本獨虞世南軰所臨散在天下然竒者蓋鮮獨蘇才翁
家所收為第一而葛藴仲諶所藏一本次之與此本共
為三本無與比者仲諶之本今歸予矣時熈寧二年春
二月四夕謝恍題
蒲津員蜕介山郭維基同觀
狄道李戭河東薛昌朝題
崔復元曾看上下有思中篆印二又有楚孫秀印一方
篆
蘭亭之書逸少之絶筆也得見摹本固可愛重耳㑹稽
鍾離公序題熈寧二年二月二十五日後有楚孫秀印
一方篆印
薛昌樓景脩乙卯孟春二十六日觀
蘭亭唐人所臨甚竒㑹稽錢穆觀
介觀甲寅六月二十九日
熈寧丙辰嵗四月番陽劉定觀
熈寧丙辰十月上旬杜陵崔弇觀後有楚孫秀印一方
印
右軍真本葬昭陵唐末之亂為温韜所發所藏書畫皆
取其装軸金玉而棄之於是魏晋以來諸賢墨跡遂流
落於人間此本乃唐諸家所臨今亦罕得見也丁丑中
秋榮老堂䟦
開封樊伯逵君錫彦和伯充大年永年應之漢輔深道
崇寧元年閏六月四日廣慈觀
唐代能書者徃徃得晋人筆法於此可見矣紹興壬子
夏四月二十九日魏佾記
近見唐人模本於曹忠靖家䟦云唐模本家藏乆矣因
重装背延雋唐模本蘭亭世所無有當寳之敏求題
王安上觀斯言信然
禊事文所收石本模本至七軸未始有同者然求其意
可見其真嘗於王仲儀家見一本亦云出於周氏其㸃
畫微細瘦不若此書有精神也襄題
熈寧戊申吳中復嘗覽陟觀
潁川孫永丹陽卲亢觀(熈寧甲寅/三月癸亥)
蘭亭本最多此本誠佳庚午九月二十六日蒋之竒
蘭亭摹本似此者幾希矣仲求題
芾薛師雄南譙秦玠觀乙酉閏四月望日題
舊見蘭亭書鋒鋩者與所傳石本不類世多疑之嘗以
唐人集右軍書校之則出鋒宜為近真蓋石本漫滅不
類其初也辛未五月旦日薛紹彭書(曽孫復嘗以一本遺/世昌故詳及其䟦云)
余始得蔡君謨字二紙恨不見所䟦唐搨賜蘭亭本可
稽始末越數年僚友石德興見之愕然曰吾家有此二
本而無蔡䟦乃遺余析而復㑹其有數耶紹興辛亥余
守㑹稽刻之郡齋重陽前二日括蒼王信
黄伯思云世人多不曉臨摹之别臨謂以紙在古帖旁
觀其形勢而學之若臨淵之臨故謂之臨摹謂以薄紙
覆古帖上隨其細大而搨之若摹畫之摹故謂之摹又
有以厚紙覆帖上就明牖景而摹之謂之響搨焉臨之
與摹二者逈殊不可亂也筆誤云世之摹字者多為筆
勢牽制失其舊跡須横摹之茫然不問其㸃畫惟舊跡
是循然後盡其妙也
　
　
　
　
　
　
　
　
　
　
　
　
　
　
　蘭亭考卷五
欽定四庫全書
　蘭亭考卷六　　　　　　宋　桑世昌　撰
　　審定上
蘭亭脩禊序世所傳本尤多而皆不同蓋唐數家所臨
也其轉相傳模失真彌逺然時時猶有可喜處豈其筆
法或得其一二耶想其真蹟宜如何也哉世言真本葬
在昭陵唐末之亂昭陵為温韜所發其所藏書畫皆剔
取其装軸金王而棄之於是魏晋以來諸賢墨蹟遂復
流落於人間本朝太宗皇帝時倣摹所得集以為十卷
俾模傳之數以分賜近臣今公卿家所有法帖是也然
獨蘭亭真本亡矣故不得列於法帖以傳今予所得皆
人家舊所藏者雖筆畫不同聊並列之以見其各有所
得至於真偽優劣覽者當其前一本流俗所傳不記其
所得其二得於殿中丞王廣淵其三得於故相王沂公
家又有别本在定州民家二家各自有石較其本纎毫
不異故録其四得於三司蔡給事君謨世所傳本不出
乎此其或尚有所未傳更俟博采(歐陽文忠/公集古録)
真本已入昭陵後世徒見此而已然此本最善日月逾
逺當復闕壞後生所見愈微愈踈矣東坡外寄所託改
作因寄於今所欣改作向之豈不哀哉改作痛哉良可
悲也改作悲夫有感於斯改作斯文凡塗兩字改六字
注四字曾不知老之將至誤作僧已為陳迹誤作以亦
猶今之視昔誤作由舊説此文字有重者皆訪别體而
之字最多今此之字頗有同者又嘗見一本比此微加
楷疑此起草也然放曠自得不及此本逺矣子由自河
朔持歸寳月大師惟簡請共本令左緜僧意祖摹刻於
石軾書(題河朔本治平四/年九月十五日)
蘭亭模本秘閣一本蘇才翁家一本周越一本有法度
精神餘不足觀也石本惟此書至佳淡墨稍肥字尤美
健可愛或云出於河北李學究家今王公和所藏也蔡
襄
蘭亭禊飲詩叙二本前一本是都下人家用定武舊石
刻摹入木板者頗得筆意亦可玩也一本以門下蘇侍
郎所藏唐人臨寫墨蹟刻之成都者中有數字極瘦勁
不凡東坡謂此本乃絶倫也然此本瘦字時有筆弱骨
肉不相宜稱處竟是常山石刻優爾(為張熈/載書)
此蘭亭詩敘筆意清峻和暢佳石刻也恨墨本者著墨
瀋太深失其微細筆畫耳余舊有淡墨數本頗見古人
用筆起倒兒輩不解珍惜有乞書者輙與之今家書中
幾一空也(䟦重刻定武/天字不全本)
此本以定州蘭亭土中所得石摹入棠梨板者字雖肥
骨肉相稱觀其筆意右軍清真風流氣韻冠映一世可
想見也今時論書者憎肥而喜瘦黨同而妬異曾不夢
見右軍脚汗氣豈可言用筆法耶元符三年四月甲辰
涪翁題(棠梨/板本)
紹聖元年六月上藍院南軒同程正輔觀唐本蘭亭雖
姿媚不及定州石刻清勁然亦自有勝處洛神賦余嘗
疑非王令遺筆豈古本既零落後人附託之耶周越少
收歛筆勢亦可及此(䟦唐/本)
褚庭誨所臨極肥而雒陽張景元斸地得闕石極瘦定
武本則肥不剰肉瘦不露骨猶可想見其風三石刻皆
有佳處不必寳已有而非他也(並山/谷)
宗室叔盎收蘭亭差不及吾家本在舜欽本上因重背
易其故背紙遂乏精彩然在都門最為佳本王鞏見求
余家印本曰此湯普徹所摹與贈王詵家摹本一同今
甚思之欲得以自解耳錢塘關景仁收唐石本蘭亭佳
於定本不及此板本也
右米氏秘玩天下法書第一唐太宗既獲此書使起居
郎褚遂良檢校馮承素韓道政趙模諸葛貞之流撫賜
王公貴人見於張彥遠法書要録此軸有蘇氏故題為
褚遂良撫觀其意易改誤數字真是褚法皆率意落筆
所書餘字皆勾填清潤有秀氣轉摺毫鋩備盡與真無
異非深知書者所不能到世俗所收或肥或瘦乃是工
人所作正以此本為定壬午閏六月大江濟川亭艤寳
晉齋艎對紫金羣山迎(快風避暑/九日手装)
蘇耆家第二本少長字世傳衆本皆不及長字其中二
筆相近末後捺筆鈎㢠廻筆鋒真至起筆處懷字内折筆
摺筆抹筆皆轉側褊而見鋒蹔字内斤字足字轉筆敗
毫隨之於硏筆處敗毫直出其中世之摹本未嘗有也
褚遂良所臨黄素至欣字合縫用證摹本僧字果徐僧
權書縫也
蘭亭序第二本為古今冠與余所獲蘇中令家貞觀名
手模無少異㐮陽米芾
芾頓首再拜比得謝安帖李公炤家者作一替發笑不
知何時得公一見又得唐刻本蘭亭絲髮不差遂用其
本刻成今天下惟此本矣希一賞發論與公俱老矣自
此願留心書畫以了殘年餘事徒敝精神如何如何芾
惶恐(並寳/晉)
蘭亭修禊前序世傳隋僧智永臨寫後序唐僧懷仁素
麻牋所書共成一軸永嘉太守待制程公見賞歎刻之
樂石與天下後世知有蘭亭筆法者共之虞褚輩多臨
蘭亭而永師實右軍末裔頗能傳其家法故此書活動
宛有廻鸞返鵠之意較之世間石本何啻九牛毛耶懷
仁唐書僧號能集右軍書者首尾映帶誠爲尤物錢塘
吳説
右蘭亭石刻得於周延雋仲章少卿之子(衍/)仲章父安
惠公(起/)真廟朝任樞宻副使同㓂萊公丁晉公執政立
朝不阿為晉所忌仲章與臨川王荆公厚善因表其墓
安惠公弟(越/)皆著書名大觀己丑先子守新安衍幕官
安惠公所藏妙墨秘玩尚多存者蓋仲章能以翰墨世
其家故衍守之不墜而蘭亭古本尤所珍惜以余酷愛
乆以見贈雖兵火艱難未始不相隨也子孫寳之曾伋
彥思題
紹興癸酉七月五日大父(正/國)調京師謁徐神翁至寳籙
宫前逢道人持一瓢一軸求雋乃蘭亭序也後有貞觀
小印歐陽文忠公孫文懿公(抃/)趙康靖公(槩/)胡文恭公
(宿/)在翰苑時題識道人笑曰欲易袍且陳蘭亭真偽之
辨厯厯有據以一褐酬之擕歸高郵示秦太虛太虛驚
歎且䟦其後建炎南渡莫知存在(桑氏/筆記)
陶隐居論逸少書云吳興以前諸迹未至絶倫凡好迹
皆會稽時永和十許年中書又自誓墓後益自珍不復
為人書則蘭亭古今獨貴固宜今本在世非一結體亦
異書家得褚庭誨所臨恨太肥洛人張景先得闕石本
又恨太瘦惟定武本肥瘦得中今觀此軸豐而不餘
瘠而不窘不失筆意端可冠冕衆本也葛立方題(洪/慶)
(善/本)
司業汪逵家藏禊序至多内一軸首䟦乃康伯可次有
二䟦云此本金石之秘寳也宜十襲藏之紹興丙辰季
夏十有一日觀於資善堂武陽朱震書曲水序
自薛氏易古石刻亂真者多此本誠可寳也紹興六年
十一月二十六日資善堂觀(沖侍讀/范公也)又續瑾印章印䟦
尾合縫有康伯可印
唐文皇初得此序命歐褚趙模馮承素韓道政諸葛貞
等搨本以賜羣臣故傳於世數本歐陽公集古不録定
武本謂與王沂公家所刻不異自山谷嘉定武本以為
肥不剰肉瘦不露骨於是士大夫争寳之其實或肥或
瘦皆有佳處此本差肥而最有精神號唐古本或云在
永興年若定武自有三本獨民間李氏本為勝其餘用
李本再刻益瘦細矣尤袤(汪氏/藏本)
定武之説不一有李學究所藏見春渚記聞有孟水清
所獻見姚氏叢語又集古所録四本其得於王文公家
者與定武民間兩本分毫不異當時自有數本明矣今
所見之種或闕或完而完本又有肥瘦之異世皆以定
武目之筆法相去不逺皆是舊刻而薛氏所摹易偶是
闕本或者遂以完闕辨先後而謂薛氏鑱去五字以自
别未為至論然校三本之優劣則肥而完者最得運筆
意薛道祖籖題為唐古本乃此本也尤為可寳王厚之
(淳熈戊戌/五月甲寅)
自承平時中山石刻屢為好事者負去如此本固已不
易得况太行北嶽墮胡塵中已五十年乎撫卷太息陸
游
觀王順伯袁起巖論蘭亭序如尤延之着語猶未免有
疑論余乃安敢復措説於其間但味務觀之言亦復慨
然有楚囚之歎耳朱熹
蘭亭刻石雖佳本皆不免有可恨此唐人響搨乃獨縱
横放肆不為法度拘窘猶可想見繭紙故書之超軼絶
塵也其后書乾符元年三月而觀者或以不與史合為
疑予按歐陽公集古録率以石本證史家之誤此獨不
可據以為證乎陸游
世傳唐文皇所愛蘭亭蓋草稿也羲之醉中所書醒后
屢作皆不及之詔十八學士摹寫又不知用何工本孰
為精到初本旣歸昭陵流落世間皆摹寫者今人多重
定武本問其所分别不過以一二字為證余過定武得
二本一差肥似新刻者一謂舊本與人所取又不同余
亦未能辨其是否近得唐搨賜侍臣本卷尾三印曰賜
書翰林院文字延資庫之印備一時官吏銜名有蔡君
謨䟦刋之郡齋甫畢而游君少逵持所藏定武本余來
見而喜旣不去手因并書之王信誠之所刻本第十及
十一行内有異字十一十二行内有句章令滿騫字
蘭亭序古今共寳之而入石者非一當以定武古本最
勝徽猷閣直學士胡世將守豫章刋二本一出於錢氏
貞觀石本一不言所出然俱不逮定武本也此本予得
之江南真定武古本方兵火蹂躪之餘世益難得尤為
可貴也淡巖老人書(紹興己未十/一月三十日)
余嘗從觀所藏蘭亭二本相類一肥一瘦尤延之
謂瘦者乃真定武本而順伯則主肥者二公皆好古博
雅其辨古刻之真偽皆為後軰所推今不同如此孰能
决之此本乃類其瘦者順伯旣着語矣曷就延之而正
焉以究其説陸九淵
蘭亭舊刻此本最勝而世貴定武本特因山谷之論爾
余在中秘見唐人臨本皆肥以楊檉所藏薛道祖所題
本騐之實唐古本也而近世以此為定武則誤矣余凡
見前軰所䟦定武本悉有依據不敢臆斷其湍流帶右
天五字皆損後有見余所嘗見者當自識之難以筆舌
辨也尤袤
舊見里中人藏此本卷末有何子楚䟦語云石晋之亂
契丹自中原輦國貨圖書至真定德光死漢祖起太原
遂棄此石於山中慶厯中其石歸李學究李死其子始
摹以售人後負官緡宋景文為帥出公帑代輸取石匣
藏庫中非交舊莫得見熈寧中薛師正為守其子紹彭
别刻本易歸長安大觀間詔取石龕置宣和殿丙午與
岐陽石鼓俱載以北子楚余不熟其為人而其説之詳
如此恐或有所傳承也晚又得姚令升䟦范元卿郎中
本云慶厯中宋景文為定帥有遊子携此石走四方最
後死營妓家伶人孟水清取以獻景文愛而不受留之
公帑元豐中薛師正為帥始携石去其長子留偽本於
郡鑱去湍流帶右天五字以為騐令升之説如此顧與
何君山不合未知孰是順伯出此本欲余著語余曰右
軍落筆時真有神助醒後更書數十本皆不及想其妙
處雖右軍自不能形容余尚何言輙書所聞二説於後
期與博聞君子共考訂之沈癸
紹興初遣中貴衛茂實交河南地界是時講好之初人
使徃來中都宮闕尚容觀瞻衛因與同事趙彦恬遍厯
其間至一閤壁庋上有小匣徽皇御筆題云真定武蘭
亭有本十軸遂置其匣袖之以歸使回各藏其一餘皆
上之九重世昌嘗見其孫監丞言此
定武蘭亭序熈寧中薛師正為帥其子紹彭竊歸洛陽
斵損湍流帶右天數字以惑人宣和間歸御府建炎初
宗澤送之維揚金人焚維揚方不知所在此本未斵損
乃舊日定武所招尤可貴重黄太史謂肥不剩肉瘦不
露骨謂此帖也臨川王厚之䟦長興施氏本
唐太宗得右軍蘭亭序真蹟使趙模搨以十本賜方鎮
惟定武用玉石刻之文宗朝舒元興作牡丹賦刻之碑
陰事見墨藪(今墨藪/無之)世號定武本薛似尚書之為帥求
之不得其猶子紹彭索公厨有石鎮肉乃刻牡丹賦於
背者道祖别刻石以易之携玉石歸長安宣和中詔取
之乃連夜墨搨冀得多蓄流傳人間每叠三紙加毡墨
焉故最下近石字肉為真在上二紙字畫愈細浙西都
監楊伯時與薛氏孫為工部郎經同為曹氏壻得薛氏
本題清閟堂法書墨本最為近古今亡之聞為某人借
去某人者死問其子不知所在淳熈甲辰春與伯時相
遇於臨安得其厓略再見於京口復叩其詳云爾因録
所聞書之薛道祖(本後/周勛)
去年使北還定武送伴以民間所藏書本見示正類此
若郡所持售者又不及府治續刻本因書於後永嘉許
及之(紹興甲寅/九月望日)
必大與子中兄自少喜收法書前後得禊帖以十數共
評游氏所藏謂謝脱拘束而動容周旋以印印泥不無
愜當筆意奕奕妙入神品蓋傳於今者惟定武瘦者最
佳兹其一也周必大題(慶元丁巳/臘月丁酉)
南華以副墨為子洛誦為孫予亦謂前賢筆跡真者當
祖之臨者宜孫之旣鐫之石又傳之摹本其屬猶近繼
此益逺矣今定武蘭亭帖其去昭陵所得殆曾孫行耶
予竊傷之昭陵蠒紙旣受發藏之辱定武堅珉又遭兵
燹之禍獨其曾孫得至衣冠禮樂之地而見貴於中華
士大夫之筆復三歎而為之喜又聞定武珍其石恐碑
上損之故摹本多淡且有二本其一頗瘠此豈淡而瘠
者乎其骨相必肖其祖見者當黙識之豫章京堂題(慶/元)
(戊午長/至日)
蘭亭脩禊叙世固不乏特佳本則精神煥發意態横生
平生所閲亦多然如此本不過五六與宿得於蘇魏公
家本争雄長皆熈寧以前所拓山谷所謂肥不剩肉瘦
不露骨正此帖也吳興施宿題(以上六䟦續得/於祖武本後)
蘭亭葬昭陵真蹟不復出模勒豈無誤拓本徒彷彿能
解此意然後可與語蘭亭也流俗不察獨取定武本為
真妄矣予頃見唐刻本有二一是貞觀間石刻一是泗
南山杜氏所藏板本崇寧初來老嘗模刻於寳晋齋為
三米蘭亭鋒勢筆法絶不類他本區區寳愛定武本者
是不知有唐刻本也大抵墨跡與碑刻差謬豈止有千
百里之逺粗能存其典型而已何必高貲厚遺争相搜
訪苟或得之自謂獲真本者是尤可笑也玩古主人蔡
山父題(陶安世/古本)
定武蘭亭石刻富春何子楚能道其詳唐日正本石晋
末耶律德光輦而歸棄之中山為土人李學究所得韓
魏公索之急李瘞諸地中而别刻以獻李死其子乃出
之宋景文公始買寘公帑後為薛紹彭換取至大觀間
遂入宣和殿靖康中竟落北方故世傳定武者有二今
宜中所藏兩卷此其善者也(容齋䟦/定武本)
市馬以神駿為主無論屈冀觀婦人以美為主無論燕
越書亦然順伯所藏脩禊兩副本皆遒崒精麗凛乎其
生意存不必深辨為定武否也(同上䟦王/順伯别本)
定武本自承平時已不易得况今日乎書學失其傳乆
矣楷法出蘭亭近世以書名家者返不知也贊皇李處
全題(定武/舊本)
蘭亭序右軍得意書唐虞世南軰皆嘗摹傳兵火之餘
所有亡幾宜城太守趙公介然聞宗人明逺有舊藏者
出而觀之謂真虞永興本也命勒於石元勛不伐(趙明/逺本)
(紹興五年/三月庚寅)
逸少蘭亭叙曾祖翰林所傳先王國中舊書實唐刻也
元與樂毅論同卷今釐為二宣和元年十二月魯郡守
錢伯定遜叔記建炎二年五月二十八日丹陽郡齋雨
中與李成季賞鑑刻參校六七字不同李成季賞鑑刻
今附卷末蘭亭舊刻今不知所在傳於士大夫家者凡
三本此最為真樂靜堂成季題(李公昭玘/漢老伯父)頃在彭門見
醫者田務本家蕭生取蘭亭圖風神蕭洒不類塵俗中
物為題其後云(見贊/永云)田生以余賞之輙秘其畫然畫實
竒手也適道(姓/于)出蘭亭古帖見伯父舍人公(䟦其/尾)謂所
見三本此本最真伯父蓄此帖當增九鼎之重矣適道
其寳之勿輕以示人他日隨銀杯羽化當思僕言(致和/丁酉)
(五月朔雲/龕小隱書)此帖本濟北于氏舊物余頃䟦其後戒其勿
輕以示人意謂于氏不能有也後十二年而當建炎二
年余自山陽來嘉禾道過丹徒帥守遜叔侍郎出以示
余觀伯父手澤并舊題恍然如隔世其間得喪存没事
亦何限而余亦老矣且知于氏果不能有也感物化之
無常悼嵗月之遷流為之增慨十一月三日巨野李邴
漢老書
比年石刻燔毁畧盡此本獨有存疑有神佛䕶持韓駒
　丹陽蘇子美家所收褚遂良臨貞觀蘭亭正類錢氏
國中舊書與今世間所傳異矣(曾軒/)蘭亭脩禊叙真蹟
陪葬昭陵世所傳摹刻皆唐人臨寫雖工拙不同要皆
可觀此其一也紹興乙丑得之蔡􁑳直矢白下潯叟(此/是)
(王承/可)蘇緯觀　黄叔文觀　王安國朱輶戊辰十月二
十六日觀於五羊郡齋(此本今藏/攻媿齋)
　
　
　
　
　
　
　
　
　
　
　
　
　
　
　蘭亭考卷六
欽定四庫全書
　蘭亭考卷七　　　　　　宋　桑世昌　撰
　　審定下
黄伯思法帖刋誤曰讀蘭亭者以不知老之將至旁一
僧字為作曾字按古蘭亭本二十八行至十四行間特
闊者蓋接紙處與不知字適在此行之末梁舍人徐僧
權於其旁着名謂之押縫梁御府中法書率如此僧字
下亡其權字世人殊不知此乃云僧者曾之誤因讀為
曾不知老之將至按晋史逸少傳及書録第十卷皆載
此叙但云不知老之將至並無曾字益可是正
蘭亭帖無如定武本此本不失古意疑百餘年物朱翼
　舊藏蘭亭叙三本治平間蘇黃門自河朔持歸東坡
先生謂疑是起草者後僧義祖摹刻石本其一也又定
武石刻黄太史云肥不剩肉瘦不露骨者又唐貞觀中
摹永禪師石本凡三也中原散亂皆失之渡江来得晋
陵胡安定家薛氏定武摹本與今石刻大畧相似而此
字畫尤近東萊蔡安強書
蘭亭石刻定武兩本以前後分真偽此其最前者視諸
本為冠張澄題
蘭亭所傳智永與唐諸公臨摹者也而以定武本為最
襄陽張嵲巨山(紹興戊午八/月二十六日)
古今書稱右軍為首正書見曹娥碑妙絶超古與鍾元
常抗衡三十年猶及識於河南王晋玉家黄庭經樂毅
論若兩手行書見蘭亭叙高風勝韻為一代冠太宗褚
遂良摹勒賜近臣此本蓋有苖裔耶洛陽李處權䟦(戊/午)
(中秋前三日/已上姚偓本)
順伯好石刻成癖蘭亭善本收至三四未巳余家無一
名帖顧心好之把玩不忍去手雖未若順伯之膏肓然
疾在腠理矣所謂不治將深者耶四明樓鑰大防
蘭亭叙逸少得意書後賢多臨寫石本數十以定武本
為勝石歸薛氏亂後便復難得熟閲悵然維揚朱(犯同/光宗)
　(諱/)儒題於前塘
米南宮謂蘭亭叙為行書第一黃太史謂蘭亭叙摹寫
或失之肥瘦要當以心㑹其妙處二公之論古今無以
加也世所貴者定武本此定武本之最善者鄭伯肅恭
老
定武蘭亭舊本在承平時已不易得薛師正之子紹彭
刻他本易去而於舊石斵損數字以惑人後以石龕置
宣和殿壁渡江以來士大夫家凡得此本悉指為定武
本不但肥瘦不同而精彩頓異其竹字託字宛轉處與
夫字人字末筆意態横生非他本可及比斵去本自不
多見况未經薛氏所斵之本乎此本舊所拓尤可貴余
見蘭亭叙多矣此特一二見耳尤袤延之題䟦王順伯
第一本(淳熈丙午/季夏望日)
唐文皇旣得修禊序命趙模韓道政諸葛貞馮承素搨
賜諸王近臣虞褚歐陽各有臨迹至今不知幾本而獨
貴定武刻順伯諸本皆佳顧以字肥而不刓者為定武
則與余所見特異楊檉伯時有薛道祖親籖題一本正
肥云是唐古本平生所見前輩所䟦定武本皆有依據
一畢少董家賜本一蔣丞相家米元章諸人䟦本一張
文潛家王岐公䟦本最後見澄江呂氏舒王所䟦與此
本無毫髪異其刓缺處正同益信山谷所謂肥不剩肉
瘦不露骨者後有識者當賞予之言尤袤順伯第二本
(淳熈四年/仲春望日)
定武蘭亭叙凡三本其一李學究本傳為陳僧法極字
智永所撫薛道祖别刻本易以歸長安宣和間歸御府
前本是也其二字肥有鋒鍔道祖别刻留定武與前本
方駕人多誤為舊本非也其三崇山字中斷字差瘦勁
得於修城役夫後藏康惟章伯可家伯可云舊刻與岐
陽石鼓俱載以北宋元功云嘗從使北聞在中京楊伯
時云與薛氏為姻家定武本以玉石刻舒元輿牡丹賦
并記之聊廣異聞右北平榮芑題(淳熈十三年/五月十三日)
舊聞薛師正帥定武得修禊叙石於殺胡林乞墨本者
押至薛惡鼓聲刋别本以授之時已二刻其子紹彭又
摹易元本以歸自是定武所刻凡二本政非舊物也今
觀順伯所藏亦未敢以薛氏刋本為証然在等輩實稱
第一余雖嗜此所蓄未敢自信當訪佳本求正於順伯
建安袁説友䟦(淳熈戊戌/二月望日)
慶厯中宋景公帥定武有舉子携此石至郡死於營妓
家樂營吏號河水清者見而識之取獻景文景文喜甚
不敢私有留於公帑世謂之定本後薛道祖撫換以歸
長安宣和中詔取舊石置睿思殿嘗以墨本分賜近臣
時先君通籍殿中遂得此本間關兵火中迨今數十年
秘藏不遂精神煥發豈有神佛䕶持耶榮芑書(榮次新/所藏本)
(淳熈三年八/月二十三日)
曾大父得侍徽祖經帷獲賜書畫金石刻數十定武蘭
亭其一也紹興辛巳金破厯陽書卷俱燼今見榮氏所
寶不勝慨歎龔(音同光/宗諱)頥書(乾道辛卯正/月十二日)
外兄王嘉叟處藏蘭亭序云初寮先生得於天上與此
無異平時所見惟二本耳覃懷李耆俊題(淳熈丁/酉立秋)
熈寧末滕章敏帥定武大父以幕府從時蘭亭叙石刻
畱郡齋世人未知貴也大父撫十餘本復十年薛師正
分閫遂為其子道祖易去天下翕然欲得而不可矣南
渡以來僕家僅存一本深寳惜之未嘗妄以示人今觀
榮次新所藏畧無毫髪之異信可賞也汝陰王明清識
(乾道己丑/暮春庚戌)
蘭亭得於薛氏最善薛與西京王參政家世為婚姻所
藏二百本伯父伯兄皆壻王氏崇觀間分二十本余得
其一南渡以來所見雖多大抵皆晚故多剝缺然今亦
未易得沈端節約之識(淳熈乙亥/十月旣望)
修禊序唐人所摹最有典型者李學究得此石擕以遊
四方而終於定武宋景文為帥取而龕之郡齋遂以定
武本著名於世熈寧中薛師正之子道祖摹刻偽本易
取歸洛陽掩其跡而於擕去之石鑱損湍流帶右天數
字以為異其跡終不可掩宣和間竟歸天上其始末大
畧如此其獨冠於他本者山谷所謂肥不剰肉瘦不露
骨蓋其彷彿矣此紙乃未歸薛氏時所摹尤為可貴王
厚之書(慶元丁巳/下元日)
定武蘭亭為薛師正之子紹彭易去宣和初其弟嗣昌
獻於天上徽宗命龕置睿思東閣壁靖康亂獨此石棄
不取高宗駐蹕廣陵宗澤居守東都見之遣騎馳進未
逾月復南㓂大駕幸浙失之紹興中向子固叔堅帥淮
南宻旨令搜訪不獲其後叔堅遭臺評以謂窮窖藏掘
地土蓋由此紹興壬子夏覔官修門與順伯言此世所
未聞當識之所藏舊本之左斯碑紙乃越竹豈非維揚
撫打者歟中元日汝陰王明淸題於寓舍芙蓉閣
蘭亭叙肥不剰肉瘦不露骨如山谷語頗似定本但以
越紙拓故多疑之今觀王仲言所聞殆幾是耶尤袤觀
修禊帖李中甫用定武本刻於寧海官舍所貴定武本
者以其鐫刻精好不失右軍筆意而已中甫新刻或病
其不能皆備衆體故為之解嘲曾槃樂道題
蘭亭以定武爲第一而定武復有二本真刻為薛氏藏
去而以模本刻定武比於吳傅朋處見真定武本畧不
與他本相侔此其次也襄潭張嵲巨山書(紹興丁卯孟/夏十四日平)
(仲必毛平仲此刻/今在趙仁仲家)
世傳逸少書帖外惟有蘭亭禊飲序樂毅論黄庭遺教
四本蘭亭樂毅論摹失真遠矣而英姿逸韻雅有存者
譬如忠臣義士瓌偉絶特之才雖放棄江海形骸憔悴
而威儀詞令毅然不撓猶足以度越庸人無數也而黃
庭遺教皆非逸少之跡歐陽文忠公以謂黃庭特後人
緣山陰換鵞事附益所遺敎出於唐寫經手余始聞而
疑焉及精考蘭亭樂毅然後知文忠之言爲不謬也(高/郵)
(秦觀太/虛題)
右淮海先生黃素上所書蘭亭序并題䟦集中不載眞
跡今藏高郵勾氏壽南家濟北晁子綺摹以入石因書
絶句云少游寫就蘭亭序逸少英姿殆昔人我祖同
爲長公客每於翰墨契精神但太虛新書誤增一曾字
入行間豈本於東坡耶
山陰以蘭亭重蘭亭以禊帖顯蘭亭故迹雖存而禊帖
獨無善本因以定武古本刋諸石廣平李洪書(慶元庚/申仲春)
(旦日李又嘗刻一本在/安慶府云得於故家)
歐兗公集古今石刻可謂博而精矣而定武蘭亭不見
其可貴豈其時善本尚多更有出定武之右耶此本肥
瘦纖穠皆得其所而法度森嚴典型具存眞定武舊刻
也周紫芝題(紹興甲寅/五月一日)
定武蘭亭余家所蓄數十本雖肥瘦勁弱不同而各有
所長張頠書(楊伯時本慶/元巳未四月)
余家有定武李氏所藏世稱善本因見此刻畧無少異
衛涇書(慶元己未/仲夏七月)
硬黃旣不可得定帖獲其眞者亦希矣(清閔/堂)
山陰馮氏本䟦云熈寧二年三月四日時在瓦橋晁端
彥美叔題次道書蘇易簡翰林所作一篇元豐元年閏
正月晦日謁美叔因書之常山宋敏求元豐七年十月
九日夜觀蘭亭見次道手墨令人慨慕端彥題
此本有晁美叔宋次道䟦爲可寶宋所書蘇公詩乃參
政易簡題其家所藏唐人摹本絹素上書今藏太常博
士汪逵季路家余嘗見之第二本與楊檉伯時所藏薛
道祖親題正同以爲唐古本云尤袤題
蘭亭四本上還昔有唐刻妙甚兵火散失長懷惘惘得
觀諸本頗覺神明還觀第一者竒絶不敢奪愛欲求第
二者一本不審可否(音同光/宗諱)儒再拜逵道機宜朝奉親友
(逵道嘗任宗丞如復州諱至游傳/其子鋼字仲袤今在其孫詢之處)
姜夔藏本有四其一題云蘭亭乃是舊本今定州偽本
畧以十數亦各有好處然余輒能辨之黃庭堅周翰嘗
觀(姜䟦云嘉泰壬戌十二序得於童道人山谷䟦乃少/年書已得永和筆法周翰者文及甫之字今此本歸)
(檢正黃犖家或云姜/以他本聨此䟦耳)
汶陽閻孝忠資道元符戊寅秋七月晦日謁道濟聼琴
畢覽蘭亭華陽王晉之(乙酉二月/二十八日)此石今遂歸長安薛
氏世所有者模搨而已葛次顔題(第二本姜䟦云紹聖/三年六月一日因得)
(秦璽改元元符戊寅崇寧四年龍集乙/酉是時定武舊刻猶在薛氏未歸御府)
靖康後舊刻無幾余收八帖皆故家物字體筆法與損
缺處校之只一石耳惟肥瘦不同耳流俗不識妙處但
以其無皴剝古意豈能辨前代所摹石未漫滅時本哉
單丙文書於漢江舟中(第三本紹熈壬/子至后三日)
都下有董承旨者其先任定武藏禊帖甚富紹興中有
中貴任道源欲盡買之不許后向方取去百本酬以僧
牒時有堂後官高良臣及臺史盧宗邁皆得之高盧死
出以轉售故吾得之皆熈豐以前舊拓本五字不損紙
墨如新未經裝者末後向有一空行故存之亦騐定刻
之一助(第四本嘉定/二年長至日)
永和之刻厯代所寶前賢論訂當以東坡為是正羲之
蘭亭記自永嘉亂亡其石癸卯歲僕遊定武聞富人李
氏得之府帥下敎則得墨本一二而已因授於尚書王
公使勒於瑯琊之石以大觀者焉守永陽郡杜符卿題
(甲辰秋/重陽日)
近見馮逵道所藏蘭亭使人欲起拜畱觀百餘日乃歸
之今又得觀孟逵本清瘦勁拔亦其流亞也陸游務觀
(嘉泰二年/重午日)
修禊序乃畱定武未歸薛氏本承平日已不易得况今
日乎臨川王厚之(䟦高續/古本)
蘭亭以起草本為第一先公嘗言云末後空一行者是
初得邵氏刻本有勲字圓印在空中又於姜堯章處見
一本亦然司馬遵
康惟章官定武與宇文粹中蘓叔黨田元邈劉無言論
蘭亭惟章云蘭亭各有佳處至於點畫相去毫釐以為
優劣此非具眼不能辨也乃出篋中所有百本云此皆
得定武舊本非不佳顧皆在二刻後耳(惟章次子名復/用此説䟦高氏)
(所藏/本)
石刻如右軍臨鍾繇墓田帖長安范氏玉石褚河南靈
寶經變相小楷秘閣開皇右軍諸帖與定武蘭亭則石
工妙矣高氏所藏蘭亭舊本嵗久斷爛僅可標軸而意
韻態度邈焉高古如晉宋間人物風流超逸後人皆不
可及此本紙墨俱新而筆法備具精神氣骨有跳天臥
閣之雄觀之可喜可愕及與舊本並觀之則品格標韻
似覺少低然皆佳本洛人康復(紹熈癸丑/上元日)
龍乘雲氣而上天鳳凰翺於千仭今見舊定本蘭亭其
猶龍鳳耶陸游(慶元丙辰二/月十二日)
王逸少一不得意誓墓不出遂終其身子敬答殿榜之
請辭意峻甚豈得世間有得喪禍福哉以此學二王書
庶幾得之若不辨此雖家藏昭陵繭紙眞跡字字而講
之筆筆而求之去蘭亭愈遠矣謂予不信有如大江陸
游
六一翁集古所録本四而定刻纔居其一米南宮所藏
以唐本為最優定刻次之物價豈有常哉存夫人而已
(季兼蘭註/輯録小敘)
蔡山甫論蘭亭以古本為右云區區寶愛定武本者是
不知有唐刻本也此亦頗鍼流俗之膏肓鞏豐
淳熈壬寅上已飲禊會稽郡治之西園旣玩順伯所藏
蘭亭敘兩軸知所謂世殊事異亦將有感於斯文者猶
信及覽諸人䟦語又知不獨會禮爲聚訟也附書其後
尤以發來者之一笑或者尤以牋奏功名語右軍是殆
見其杜德機耳晦翁
讀右軍牋奏見其錯綜機務使逢其時能發明功名著
見於世矣蘭亭禊序蓋國風兔爰之倫千載而下乃獨
以其書傳因見王順伯定武舊本重爲慨然陳傅良䟦
(淳熈四年十/月二十一日)
近世論蘭亭序感事興懷太悲蕭綂所不取與斜川詩
縱情忘憂相去遠甚此似未識二人面目斜川詩與風
雅同趣固當别論若逸少論議於晉人最爲根據觀其
與商深源謝安石會稽王書可見舉世𤣥學方盛誰不
能為一死生齊彭殤之言顧獨以陳迹爲感慨死生爲
可痛何也詩三百篇感思憂傷聖人不廢約之止乎禮
義以不失性情之正此先王立人紀之大方也若夫遣
情於事外忘趣於情表晉以之淪胥矣尙忍聞之哉東
坡反蘭亭意爲赤壁賦其詞飄飄高遠終近䝉莊之氣
象與𤣥學不相似逸少此文必有能辨之者(陳謙/)
此本所從得題識號淡巖老人者故右丞張徵也(見審/定門)
距今五六十年矣及郭由中乙丑米元暉丙寅歲月皆
可次第余旣不能知書姑信其遠者則此帖貴矣(葉適/䟦游)
(帖/)
脩禊敘是右軍得意處當落筆時自有神助醒後更寫
十數本終莫能及此豈當以筆畫求哉山谷晚得定武
本已僅能彷彿存筆意今距山谷又幾何時商確眞偽
大似逐瑰摹寫肥瘦各自成姸當時存之於心會其妙
處耳解賞此語許渠具一隻眼(羅㸃/㸃)
岐簡獻王得稿書之妙專以晉右軍王羲之爲法以極
其變化至蘭亭脩禊序樂毅論又王所愛玩遺墨藏家
廟者今雖僅存游嘗獲觀皆奇麗超絕動心駭目王之
孫不流以從官長東都侯懼書家不能盡見奇跡乃諏
良工幷刻樂石置㑹稽郡齋而屬書其後陸游
寶劍旣分識者知其必合凡物在天地間離而復合若
有數焉余始得蔡君謨字二紙甚愛之恨不見所䟦唐
搨賜蘭亭本及魯公與澄師大德帖可稽其始末越數
年僚友石德興過余偶於卷軸中見之愕然良久曰吾
家舊物却有此二本而無蔡䟦乃取其遺余以足之相
與賞異第不知何時析而爲二今茲復會其適然耶其
默有數耶紹熈辛亥余守會稽因倂刋之郡齋爲此邦
佳話云(王信/)
　
　
　
　
　
　
　
　蘭亭考卷七
欽定四庫全書
　蘭亭考卷八　　　　　　宋　桑世昌　撰
　　推評
太平廣記載唐太宗遣蕭翼購蘭亭敘事蓋譎以出之
輒歎息曰蘭亭敘若是貴耶至使萬乘之主捐信於匹
夫傳稱子貢詐而存魯弦高誕而存鄭遺一言之細建
二國之業猶不可以爲常以太宗之賢巍巍乎近古所
無奈何溺小嗜好而輕喪其大哉晚多閑居頗屛世好
猶於古人筆墨之遺愛而不能置顧甚於小年喜官爵
遲暮營田宅者與前論異矣因誦白居易七德歌曰功
成理定何神速速在推心置人腹怨女三千放出宮死
囚四百求歸獄復嘆曰太宗以一旅取天下惟信爾夫
不吝三千女而放出宮自信也不約四百囚而來歸獄
人信也晉舍原何足道哉全魯存鄭利重於譎也愛蘭
亭敘事小於欺也其老而將傳至從其子求書從葬亦
累矣累物均病於行若太宗不累者大累者小則世將
曰此何足以論諸信不信之間士之行已亦若此而已
然則此書雖以石刻傳可寶也崇寧丙戌前冬至五日
東臯流憇洞李季良出之晁補之題記
陳正敏遯齋閑覽載其季父虛中語云右軍蘭亭記其
文甚麗但天朗氣清自是秋景以此不入選而正敏又
謂絲竹管弦亦重複豈未熟張禹傳耶漫録謂承漢書
誤是也(山樵/夜話)
張彥遠法書要録所載何延之蘭亭記敘云自右軍留
付子孫傳七代至永禪師付弟子辨才太宗至遣監察
御史蕭翼微服作書生以詭辨才始得之然劉餗傳記
云蘭亭敘梁亂出於外陳天嘉中爲僧智永所得至太
建中獻之宣帝隋平陳或以獻晉王卽煬帝也帝不知
寶後僧智果借搨及登極竟不從索果師死弟子辨才
得焉文皇爲秦王日見搨本驚喜乃貴價市大王書蘭
亭終不至焉及知在辨才處使歐陽詢求得之以武德
二年入秦王府貞觀十五搨十本賜近臣帝崩中書令
褚遂良奏蘭亭記先帝所重不可畱遂秘於昭陵焉劉
餗父子世爲史官以討論爲己任於是正文字尤審則
辨才之師智果非智永求蘭亭敘者歐陽詢非蕭翼也
此事鄙妄僅同兒戲太宗始定天下威震萬國尫殘老
僧敢靳一紙耶誠欲得之必不狹陋若此况在秦邸豈
能詭遣臺臣亦猥信之何耶或云第十五行有僧字蓋
時搨本至多惟此僧果所藏爲眞本故署僧字以别之
或以爲曾不知老之將至非(王銍/)
此䟦與范丞相家所藏首尾不同前一段已載紀原門
後有云滕宗敏公元發嘗爲先子言帥定武日聞之故
老慶厯中宋景文爲帥有士子擕此石遊走四方最後
死於營妓家樂營吏孟水淸取以獻景文愛而不敢有
也留於公帑自是定武蘭亭傳天下幾四十年至元豐
中薛師正樞宻爲帥擕去其子紹彭别撫偽本在郡然
其親友猶於薛氏得舊本也大觀間其次子嗣昌始内
之御府金人之亂不知所在云建炎三年十一月朢汝
陰王銍書
此䟦載嵗月次序頗定却無或云以下語姑備録云(世/)
(昌/)
永和中王羲之脩禊事於會稽山隂之蘭亭群賢畢至
少長咸集以謂雖無絲竹管弦之盛一觴一詠亦足以
暢敘幽情則當時篇詠之傳可考也今觀謝安五言詩
曰萬殊混一象安復覺彭殤而羲之敘乃以爲一死生
爲虛誕齊彭殤爲妄作蓋反謝安一時之語而或者遂
以爲未達此特未見當時羲之之詩耳其五言曰仰觀
碧天際俯瞰緑水濵寥閴無涯觀寓目理自陳大矣造
化功萬殊莫不均羣籟雖參差適我無非親此詩則豈
未達者耶史載獻之常與兄徽之操之俱詣謝安二兄
多言獻之寒溫而已旣出客問優劣安曰小者佳吉人
之詞寡以其少言故知之今王氏父子昆季畢集而獻
之之詩獨不成豈亦吉人之詞寡耶景祐中會稽太守
蔣堂修永和故事嘗有詩(見詠/贊門)蓋爲獻之等發也(葛常/之立)
(方/)
晋右將軍書爲世所寶於今八百餘年其間以書法垂
世者無慮數百千輩莫不敬而神之未有以一言竊議
者可謂古今獨步矣修禊詩敘又其所自愛重付之子
孫者則又可知獨不甚聞於宋齊間時尙未出也唐興
文皇得之而後盛行於世論者言自唐以來以及我宋
未有不可得乎此而稱名世之書者蓋萬世法書之所
自出也此敘眞跡眞刻皆亡已久今所有者唐世撫搨
所傳承平日惟定武號稱第一尙幸及見之歐陽文忠
公集古有四未嘗盡得今雖有之亦莫能辨山谷嘗論
褚河南所臨反豐肥因及洛下張景元龍圖所藏而云
斸地所得者蓋築地則此石當爲杵碎因築得之中有
納竅縱廣僅數寸大都不過三十餘字初號杵蘭其字
輕瘦勁徤與定武本不可高下神氣飛動尤覺天成識
者云此眞褚河南所臨也自是易名褚蘭猶憶靜躁諸
字妙處不能形容以此知昭陵所藏蓋可想見因思天
下尤物昔人所謂百不爲多一不爲少雍意不然不可
無一不可有二一或可保二則騰空而去矣書詁有言
樂毅黃庭但得成篇足爲國寶况此序爲絕筆乎方知
文忠千卷不無濫録鄴侯三萬奚以多爲雍衰耄之年
得再觀定武舊本於夷陵乃三歎息而書其後淳熈辛
丑歲仲秋日河南郭雍書(雍峽州人號沖/晦先生字頥正)
王羲之蘭亭三日序其辭翰爲世所寶然議者以謂梁
昭明太子不集此篇於選文者以其有天朗氣淸之句
或者以爲不然季春乃淸明之節朗亦明也於義未病
予因讀楚詞云秋之爲氣也天高而氣淸由是知昭明
之所去取也又如所謂絲竹管弦之樂語衍而複茲皆
逸少之累歟(王得臣/塵史)
范季隨一日謁陵陽公坐間見文選一冊公指以相示
曰古語云文選爛秀才半其間有多少事一客輒曰常
聞人言王右軍蘭亭敘不入選蓋爲不合有絲竹管弦
之語絲竹卽管弦也又天朗氣淸不當於春時言公笑
不答客退叩之公曰春多氣昏是日天氣淸朗故可如
子美詩六月風日冷之義絲竹管弦四字乃班孟堅西
漢中語梁以前古文不在選中者至多何特此敘耶安
可便出議論(陵陽室/中語)
世說王右軍得人以蘭亭集敘方金谷詩敘又以已敵
石崇甚有欣色注曰王羲之臨河敘則是序亦名臨河
劉孝標當有所據東坡云此許敬宗之言敬宗人奴也
見季倫金多故以爲賢於右軍耳夫二十四友皆望塵
之流豈足比方逸少耶東坡山陰陳迹詩强把先生擬
季倫
徐彥和送此卷云是右軍斫鱠圖余觀此搨上偃蹇者
定不解書蘭亭敘也右軍在會稽時桓溫求側理紙庫
中有五十萬盡付之計此風神必有巖壑之趣耳永思
堂書(山谷題右軍/斫鱠圖后)
謝安人物爲江左第一其爲政殊未可逸少意作書譏
誚殆欲痛哭此可謂君子愛人以德者以紙五十萬與
桓溫何足道哉此乃史官之陋而魯直亦云爾何哉本
傳又云蘭亭之會或以比金谷而以安石比季倫聞而
喜甚蘭亭之會皆望塵友也季倫於逸少如䲭鳶之於
鴻鵠尙不堪作奴而以自比決是晉宋間妄語史官許
敬宗眞人奴也見季倫金多賢於逸少今魯直亦怪畫
師不能得逸少高韻豈不難哉(東坡䟦/斫鱠圖)
徐師川云蘇端明嘗言魯直雜文專法蘭亭(後山/談叢)
米寶晉嘗有一帖與宗虞世恬之子太尉云先公墓誌
頃刻得筆不使粗細相間如蘭亭披之花雲滿目乃非
吏人書也此亦可以開示習蘭亭之蹊徑也(山樵/夜話)
右軍器宇詞翰三者俱優而曲水序中有樂極悲來嗟
悼之意文選中王元長曲水詩序曲水敘不收豈昭明
深於内學以羲之不達大觀之理故獨遺耶(晁/氏)
寶晉題黃素黃庭經後有云逸少眞書惟此經與樂毅
論太史箴告誓文累表也蘭亭洛神賦皆行書其他並
草書也草書十行敵行書一字行書十行敵眞書一字
耳(寶草/集)
蘭亭絲竹管絃或病其說歐陽公記眞州東園汎以畫
舫之舟曾子固亦以爲疑
蘭亭集或以方金谷敘右軍甚喜此殊不可曉郗嘉喜
人以已比苻堅殆同此病陳公廙居洛爲禊飲與客酬
唱無愧山陰之敘者謂禮義無踈曠之比道藝當筆札
之工誠不愧矣余觀逸少安石邁徃不屑之韻豈但筆
札之工公廙自云無愧蓋王謝之細耶韓安國不能賦
罰酒三斗子敬詩不成亦飲三觥議者以是少之琱蟲
生遂有矜色彼豈謂一詩一賦足以盡豪傑之士哉(胡/明)
(仲䟦羅長卿/所藏蘭亭詩)
羲之傳云初渡浙江便有終焉志會稽佳山水名士多
居之謝安未仕時亦居焉孫綽李充許詢支遁與羲之
同好嘗燕集山陰之蘭亭羊欣筆陣圖云羲之年三十
三書蘭亭敘王師乾撰右軍祠堂碑云右軍自内史後
峻誓墳塋捐棄龜組曲水蘭亭自爲之序黃長睿東觀
餘論云永和十年右軍年三十八時已去會稽郡矣何
延之蘭亭記云永和九年暮春宦遊山隂修禊禮所記
右軍出處年嵗皆不同晉傳云羲之初渡浙江有終焉
志會稽佳山水名士多居之嘗與同志燕集山陰之蘭
亭爲之序以申其志信如列傳則蘭亭之遊乃右軍隱
居之日也按通鑑云永和四年殷浩以江州刺史王羲
之爲䕶軍八年王羲之遺殷浩書諫北伐十年以前會
稽太守王述爲揚州刺史又晉傳羲之自䕶軍右将軍
會稽内史實代王述及述刺揚州臨發一别而去後王
述檢察㑹稽郡疲於簡對稱疾去郡於墓前自誓時永
和十一年之三月也以此推之歲在癸丑爲永和九年
其時爲會稽内史無可疑者晉傳旣脱畧羊欣王師乾
輩所記皆舛黃長睿號該洽嘗䟦右軍破羗帖云永和
十二年去會稽郡已歲餘此語良是至東觀餘論則自
相牴牾有不可解傳又言右軍壽五十有九按右軍生
於惠帝大安二年癸亥没於穆帝五年辛酉以此推之
右軍蘭亭之遊時年五十有一當是時謝太傅隱居東
山遂同此集碑署瑯琊王友謝安是也葛常之韻語云
一死生爲虛誕齊彭殤爲妄作蓋用謝安一時之語或
者又疑羲之傳爲會稽内史日與尚書僕射謝安書云
按謝太傅以升平四年爲桓宣武司馬後十餘年始當
國爲僕射而永和八年爲尚書僕射者謝尚也以尚爲
安乃傳之誤(李兼/)
　
　
　
　
　
　
　
　
　蘭亭考卷八
欽定四庫全書
　蘭亭考卷九　　　　　　宋　桑世昌　撰
　　法習
右軍之書代多稱習可據爲宗匠取立指歸豈惟會古
通今亦乃情深調合至使摹搨日廣硏習歲滋先後著
名多從散落厯代孤紹非其效歟試言其由畧陳數意
止如樂毅論黃庭經東方朔畫贊太師箴蘭亭集敘告
誓文並代俗所傳眞得絶致者也寫樂毅則情多怫鬰
書畫贊則意涉瓌奇黃庭經則怡懌虛無太師箴又縱
橫奇折曁乎蘭亭興集思逸神超私門戒誓情拘意慘
所謂涉樂方笑言哀已歎豈惟注想流波將貽嘽喛之
奏馳神睢渙方思藻繪之文雖其目撃道存尚或心迷
議舛莫不强名爲體共習分區豈知情動形言取會風
騷之意陽舒陰慘本乎天地之心(孫過庭/書譜)
褚遂良正行全法右軍洛都袁氏家遂良書帝京篇一
卷體裁用筆竊效蘭亭(法書苑一本云/今司徒王欽若)
山谷遊荆州得古本蘭亭愛玩不去手因悟古人用筆
意作小楷日進曰他日當有知我者(山谷家傳有云公/楷法姸媚自成一)
(家餘與/此同)
東坡道人少日學蘭亭故其書姿媚似徐季海至酒酣
放浪意忘工拙字特瘦勁乃似柳誠懸中歲喜學顔魯
公楊風子書其合處不减李北海至於筆圓而韻勝挾
以文章妙天下忠義冠日月之氣本朝善書自當推爲
第一數百年後必有知余此論者(東坡墨/跡後)
王著臨蘭亭敘樂毅論補永禪師周散騎千字皆絶妙
同時極善用筆使胸中有書數千卷不隨世碌碌則書
不病韻自勝李西臺林和靜蓋美而病韻者王著勁而
病韻者周越皆渠儂胸次之罪非學者不盡功也顔太
史稱張長史雖姿性顚佚而書法極入規矩也故能以
此終其身而名後世如京洛間人傳摹狂怪字不入右
軍父子繩墨者皆非長史筆跡也蓋草書法壞於亞栖
也(周子/發帖)
古人作蘭亭敘孔子廟堂碑皆作一淡墨本蓋見古人
用筆廻腕餘勢若深墨本但得筆中意耳今人但見深
墨本收書鋒鋩故以舊筆臨倣不知前輩書初亦有鋒
鍔此不傳之妙也(淡墨/硏鋒)
子瞻少時學蘭亭極遒媚中年以來筆墨重實李北海
未足多也(東坡/書)
今時學蘭亭者不師其筆意便作行勢正如羡西子捧
心而不自悟其醜也余嘗觀漢時石刻篆隷頗得楷法
後生若以余說學蘭亭當得之(元祐六年十月丙子阻/風於蕪湖縣徑行到吉)
(祥寺魯/直題)
王氏書法以爲如錐畫沙如印印泥蓋言鋒藏筆中意
在筆前爾承學之人更用蘭亭永字以開字中眼目能
使學家多拘忌成一種俗氣要之右軍二言羣言之長
也(䟦絳/帖)
東坡云大字難於結宻而無間小字難於寛綽而有餘
寛綽而有餘如東方朔畫像贊樂毅論蘭亭禊事詩序
先秦古器科斗文字結宻而無間如焦山崩崖瘞鶴銘
永州磨崖中興頌李斯嶧山刻秦始王及二世皇帝詔
近臣兼二美如楊少師之正書行草徐常侍之小篆此
雖難爲俗學者言要歸畢竟如此如人眩時五色無主
及其神澄氣定靑黃皂白亦自粲然學書時時臨摹可
得形似大要多取古書細看令入神乃到妙處惟用心
不雜乃是入神要路已上山谷一本云東坡云云此確
論也予嘗申之曰結宻無間瘞鶴銘近之寛綽而有餘
蘭亭近之(已上/山谷)
　
　
　
　
　
　
　蘭亭考卷九
欽定四庫全書
　蘭亭考卷十　　　　　　宋　桑世昌　撰
　　詠贊
羲之年三十三書蘭亭三十七書黃庭經書訖聞空中
有語卿書感我而况人乎吾是天台丈人(羊欣筆/陣圖)
二王書語中有蘭亭詩云悠悠大象運輪轉無停際陶
化非吾匠去來非吾制宗統竟安在即順理自泰有心
未能悟適足纒利害未若任所遇逍遙良辰會(其一元/章云王)
(仲孜收蘭亭詩一卷悠悠/大象運殆是一種分開)
三春啟羣品(一作/迹)寄暢在所因仰眺碧天際俯磐緑水
濵寥朗(一作/閴)無厓觀寓目理自陳大矣造化功萬殊莫
不均羣籟雖參差適我無非鄰(其二御府本及陸東之/本鄰作新又有作親字)
(第一卷此詩/無前二句)
猗撫二三子莫匪高所托造眞探𤣥根涉世若過客前
識非所期虛室是爲宅遠想千載外何必謝曩昔相與
無相與形骸自脱落(其/三)
鑑明去塵垢止則鄙吝生體之固未易三殤解天刑方
寸無停主矜伐將自平雖無絲與竹𤣥泉有清聲雖無
嘯與歌咏言有餘馨所樂在一朝寄之高千齡合散固
其常修短定無始造新不暫停一徃不再起於今爲神
奇信宿同塵滓誰能無此慨散之在推理言立同不朽
河清非所俟(其五法/書要録)
柳子厚邕州馬退山茅亭記曰蘭亭也不遭右軍則清
湍修竹蕪没於空山矣
韓漳州報澈上人詩早歲京華聼越吟聞君江海分逾
深他時若寫蘭亭會莫畫高僧支道林
韓忠獻王帥定武喜得蘭亭石刻詩云臺英正約尋芳
會誰是山陰作序人又云欲繼永和修禊事愧無神筆
走龍蛇又云欲學永和當日序愧無奇筆紹前踪又云
一觴一詠無絲管恰似蘭亭列坐時又云休論俛仰爲
陳迹且學山陰祓禊杯又云會餘俛仰皆陳迹不醉山
陰定笑人
東坡墨妙亭詩蘭亭繭紙入昭陵世間遺跡猶龍騰顔
公變法出新意細筋入骨如秋鷹
東坡和陶詩云再遊蘭亭默數永和考蘭亭之會自右
軍謝安凡四十二人後大厯中朱廸吳渭吳筠等三十
七人經蘭亭故池聨句賞有文辭會歡同癸丑年之句
必用是事(姚令威西/溪叢語)
華鎭會稽詠古詩墨妙風流亘古今等閑陳迹冠山陰
耳聞貞觀求眞跡眼見天章照茂林鐡限僧房跡未移
千通眞草了無遺蘭亭墨妙何由見祇説蕭郎奉使時
(山中父老尙/能説蕭翼事)
薛道祖詩東晉風流勝事多一時人物盡消磨不因醉
本蘭亭在後世誰知舊永和(清閟堂楊/伯時本)
欒城山陰陳迹詩卧對郗人氣已眞晚依邱壑更無倫
不須復預淸言侶自是江東第一人(注云逸少知淸言/之害然蘭亭記亦)
(不免慕/淸言耳)
山谷題楊凝式書俗書喜作蘭亭面欲換凡骨無金丹
誰知洛陽楊風子下筆却到烏絲欄
山谷贈邱十四詩擁書環坐愛窗明松花泛硯摹眞行
字身藏穎秀勁清問誰學之果蘭亭
蘇易簡題家藏蘭亭詩有若像夫子尚興闕里門虎賁
類蔡邕猶旁文舉尊昭陵自一閉眞跡不復存今余獲
此本可以比璵璠
蔣之奇墨妙亭詩蘭亭搨本得遺法字體變化人莫窺
梭飛壁間勢屈矯劍出嶽底光陸離可憐闕齧侵點畫
鐡網買斷珊瑚枝
永徽中所橅蘭亭敘後題云永徽去貞觀不遠得眞爲
最其詩曰永和九年暮春月内史山陰幽興發羣賢題
詠無足珍敘引抽毫取奇札好之寫來終不如神助留
爲後世法二十八行三百字模寫雖多誰定似昭陵竟
發不知歸尙有異形終可秘彥遠記模不記紙要録班
班有名氏後生有得苦求齊俗説紛紛那有是
熠熠客星豈晉所得飬器泉石留腴翰墨戲著談標書
存馮式欝欝昭陵玉盌已出戎溫無類誰寶眞物日月
非虛志專乃一綉繰金鐍瑤機錦袚猗歟元章守之勿
失
翰墨風流冠古今鵝池誰不賞山陰此書雖向昭陵朽
刻石猶能易萬金(紹興十六年歲次丙寅季春二日懶/拙翁米元暉䟦於行朝天慶觀東私)
(居書航之北窗時雨霽風和窗明几凈投閑杜門爲/情良適觀右軍修禊序尤快人意也䟦致柔定武本)
圖契朴凋稱聖智萬古奔沉餘末伎蘭亭醉墨更無加
始信功名皆倘爾庾翼兒郎豈不黠自是家雞卑野雉
退之强聒六藝疎見處纔能到姿媚丞相有金那得取
不與官家深自秘却因同好露心胸誤使蕭翼誇善計
摸金何用置中郎溫韜家有昭陵笥披沙但只取黃金
剔軸安能取故紙天章寶塔高嵯峨永著文皇好文藝
至今油蠟摸未巳善本何辭萬金棄(以上/寶晉)
眞僞紛紛甚得知風流千古一羲之山陰勝槩今何在
却有人傳定武碑(李大異/䟦游本)
逸少遺墨尤貴蘭亭至於玉石因耶律之所棄幸而得
存此爲異也臨紙三歎繋之以詩英華最忌凋元氣骨
榮神淸祓禊詩蠶蠒鼠鬚雖我助家雞野鶩竟誰癡梓
棺賻襚從英主玉石遲留肯裔夷今日中原陷荆棘摩
挲墨本鬂成絲
昭陵忍死覔蠒紙月在長空影浮水來禽不傳練裙毁
婢作夫人䘮容止家雞野鶩知何似醜婦撫膺羞欲死
君家所藏修禊字如錐畫沙夐無比定武長沙蛇蚓耳
(王仲衡題/袁氏本)
河東薛紹彭勒唐搨硬黄本嘗贊其後云文陵不載啟
古刻石已殘鋒鋩久自滅如出撅筆端臨池幾人誤詎
識筆意完貞觀賜搨本尙或傳衣冠茲寔兵火餘分𣲖
非殊源妙用無隱迹神明當復還秘藏懼不廣模勒金
石刋庶幾將墜法可續後世觀来者倘護持何止敵璵
璠(淸問/堂本)
柳公權紫絲靸蘭亭詩二本待制王廣淵摹石䟦云龍
圖大諫李公帥府暇日出書請撫石李公李師中也寶
晉的聞人今在富鄭公子宿州史君家
定武本自薛嗣昌進入詔龕置宣和殿壁或云睿思東
閣後徙艮岳瑪瑙亭舊傳宮詞云瑪瑙亭根萬寶陳珠
連璧合鬬精神眇然一片中山石有許光芒獨冠倫蓋
謂是也或說米寶晉所賦清平詞之一章(桑氏/筆記)
文皇嗜好非聲色偶愛蘭亭亦其癖河南猶恐後來聞
竟使昭陵隱眞跡世間能悟知幾人墨本眞傳意愈勤
有似春雲隱明月光影還到千江分法曹得此深恨晚
有客攜從大梁遠多言南渡曾罕見大勝薛家蟬翼本
嗟我學書從少年較計點畫分􁆵姸老拈撅筆萬事懶
忽見錦軸心凄然眞行姿媚公所取篆隷何妨更兼有
退之但作石鼓歌談笑譏訶換鵝手(新安/羅頌)
堂堂淮陰侯夫豈噲等伍放翁評此本可作蘭亭祖(馮/氏)
(所藏蘭亭二本得之昭德晁氏端彥字美叔説之字伯/以公耄字武子其三世也嘉泰二年二月六日陸游年)
(七十/八題)
蠒紙藏昭陵千載不復見此本得其骨殊勝蘭亭面(右/定)
(武舊本蘭亭骨氣卓然可見不以流/湍帶右天五字定眞僞也陸游識)
南朝千載有斯人拈出蘭亭花草春俛仰之間已陳迹
至今此紙尙如新(楊誠齋䟦/袁起巖本)
劉度次裴過蘭亭書堂詩蘭亭擬金谷逸少比季倫史
臣作此語無異屠沽人君看蘭亭墨歲久迹豈陳當時
本嬉戲後世乃見眞我行適春暮及此禊飲辰墨池奏
環玦書堂暗松筠堂中有遺像儼坐遺冠巾情知金堂
仙可望不可親物色儻見之欲去猶逡廵昭陵永閟千
年迹定武相傳幾様碑此是中原舊時本石今焉徃落
東夷君家何處得此紙刻畫爛然猶可喜六丁神物好
護持更有諸賢題姓字(環澗/王容)
路入山西更向西雨和春雪旋成泥風吹叠巘雲頭散
月照平湖鴈影低拄杖負書尋遠寺倩童牽鹿渡深溪
今朝獨宿巖東院惟聽猿吟與鳥啼(蕭翼宿雲/門東客院)
絶頂高峰路不分嵐煙長鎻緑苔紋獮猴推落臨崖石
打破下方遮月雲(蕭翼留/題雲門)
右蕭翼詩辭不多見此二詩在雲門作所謂拄杖負書
者正訪蘭亭時也(似孫/)題(世昌近於東墅閲高續古校/書法書名畫方見此詩及䟦)
(使御史不有此行烏得/是淸絶語故且載之)
一麾東晉守八體入神書墨水傳遺跡蘭亭表舊居掛
冠高興逸坦腹舊牀虛峻嶺崇山景依然想似初(高祖/之右)
(軍祠/堂)
王龜齡會稽詩羣賢少長畢經過曲水流觴憶永和一
代風流已陳迹世殊事異感傷多悟言一室許誰親相
遇無非我輩人放浪形骸嗟老矣仰觀宇宙向艱辛
右軍書最珍此者以其草藁塗竄之餘初不用意而筆
墨蕭散自有天然奇趣耳無心工拙當閒暇信手縱横
盡技能朱蠟謄摹猶若此可憐眞跡殉昭陵(紹興戊午/秋因觀畢)
(氏所藏定武舊石本爲/題前句河東薛仙季同)
昭陵蠒紙傳夢事修禊千古欽餘芳公今克擕定武本
趙北復歎塵沙黄細看筆力自外出妙處畫裏藏鋒鋩
漢官威儀落眼界九鼎之重虞窺攘暗中摸索辨眞贋
蔀屋猶有千丈光麴車道逢我所嗜流涎顧視裾淋浪
祈公分貺我一本小儒不願尚書郎(頃在建康少董寶/此凡三本是時已)
(作此語及過臨安少董竟以一本爲貺暇日復過書/堂又觀此善最因書前詩以繼其後康山田秀實)
生涯寄簞瓢嗜古成傳癖胸蟠萬卷書禊帖究所出三
百七十五異論溢編帙更相自戈矛又類相形色我昔
識諸老高論聆侍側王筆貴藏鋒眞贋拚金錫精神苟
不具徒爾致硏席搜訪諸賢語編類置丈室使我心豁
然登山如有得忘意於斯文庶可益涓滴作詩謝來貺
持寄俟他日(趙徽州彥衛倅台日長詩蘭亭二三/説丙辰春因以詩和之此其次韻也)
形槁木心死灰被裘褐櫝瓊瑰彼烏紗而皂帶其慢言
似高其游言似談機心舞於眉端蓋有與之偕來乎(李/漢)
(老䟦田務本家藏/蕭生取蘭亭圖)
　
　
　
　蘭亭考卷十
欽定四庫全書
　蘭亭考卷十一　　　　　宋　桑世昌　撰
　　傳刻
　　　御府
一本紹興元年秋八月十四日刋定武本後有寶字方
印及御製䟦
一本㑹字全不界行斯文下有貞觀單印上角微圓末
篆書題貞觀石刻紹興乙卯重刋(已上二本又見紹/興淳熈雜法帖内)
一本闕在癸丑會稽山陰之蘭亭修長此林修竹又有
淸流激天共二十一字有紹興雙印
一本領字有山字會字全無界行有紹興雙印
一本會稽下闕山字蛟篆紹興雙印
　　　定武
一本天字小損其字瘦勁
一本天字全字肥(此疑莫/古本)
一本鑱損湍流帶右天五字
一本崇山字中斷第六第七第八三行破裂無絲竹管
弦之一觴一詠亦足以是日也十六字榮芑云定武修
城役夫所得後歸康惟章家
一本棗木刻五字不損(王順伯所/類本内)
一本亭列幽盛遊古不羣殊九字不全
右今士大夫所藏本未易殫紀其詳有已見於審定卷
者不復重出特舉其槩爾
　　　會稽
一本辛道宗䟦云宣和庚子冬被命平二浙賦明年夏
剡溪掃殘孽還訪蘭亭遺跡於天章寺是時兵火初絶
盡爲荆棘瓦礫之場王謝風流惟山川在爾徘徊四顧
爲之歎息求於越人得舊修禊敘筆畫失眞意謂當有
來者能求佳本刻之林下後十年建炎庚戌歲扈蹕再
至雖舊寺棟宇已成而所期未副矧山陰無蘭亭帖豈
非是邦闕遺也遂以唐臨本刻石卷有太上皇帝宸翰
(係是徽廟御書唐賢所臨/蘭亭六字以御寶印其上)鑑賞後則蔡㐮君謨宋敏求
次道一時名公題字又曰延雋者周仲章也安惠公起
之子膳部外郎越姪也其家圖書爲當時第一此本淵
源固有自也曰大防呂汲公也曰涉爰世弼也曰尋劉
執中也曰洙孫臣源也曰彥先許覺之也曰仲來豫章
李定也因倂刻之石以遺山中僧庶幾少補訪古幽討
之士攬觀云紹興改元五月甲午又紹興元年車駕駐
會稽正月十二日會宰屬官於政事堂之别㕔時辛道
宗爲樞宻都承旨出所藏唐人臨本蘭亭云出内府毘
陵張守金陵李囬洛陽富直柔㐮陽范宗尹同觀(或云/辛道)
(宗所刻不存闕雖當其欣於已快然自足不知/將至所之旣倦情隨事等字又第五字有察字)
一刻蠟紙本有少長咸欣俛仰之間以爲陳迹猶不十
四字雙鉤不塡後題乾符元年三月(詳見臨/摹本)
一本後有僧權署字係題開寶十八年三月二十日
　　　洛陽
一本不痛哉若合一契兩行之間甚濶止無會字
　　　邯鄲
余嘗見此本於表姪陸寓處淸勁可愛自第一行至第
十七行下皆損一字移注於其上後䟦云定武蘭亭眞
本今已不知所在操有家藏者因官邯鄲乃摹於石以
廣其傳大宋元祐四年張操益仲
　　　婺女
一本在停㕔自第十三行至末横裂而上又自二十八
行後自裂處五行詢之耆老云其石碎已百年王自牧
家有未經刓闕時本庶幾定武典型也
一本自南澗家
一本褚遂良貞觀八年所模敘首無永字雖古而未盡
善也
　　　豫章
一本前有忠孝之家方印後題唐貞觀中石本後六印
作一行錢形忠孝之家印黄扉珍玩又三印字不可辨
末同前方印
一本在法帖内第十十一十二十三行有横裂文
一脩城所得本前有薛稷書義寶過盈尺參神明以長
生􁁜以曜物得麒麟兩行十八字後髙宗皇帝取石入
德壽宮(今此兩行鼎帖中刋在薛稷書内又王仲信䟦/云此本得於西霞老道士云長安政和中修故)
(宫掘地得此石其精/神鋒鋩在眞定本上)
　　　七閩
刻貞觀本與豫章同前有忠孝之家方印後亦同前六
印但第五印在後行下有漢北平守世家印印後方題
唐貞觀中石本
　　　括蒼
三本會字全有界行後題模家本留刻仙都紹聖丁丑
蜀人劉涇
　　　金陵
一本熈寧丁巳六月二十七日省局手裝堯民誌後䟦
云蘭亭石刻世以定武爲最先公熈寧間得此本誌而
藏之逮今七十有一年懼歲乆手澤濕漫倂刻於建鄴
府治紹興丁卯十一月旦淸豐晁謹之謹題
　　　上饒
一汪氏本刻同豫章自第十至十四行横裂後有汪德
輝忠衛社稷之家一印
　　　景陵
一本自第一行首至第七行末裂文甚大乃景陵郡齋
舊物湮没民間日久郡守何文度得之紹興丁丑歲十
月十有二日䟦
　　　九江
一本自第五行首至九行末有大裂文
　　　龍舒
一本刻褚書有篆額蘭亭記作長行後有黄扉珍玩印
忠孝之家圓方兩印題貞觀八年褚遂良摹
　　　八桂
一本用米寶晉本開後有米氏印記
　　　永嘉
一本字大行濶幷刻乾卦二年懷仁集右軍及序有秦
吳三䟦
　　　丹邱本
一前有薛稷篆十八行字者見存彭漕家云得之淘河
之夫
　　　常德
一本乾道間所刻具三體仍載坡谷諸䟦在其後有殺
胡林一事尤佳
　　　臨川
一掘出麻姑石本列坐盛是日六七八三行裂損十九
字
一本無會字及界行後有玉冊官楊仙芝模刻八小字
　　　周安惠家本
此本見存秀邸有曾伋彥思䟦曾得於越之姪衍及大
觀己丑歲也紹興癸酉重加表飾巳四年
　　　陳氏本
簡齋用池紙臨中闕痛字
高宗所賜臨本亦然似是御本寫也
　　　三米本
米氏父子模刻於淮山樓
　　　杵本
因斸地而得者有納竅初號杵蘭亭後易爲褚
　　　陶氏本
陶憲定字安世多藏秦漢以來古物有定武本
　　　諸葛氏本
字極大恐是别本模
　　　錢氏本
前後凡七印有文僖公手書唐貞觀中石本六字紹興
癸酉夏六月元孫傑之刻
　　　中山王氏本
此本前瘦後肥體畫温潤有典型後列六印亦佳
　　　吳氏本
斯文下有吳璜書印
　　　尤氏本
遂初尚書用楊伯時本刻
　　　劉氏本
字極大無言所刻會字全餘皆不闕
　　　范氏本
修禊帖用定武墨本重摹入石紹興十六年八月戊申
方城范序辰識
　　　邵武本
後有勳字圓印政和乙未暮秋望重刻定武古本陽羡
郡勳記
　　　陵柬之本
王氏金石録云五言蘭亭詩二十四行而蘭亭只類重
刻鑱本又有陳和叔郇國公東坡子由䟦(見審/定門)
　　　潘氏本
在安吉縣第二十及二十一兩行裂失無期於昔人之
懷七字
　　　石氏本
石熈明家有二
　　　唐硬黄本
薛紹彭勒唐搨本第十四行僧字上有察字且有鋒鋩
(又淸門堂本後/有紹彭二字)
　　　織本
松窗雜録載元宗先天時所有異物如雷公鎻辟塵犀
簪暖金之類凡十有三西蜀織成蘭亭敘是其一也
　　　殘石本
此得之殘闕之餘仍作二塊前一塊有悲夫雖殊事一
也後之攬文(共十/一字)下有小字云蘇氏太簡後一塊復裂
爲二字已漫滅但彷彿先世名玩文五字可辨
　　　南嶽本
一本後有定武仍孫伯傑六字篆印
　　　章氏本
申公家刻中有横斷文有章氏印
　　　盧氏本
斯文下有盧宗道三字印後題唐硬黄本淳熈乙未中
秋刻
　　　徐滋本
在湖州瘦勁而皴剥自十七十八行内有大裂文
　　　無名本
此本無名氏會字前後有云蘭亭搨傳刻諸家所收本
極多未有及此者不知誰書
　　　武陵本
在第九卷帖中無僧字
　　　王氏藏本
凡十帙殆百本以定武舊刻爲首北本副之嘗從順伯
子友任借觀外有四軸奇甚見諸公䟦
　
　
　蘭亭考卷十一
欽定四庫全書
　蘭亭考卷十二　　　　　宋　桑世昌　撰
　　釋禊
風俗通曰周禮女巫掌歲時以祓除疾病禊者潔也尚
書厥民析言人解析也蔡邕曰論語浴乎沂禊出於此
顔延年曲水詩序周翰注曰鄭國之俗三月上已於溱
洧兩水之上執蘭招魂祓除不祥上巳即三日也翰所
注引韓詩也李善注曰女巫掌祓除疾病禊者潔也巳
者祉也王融序注
漢書太后春辛蠶舘率皇后列侯夫人桑遵濡人而祓
除續禮儀志曰三月上巳官民(一作/宮人)皆禊於東流上自
濯洗祓除宿垢爲太潔五行志高后八年三月祓㶚上
師古曰祓除惡之祭也列傳武帝即位無子平陽公主
求良家女飾置帝祓㶚上而遇焉應劭注云祓除於水
上已禊也又衛皇后傳帝祓㶚上孟康曰祓除也於覇
水祓除也師古曰祓(音/廢)禊(音/系)
竹林七賢論王濟諸人嘗至洛水解禊事明日或問曰
昨遊有何語議曰張華善説史漢裴逸民敘前言徃行
衮袞可聽(世説諸名士共至洛水戲還樂令廣問王夷/甫曰今日戲樂乎王曰裴僕射善談名理有)
(雅致張茂先論史漢靡靡可聽我與/王安豐説延陵子房亦超超元箸)
荆楚歲時記三月三日四民並出水濵爲流杯曲水之
飲取黍麯菜汁和蜜爲餌以厭時氣
夏仲御别傳曰三月三日洛水公王以下並南浮橋邊
禊仲御時在船中曝藥賈公望之問船中者爲誰重問
乃答曰㑹稽北海間民夏仲御
續齊諧記晉武帝問三月曲水何義摯虞曰漢徐肇以
三月初生三女不育以爲怪擕之水濵盥洗因水以泛
觴曲水起此束晢曰摯虞不足知此周公成洛邑因流
水泛酒故逸詩云羽觴隨波秦昭王三日置酒河曲有
金人奉水心劍曰令君制有西夏秦覇因其處立曲水
祠二漢相沿皆爲盛集帝曰善
沈約宋書曰魏已後但用三日不復用巳也(紀麗日古/用上巳今)
(用三/日)
歐陽詹魯山令李胃三月三日宴寮友序云唐今上御
宇之九年定三節二月一日曰中和九月九日曰重陽
次取此日之禊飲賜群臣大宴登高臨川四方有土之
君亦得宴其寮屬
蕭穎士蓬池禊飲序曰禊逸禮也鄭風有之蓋取勾萌
發達陽景敷照握芳蘭臨淸川柔和蠲潔用徼介祉晉
氏中朝始參燕胥之樂江右宋齊又間以文詠風流遂
遠鬱為盛集若夫華林曲水萬乘之降也蘭亭激湍專
城之踐也
王勃獻之山亭修禊序曰永淳二年暮春三月修祓禊
於獻之山亭今之視昔已非昔日之驩後之視今豈復
今時之會
王維暮春讌逍遙谷序曰竊思楚傳嘗詣草堂之居仰
謝右軍忽序蘭亭之事
元禎刺越州所辟皆文士鏡湖秦望之遊月三四焉詩
什盈帙與副使竇鞏酬唱稱蘭亭絶唱(舊唐/書)
上巳日於流水上洗濯祓除去宿垢故謂之祓禊禊者
潔也王逸少作蘭亭記云永和九年歲在癸丑會於山
陰之蘭亭修禊事也當其羣賢畢集遊目騁懷之際而
感慨係之乃有一死生爲虛誕齊彭殤為妄作之語議
者以此咎羲之之未遇也先文康公晚歲卜居於寶溪
之上建觀禊堂於水濵紹興癸丑與客泛舟修禊樂甚
距永和癸丑不知其幾癸丑也因與客相與推筭自永
和九年歲甲子一周爲晋義熈九年又一周爲宋元徽
元年自後梁大通元年隋開皇十三年唐永徽四年開
元元年大厯八年太和七年景福二年周顯德二年本
朝祥符六年熈寧六年皆歲在癸丑凡七百八十年矣
乃作詩以紀其事云快雨霽亭午晴曦作春姸鄰曲饒
勝士共開浮棗筵中流愜嘯咏隱浪金壺偏紅芰初出
水捧劍疑來前𬗟懷蘭亭會七百八十年可憐右軍癡
生死情纒綿由來彭殤齊顧或謂不然吾黨殆天放卜
夜就管弦尺六細腰女舞袖輕囬旋且畢今日歡不期
來者傳(葛立/方)
曲水邀歡處遺芳尚宛然名從右軍出山在古人前蕪
没成塵迹規模得大賢湖心舟已並村步騎仍連賞是
文辭會歡同癸丑年茂林無舊徑修竹起新煙宛是崇
山下仍依古道邊院開新地勝門占舊留田荒阪披蘭
築枯池帶墨穿序成應唱道杯作每推先空見雲生岫
時聞鶴唳天滑苔封石磴宻篠礙飛泉事感人寰變歸
慚府服牽寓時仍覩葉歎逝更臨川野興攀藤坐幽情
枕石眠玩奇聊倚策尋異稍移船草露猶霑服松風尙
入弦山遊稱絶調今古有多篇(經蘭亭故池聨句鮑防/嚴維劉全白朱廸共二)
(十五人具姓名大厯中唱五十/七人見本不注姓名於聨句下)
日晚蘭亭北煙花曲水濵浴池逢婉女採艾值幽人石
壁堪題序沙塲好醉人羣公望不至虛擲此芳辰(孟浩/然期)
(王山人/不至)
越中山水高且深興來無處不登臨永和九年刺海郡
暮春三月醉山陰
壺觴須就陶彭澤風俗猶傳晉永和更使輕橈徐轉去
㣲風落日水横波(皇甫冉三月三/日後亭泛舟)
洛城春禊元已芳年季倫園裏逸少亭前興中舉白讌
際生𤣥陸離軒蓋淒清管絃萍疎波盪柳弱風牽未厭
歡趣林浮夕煙(高求三月三日宴王/明府山亭得煙字)
蘭橈萬轉傍汀沙應接雲峰到若耶舊浦滿來移渡口
垂楊深處有人家永和春色千年在曲水鄉心萬里賖
君見漁舟時借問前洲幾路入煙霞(劉長卿上已/泛舟耶溪)
世間禊事風流處鏡裏雲山若畫屛今日會稽王内史
好將賔客醉蘭亭(鮑溶上浙東孟中/丞或云鮑防作)
洛人今修禊羣賢勝會稽盛筵陪玉鉉通籍盡金閨波
上神仙妓岸傍桃李溪水嬉如鷺振歌響雜鶯啼厯覽
風光好沿洄意思迷棹歌能儷曲墨客競分題(劉禹錫/三日與)
(樂天河南李尹/陪令公洛禊)
曲池流水細鱗鱗高㑹傳觴似洛濵紅粉翠蛾應不要
畫船來徃勝於人(東坡/禊亭)
齊醸如澠漲緑波公詩句句可弦歌流觴曲水無多日
更作新詩繼永和(東坡和/王勝之)
風雩三月初三日禊事宣和勝永和又見會稽王内史
蘭亭對酒愛新鵞(劉旦上已謝/王豐父惠酒)
小桃脱蕚柳梢柔春色無邊破客愁好與永和脩故事
一時人物盡風流(李若水/上已)
當時俯仰尚爲陳千載重來感益新曲水已傷迷故迹
崇山依舊對遊人(許安世/)
僧言王右軍遺跡永和春蘭亭有曩基墨池涵漪淪書
堂閟靈像五亭餘圓囷(吳奎/)
高士已陳迹靑山猶故居地存脩禊水俗有換鵞書舊
像丹靑改諸山楷法疎我來尋壞壁妄意有遺餘(趙鼎/臣宿)
(天章/寺)
記得蘭亭祓禊辰今朝兼是永和春一觴一詠無詩侶
病倚山窗憶故人(王駕永和/縣上已)
危(高宗/諱)跨淵淪清宜滌世紛飛湍逢石轉潄玉隔山聞
影亂林花落山叢磵草熏茲爲禊飲地何羡右將軍(蔣/)
(堂/)
一𣲖西園曲水聲水邊終日會冠纓幾多詩筆無停綴
不似當年有罰觥(蔣堂景祐丁丑創/曲水亭寮屬同賦)
風流定續蘭亭盛幕府能無竇鞏賢又云右軍筆墨空
蘭渚安道風流詫剡溪(彭汝礪送/程公闢)
坐想蘭亭通曲水行聞上已接清明明年强健陪嘉集
定奪三觥賦不成(賀鑄/)
　
　
　
　
　
　
　蘭亭考卷十二
羣公帖䟦
逵再拜蘭亭敘議論多所未見高宗學書説及米元章
蘭亭敘樂毅論䟦録具别紙其他或尚有之未暇冥搜也
澤卿彚次蘭亭考凡方冊所紀卷軸所題亦畧備矣其
不可致者天上書耳秘閣藏唐人鈎摹幷鍾離景伯摹
三軸皆有䟦語録以遺之南城曾漸書於道山堂
㬇再拜蘭亭考已遍覽敬服該洽謹此納還
蘭亭帖所共寶澤卿嗜古攷粹如此種學之功可以推
矣碧環張從祖
蠒紙入昭陵唐筆各名家世重定武本頗似聚訟字畫
反不逮古何耶澤卿􁀙稡有條理可爲禊帖忠臣矣林
至
長廊睥睨來者誰出門解后渠得知不言使者求遺書
只言浴蠒當及時從容與語益欵洽論到翰墨尤瓌奇
山僧技癢不自禁稍出修禊蘭亭詞啟函展玩未及竟
袖有黄紙天庭追口呿氣裭僵欲死一騎趣向咸陽馳
虬鬚天子喜折屐詔許兩禁同觀之龍騰鳯集在御榻
平生觸眼何曾窺自從蠒紙歸昭陵寶氣夜夜光陸離
千年議論經幾手極力追倣分毫釐博聞強識子桑子
上下纂輯無或遺清臞不滿六尺長中有文字無津涯
歸君此編忽自笑山東學究真黠兒而今御史還書癡
澤卿示蘭亭考作蕭翼取蘭亭辭豫章王疇若開禧丁
卯臘月六日還澤卿蘭亭考古括葉時
書法光芒晉永和後來摹寫不勝多考論又得桑夫子
蘭渚風流轉不磨
自從蠒紙殉昭陵定武流傳賸得名總輯舊聞爲博議
卽今真贋尚難慿
予從事越府修圖志因裒蘭亭題詠及諸賢所評禊帖
為一編以俟澤卿庶有補蘭亭考李兼孟達書戊辰元
巳前二日
禊序之傳歌詩序䟦不知其幾愈出愈新贊揚不盡澤
卿又從而集之後之作者殆未巳也嘗記本長老赴闕
時過金山佛印見其朴野强使賦詩仍誦唐人以來佳
句本忽使人代書云水裏有塊石石上有個字千人萬
人題只是這箇事印深服之余輙用其語曰定州有片
石石上幾行字千人萬人題只是這箇事可以發好事
者一笑樓鑰
澤卿徃越欲以所編蘭亭書歸帥黄公仍見三山舅氏
送以二絶(鑰/)
蘭亭禊序幾臨摹曾稡工夫十載餘擕過會稽尋古跡
不妨呈似老尚書
四海詩名陸放翁晚成嘉遯萬縁空慿君問信今安否
欲向溪頭共釣篷
澤卿蘭亭考用工深矣擕攻媿大參詩見訪次韻倂呈
放翁侍御
　　會稽太守黄由
字入昭陵不可模後來僅及晉之餘識眞盍向龜堂問
敢謂牽聨亦得書
澤卿年七十餘著蘭亭考自中原及渡江諸人題䟦網
蒐幾遍甲是乙非真若聚訟讀之令人腹煩因思此序
蓋歐褚諸公之寫眞耳然硏之極乃通於神如洙泗諸
子之肖仲尼終自弗叛非天寶以後諸人之所及也嗚
呼哀哉(鞏栗齋寄示/䟦王順伯本)
天台老樵示蘭亭考坐間矻矻説此書且曰我幾蘭亭
癡矣平生惟一善本爲人取去豈謂寓意於物不留意
於物者耶白鹿峰陸樗
嘉定初元嘉平望道山堂觀蘭亭考歎其贍博
　　　長樂陳(舜申/)宋模　莆田劉(榘/)　仲則
　　　温陵陳(模/)　中行　四明傅(行簡/)欽父
　　　華亭林(至/)　德久　建安眞(德秀/)景化
　　　金陵何(剡/)　楫臣　淸源留(元剛/)茂潛
　　　檇李陸(埈/)　子高
石更靑白故兼新字看由中總是眞畢子一生三百紙
樓公四句幾千春從來考古難題處直到名流下筆親
奄有山隂多寶藏草菴外面更無人廬陵楊長孺
蘭亭考用意勤甚欲人無所不知詎可厭其多耶先太
史字畫多法蘭亭至謂遊荆州得古本蘭亭因悟筆意
是殆有言語不可傳者矣雙井黄􁅣子耕
字書自蘭亭出上下數千載無復倫擬而定武石遂爲
今世大議論桑君此書信足以垂名矣君事事精到習
詩尤工其卽事云翠添隣塹竹紅照屋山花蓋着色畫
也葉適
嘉定辛巳冬碩䝉恩守台行山隂道上壑流巖秀洞心
駭目想像入東晉諸賢高風逸韻邈乎其不可挹也至
郡有以桑君蘭亭考見示者其􁀙稡訂證靡有遺恨豈
惟歎其識見之該洽暇日開卷徃徃令人神遊茂林修
竹之下癸未司庾入越間得一至山中雖永和陳迹已
不復見而高林崇阿正自無恙矧思陵所臨禊帖有光
燭天倉司郡齋咸有舊刻嘗經前輩品題俱在攷中眞
足以慰懷古之意然則是編可謂有功於蘭亭當行於
越無可疑者内相高公曩嘗叙其編首今吏部復刪潤
之豈非是編之幸碩得附名其末抑又幸也甲申季冬
十日靑社齊碩謹書
