#+TITLE: 名蹟錄-明-朱珪
#+DATE: 2016-06-11 12:22:43
#+SOURCE: github.com/kanripo/KR2n0028 master 8e1d3253                
欽定四庫全書　　　　　史部十四
　名蹟録　　　　　　　　目錄類二金石之屬
　　提要
　　　　(臣/)等謹案名蹟録六卷附録一卷明朱珪編
　　　　珪字伯盛崑山人舊本或題曰元人觀其首
　　　　列洪武二年崑山城隍神誥升於元代璽書
　　　　之上即徐堅作初學記以唐太宗詩冠前代
　　　　諸詩之例其為明人確矣稱元人者誤也珪
　　　　善篆籀工於刻印楊維楨為作方寸鐵志鄭
　　　　元祐李孝光張翥陸友仁謝應芳倪瓉張雨
　　　　顧阿英諸人亦多作詩歌贈之又工於摹勒
　　　　石刻因裒其生平所鐫編為此集題曰名蹟
　　　　者其序謂取穆天子傳為名蹟於弇茲石上
　　　　之義然穆天子傳稱乃為銘迹於元圃之上
　　　　其字作銘不作名且今弇兹又稱乃記其迹
　　　　於弇山之石亦無名字不知所據何本也漢
　　　　代諸碑多不著撰人書人刻工尤不顯名氏
　　　　自魏受禪碑邯鄲淳撰文梁鵠書鍾繇刻字
　　　　是為士大夫自鐫之始歐陽修趙明誠等輯
　　　　錄金石僅標題跋尾而已自洪适隸續備列
　　　　碑文是為全錄刻詞之始若自刻其字而自
　　　　輯其文為一書則古無此例自珪是編始也
　　　　首誥一篇御製祭文五篇璽書七篇葢尊帝
　　　　王之作不敢與臣庶相襍雖篇頁無多而自
　　　　自為一卷用元好問中州集冠以御製兩頁
　　　　自為一卷例也次碑十四篇記二十九篇墓
　　　　表一篇墓碣五篇行狀一篇壙志二十三篇
　　　　墓志銘二十四篇襍刻字畫二十六種末為
　　　　附録一卷則皆一時贈言也原目註缺者凡
　　　　石室銘三佳銘靈槎詩柯敬仲題桃花鳥詩
　　　　四篇今有錄無書者又御製祭文五篇璽書
　　　　七篇碑八篇記十四篇碣一篇行狀一篇壙
　　　　誌十四篇墓誌銘二篇襍刻六種其元故處
　　　　士易府君壙志一篇在故宜人李氏壙志前
　　　　而目録列青村塲典史沈公壙誌後又金粟
　　　　道人顧君墓誌銘後有故王子厚墓誌銘一
　　　　篇而目不載葢傳冩訛脱非其舊本矣魏張
　　　　晏注史記儒林傳據伏生碑知其名勝晉灼
　　　　注漢書地理志據山上碑知黎陽在黎山之
　　　　隂其曰陽者兼取河水在其陽之義唐司馬
　　　　貞注史記髙祖本紀據班固泗上亭長碑知
　　　　母媪當為母温宋方崧卿作韓文舉正亦皆
　　　　以石本為據而歐陽趙洪諸家以碑證史傳
　　　　舛誤者尤不一而足是編所錄皆珪手鐫固
　　　　愈於年紀綿邈搜求於磨滅之餘者如元末
　　　　郭翼諸書載其洪武中出為學官非得是書
　　　　載盧熊所作翼墓誌不知其卒於至正二十
　　　　四年未甞改節仕明也足見其有資考證矣
　　　　乾隆四十三年八月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書　　　　　史部十四
　名蹟録目録　　　　　　目錄類二(金石之屬/)
　　卷一
　　　誥命
　　　　崑山縣城隍之神誥
　　　碑銘
　　　　江浙行省右丞岳實珠公去思碑
　　　　奉議大夫崑山州知州王公去思碑
　　　　海道都漕運萬户府達嚕噶齊托音公政績
　　　　　碑
　　　　崑山州重修東嶽廟碑
　　　　重修靈慈宫碑(鄭東/)
　　　　崑山州重修學宫碑(楊維楨/)
　　　記
　　　　崑山州重修學宫記(李孝光/)
　　　　崑山州重修儒學記(李祁/)
　　　　啟聖廟新建宗魯書塾記(周伯琦/)
　　　　崑山州重修三皇廟記(陳秀民/)
　　卷二
　　　記
　　　　崑山州重修永懷報徳禪寺記(劉景元/)
　　　　豐兆院記
　　　　大寳洲記
　　　　瑞雲精舍記(鄭東/)
　　　　無倪舟記(鄭東/)
　　　　崑山州知州史侯生祠記(鄭東/)
　　　　直沽龍祠記(鄭東/)
　　　　海曙樓記(鄭東/)
　　　　聴海軒記
　　　　花雨軒記(張紳/)
　　　　花雨軒記(秦約/)
　　卷三
　　　墓表
　　　　宋劉龍洲先生墓表(楊維楨/)
　　　墓碣
　　　　元故朝請大夫温州路總管陳公墓碣銘(楊/維)
　　　　　(楨/)
　　　　故殷處士碣銘(楊維楨/)
　　　　元故曹母碣銘(鄭東/)
　　　　故孺人陶氏碣銘(錢逵/)
　　　壙志
　　　　元故希古道人朱公壙志
　　　　故處士吕府君壙志
　　　　元故雲濤處士濮陽呉君壙志
　　　　元故處士易府君壙志
　　　　故宜人李氏壙志
　　　　故從仕郎吉水州判官易府君壙志
　　　　故青村場典史沈公壙志
　　　　元故海道千户曹君壙志
　　　　故徐氏孺人壙志
　　卷四
　　　墓誌銘
　　　　楊履齋先生墓誌銘(鄭東/)
　　　　金粟道人顧君墓誌銘(自製/)
　　　　故王子厚墓誌銘(盧熊/)
　　　　元故處士陳君墓誌銘
　　　　章母墓誌銘(鄭東/)
　　　　故處士夷孝先生盧君墓誌銘(申屠衡/)
　　　　元故遷善先生郭君墓誌銘(盧熊/)
　　　　元故靖夷先生顧君墓誌銘
　　　　故朱徴士墓誌銘(殷奎/)
　　　　故處士𫝊君墓誌銘(殷奎/)
　　　　盧府君妻王夫人墓誌銘(殷奎序曹亨銘/)
　　　　孫君墓誌銘
　　　　故劉府君妻盧氏墓誌銘(盧熊/)
　　　　故俞府君墓誌銘(盧熊/)
　　　　周府君墓誌(盧熊/)
　　　　故閑邪居士楊君墓誌銘(殷奎/)
　　　　周伯延墓誌銘(盧熊/)
　　　　故張公墓誌銘(袁華/)
　　　　楊子經墓誌銘(盧熊/)
　　　　故處士唐君墓誌銘(闕/)
　　　　錢瑞妻章氏墓誌銘(盧熊/)
　　卷五
　　　雜刻
　　　　快哉亭帖
　　　　拜石壇記(顧阿瑛/)
　　　　竒石銘(陸友仁/)
　　　　題拜石壇詩二(袁華/)　(顧阿瑛/)
　　　　金粟道人小像贊(倪瓉/)
　　　　　絶句(自題/)
　　　　􁋂谿樓詩
　　　　戒石銘
　　　　天蓬賛(楊維楨/)
　　　　竇諌議隂徳跋(王思義/)
　　　　梅溪説(黄潜/)
　　　　實際川禪師影堂逸事(松月道人正印/)
　　　　秘閣銘(盧熊/)
　　　　簫銘(東維叟/)
　　　　鏡銘(鄭東/)
　　　　拄杖銘(倪瓉/)
　　卷六
　　　附贈言
　　　　贈朱伯盛詩序(鄭東/)
　　　　　張雨(七言絶/)
　　　　　李孝光(七言絶/)
　　　　　鄭元祐(七言律/)
　　　　　倪瓉(五言律/)
　　　　　郭翼(七言律/)
　　　　　顧阿瑛(七言絶四首並跋/)
　　　　　陳世昌(五言長律/)
　　　　　盧熊(七言律/)
　　　　　釋清欲
　　　　　釋智寛
　　　方寸鐵志(楊維楨/)
　　　　銘(陸友仁/)　(謝應芳/)
　　　　頌(秦約/)
　　　　詩(邾經/)　(張昱/)　(元鼎/)　(陸居仁/)　(錢惟善/)
　　　静寄軒詩三首(雲林子/)
　　　朱伯盛甫小像賛(倪瓉/)　(殷奎/)
　　　印文集考序(盧熊/)
　　　　跋二(張紳/)
　　　字原表目跋(盧熊/)
　　　字原音訓跋(盧熊/)
　　　題朱伯盛所藏呉孟思三體心經(張翥/邾經)　(陳世昌/清欲)
　　　　偈二(顧阿瑛/)　(清欲/)
欽定四庫全書
　名蹟録卷一　　　　　　　明　朱珪　編
　　誥命
　　　崑山縣城隍之神誥
奉天承運皇帝制曰帝王受天明命行政教於天下必
有生聖之瑞受命之符此天示不言之妙而人見聞所
及者也神司淑慝為天降祥亦必受天之命所謂明有
禮樂幽有鬼神天理人心其致一也朕君四方雖明智
弗類代天理物之道實罄於衷思應天命此神所鑒而
簡在帝心者君道之大惟典神天有其舉之承事惟謹
崑山縣城隍聰明正直聖不可知固有超於高城深池
之表者世之崇於神者則然神受於天者蓋不可量也
兹以臨御之初與天下更始凡城隍之神皆新其命睠
兹縣邑靈祇所司宜封曰鑒察司民城隍顯祐伯顯則
威靈丕著祐則福澤溥施此固神之徳而亦天之命也
司於我民鑒於邑政享兹典祀悠乆無疆者主者施行
洪武二年正月日
　崑山縣城隍神廟在縣治西南三十步甲辰嵗仍故
　址復作之今上御厯之初嵗次戊申冬十又二月詔
　有司祀山川以城隍神配且錫神爵府以公州以侯
　縣以伯冕服之章咸有其度示更始也明年春三月
　己亥蘇州府照磨張濬奉敕書到縣知縣臣公瑾洎
　僚属郊迎惟謹焚黄祭告以拜寵命是夏六月不雨
　公瑾請於祠下與神約盡三日雨降及期而雨一縣
　霑足父老咸謂神之靈響素著至是益信兹擇乃吉
　日用刻制詞洪惟朝廷嘉惠於神馨香所格實自今
　始神其相我民社以永垂於無窮哉臣公瑾拜手謹
　書奉訓大夫蘇州府崑山縣知縣臣王公瑾承事郎
　蘇州府崑山縣丞臣董仲宣承事即蘇州府崑山縣
　丞臣張顯將仕郎蘇州府崑山縣主簿臣馬克成將
　仕郎蘇州府崑山縣主簿臣趙惟善蘇州府崑山縣
　典史臣苗利貞洪武二年八月日建
　　碑銘
　　　資政大夫江浙等處行中書省右丞岳實珠公
　　　　政績碑
厯代無海漕海漕自國朝始嵗漕東南之粟三百餘萬
石出崑山海行走直沽而達京師事重以大置漕府長
佐賔属凡若干人俾專厥職必簡拔長材通習海事者
又慮其曠官弛事皇帝嵗遣江浙行省重臣使紀綱焉
至正四年右丞岳實珠公實奉上命恪䖍勿怠公方嚴
亮直不事表襮嗜好寡薄儉以愛人至官廨見供帳庖
膳甚備即令去之曰吾任國家重務朝夕祗畏慮有弗
稱敢以私奉重傷民財吏士視效罔有需徴漕户力莫
能葺漕具及官與值則窘期日多簡陋就事公即先數
月與值且令府長長循為故事祀事天妃擇日齋祓宿
於廟下躬視祭器牛馬充腯百禮備好牲酒既陳正冠
以入進退興俯誠敬殫盡文武上下不譁不傲神嗜飲
食告以利行萬艘畢發鼓鐃喧囂棹工踊躍謳吟滿海
相風之旗端正北向百示效職海水晏伏長鱷大鰌不
見蹤跡則公愛人事神之誠感召至和不誣矣是宜刻
之貞石用昭休績乃系之以詩曰王畿輸粟東南疆造
舟道海行汪洋祥颷應候不可爽漕官飲食勿暇遑小
大執事材盡長我公𨽻之孰不蘉給供百物循故常公
獨不使民力傷父老歌咏於道旁永永㤙徳矢弗㤀我
公齋潔祀孔明陳牲以肥酒芬香靈保歡喜神具饗寳
珓告我日月良漕發之旦隂以暘海之百怪俱遁藏神
來翼我靈火光大星奕奕流中檣開張風颿如鳥翔萬
里之海三日杭民惟足食乂且康禮樂可作王度彰公
歸執樞均萬方海陬千載遺歌章鄭東撰呉睿書
　　　奉議大夫崑山州知州王公去思碑
先聖王之有天下也百官庶職悉用仁賢布列中外一
有淫惡即屏除廢置以逺人害故當是時至治之澤流
浹海内無匹夫匹婦之不獲者矣然古之為治也易今
之為治也難封建未罷上下相安故得以詧民情而通
風俗是以能相安也後世分郡縣置守令一旦以楚人
而臨之越人之上民情莫能詧風俗莫能通且長與佐
賢不肖共處吾將為善彼或沮焉彼將為不善吾莫能
禦焉苟非其人之才且賢而有能過人者未見能善其
治者也呉之崑山其地濱東南之海土沃而民衆賦重
而事繁號為難治至治三年東平王公世傑實長是州
公亷亮簡直惠以愛人始至亟視學宫社稷曰民無教
則淫民無食則死學社教與食民之本也不可緩也乃
作講堂以居講習更新壇壝以嚴祀事初民多入賈衒
射利公諭力本闢田凡若干頃吏並縁為奸里正役常
至不均民情困敝公即更之人無怨言法以四時役民
為坊正管庫民且當次吏搖民壞次以取賂嵗凡數四
民不得寧多流出境公歎曰民病有若是耶乃屬其民
富貧使自實民不忍欺因得品次若干户釐為三等役
以不易民喜而相慶曰我等可相保矣民因書其事於
大帛羣歌市過之且持酒肴詣拜公為夀公親起與民
為主飲民酒至一杯盡民同聲曰願公百嵗民之流徙
而來歸者相接於道崇明為州逺在海上去崑山且數
百里其民聞之願為崑山氓者凡若干餘户甲與乙争
利乙手臂提甲甲以矢中乙繫獄二年公處得其情出
之漕船入海遇賊賊駈漕夫四人過船以刄刼之使與
同事後連捕繫獄公以脅從亦悉出之公以愚民詿誤
牽連至行省州父兄子弟慮公因沮抑棄官至累數百
人詣省門見丞相泣且言曰我公無罪願大人神明無
以毫髮加我公由是感動即諭遣公還未幾公以母夫
人卒去去之日民涕泣遮道馬不能前嗚呼若公之才
且賢可謂能過人者矣其施諸民者厚而民報之亦至
是烏可以偽為哉彼或失其道而曰民之無良是亦不
明之甚者也使觀於此亦可以少媿矣銘曰皇仁如天
以莫不覆亦無不載如地之厚顧瞻九州九州茫茫維
億維兆不遐有傷孰協於治曰維守臣敷以仁義洽於
齊民民曰父母止生我躬不有良牧孰御我窮昔公來
止重食敬教凡百有作去惡從好我役孔艱集于予毒
如病頭垢卒用櫛沐民罹于辟俛俟刀斧維心淑問縱
之圜土民聞來歸如彼流泉連檣濟海於我受㕓民愚
召咎匪公之愆控於方伯斯悟公賢帝方思治君子是
使克燕我人恵于天子我聞公歸請公勿亟匪公則歸
作輔天室崑陽鄭東譔崑山顧信書濮陽呉睿篆
　　　海道都漕運萬户府逹嚕噶齊托音公政績碑
天下之事乆而趨於敝者勢也任其事而不知其敝非
智也知其敝而莫之能易非勇也今夫主公義而不恤
小故持已斷而不惑衆見非其人甚智且勇其才有逺
過人者不能與也昔我世祖皇帝既定南服將轉其土
所出之米内充京師上下有司百官六軍之食道里逺
阻不可河漕陸挽也時則有朱張氏能用智慮身入海
水尋其漕道由崑山出大海舟西北行旬日而抵直沽
其亦利甚嵗漕米亡慮三百萬石當是時也漕法始立
且二家殷富不有買賣盜食輙敢謾上自二家廢迄今
四十五年漕户率衣食於是或其家粗富而其人畏刑
漕萬則官之萬也漕千則官之千也一或窘貧則相率
無賴買賣盜食無所不至矣朝廷以漕府吏其風采無
以服人至正十二年冬托音公實奉命來居府長公亷
直剛果慈惠愛人始至則張理綱紀修舉廢墜漕户彫
靡者盡削其籍别召富民俾共漕事始人甚難之然人
素服公威望重令下無一人敢後至者進民㕔事下從
容諭之曰今官與汝直且汝視直所漕米多寡有差他
役且一切汝復無苦也民聞公言罔敢違逆退相先治
船以稱塞公命初法漕户有不肯躬身入海者坐之公
以新户多富户民多軟弱弗習海苐無失事聴其用人
自代且為常法時府庫空匱漕直錢莫知所出公慮後
時害事憂見於色㑹都省遣使送鈔行省供億軍務公
聞之馳馬至姑蘇驛從使臣留鈔使臣以軍務急重不
從公曰我為轉饟顧不急且重也竟取鈔二十萬錠以
給漕直漕户利焉故事嵗春夏宰臣暨漕府長祇奉皇
帝命致祀海神天妃公䖍恭齊祓躬視牲酒肥充潔新
一如法式比於行事進退興俯始終恪誠神相漕事濤
風禁息卒以無虞漕户盜賣米而征民取償吏役並縁
為奸公察知之苐令坐漕户毋縱氾濫螙民民免者甚
衆呉民饑公視官廪多羨米謂郡長吏曰今四方盜賊
蓋良民也迫於饑耳吾食厚禄奈何坐視民饑且死不
少願恤也郡長吏即盡出羨米平價大縱民糴民甚徳
之成周國有大事則六官通職以相助是謂官聮故有
喪荒之聮事若公之救民饑非出位也且其居漕府更
法易弊其智識實能以佐其勇是不謂之有逺過人之
才者耶公嘗為御史出監閩憲復貳浙東帥閫皆大有
聲今其政績又顯著若此作為銘詩刻之貞石以示無
窮不亦宜乎銘曰於皇世祖既受天命奄有南服南服
孔將有江有湖誕殖嘉榖有新附臣肇啟其海用海為
陸乃漕其粮上入於京其食斯足凡彼作法維鮮克終
罔不有淑彼衆漕人乃敢用奸勿畏于戮皇帝曰嘻謂
公汝南作朕心腹公召我人曰來共事匪汝荼毒復汝
徭役亦勿從海予大矜汝致䖍神妃沐浴齋慮遷宿祠
下躬視潔肥壺濯鼎鼐羊豕牛馬大昕公入祼薦拜起
億萬觀者神食馨香馨香惟誠匪樂巫舞神妃效靈漕
發之旦無暴風雨蛟鼉遁匿水波偃平保有檣櫓呉民
罹饑中心怛憂食勿暇遑民來貿貿俾控邦侯發陳於
倉民無散流老稚飽嬉歌於道旁其歌維何曰維報功
天子聖明亟召公歸公歸秉樞大惠羣方崑陽鄭東譔
濮陽呉睿書
　　　崑山州重修東嶽廟碑
有天下者得通祭山川之神葢中天地而立故其氣通
諸侯非其境内則不得祭非惟不敢踰犯禮制然亦非
其氣之所能通也嶽之列有五岱宗在秩祀為最隆故
唐虞巡狩必先至其地成周之時其山在魯境内故惟
魯得祭今其祠廟遍天下則天下皆得祭之非止於魯
矣昔楚昭王有疾卜曰河為祟大夫請祭諸郊昭王曰
三代命祀祭不踰望不糓雖不徳河非所獲罪也仲尼
稱其為知大道然則山川非其境内不能為禍頋獨能
為福耶雖然予嘗考夫後世徧祀之故曰山林川谷丘
陵能出雲為雨見怪物皆曰神公羊氏傳曰觸石而出
膚寸而合不崇朝而遍雨乎天下者惟泰山爾是泰山
能出雲為雨且其雨及天下是有功於天下天下祀之
豈以是歟宜他嶽不得與焉崑山有祠大徳初河南行
省左丞朱公清所建也中殿後閣前門旁廡規制完具
公乃延道士殷君震亨主之且使之甲乙以相承繼次
𫝊金君修徳殷君元善楊君春澤迨今且六十年木之
堅者日腐土之黏者日解丹雘之絢爛者日晦昧漫漶
春澤乃謀於師曰祠廟之設實為兹邦之人雨晦疾厲
相近之地兹屋日就於壞不修將何以嚴祭祀乃與其
師盡出所儲即興工役邦人亦多輸錢以助未幾腐者
以易解者以固而晦昧漫漶者以新時至正十二年壬
辰嵗也初震亨又别作室於祠廟之東南曰靈寳進院
今亦春澤主焉震亨字在山崇明西沙人徳業為時所
推重宜其傳世皆賢也余惟能福天下者岱宗之神也
能建祠廟使神福於一州者朱公也能繼其功而勿墜
者殷與楊之力也是可書已又為之作為歌章使州人
歌以事神其詞曰岱宗巖巖位東方大哉兖鎮魯所望
其色上與天蒼蒼蒼龍七星經中央發育萬物司青陽
夭厲不降降休祥大雲時出冐八荒氣闔為雨闢為𤾉
黍稌濕燥丕穰穰民不饑餓逢屢康中非靈示孰主張
兹義明白非𣺌茫恭惟洪功浩莫量千古萬古天同長
唐虞下暨明聖王代隆祀望彌昭彰秩踰四岳禮非常
西南北中讓莫當扶桑出日灼殿堂木蘭斲橑文杏梁
幼牲角握弱匪强黄流在卣臭馨香我卜而食時日良
飈風倐忽神來享昭明在上何洋洋冕而青紘帝衣裳
山祇川后序兩旁祝𫝊神指意孔臧天子萬嵗夀無疆
敷錫四海名永慶崑陽鄭東譔濮陽呉睿書并篆額
　　　重修靈慈宫碑
海之利天下其功用為最大通舟楫濟阻逺遷貨資之
重雖地之相逺若秦越無乗車御馬之勞不踰旬日可坐
而至矣然天下惟海為至險况夫操不可恃之器而陵
不可測之淵其遇卒然之變有非人力可得而禦者不
有神之智力以相左右其能克濟哉我元運東南之米
取道遼海繚繞萬里而達京圻其亦逺且艱矣惟海神
天妃有功於國與民者甚大舟入大海汪洋之中上天
下水四無畔涯彼以眇然之身談笑而往無少怖畏疑
慮之心以神賴也當大風疾至海水盡立雷電交下天
日盡暝同舟之人對面不辨顔色窮蹙危殆呌號於神
神之檣火燁如大星衆叩頭再拜舉手相賀如得更生
其禦災捍患者此神之得祠亦宜矣神夙昔著靈至宋
元祐間有功朝廷始立祠於其地聖堆厥後靈蹟日益
顯赫凡東南並海郡縣悉皆置祠祀之䖍至國朝始錫
祠額曰靈慈崑山周涇有靈慈宫大徳間朱公清所建
也因肇啓漕道出入海水屢承神休所以表著靈蹟而
為祀禱之地當漕發之期省臣及漕府長佐必躬祠下
得從以行且祗奉上命具六牲以嚴祀事春夏凡四至
焉皇帝嵗遣使函香賁臨徳意優渥曰是宜宫祠修潔
完好幽以事神明以祗待王命至正十三年春今漕府
長托音公始至祠下仰見殿廡榱瓦彫弊丹堊蕭瑟大
驚曰是雖主祠失人亦有司之過也乃出公帑鈔計凡
七千五百緡俾新之主祠道士楊春澤用掌葺治州郡
長佐及逺近富人皆相先出錢以佐役未幾舊屋皆完
復以殿之東北為殿以安神寢殿北為樓以弭使節至
是宫之規制始備矣初祠之立實道士殷震亨主之震
亨卒乏人以浮屠攝焉後至元間主以道士張徳一公
乃訪求道士之賢且才者將俾之舉廢修墜因得春澤
且以春澤實震亨之後遂使之主是宫且定為甲乙相
繼無有變易而春澤之勤敏果能立事又足以彰公知
人之明焉公盡心漕政彌滿周宻無有罅漏及其致力
於神又復懇至且圖乆長及神相漕事卒底於寧雖其
昭答國家典禮之隆然亦出於敬誠感召之故神人相
與其亦可信也夫既記公事神之蹟又作迎送神之歌
使嵗時歌以祀神其詞曰海之水兮實大以長妃旦出
兮無方夕歸來兮故鄉閟靈館兮莆之陽編貝户兮珠
房女窈窕兮在旁啾吹匏兮鼓簧飲且食兮樂康築遊
宫兮婁滸敞高堂兮䟽户雲為車兮龍為馬妃倐忽其
來下薦廣牡兮豐黍伐大鐘兮賁鼔方洋洋兮翟舞聊
逍遥兮容與載羞肴蒸人㪺酒兮我妃孔樂旡不有兮
高濤山立大魚吼兮風吹𤣥旗䬃先後兮火流羣檣赤
圓斗兮舟人如林命妃手兮嗟我欲留終不可乆兮崑
陽鄭東譔濮陽呉睿書并篆額
　　　崑山州重修學宫碑
崑山在宋為望縣學宫在縣治西南二百九十步元祐
間縣令杜採之所徙建也國朝以生齒之庻陞州徙治
所東倉至正丙申海冦毁東倉州復舊治所招還流逸
民重立官寺及社稷之壇宓犧神農黄帝之廟至是遂
大修孔子廟殿之址拓其舊三之一堂室門廡齋序直
舍庫庾庖湢無不畢具又為堂以祀鄉先賢鑿池論堂
以制象設先聖先師繪從祀諸賢範祭器理大成樂又
無不如法實今費侯為州三年之所成也民之居者知
有教士之歸者知有養又侯之仁民禮士一出於誠之
所致也役始至正二十年夏四月竣事於冬十二月侯
既帥僚友將吏儒先生講舍菜禮先聖先師又遣職於
校者具書幣狀顛末走百里外謁予文以志予方悼世
變之劇州邑鞠為草棘者雖鄒魯地不免矧阻江要海
與冦爭尺寸者哉訖能保障其所如金湯帡幪其居廬
校室如按堵之故非其人之守將雄才健政有以濟其
民者曷致是耶若侯者是已𫝊曰守令者民之師帥也
侯非師帥之殊尤者乎抑聞侯治暇即過黌宫與為弟
子師者辨討名理扶植綱常者切切然恐不及人於乎
人之所以為人國之所以為國者綱常也叙此則治斁
此則亂世降道㣲邪説暴行滿天下馴致三綱淪九法
斁人類無以别禽獸然理出於天者未嘗一息而可滅
予讀孟子書知先王之學校之教矣其言於戰國之君
曰三代之學皆所以明人倫也時方崇功利薄仁義則
又告之曰未有仁而遺其親義而後其君者推其效可
使制梃以撻秦楚之堅甲利兵人心天理之足恃也如
此詩曰既作泮宫淮夷攸服是其效已又曰在泮獻馘
在泮獻囚又知古之文武非兩岐也侯於是用武之秋
不敢斯須㤀文教其不以是歟昔魯作泮宫國人有頌
竊取其義而係之以詩云侯名復初字克明東平人賛
其成者同知州事海陵梅英判官濟陽丁復初教授陶
植提按控牘陳善都目沈繼祖謝安道也詩曰維呉支
邑昆在北東東薄于海捍海作邦陵谷以變井邑以遷
人民雞犬往而復還邑有庠序鞠為草莽治必有教復
我黌宇展也費侯樂師克師文事武事匪曰兩岐在昔
受成獻囚獻馘我教既成我戰必克化民服敵孰負孰
荷侯曰噫嘻豈不在我我部百里我心一家衣冠儼雅
籩豆静嘉天綱不斁國紀攸敘如子從父如弟子聴傅
維昆有石維石有銘銘以著績聿觀厥成有元至正廿
一年嵗次辛丑春正月上元日建訓𨗳陳増殷奎直學
黄(缺/)李詧學吏夏芑竹先仁奉訓大夫江西等處儒學
提舉楊維禎譔將仕郎杭州路海寧州判官褚奐書并
篆額
　　記
　　　崑山州重修學宫記
教民者民從治民者民訟是以學校重三代之際學校
徧天下記稱國有學遂有序黨有庠家有塾其大畧可
睹已予嘗考所謂校室之制則塾也即其所以督教之
意遂使田廬民氓皆盡躬行孝弟忠信之行其效美矣
及秦棄詩書不用學校遂廢至漢孝武時始復興學由
漢以下每一改邑學輙隨而弛必乆而後復我世祖皇
帝初定天下即使使東祠孔子復延致鴻儒大興禮樂
文教之事民口為儒家復其繇役每詔下條序學校於
是聖道彰明教化純美天子坐致太平之功學校不廢
也崑山故大縣頃以户滿若干方陞為州後徙治益東
東倉今州是也既遷有司作新學其制務侈於舊然來
者弗察浸乆浸弛至正四年春今守王侯士英來見其
蕪陋弗治曰不教民無以為治學廢教將安出夫國家
隆學校所以樹教本也乃使修學宫上者棟宇下者步
廡周垣靡不堅完又使士顧信相於論堂之北作新堂
以為子弟講業問辨之地守以時入學則居於是使論
説所受於師者以察其進否又鑿兩池夾室之旁中植
蓮花曰是周子之所愛而為説以喻道者也因名堂益
清是嵗學成而予適至入其境民有負老持幼望其邑
而歌問之而曰前日為政者虐故去之日聞新守善養
親又多善政是能養民者也吾故還耳余聞其言而歎
曰斯近於仁矣能使其民親逰於其校士之居校者稱
侯之美曰仁而不僣徭役貞矣亷而不苛盜攘息矣勤
而不煩草萊闢矣予曰斯寛矣能使民遷善余嘗論之
夫民易治耳道之仁而仁道之讓而讓設為學校教使
皆盡躬修孝弟忠信如古之制其效亦無不著觀侯之
於學善矣又能以身先夫民民喻其仁若依父母誠稱
國家之明制庶幾知教矣昔者魯修泮宫而魯頌作重
民彛也余願竊取其義因為詩以勸教民詩曰勾呉之
東其縣維婁地大民夥陞取雄州州既改作民來如属
不教則悍乃作新學學誠教首吏闇勿察彌乆而弛置
若綿蕞守入伏謁顧瞻怵惕俄而大起棟隆且吉相作
新堂使居絃誦更進弟子試為禮頌守謂弟子力學自
躬毋苦征徭恣求良朋父兄圜觀歡喜忭舞執公之轡
願之公所昔我避逃將子車下今絃於官進豆陳爼池
水湜湜菡蓞其花錦紳縞帶容色洒如朂哉爾士有敬
毋怠作室者誰守世傑氏李孝光譔
　　　崑山州重修儒學記
崑山學校之難異於他郡有三故焉州之舊為縣故學
校視縣為髙下縣既陞州而學校尚仍舊規制卑狹不
足以聳觀瞻興士類其故一也又今州治乃舊太倉地
地瀕海荒落其後日漸生聚成市蕃漢閩廣雜處混居
而土著者十無二三文學之士亦率自他邦來今之舊
𨽻儒籍者數不滿十人蓋民非土著則所向無恒心士
非土著則所習無恒業其故二也又今之職教者非盡
得人經術之不明行藝之未備不能正身檢下而且徇
私以縱其奸是以螙愈深而弊愈甚此學校之通患而
崑山為甚其故三也雖然事存乎政政存乎人其轉移
作興之機亦存乎為牧守者何如耳至正九年夏史侯
文彬來為守既謁廟庭即惕然思有以新之先是學贍
空於計吏之手嵗所入無幾何入即隨手支付無所儲
儲亦無其所侯命先作倉庾為屋者三翼其左右者二
敞其前為軒者一凡向時之侵漁窺覬冐占儒額者悉
去之節浮費謹出納明號令而是嵗之所入者始全所
儲者始有餘此侯之所以立其本也乃履殿西偏地復
侵疆三畆有竒築而為牆凡四十丈殿後地舊為汙池
旦暮潮汐蕩激幾壞址乃募工輿土實汙池疊石以防
河岸而為牆於其上此侯之所以廣其基也基址既固
乃建講堂堂之高二丈三尺其入深五丈以楹數之者
八其費出於州民陳允恭而凡畚築完甃之務則民之
願輸力者聴蓋侯之徳惠政教足以動之故其樂於趨
事如此若侯之自為與資於學廪者則更建大成殿為
六楹髙五丈二尺深亦如之為儀門二楹如殿其髙視
殿不及二丈六尺其入深三丈門東西為官㕔各四楹
堂之東西為齋以居生徒殿之東西為廡以列從祀通
為屋二十有六先是從祀諸賢並圖於壁翳昧陊剥弗
彰至是始改為塑象凡百有五人其門牆亭泮靡不完
好始於至正十年之正月而以明年二月成此侯設施
之次第也侯之綜理規畫不啻若家事非有公府劇務
不得已者必日一至焉若朝夕程督則授之教官前鄉
貢進士蔡君景行景行亦孜孜展力以相其成於是授
業者有師執經有徒誦聲洋洋達於閭里觀者易視聞
者易聴而人心俗尚之變且權輿於此矣已而蔡君述
其本末以來請為記予前佐領江浙儒學所記學校多
矣然因仍者易為力改創者難為功今斯學内外髙深
横縱巍焉廓焉跨軼前代非力足以任重才足以立功
者不及此雖然予嘗徴郡乗所載人物自晉二陸而下
多名士然猶曰才華過實君子所不取如清慎超卓仁
義不汙者率有其人至近代端拱迄咸淳科第相望為
鄰邑最其間又以大魁為朝名卿抗䟽力詆權貴者清
節凛凛照映史冊為閭里重州治既垂四十年商賈之
集生齒之繁財殖之富皆有加於在昔而人才之見於
世者猶有愧焉此其故可知矣今侯一舉而新之所以
嘉惠士子者甚至為士子者盍亦以侯之心為心以聖
賢之學為學為小學而必由乎洒掃應對進退之節必
由乎禮樂射御書數之文為大學必由乎格物致知誠
意正心以修其身必明乎治國平天下之務以達其用
師以是為教弟子以是為學夫如是則徳成於已名揚
於後時居則善其鄉以成禮讓之風出則廣其施以著
之行事之實上以忠於國下以有光於前聞人夫豈非
史侯之所望於諸君者哉史侯為州所増廣創設不可
殫記予獨舉其作新學校之功以為州之士子勸無負
侯之盛心云承務郎前浙江等處儒學副提舉李祁譔
武畧將軍建昌路縂管府判官胡布書并篆額
　至正九年夏史侯文彬守崑山始新州校規州制也
　浙提舉李先生祁為之記史侯去而碑未剏至至正
　廿二年春基分教是邦始奠祠而立焉太守偰侯實
　董成之嗚乎史侯建學功非一日而數年間始得刻
　石庸非政教有所闗係而史侯之勤終不可泯耶明年
　夏平江路崑山州儒學教授江南蔡基志
　　　啓聖廟新建宗魯書塾記
宗魯書塾者松江上海之士民因孔氏之遺蹟而作也
遺蹟者何孔子裔孫有仕於東南者僑居於此故名其
地曰孔宅涇也涇之東十五里曰青龍鎮青龍又南六
十餘里曰華亭此其地之所在也按圖經孔子二十二
代孫仕漢為太子少傅曰潜者避地㑹稽卄九代孫曰
滔者仕梁為海鹽令三十二代孫曰嗣哲者仕隋為呉
郡主簿三十四代孫曰恒者為蘇州長史孔氏仕東南
者非一人厯嵗滋乆不可必其主名也舊訪其地有孔
聖廟顔淵井宰我墩涇之北有浦曰叔梁浦立有叔梁
廟後因追封又名曰啓聖王廟蓋孔氏乆居其地或值
世代分據阻絶思慕其鄉作家廟進祀故涇曰孔宅浦
曰叔梁而井若墩皆以弟子名者實以擬夫東魯尊其
所出而不㤀其所自也又傳孔聖廟嘗廢為孔宅寺㤗
定中廡下有異聲寺僧掘其地得舊時冠履等物土人
益信其為孔氏所居矣至正嵗戊子前延平路教授章
顔青龍人也家素饒財樂善尚義睹兹廢址名存實亡
乃擇廟東隙地乗地爽塏而營治焉傭工市材載堂載
構並建兩禮殿右祀啓聖王叔梁氏及夫人顔氏左祀
宣聖及從祀四賢十哲兩廡列祀濓洛新安等傳道諸
大儒象設尊嚴規制宏䆳南院門二北祠文昌講集有
堂肄誦有齋東曰進徳西曰修業黌舍粗具兵難荐熾
寢不遑理後十有二年嵗庚子興化馬玉麟尹上海訪
知其故時章顔已死召其子弼輔喻之曰汝父搆是而
中輟何居乃畀禄米以助不給弼輔割田六頃八十餘
畆嵗租米為石三百五十以資釋奠舍菜養士及器服
百用之費於是走幣致前信州藍山書院山長劉鏞以
主之設訓𨗳二人曰洪恕曰韓羽以教弟子員直學一
人曰王黼以司出納漸有條序而馬代去海陵何緝為
尹申勅前規免章氏所舍田役以優其家松江倅顧逖
亦遣功曺董工甓壇築垣以補完之有頃顧與何又皆
罷去嵗癸夘秋維揚蘇宗瑞尹上海而(缺/)　張憲文為
丞天臺陳聚為簿暨(缺/)職黄佑胡紹忠協恭敷治振厲
士風躬履書塾𨗳飭惟恪慮昧於永乃命山長劉鏞具
因革匄文以刻石焉惟禮莫大於祀治莫先於教祀以
致敬教以迪善能敬而善俗斯厚矣古者鄉師州長属
民讀法㑹射考其徳行道藝以糾戒其過惡祭樂祖於
瞽宗以示不忘祀之與教其來尚矣聖人之教本於道
道原於性性旡不善則道無不在教無不行也吾夫子
生於叔世不得其位孜孜然修明經籍垂世立教使天
下之人知有人倫而不淪於異類千萬世如一日則天
地父母之徳家祀户享未足以報也况是地也聖裔居
之嘗建家廟矣事跡有徴廢而不興見者聞者寧恝然
耶郡邑大夫士先後勸戒建置一新爼豆斯陳弦誦斯
秩洋洋如在濟濟來㳺可謂知所務矣於以崇徳報功
於以化民成俗其效豈淺淺者名曰宗魯以表其跡不
亦宜乎昔子産不毁鄉校孔子仁之諸君子之興書塾
得毋有以稱述之耶於乎道若大路然人病不由耳師
弟子業於是者溯夫淵源之正而不汙流是溺識夫體
用之全而不邪徑是惑是則聖所望於後學邑大夫所
望於俊乂者將羣游於書塾涇浦者如周旋於闕里沂
雩之間自是呉多君子使人曰呉一變至於魯顧不休
與至正癸夘冬中月既望資善大夫江浙等處行中書
省左丞周伯琦記並書篆
　　　崑山州重修三皇廟記
稽古鴻荒之世人文未開蚩蚩之民與鳥獸争一旦之
命不有聖人出而立人極焉生人之類滅乆矣毛茹而
血飲也為之庖厨巢居而穴處也為之宫室畫卦以通
神明之徳造契以代結䋲之政為之耒耨以厚其生為
之醫藥以救其死造律厯垂衣裳以開萬世之治其有
功於生民甚大廟焉而棟宇撓祀焉而籩豆缺豈教民
報本之意哉崑山三皇廟自州治遷後日就隳廢至正
十九年州治復還舊所大尉(缺/)承制以安卿石君同知州
事奠謁之初顧瞻太息退而謀諸知州費侯曰州事草
創百廢宜次第舉三皇建極之始今而廟宇崩摧神象
暴露國家崇奉之意安在耶舉所宜先費侯是其議亟
捐俸為倡醫流義士翕然和之不數日得錢若干緡米
若干石召匠度材以工給其役以吏董其事不數月殿
宇之顛覆者隆然起兩廡星門之朽弊者翼然張階墀
磚級之陊剥者整以宻象塑丹白之漫漶者煥以新傳
所謂人存政舉者是也夫弛張係乎理不係乎時廢興
由乎人不由乎數有為者何施而不可也學有田若干
蕩租若干冊籍迷失無所考石君又追究歸之學祭祀
饘供之用於是乎不窘矣廟成而石君去費侯曰石君
之善不可沒也徴予文記之予讀邵子經世書至皇帝
王霸未嘗不廢書而嘆也皇以道化民霸以力服人世
降俗漓古道茫昧崑山之長貳修舉廢墜而以三皇廟先
焉其薄功利以尊道徳者耶其知報本而善教民者邪
詩云有斐君子終不可諠兮後之人庶乎尚有考也費
侯名復初字克明東平人石君字安卿西夏人陳秀民
譔饒介書余詮篆額至正二十三年夏月日平江路崑
山州知州偰斯同知州事郜肅州判丁克明提控按牘
趙從周都目謝𢎞道醫學權教授王曄教授許規立
　名蹟録卷一
欽定四庫全書
　名蹟録卷二　　　　　　　明　朱珪　編
　　記
　　　重修永懷報徳禪寺記
呉城之東百里内有属州曰崑山州故治西偏有寺曰
永懷其州之東濵海帶河墊下湫隘祇林寺基亢爽明
塏實經始之善規也按舊記寺建肇於宋政和間有僧
義明闡法於斯聲動遐邇聞者樂施厥積既羨乃作殿
宇行人道川率邑人沈饒輙為募四方之尊信象教者
承以法堂翼以兩廡表以諸天之閣而寺之規制粗備
至南渡建炎叅政王公欲以此寺為奉先之所遂請於
朝因敇改賜額為永懷報徳禪寺越二百餘載日就靡
夷凡規制之所存者惟大雄氏殿巍然丹堊漫漶將至
廢弛為住持者莫有為起廢之圖而其衆往往散之四
方逮皇元癸酉改元之嵗浙西江東道廣教府移檄本
郡以岳雲望禪師領之既至慨然曰吾為釋氏徒居釋
氏宫起廢之責顧不在我而誰歟先是寺之土田質貸
乆不能復倉廪虚罄而廢加甚師乃力自奮厲夙興夜
寐銖積寸累毫髪畧不以私口體奉由是稽質貸之嵗
月恒以福報因果之説開諸人未能率化則出所積以
贖之則質貸者歸虚罄者實然後度資計庸庀工鳩材
外自三門兩廡庋經之藏撞鐘之樓圓通之殿水府之
祠内暨法堂丈室與夫選佛之塲儲資之庫下及庖湢
圊溷寺之周圍隄㟁城牆一撤而新之閣之初建井植
四楹今則耦四楹而廣植焉閣之左右後創二樓相照
以弼之則翬蜚敞豁金碧燀烜而已俶工於乙亥之秋
落成於乙酉之夏於是棟宇隆厚上下完固輪奐礱緻
之美燦然不失舊規四散之衆復集相與喜曰我等厯
雲水見名山大刹之偉壯未嘗不内顧而興願念不圖
今日見永懷之重新也遂合辭走武林屬余文以記之
夫天下之事物無巨細惟誠可致仰慕佛氏之道㣲妙
宏博天地所不能容聖智所不能窮其為道勇猛精進
心所趨者不退轉卒以成佛况寺之興乎且昔之尸此
者豈不知廢之不興為已病此乃誠不属故坐視嵗月
之遷而徒已焉今永懷之重興庸詎非望師一念之誠
哉故樂然敷其梗槩而為之記載諸石以夀其傳庶為
來者鑒毋隳厥緒焉可忽諸師諱道望台之臨海人姓
項氏世為儒官得法於寳寧古林之嫡嗣岳雲其號云
至正七年七月既望鄞劉景元記大中大夫秘書卿台
哈布哈書
　　　豐兆院記
吾聞佛氏之於其道也必深造超詣盡得其師之説而
後止故常去父母親戚斷割情戀不使外物騷亂其心
腸二三其思慮則庶乎其有得矣然居不可以無宫室
也饑不可以無菽粟也寒不可以無布帛也相生相養
之道有終不得而廢矣故必有上棟下宇之制以却風
雨寒暑必有園田生産之利以備饑食寒衣夫既足矣
又不能無出入冦攘之防疾病死𦵏之變不可孑然而
獨處也故又慎擇其人之慈良信愿號為師弟子結之
以父子親戚之㤙使可以相保相賴必如是庶幾其可
也崑山東廣教寺為呉雄刹僧徒常二百人往往有以
行業顯名當世者有曰𫝊法師者嘗出主杭之横山寺
明天台氏之説其行業尤著法師度弟子二人曰道彌
道行彌獨得其師𫝊乃别築室於寺之東姚苓里名曰
報恩精舍皇元至元間有司籍僧因陞為院至大徳中
屋為颶風所摺乃以田易廣孝寺東偏隙地而遷焉傳
至允穹正因又能増益其業視昔有加矣因公性機警
又嘗問學材榦足以立事常居廣孝耆舊興舉墜廢其
功居多非惟能紹先業而已又慮其徒或忘前人創立
之艱徴予記之今人有父子昆弟之屬家之所以成者
由天倫之和而取賊敗者背是也况乎結至䟽將為至
戚其可以易道哉若然則庶乎始終相保相頼而無慮
矣
　　　大寳洲記
静專者道之基亷退者福之原節儉者事之本古之賢
知之士行高當世不危其身不損其名百世之下有喜
稱而樂誦之者豈有他道哉世之末能下技譸張巧變
將持之以欺世而盜名其自視為有餘貪墨而不止及
其窮也亦可悲已故惟逰乎方外者其志堅定凡天下
之可尊可貴可驚可喜不入於心故常超然而自遂焉
蒙泉禪師則其人也師自齠齔歸於佛長逰四方從鴻
師先生盡得其説至詩書百家言亦無不通元統間教
府選材僧而得住崑山報本寺未幾遂棄不居由是檀
越尊姓衣冠上流至於賈工下俚之人嚮戀彌至凡所
施與無所恡惜師勇於進修而服食寡薄雖古之枯槁
巖穴者無以過之乃視其所贏即寺之隂别為屋若干
楹邑人章景仁讀書好義與師相善又能以力相之屋
成象佛於中且以待四方賢者之來也署之曰大寳洲
乃謂東曰子儒氏而通於詞願有以記之夫物希有而
難致者謂之寳珠玉吾知其為貴土凷瓦礫吾知其為
賤小子之智奴𨽻之明也天地之間有至寳焉智者得
之愚者失之矣是故寳得其寳者祥寳失其寳者殃曰
慈儉不敢為天下先老氏之寳也曰佛與法佛氏之寳
也合佛與法而一之者僧也故僧亦寳也夫是寳也衆
生非無佛非獨有衆生非欠佛非有餘故佛常欲與衆
生公共而均有焉居之而弗施者謂之徒寳失之而不
求者謂之棄寳吁佛亦悲之矣今夫是洲之大衆寳聚
焉能入其中者行止坐卧常不離寳豈終有不獲者耶
而為頌曰其洲大無量中有衆寳聚非金銀琉璃珠玉
諸珍等其寳悉見前罕有能見者如盲眼無視如坐暗
室中人辨五種色疑惑不能知惟無障礙故而能見斯
寳充滿於大洲無有非寳所若有諸善人因以求寳至
皆生大歡喜悉能滿其心昆陽鄭東造濮陽呉睿書并
篆額
　　　瑞雲精舍記
崑山東陸瑶里曰瑞雲精舍者宋咸淳間茜涇廣孝寺
易公所作也里有陸氏為里中著姓易公陸出也精舍
之作以近族也按廣孝寺碑寺始建於唐咸通中唐末
寺燬至宋太平興國中有高僧子瓊道清者從汳梁來
至海上樂其地古且得石幢草礫中識其為故寺址也
乃重作寺以居四方之來從者盖易公之初祖也故今
廣孝眂易公之徒猶宗子也其先師弟子之傳以次至
易公始度弟子二人其一曰法明為明之後者曰可才
乃出分而至瑞雲焉凡彼此衣鉢之儲土田之入由是
始判然而為二矣宋末精舍災皇元大徳間明才二公
復作之視昔有加焉既又作室寺之東序之北欲後人
知其所自出也由才而下曰分祥清潤净元希孟從邑
如以徳鄰智融若谷義深善權其傳皆以次文山孟公
慮其世逺而法壞且忘前人之勤也是不可以無記謁
文於予嗟夫世之享富貴有不能終其身或僅一再傳
其子孫則已寒餓而亡滅者矣今佛真相傳或厯三四
百年而不墜者無他道也世人急富貴捐禮義故子孫
常多愚而易敗佛氏往往能慎後而擇賢宜其能乆也
予觀諸瑞雲若孟公鄰公皆出世而師表於天台氏矣
是不謂之能擇賢耶今又以賢而擇賢則其徒宜益有
賢者矣其將相維於無窮哉昆陽鄭東造并書𢎞農楊
希賢篆額
　　　無倪舟記
客有夸其言於衆曰負一鍾之粟則用駝之力一半馬
之力五人之力十矣今海上之舟絜其大則踰千弓計
其力之任則踰千鍾用之入鉅海走汪洋一日趠幾千
里而不謂之勞人駝牛馬強日及百里弱半之汗出而
力盡矣然則其為器大為功多莫若舟也客有在旁咥
然笑之曰陋哉子之見也吾語子以大舟乎仰而制圓
俯而制方崐崘坱圠莫極端倪日月星辰之行也山嶽
河海之流峙也九州生聚之耕作飲食也羽之飛毛之
走鱗介之潜伏也蠢焉而昆蟲也植焉而草與木也廓
以居之力以持之是故愈乆也而不憂其壞愈多也而
不憂其隘其為器也孰與其大其為功也孰與其多客
又有在旁啞然而笑曰子之言幾矣吾復語子以大舟
乎其制也方寸及其廣也包乎太虚無有端倪彼仰而
制圓俯而制方納之吾舟之内有餘容矣日月星辰使
不失其行山嶽河海使不失其流峙九州生聚使不失
其耕作飲食羽毛鱗介昆蟲草木使不失其飛走潜伏
蠢植且百世之上吾溯其流而知其已往百世之下吾
從其流而知其方來然則其為器也孰與其大為功也
孰與其多二客憮然乆之曰吾知舟之為舟而不知天
地之為舟吾知天地之為舟而不知大於天地之為舟幸
聞先生之言可以去吾蔽矣句呉白雲師署其居室曰
無倪舟昆陽鄭東為述三客者之辨作無倪舟記
　　　崑山州知州史侯生祠記
佛氏以慈悲𢎞願汲汲拯救羣物為務而不私恤其身
其設心竭慮亦仁且厚矣自其法入中國上而萬乗之
君下而公卿大夫至於庻人莫不愛䕶而尊信其説故
能垂之千百年而勿墜也崑山茜涇廣孝寺建始於唐
咸通間其僧員之盛比桉而連業同堂而合食者常二
百餘人葢呉郡之東名藍古刹也寺舊有田若干畆遇
嵗不豐食廪輙告匱境上富人因捐田入寺日餉得以
少裕焉至正七年朝廷以凡天下寺其買田非宋金時
者令徭役與齊民等且崑山為州徭役甚重以繁為東
南州縣之最雖多田鉅資之家一或失計即糜爛破壞
不可復支况僧素不習事孱弱畏怯而一旦加之重務
有司又低昻失平絲粟之賦刻期逼迫故往往鬻田送
官用脱刑責且小吏賤卒假威上人日持牒踵門足跡
相接苟弗滿意欲即造語生事巧發上怒動輙禍人至
必待之如尊賔貴客雖一日數十人不敢忤一人焉由
是寺力日就澌盡如病羸人僅僅骨立時廣孝之衆相
顧無䇿壯者將散之四方老者立待於斃而已至正九
年春朱方史公元來守崑公亷正敏亮恕惠愛人不立
威任刑常近民而求其所惡欲閔閔焉若慈母得赤子
於其懷也乃知僧之病役而廣孝獨甚焉惻然而愛䕶
之甚至寺僧乃喜而相慶曰吾可免於散亡立斃之憂
矣然公之㤙我若是其厚吾無以報公是心缺然矣宜
肖象以祠公不惟使近佛而求畀以盛大之福且朝夕
若親公顔面而敬且愛焉則亦庻幾可盡吾心乎乃相
東序治室而慎祠焉寺之主僧乗謂東曰凡人之情於
事乆則怠怠則忘之矣願為文刻之貞石將使吾徒懷
公於無窮哉古之善為治者能勿咈夫人之情則其政
無不獲者矣故上者常任徳下者常任刑刑怨之淵也
徳㤙之薮也前乎公為崑山不知其幾人矣未聞有能
祠之者由今觀之刑徳之應亦大相逺矣然則後乎公
者又能以公之徳人者徳之其有不以祠公者祠之乎
公有惠愛於人甚至崑山之民攟摭其治跡之實而載
之石甚詳也兹故畧焉昆陽鄭東造并書𢎞農楊希賢
篆
　　　直沽龍祠記
通州南五百里其地曰直沽有龍祠龍能著靈凡水行
之人涉危蹈險莫不賴龍以為命者且國家嵗漕東南
之米三百萬石由海抵直沽而達京師於時海波晏伏
雨風和平萬艘連連卒以無事亦莫不賴龍以為安者
則龍之於民亦有功哉記謂能禦大菑捍大患則祀之
龍之有祀也固宜又曰山林川谷能出雲為風雨見怪
物皆曰神龍實有焉則其有祠也又宜呉之崑山商者
沈某海行而至直沽數數焉其出入海水船安楫牢未
嘗有倉卒怖愕之變故其事神益䖍因覩祠宇撓壞像
設露處過者狎焉其心勿寧且曰神之徳我人甚厚當
其身危勢蹙呌號於神求哀而乞須臾之命將終身思
報徳不敢背負及其既寧而遽忘之我等小人真少㤙
哉乃度祠屋舊制歸擇材為屋凡若干楹既具越明年
春舟載而植焉實至正五年也若某可謂能報神矣夫
徳人而責報於人者非也䝉人徳而忘報人者亦非也
今神不責報而人不忘報亦各盡其道而已且某亦商
耳推是心而為臣將不後其君為子將不遺其親為弟
子將不倍其師世之稱君子䝉人厚徳其人一旦在患
難則計較得喪不肯相顧者皆是也平居則曰彼商也
今其見義反弗及之矣予故書之非惟使過客常負於
神者讀予文内愧而汗下也昆陽鄭東造
　　　海曙樓記
崑山之東北海上其地曰茜􁀙土壤衍平廣袤有美田
深澤之利民居聮絡比宻如縣邑然吾友楊錬師居之
予嘗往來錬師必乆之而後去然獨恨其無高山大陵
可以㳺觀以宣暢湮欎之氣雖日坐屋下安飲且食使
人悵然不樂欲去求車葢諸山以望句呉之墟太湖三
江之水則百里外不能一日而往還也自予歸永嘉日
有山水之樂然寂寞無人則思其冠服修好姿骨竒岸
有如錬師者與之相從其間而不可得則又有不樂者
焉且聞錬師治樓甚雄峻𢎞麗如仙者之居予憶錬師
當秋清暑退海月夕出馮軒而望思故人如余者散在
四方與之嘯咏其上而不可得亦將有不樂也今年春
二月予來呉即過錬師求樓登焉而我二人相顧一笑
向所謂數者之不樂皆釋然矣仰觀其楣間之牓曰海
曙錬師曰子試為吾記之夫海之曙吾嘗習見焉夜過
半日將出扶桑之旁隂氣消歛陽光四達於是時起觀
清明之氣而吾之在躬者益有騐焉况其居髙臨虚而
先得之者耶吾將從錬師於是樓之上又聞方外之士
服朝霞而能乆視必有以私授我矣錬師名希賢字敬
仁善為歌章好鼔琴當世賢者樂與之遊云今年實至
正十一年月日昆陽鄭東造并書
　　　聴海軒記
水之為物也側出而上溢勇決而峻下觝厓而阻石而
聲生焉然其聲也始而怒中而平及終匯而為海也納
乎至鉅蓄乎至深雖欲求其聲不可得矣是知水無聲
水而有聲水不足於水也豈惟水哉至於人亦然今夫
么麽之人有一善焉而其色也矜有一能焉而其言也
夸夫是二者生於不足也尋丈之瀑尺寸之湍也聖人
仁義之懿道徳之豐藝能之通且習方退然而居天下
莫能盡窺焉是故善觀水者必於海善觀人者必於聖
人得其術矣句呉俞復初為老子之言且博通羣典以
求合於吾儒氏之㫖君婁江去海且近因名其軒曰聴
海或人以問予曰海無聲奚用於聴予曰甚矣子之固
也夫聴海者非以聲求海也將求海於無聲也求海於
無聲則海之為海也至足矣猶求聖人於無迹也求聖
人於無迹則聖人之為聖人至矣以聲而求海將以已
之量而淺海也雖然吾嘗居海而觀海之變當隂氣之
將洩其聲卒然而生閧然而合茫然而莫知其所來頃
焉大風應之與之相遇滉漭之中當是時予起而聴之
聲塞天地將不能容犬下之聲未有大於海也及其卒
然而平冺然而止茫然而莫知其所涯是知無聲者為
至足之藏有聲者為至足之發吁至哉海也故惟聖人
與海凖也且天下之耳同乎聴有精粗焉夫習於海而
莫之詧者衆人也其聴粗也其智弗及也吁海哉海哉
天下之善用其聴者日寡矣復初喜且請曰願有以記
之遂為記
　　　花雨軒記
婁山曰玉峯峯之南隠君子居焉竹樹蒙翳町畦交午
中為軒兩楹北塞而南通春冬清燠秋夏凉肅適體悦
性居處宜矣君老謝事子姓長日坐軒奥楞嚴法華諸
典次第龕閲旦日起沃盥琅然誦讀雖甚劇勿間以為
常如是已十載餘鄉人稱之曰善士邑大夫禮之曰信
士士君子敬之曰貞士非善無以懲惡非信無以動物
非貞無以處已君信其鄉先生哉予友盧先生志道友
於君有年教其子孫知孝悌忠信皆循循雅飭長子復
初克承君志所交多名士寓公甫弱冠先生長者樂與
之言嘗介盧先生求予文發君隠徳予聞釋氏書善誘
人予於釋氏非能知知君好之以獲休譽於鄉大夫士
若之有得也必秘秘必神神必顯其講説處天能雨花
坐中君講説是軒能然否耶他日造軒中必有能然者
感君至哉始名曰花雨嵗庚戌二月卄五日齊郡張紳
記
　　　又
世有慕空寂以樂天賦之善而不越乎綱常倫理君子
固當進之而不可概以㳺方之外者竝論也崑山王祐
之甫避世藏宻朝夕繙誦内典以示無事乎奔趨無效
乎刻畫淡焉泊焉内養外持雖藤葛紛㳫萬變日至吾
則凝焉寂焉而已雲門山人張公士行過其軒居署曰
花雨且為文以表揚之而又介陸公載請予發其未發
之㫖予聞金仙之教其高深𤣥逺不可窺測故雖天地
日月皆有成毁而其妙有實理則固未嘗毁也若其天
雨寳花彌滿周匝於三千大千恒河沙數世界以顯神
藏用豈特泥夫一室而已矣花之不根不柢不凋不謝
無分乎春冬無間乎紅白又豈假乎造化滋培之力也
耶祐之苟能有見則雖處幻境而不為幻境所惑不徒
繙誦而已乎金仙之道貴在直超無始洞悟本真所謂
不與生俱存不與死俱已者在是而不在彼花雨强名
不過神幻恍惚以驚駭耳目豈可塊坐執著而流觀哉
予嘉其請遂因其命之意仍為偈云其花非凡花漫空
眩衆目花蘤類生成凌亂從天雨無根亦無柢香嫓芬
陀香匪但闍崛城徧覆恒河界若人能了悟眼目鼻觀
間觸類歘有得重啓光明藏結習悉掃除飛堕不著體
𤣥言既超出弗泥還弗迷燕坐動豪髪當作如是觀洪
武四年龍集辛亥夏五月端陽日樵海老人淮海秦約
造
　
　
　
　
　
　名蹟録卷二
欽定四庫全書
　名蹟錄卷三　　　　　　　明　朱珪　編
　　墓表
　　　宋龍洲先生劉公墓表
先生名過字改之廬陵人宋以詩俠名湖海間陳亮陸
游辛棄疾世稱人豪皆折氣岸與之交丞相周必大聞
其人欲客之門下不就故人潘友文宰崐山縣延致先
生先生雅志欲航海因抵縣留宿焉先生卒縣主簿趙
希楙以友文所賻錢三十萬緡買地馬鞍山以𦵏遂立
祠東齋久而墓與祠俱廢更一百四十餘年為至正十
三年州人顧瑛秦約盧熊等聞之州州下其事徴諸圖
籍正其厲域表大石其上題曰宋龍洲先生劉公之墓
越六年寺僧盜葬其所今知州費侯復初令下僧遷骼
復其墓且表樹焉遣客殷奎謁予求表墓詞予昔往來
婁間屢詢其遺墓弗得今幸墓復予何辭於言或謂公
一窮詩流且其詩又局於季宋陋習僅如五季羅昭諫
爾何以表樹後人哉予曰不然取人以詞不若以節裁
公嘗抗疏光宗請過宫屢與時宰陳恢復方畧勇請甲
兵謂中原可一戰而取不用去正類昭諫力勸錢尚父
以春秋討賊之義義士為之激立可以詞客少之乎吾
以是復奎使歸告費侯刻石為表大元至正卄一年冬
十月五日奉訓大夫江西等處儒學提舉楊維楨撰將
仕郎杭州路海寧州判官禇奐書
　　墓碣
　　　元故朝請大夫温州路總管陳公墓碣銘
陳氏出舜後胡公滿以國為氏公之來裔莫詳譜牒世
居崐者祖諱信亞中大夫同知浙東道宣慰司事輕車
都尉追封潁川郡侯父諱允恭嘉議大夫平江路總管
上輕車都尉追封潁川郡侯皆公推恩所覃也公儀表
魁壘遇事沈宻而果決其開誠下士則洞見肝膽平居
好古健遊覽嘗不逺千里登泰山日觀南上武當絶頂
觀銅柱東航海謁普陀大士像皆若有所遇至正五年
間詔下輸粟於邊者授官公以粟授於潛縣稅使遷晉
江陞牛田司丞十五年淮兵南下倖仕者相鳴而起皆
奊詬亡賴公獨逃禍民伍越三年間走京都挾粟數萬
斛濟國餉大臣梯之見天子天子旌其義授宣武將軍
同知韶州路總管府事未行明年薦授朝請大夫温州
路總管兼勸農防禦事又明年到郡郡方以民力捍城
飢死者相枕藉城下公下令發廩及私帑計丁雇役民
趨者如市城塹不日成前政督秋稅以家量收病民甚
公亟易之閱三月政平頌作秋九月遽以疾終二十二
年夏五月孫男經奉函骨航海歸是年八月十二日葬
於馬鞍山先塋之左公諱志學字俊卿娶顧氏蔣氏並
封潁川郡夫人子男三人長逢祥江陰州申港巡檢次
逢吉江浙行樞院都事逢原水軍都府萬户孫男九人
孫女七人俱在穉逢祥衷衰來拜余門曰士附青雲屬
之王公大人而身後聲光著白不朽則必托一代之鉅
手筆先子幸附青雲有禄位不幸卒海邦數千里外不
能如禮葬乃子孫罪又不得鉅手筆如先生夀吾存沒
非重不幸歟幸哀而賜之銘予與公為甲庚友者二十
年辭不可遂為銘曰貴與富不兩完窖金匱玉褐蓋棺
仁人富不以私補吾國漕賑我以歲飢要銀艾佩銅虎
爾兵爾農子聽父堡障立梁柱傾天不假以三年成孫
㷀㷀齒未丁䕶䘮航海海砥平玉之龍氣蔥蔥白鶴歸
來語長松城郭徙井邑改楊子作銘銘有在賜進士出
身奉訓大夫前江西等處儒學提舉楊維楨撰盧熊書
　　　元故殷處士碣銘
至正廿二年九月癸卯朔十有八日庚申吳郡殷奎葬
其父雍逸處士之柩於崑山先塋之次既葬樹碣墓道
而請其師東維叟為之銘處士名庠字君序其先華亭
人居崑山者再世矣崑俗喜貨殖類蓄髙貲遺子孫處
士哂曰貲多愚子孫且賈禍何用哉聖賢之學達可庇
民物窮亦善一身敇其子奎不逺數百里從予遊一州
皆笑以為迂處士不為變益市書築室使卒業予已喜
處士之志果確而奎亦謙厚雅飭刻意古學予於是又
喜處士之願克有遂也始處士少時即以長子任家督
弗及於學然其天質之美孝友忠信自有絶人者既壯
間觀古書傳求其人行事施諸家父性嚴處士事之竭
力能得其歡心遇子弟恩意篤至周人急無所吝雖負
之不校其葬親勿襲夷鬼俗委水火君子稱之故其歿
也人多哭之哀處士享年五十有七士君子誄其行者
私諡之曰雍逸處士曽祖萬采嘉興節制幹官王父澂
父子湮皆抱德不仕娶王氏宣政院宣使忠仁女子四
人女二人孫男六人奎其冡子也殷氏三世有德而無
禄四世而昌意其在奎乎乃為之銘以俟銘曰生不榖
死不夀德則富惟其不有以遺後會稽楊維楨撰豐城
余詮書彭城錢逵篆額至正廿三年十一月九日甲戌
男奎璧箕亢等立
　　　元故曹母碣銘
維曹元達庶母吳年五十二歲䘮於賊而不得斂將窽
墓納棺衣而葬焉乞銘於其友昆陽鄭東曰幸不沒母
善且使後世不為虚墓也於乎元達之志可悲也已母
諱某家世業農居徽之休寧金竹村母幼鞠於嫡外家
汪氏年十五從嫡歸於曹先生某先生卒母哭之䘮明
時年二十有八至正十一年賊發汝潁南延江東饒徽
間初賊逼徽境上家人欲負母出母曰君宜盡引去先
人木主不可无守也且賊亦人耳顧我盲廢人何忍殺
吾果幸得免十二年正月十七日賊又卒至家人倉皇
四出賊以刃臨母曰能盡出篋藏可无死也母曰吾
家世業儒苐存先人敝廬及多書耳餘无有也賊怒竟
殺母及其孫國賓親戚童婢同時死者三十三人賊退
家人歸求遺屍衆骨横地莫辨其為母矣初母從嫡于
曹能任治婦事而嫡不勞性不喜浮飾每服布綈猶以
為過曹先生卒其兄欲奪嫁之母指天日自誓無他生
子二人曰天德宜德天德即元達也時皆尚㓜今其能
讀書自立為世儒皆素教之力也天德娶孫氏生子二
人曰泰安普安女二人宜德出贅孫氏生子一人曰關
住女五人又曰奎德者天德之兄嫡汪所出也生子二
人曰國寶國定元達及冠時貧無以養負奇氣裹糧吳
楚之間從時名貴人遊時客髙郵間賊陷饒徽甚危急
亟至杭遇阻不得往江淮反覆計之乃詣大官請身為
士卒由行間以往大官見天德狀魁岸且出言甚文疑
其為間諜將殺之會有識元達者得救免由是竟不得
歸明年賊破徽家殘母已亡於乎命也夫銘曰天髙高
勿可求降淑媛覆用仇竟死變子莫収薶衣冠垂千秋
於乎是為曹母之丘昆陽鄭東造濮陽吳睿書
　　　故孺人陶氏碣銘
孺人諱安垕姓陶氏世為蘇州人宋奉議郎諱璹之曽
孫登仕郎諱伯柟之孫封從仕郎太平路繁昌縣君諱
愈之仲女曽祖妣朱氏祖妣張氏妣宜人張氏也孺人
生於至元十九年六月丁巳年二十有四而為辰州路
儒學正同郡錢君良傅之配端重有威識勤不妄用奉
舅姑以禮承其夫以順訓飭子女以嚴事上撫下悉有
章序晚年好誦佛書預為送終之具纎悉畢備故其内
外宗姻莫不稱其能洪武二年正月辛酉卒于崐山仲
子述之家享年八十有八子男二人曰通曰述女一人
曰惠柔適醫學提舉張元善孫男六人晉益復升觀恒
女六人淑安淑賢淑惠淑貞壻曰嚴元裕徐天德周文
瑩張天瑞淑能淑仁未嫁曽孫男七人女一人是年三
月丁酉祔于吴縣靈巗鄉黄山徐涇先塋學正君之墓
至是學正君之亡已有三年矣學正君之猶子逵銘其
壙石曰九十其夀康且年也有子有孫孫多曽也善積
于身垂後昆也有信不信眎兹刻文也錢逵撰并書
　　壙志
　　　元故希古道人朱公壙志
先考諱旭姓朱氏字子陽號次山一號希古道人世居
揚州崇明之西沙里至元丁亥遷于吳郡崑山之太倉
曽祖諱禮妣陳氏祖諱智妣章氏陳氏考諱文清資德
大夫大司農河南江北等處行中書省左丞妣邾氏先
考性簡重識量宏逺孝以事親順以事長教子孫以義及
鄉黨以惠處富貴淡如也大父左丞公以忠勇之姿委
質戮力於宋革命之時首創海運勲業著于朝時大臣
知先考之才聞于上至元癸巳降金符授忠顯校尉海
道運糧千户蒞官以公正上嘉其能賜以金緞秩滿不
樂仕進退居田里構園池樹藝花竹匾其室曰樂善日
與賢士大夫游鄉人死无殮者則買棺瘞之貧无以禦
寒暑者則製帳并綿纊施之大德辛丑秋七月風潮西
沙飄蕩民廬死者八九而存者无以舉火先考運米千
石往濟之有田數十頃歲少稔勿入其租吳郡三皇廟
及𤣥妙觀鐘樓圯于風雨作而新之其樂施類如此先
考性好學素尚儒雅博涉經史尤長于小楷篆𨽻章草
早歲從趙文敏公遊已有能書稱晚年深造晉唐筆法
之妙家藏法書名畫古器皆神品至正元年辛巳八月
二日丁未以疾卒于家屬纊不亂惟戒子孫曰吾死勿
狥流俗用浮屠法惟事葬祭之禮足矣言訖而逝於乎
痛哉先考生於至元十五年戊寅九月九日享年六十
有四娶同郡虞氏子男四人長曰明德娶顧氏次曰明
善有疾未娶次曰希賢贅平氏次曰明達贅虞氏明德
明善虞出也女四人孫男四人長曰拜布哈從仕郎婺
州路蘭谿州判官次曰兼善曰善慶曰觀善孫女十一
人曽孫女三人明德等忍死以是年九月八日癸丑葬
于崐山賈岡原先塋之次日薄事嚴未暇干銘當世大
手筆姑叙歲月納諸壙云孫子朱明德等泣血百拜謹
志朝列大夫平江路崐山州知州兼勸農事孟鼐瑪岱
填諱
　　　故處士吕府君壙志
先君諱德茂字茂卿世系自西岳得姓至東萊伯恭氏
之後為吳人永嘉李五峰先生嘗為文序其譜曽祖考
(缺/)餘慶流祖藴而未發父端號松岩初試崐山掾及授
汳梁稻田提舉生先君女子五人先君年十四䘮親獨
養于母讀書習吏事不煩責教強志自立先世富有藏
積時宋氏李氏姊長先君固讓獨取書數百卷曰是遺
子孫足矣姊妺遺諸孤擇師教之資其嫁娶䘮死恤其
家勿替父母䘮哀痛而不踰禮人益稱之皇慶二年徙
州家婁水上田壤益以廣俄燬于災堂宇深斥大之尤
為宏逺事母終始致孝好施予為友為義緩急叩門如
取水火歲大疫鄉鄰有至親不往過者先君軫其寒飢
家至户到多所全活晚年恬無仕進意常訓諸子曰吾
少孤奮勵成家又有賦役日夜竭吾心思勞吾躬而至
于斯歲廩之入可以供祭祀燕賓客鄉里之老南閻北
閭杖履可往來也若等服習文學學所以敬親親賢之
道吾宗為不墜矣於乎痛哉至正乙酉三月病痿痺疾
凡禱祀醫餌不驗其年十一月一日終于家年五十三
配唐氏子男五人曰誠次本文已娶恭尚幼長女年若
干先卒壻茅世顯庶子信女某誠娶邵氏無子早䘮孫
男二人又明年丁亥十月十七日葬惠安鄉古塘北岡
之原遂遷祖松岩君祖妣楊為昭穆相向以冡婦(缺/)氏
祔誠負大不孝未獲寸禄以飬越二年不克葬𦵏且事
嚴未暇乞銘于當代儒先含哀忍死述其大者納諸壙
孤子誠泣血百拜謹志前進士承事郎台州路天台縣
尹兼勸農事楊維禎填諱袁華書
　　　元故雲濤處士濮陽吳君壙志
先人諱睿字孟思姓吳氏其先世為開封人六世祖諱
忠宋宣和間充殿前司統制官扈從髙宗南渡遂居于
杭髙祖諱永昌左武大夫忠州防禦使曽大父諱佐宋
承信郎充御前東庫使臣大父諱清宋成忠郎充殿前
都指揮使帥僉父諱埴宋德祐初以京官子弟恩例授
迪功郎時年十四越歲餘宋主内附拘集近世子姪入
都先祖亦在其列留都下凡十年至元間迴錢塘遂无
意進取唯耽嗜法書古刻以自娯暮年號養素處士先
祖生于宋景定辛酉歲五月七日以有元至正九年己
丑歲十二月二日考終得年八十有九祖妣王氏先卒
二十有六年得年五十有一同以至正十年庚寅歲二
月十六日卜葬于湖州武康縣封禺山之原先祖凡有
三男子而先人居長焉先人娶新城徐氏于至順二年
壬申歲四月廿八日卒年三十有九先人自幼雅尚古
文篆籀之學凡六書原委靡不究探志樂山水清幽嘗
自號為雲濤㪚人不幸以至正十五年三月廿三日以
疾卒于崑山之寓舍於乎痛哉先人生于大德戊戌歲
五月三日丑時至是得年五十有八子男一人名昭以
是年四月二十八日甲申歸葬于武康縣封禺山祖塋
之原於乎痛哉日薄未能乞銘于當代立言君子以傳
不朽姑摭卒葬歲月納諸幽室孤哀子昭泣血謹志友
生薊丘楊中填諱
　　　元故處士易府君壙志
府君諱思義字宜中其先吉安廬陵人祖諱斗元宋咸
淳進士迪功郎平江路常熟縣尉攝警崐山遂家焉父
諱偉皇朝從仕郎吉安路吉水州判官致仕母李氏府
君孝慈温恭出乎天性𨼆德勿耀恬然終身生于至元
己丑十月十二日歿于至正癸卯正月十二日以是月
十七日戊午祔葬于馬鞍山先塋之側娶同郡長洲王
洪女先府君七年卒子男五人鼎恒皆王氏出闗孫徙
孫獒孫闗徙孫皆早世女一人適王懋功孫男二人女
四人葬有日孤子鼎忍死泣血書梗槩納諸壙豫章陳
増填諱
　　　故宜人李氏壙志
宜人諱貞順字㢲卿姓李氏居吳之崐山大泗里世為
上族乙亥冬天兵南下家牒遺逸故曽大父大父諱官
無所考父興龍字漢卿號慤齋宋太學生也會我父以
江西戊辰進士尉常熟秩滿攝警崐山歸順事定先妣
以疾殂得地于馬鞍山西葬而家焉慤齋與先人善㓜
年以君許嫁於我庚辰五月先人以疾卒合葬先妣墓
至元甲辰冬而翁不渝初言克合二姓君初歸我嘗以
不及奉舅姑為憾至是供祭祀睦宗姻撫諸子克勤儉
莫不盡禮天性然也至大己酉夏吳之文學始以我備
儒吏貢于郡旋調嘉禾陞浙淮鹺臺至江淮府史南省
三擢州縣幕官皆及代乃被台州臨門巡檢之命在官
未久年至申請授從仕郎吉安路吉水州判官致仕恩
例封君宜人首尾宦遊三十六年清苦自持生事益艱
日贍數百指得不困乏皆君助也暮年築室崐山以便
拜掃戊子春季子好禮為毘陵郡吏明年奉親就養不
逾歲君忽嬰疾五日而卒寔庚寅二月二十七日壬子
也生于宋咸淳庚午六月二十七日乙未享年八十有
一子男五體仁思義好禮近智履信以時擇配非苟女
二長適嘉禾王蘭孫次贅湖南帥掾四明陳秀民内外
嫡庶孫男十九女十一曽孫男三女五人於乎吾與君
共處六十五年賓對若一日目見四世又將有婚嫁者
復何恨焉所恨君之亡也先一夕飲食談笑如常日黎
明乃疾疾即篤緒言遺念皆不及矣伉儷之情悼痛之
懷其能既乎乃率諸子扶柩歸崑山卜以是年六月十
三日丙申祔葬于先塋之麓夫易偉因述梗槩内諸壙
幽文正公八世孫將仕佐郎平江路儒學教授范文英
填諱
　　　故從仕郎吉水州判官易府君壙志
府君諱偉字成大號兼山先世長沙瀏陽人逺祖雄東
晉舉孝亷為舂陵令死王敦之難及五代子孫遷廬陵
五世從祖祓貴顯趙宋世由太學釋褐累仕至禮部尚
書髙祖嘉謨静江府司户曽祖應云知静江府義寧縣
父斗元平江常熟尉皆以科第進尉秩滿攝崐山天朝
革命就家焉府君幼失怙恃負氣積學卓以成立既强
仕困于無資援不能自致乃嘆曰凡可以有為則為之
即試吏平江再調嘉興陞浙運泉台州臨門巡檢年及
致仕即任告老陞從仕郎吉安路吉水州判官致仕居
閒置散惟早暮以禮法繩子孫以論議商古今接親友
諧以言笑理情性作為歌詩仕不剛撓退乃順居如是
而已府君生宋咸淳丁卯三月二十有九日歿今至正
十四年甲午六月十一日是日命子孫來前語之曰吾
以考終奚憾焉汝子若孫克率常訓吾死且安逝矣遂
卒年八十有八其年六月廿四日葬崐山馬鞍山西合
封宜人李氏墓距縣尉君墓五步府君娶崐山大泗里
宋太學生慤齋李公之女先府君五年卒子男五人體
仁思義好禮近智履信女二人長適嘉禾王蘭孫次贅
慶元陳秀民掾湖南帥府為之内外孫男二十人女十
一人曽孫男四人女四人將封諸孤泣血謀曰府君修
德勤事孰敢冺墜當乞銘昭代縉紳以著其實謹述大
槩納諸斧屋大中大夫前海北廣東道肅政廉訪使陳
允文填諱
　　　故青村塲典史沈公壙志
先考諱仲字長卿姓沈氏梅谿自號也世居越之餘姚
龍泉鄉祖考諱(缺/)祖諱震字東甫妣王氏先考剛直好
義不妄交家貧乃謀升斗之禄以養由巡司鹽塲縣吏
後奉浙江省檄陞吏平江府又調杭州考滿授松江六
日享年三十八二十四年甲辰夏六月廿八日函骨葬
于馬鞍山文筆峰下先塋中之右先考娶崔氏瞿氏子
男五人長樞一十四歲先以治命定婚嘉定大塲東陽
沈氏次機綱常璫子女三人長妙賢九歲先以治命許
適崐山沛國朱氏次妙德安安孤子樞泣血謹志博陵
林龍填諱
　　　元故海道千户曹君壙志
先考諱珪字德璋姓曹氏海虞人海道都漕運副萬户
諱南金之孫贈奉訓大夫徽州路婺源州知州諱文華
之子生而頴異早䘮父自能奮立襲大父恩授忠翊校
尉海道香糯所千户佩金符在官二十年部餉航海者
凡八上至正乙未以漕事如京適罹兵亂遇冦北通州
不屈而死時至正己亥二月十五日也即藁葬于州北
水涵寺之側若干步年五十一有男三人長𤣥次立次
亨女四人孫男一人曰遷女一人嗚呼世路􁱣巇𤣥等
負罪未能奉其骨以歸瘞姑鑿窽於虞山新塋以俟時
寧哀哉至正二十六年龍集丙午夏四月孝子𤣥等泣
血百拜謹志傅㪺填諱
　　　元故徐氏孺人壙銘
徐氏諱永貞常熟人父諱元震母陸氏為同里曹𤣥妻
卒于至正十九年九月廿一日年三十歲子男一人曰
遷女一人曰㓜華至正廿六年四月廿一日自虞山之
右遷葬于山之陰其夫為之銘曰前汝姑後汝娣從之
居即庭内至正丙午夏四月志
　
　
　
　
　
　
　
　名蹟録卷三
欽定四庫全書
　名蹟録卷四　　　　　　　明　朱珪　編
　　墓志銘
　　　楊履齋先生墓志銘
先生諱天澤字履齋號守愚子其先汲人始祖扈宋髙
宗南渡遂居吳之嘉定楊巷里里始未嘗有名其族人
蕃大人以名焉世為儒間有出仕至牧伯者至先生以
文行聞於人其里姓益著曽祖諱椿年祖諱文炳皆𨼆
德勿見父諱貴龍入老氏法中為道士性純孝父嘗疾
病禱于上下勤至請以身代因而有瘳人以田來賣惻
然語之曰汝獨無父母妻子耶田賣何活乃發廩賑之
其人田卒不賣至今為富人妣盛氏正以從夫義以慈
子人謂先生賢自父母賢也先生寛𢎞爽易不肯發人
過人有小善稱之不置口又甚好客每客至則樂客多
愈樂不至則不樂也客賢無逺近識不識雖躡屩踵門
過之一以禮貌弗為等級有不賢雖僕馬甚盛未嘗一見
焉故客在先生之門必賢也嘗闢廣堂置鉅樓可帀坐
數十人日就與客會飲食客食必肉妻子則蔬也察客
有寒色則解裘衣之故客在先生之門無寒飢也及卒
之日客無貴賤聞之㑹哭于其家盡哀而去人往往歎
曰惜哉使先生有位其待士如此有不為之用耶有不
樹功業垂休光于萬世耶惜哉其鄉有告以衣食嫁娶
死葬勿具疾病不能醫者先生咸賑恤之盡其鄉無有
凍餒夭閼露暴及男女過時者甲致乙於訟先生陰為
召甲賂之事既解乙勿知也後造門謝先生辭之曰告
者妄耳終不以德乙也客有携其子來其身寒露先生
顧謂其幼子曰此兒可憐其幼子即解衣與之先生喜
曰真吾子哉其賑人率此類讀老氏書喜其言遂入其
法度地立老子像至羣書無不通悉以資為詩然為詩
直以見志不為深刻且喜飲酒旦從人飲酒至暮未嘗
亂或歲時擇勝地集賓客為樂曰人夀㑹有盡身毋自
苦也至元丙子正月己酉以痰疾卒後十有三日庚申
葬于所居北半里先人之兆配顧氏生女二人初以無
子以徐氏子為後曰希祖次娶宋氏生男五人長曰希
道娶徐氏次希賢即㓜時能解衣與人者也次希逺同
希賢為道士次希真娶謝氏希傅娶嚴氏女一人孫十
有二人東始踰冠時識先生先生將五十矣不以年倍
余長而以為友今老矣銘先生之墓奚辭銘曰可為勿
為維有命勿以名殊維考行无位與爵德則盛斥餘賑
之斯亦政古聞捉髮且獨聖彼氓敖怠卒以病我誠恱
士士乃應應維其賢翼以正名聲播流實則稱史雖弗
登維論定丙子之歲日月令父尊子卑二穴並綿綿其
垂罔終竟後之觀者視楊姓昆陽鄭東撰
　　　金粟道人顧君墓志銘
金粟道人姓顧名德輝一名阿瑛字仲瑛世居吳譜傳
野王裔未必然否也大父以上皆宋衣冠大父任皇元
為衛輝懷孟路總管始居崐山之朱塘里父玉山處士
𨼆德不仕在養予㓜喜讀書年十六幹父之蠱而遂廢
學焉性結客常乘肥衣輕馳逐於少年之塲故達官時
貴靡不交識然不墜于家聲三十而棄所習復讀舊書
日與文人儒士為詩酒友又頗鑒古玩好年踰四十田
業悉付子壻于舊第之西偏壘石為小山築草堂于其
址左右亭館若干所傍植雜花木以梧竹相映帶總名
之為玉山佳處詩有玉山倡和等集行于世不學干禄
欲謝塵事投老于林泉而未能果先是浙東帥府以茂
異辟為會稽儒學教諭趣官者至則趨而避之至正九
年江浙省以海㝢不寕又辟貳崑山事辭不獲已乃以
姪良佐氏任焉又五年水軍都府以布衣起佐治軍務
受知董侯摶霄時侯以江浙參政除水軍副都萬户開
府于婁上又一年都萬户納琳哈喇公復俾督守西關
繼委審賑民飢公嘉予有方即舉知是州事朝廷使者
銜宣見迫且欲入粟汎舟釣于吳淞江丙申歲兵入草
堂奉母挈累寓吳興之商溪母䘮于斯會葬者以萬計
是歲函骨歸瘞于綽墩故壠當時交相薦舉乃祝髮廬
墓閱大藏經以報母恩復鑿土營夀藏于山之陽環植
叢桂扁曰金粟自題春帖云三生已悟身如寄一死須
教子便埋蓋人傳前身是慧聚寺比丘延福又夢中知
向一世為黄冠師姚興孫者是也金粟道人由是而名
道人娶王氏生男元臣宣授武畧將軍水軍寧海所正
千户今陞水軍都府副都萬户未任生女妙福贅陸琦
次子元禮今授正千户總鄉民守本土元貴習舉子業
未冠某在㓜一人女二人皆庶孫男二人孫女四人予
嘗慕趙岐了身後事趙加勅子刻石墓前皆生而達者
吁當今兵革四起白骨成丘家無餘糧野有餓莩雖欲
保首領以歿未知天定如何耳今年四十有九且有鵩
鳥入室恐傾逝倉卒中則泯滅無聞且欲戒後之子孫
以苧衣桐㡌椶鞋布襪纒裹入金粟塜中慎勿加飾金
寶致為身累故先自志并為之銘曰大生之有歸猶會
之有離譬彼朝露日出則晞予生也于生弗光予死也
於予何傷願言兹宅永矣其藏大元至正戊戌五月廿
九日顧阿瑛自製并書汝陽袁華篆額
　　　故王子厚墓志銘
子厚諱世淳姓王氏蘇州崑山人大父珪父忠義母魏
氏子厚生平孝友以親老試吏為州書佐遇事簡直遭
時多故念吏不堪為夙夜感歎遂以洪武元年四月乙
丑自沈婁江而死春秋四十有八娶金氏子男二人曰
謙曰復女二人壻曰歸德曰全濟男女四人其父以五
月丙申藏其骨于馬鞍山之東岡嗚呼悲夫銘曰嗟嗟
子厚離世氛兮發憤捐生從靈均兮返骨山岡償夙願
兮陵谷變遷尚永安兮范陽盧熊撰
　　　元故處士陳君墓志銘
至正十三年癸巳歲五月十一日崑山處士陳仁甫卒
明年七月某日葬于古塘北一里岡身之原先是其子
允謙以永嘉黄凱狀來乞銘處士諱仁夀字仁甫初姓
陸氏陳無子以處士為後陳始居馬鞍山之陽其地曰
東城頭宋末因兵譜牒㪚亡其先世皆不可攷延祐間
州遷婁江處士以州遷地氣消散乃以擇地新州北鹽
鐵塘東居焉父諱亨有才諝沈晦不肯仕處士和易損
抑圭銳刓盡未嘗使氣忤物或暴逆相加則談笑解之
鄉里稱其長者且素儉制錙累銖積乃至饒給暑寒裘
葛雖至敝裂不肯厭棄至于施予則无少留吝飲食適
口即止不求甘肥室廬卑隘或勸其易以閎鉅處士曰
苐免旁風上雨斯亦足矣苟或過侈將何以為子孫法
耶然四時接親好待賓客為美酒嘉肴必極豐備見富
人多田往往桀驁虐農而過倍取入至其子若孫有不
能保者皆是也常戒諸子曰吾幸有薄田可給衣食苟
取倍自益亦止自損耳今其諸子皆賢守遺訓也世夀
六十有二配王氏生子四人曰允謙允讓允恭允敬允
謙娶王氏生子三人長曰睿次智次孝孫女一人允讓
娶岳氏生一子曰聰女三人允恭娶余氏生子一人曰
聖安女三人允敬進義副尉平江等處水軍萬户都府
百户佩銀符娶王氏生子三人曰明曰德安女一人處
士獨以為善稱于鄉使其人之為不善者聞之亦可以
少媿矣雖其享年不及獨其子孫衆盛若此將必有顯
大其家者尚謂天道之不可信耶銘曰麟也有定獍也
為羣黑由白分厲以􁁷分爰視其家亦既孔敦彼由掊
厚我實用勤維彼昏人愚何可云謂天實髙弗予聽聞
顧獨斯人厥𦙍如雲其報曷已川流沄沄閱千百祀永
徴斯文
　　　章母墓志銘
章母諱妙觀吳郡張氏之女也其家乘亡逸世系不可
攷母生而了慧父母愛之過于丈夫子當行為選佳壻
歸于崑山章處士天祐處士沈厚果毅才可用于世獨
不肯仕初家未甚裕自母歸克相于内由是日以豐大
處士欲為一善母必勸之果往往捐餘賑乏惠及疏戚
甚衆故其鄉稱處士之善者必及章母焉母性慈厚至
御下婢亦嘗貸以色雖甚忤意罵詈之聲不出口子使
就學常戒其毋嬉笑今子麟讀書甚賢人稱處士善教
亦必及於母今其鄉之為人婦與母者取章母為法焉
至正十三年歲癸巳八月六日己丑以疾卒明年四月
十有七日己酉葬于州西惡安鄉致和塘北先塋之左
處士先母四年卒至是始同葬焉世夀七十有七生子
一人即麟是也娶張氏名淑貞庶女一人曰德慧適同
州朱德賢孫三嫡長曰禧次庶聖保佛住麟嘗從永嘉
鄭東遊拜且泣曰麟葬母有日願先生有以銘銘曰爰
有家家孔贏相夫子宏厥聲訓子麟竟有成用刻銘詒
于後昭兹往式視章母
　　　故處士夷孝先生盧君墓志銘
先生諱觀字彥建其先龍興武寧人五世祖來平江遂
占籍吳縣曽祖諱仁仲字和父祖諱銘字明叔工詞賦
鄉舉待補進士考諱有常字元吉以𨼆約終妣吕氏先
生少刻志于學嘗受業于鄉先生湯公彌昌錢公重鼎
之門既卒業客遊江淮間名卿鉅人有欲舉先生出仕
者力辭之𨼆居教授接人勿以貴賤異或加以非禮先
生恬然不與校曲直遇人䘮葬患難雖力不能贍亦必
為之盡心經畫其事親温凊滫瀡不以貧故或少闕暮
年抱贏疾猶手不釋卷吟哦諷誦咀嚌道真益勉飭其
子孫以讀書修行會母卒先生不能行䘮禮痛慕悲號
病日増劇遂以至正二十二年冬十月庚辰卒得年六
十五歲娶同郡王氏子男二人曰熊曰熙女照適清河
傅㪺孫男二人彭祖充􁊷孫女一人曰織熊痛惟先生
生不能力學以厚養歿不能顯光幽潛請于門人弟子
私諡曰夷孝先生即先生歿後之十有八日葬于長洲
縣武丘鄉先塋之左其友人陳留申屠衡為之銘其詞
曰是為夷孝先生之宅依其先壠之側惟詩書世澤亘
百世而弗忒者噫彭城錢逵篆葢
　　　元故遷善先生郭君墓志銘
先生諱翼字羲仲世崑山右族考友諒為大賈獨善教
子妣陸氏先生自少入鄉校從衞培學培故宋參政涇
諸孫博學篤行亟稱先生穎悟深加器重先生既壯益
肆力于學沈潛百家尤䆳于易年四十閉門授徒嘗署
其受業之室曰遷善曰以識吾過也鄉人亦為名校南
之梁曰遷善曰是吾郭君之所居也先生為文詞必追
古作者諷誦思繹雖一字不苟省也其于一時文人少
所許予獨稱永嘉李君孝光及天台丁公復所為詩李
公亦謂先生之詩佳處與人不同調會稽楊公維禎每
以其言為韙先生與俗寡合有力者多不肯薦引竟以
訓導老于學官由是家益窮守益堅攻苦食淡讀書自
若也嘗自號東郭生又自稱曰野翁所著文集曰林外
野言凡若干卷病且革知州髙昌偰侯率州人士治其
葬事以至正二十四年七月廿三日卒年六十以是月
某日窆于馬鞍山北之中峯因題曰遷善先生郭君之
墓妻胡氏長子夔皆先卒次子疇女壻汪思齊陸彛孫
男長夀嗚呼先生之生也連蹇不諧于時其歿也貧无
以為葬亦可哀已先生嘗謂熊曰吾死汝為銘銘曰嗚
呼有為而不遂于施而卒至于斯吁其可悲吁其可悲
范陽盧熊撰并書吳部王時篆蓋
　　　元故靖夷先生顧君墓志銘
先生姓顧氏諱權字伯衡世居徽之婺源其父達卿始
入吳因占籍崑山娶婦生子為崑山人初達卿與雲峯
胡先生同里閈心敬慕之期有子當使為士及先生既
生見其凝重岐嶷益自喜銳意教督之先生稍長能觀
父之志敏力學業不以祁寒盛暑有少輟既壯博習羣
書尤究心于易教授里中子弟多從之遊時人莫不善
其父之能教也先生為人不事矜飾喜哦詩飲酒常頽
然自放然其交際恭遜久益謹葢未始忤也中歲刻意
為文章有古作者矩度雖一字小疵不為苟且其志亦
欲以是少見于世者遭時䘮亂竟窮无所就以死年不
滿五十無子昆弟族人為主後嗚呼天乎先生乃命之
如此悲夫先生娶吕氏生子輙夭死買妾得一女尚幼
其卒以至正廿四年九月丁亥其葬以十一月丙寅其
墓在馬鞍山之北麓其葬事知州偰侯斯教授蔡君基
之所具也葬有期日其故舊門人咸痛其有德无後相
與私諡之曰靖夷先生而奎與為銘也銘曰善不必有
後仁不必有夀彼夢夢兮誰則能究言甚文兮行甚懋
嗚呼先生為我能為兮苟在我其奚咎
　　　故朱徴士墓志銘
徴士諱玉字君璧姓朱氏先世自江西來吳今為崑山
人祖已上譜逸考諱𤣥妣秦氏徴士幼頴異生十二年
遭外艱能厲志樹立既長喜繪事聞佳山水每翛然獨
往數十里不以為難永嘉王振鵬在仁皇朝以畍畫稱
㫖拜官顯榮徵士從之遊盡其伎王君亟稱許之至順
庚午中奉中宫教金圖藏經佛像引首以進方不盈矩
備極其狀而意度横生不束于繩墨人言王君葢不之
過云至正十有五年清寧殿成敇畫史圖其壁吳興趙
雍以徴士輩二人聞使使召之家道阻弗果上徴士亦
既老矣偃蹇一室以圖史自娯楊維禎先生所為記虹
月樓也徴士行内修平居言貌循循薄于利欲身且老
猶精謹如壯者廿五年十一月十一日卒春秋七十有
三娶諸氏又娶支氏子男二人長曰佑賢其㓜務德蚤
亡女一人適許氏孫男三曰翬翯翇孫女一曽孫男一
曰寧孫女一明年月日葬其州卜山之西原予聞界畫
家王士元郭忠恕為首冠偭偝髙下一守矩度而王君
吮筆為之曲折層叠自如度越古人矣徴士得其傳是
可銘也銘曰名藝之成太平之澤貽爾子孫尚引勿替
華亭殷奎撰武寧盧熊書
　　　故處士傅君墓志銘
處士諱翼字仲翔平江崑山人父榮母王氏處士少孤
苦既壯業吏事猶不免貧窶其為生甚艱然其志不以
是而亟貨利也有一子則使為儒者其所以教飭之甚
力曰士而貧何有于皁之富也今其子學成遂為儒家
處士素直義見人善為之喜躍如在已見為非者衆督
過之而不為背憎貸人財度不能償即毁劵弗少吝遇
親友飭詞矯貌簡如也春秋六十有一至正廿六年丙
午歲十月八日卒娶周氏再娶劉氏張氏皆先卒子男
料長女嫁沈源次女嫁陸厚皆周出也孫男杠梠孫女
杼軸以其月十五日葬其柩馬鞍山陰之中峯處士嘗
手冩孔孟四袠遺令内壙中銘曰艱于生勿徇世以失
渝其子以學去吏而儒今既償其志又將焉求華亭殷
奎撰武寧盧熊書并篆蓋
　　　盧府君妻王夫人墓志銘
夫人諱蕙字靚之平江崑山人祖諱國器父諱慶詢母
范氏慶詢子女五人而夫人最長得早承家教誦詩識
字縫紉烹飪皆精善年廿三為同郡盧府君諱觀之妻
禮頌端肅不妄言笑不輕出屏幃甚為姑嫜所重府君
孝友能貧夫人相之維謹其訓子女弗加笞責而悉能
有成待妾御未嘗訶叱鄉閭稱頌為楷法府君老且病
夫人經年不解帶府君歿後其子熊以禄仕迎養郡中
既而平江被兵夫人居圍城中憂悸成疾嬰城之日熊
被創甚例遣上道幼子熙自崑山來奉夫人歸里㑹關
法不出婦人仍主於滕君德進滕婦方視夫人如尊嫂
親為調䕶吳元年冬十月夫人疾革日在辛酉遂卒年
六十三貧無以為斂滕君復命諸子經紀其事親故亦
多往賻者熙始得葬夫人柩于長洲縣武丘鄉去閶門
五里初府君之𦵏熊為夫人豫作夀藏兵後他家悉發
而府君墓獨無恙至是竟合祔焉豈先德之厚陰有以
相之抑夫人平昔為善之報固如是耶熊博學有才諝
熙亦好修篤行女照嫁士人傅㪺孫男三人孫女二人
熊既乞銘于曹氏以奎嘗教授府君有契家之誼復俾
為序云其銘曰有子而仕繫親之喜曷養之弗終覆養
以死孰衛其藏弗毁于兵今祔于此尚慰而子華亭殷
奎製序譙郡曹亯銘豐城余詮書彭城錢逵篆額
　　　孫君墓志銘
君諱元吉字吉卿姓孫氏其族本出富春平江崑山人
譜牒㪚落不可考次祖諱凱父諱淵妣賀氏君少為吏
雅有幹局持心平恕不肯屈法市恩至于排難解紛誼
所當為即奮然不顧利害年四十便棄去歲計田租所
入祭祀衣食之餘日置酒以待賓客遇賢者至即聽其
講論文義令子孫列侍覬其進益間有博奕絲竹之娯
方術藝能之士招與欵洽亦不屑也晚年築室城南水
上署曰瓢窩角巾野服逍遥林下人稱為瓢窩道人别
號呐翁重罹變故憂憤形于顔色俯仰徬徨若無所容
于世尋自刎死年六十有二洪武元年戊申歳正月晦
日也配邵氏有子三人長曰文德次圭次基孫男五人
某某(缺/)　　文德等葬君於馬鞍山陰之原君于予為
先輩君死時予覊客江寧聞問為之痛悼及還里中文
德以狀乞銘其壙予既為志其詞曰霧霾濛澒兮風猋
怒之太行嶮巘兮荆榛莽之待斯人之獨閔兮慘煩悁
其誰語宵耿耿之不寐兮辰咄咄之無語冐温蠖吾弗
能兮孰臭惡之能處與其偭以偷生兮茫茫絶吭而逝
兮孰遺塵乎西山之餓傖已矣乎衆貪婪以苟活兮子
獨抗志而莫奪憤世以陋俗兮殺身以殉潔以死為樂
兮謂生可厭豈所欲之有在兮孰云蒙懂而非達嗚呼
哀哉作善離㓙兮不究于年是曰遭命兮非子之愆縱
細人之倖兮吾子之安重泉有知兮慰以斯文吁嗟千
載兮視此石存
　　　故劉府君妻盧氏墓志銘
吳郡盧熊祖妣吕氏之卒葬于崑山縣西北馬鞍山後
初熊之姑名柔正者實彭城劉府君諱珍之妻也府君
有子輙夭年望五十而歿兩女皆已嫁為士人妻姑年
始四十復撫其孤女三人依熊之父居焉其後熊父為
擇周英徐𤣥為壻英養于家英妻卒復以季女歸之姑
歲時往來哭熊祖妣焉哭熊之父焉哭熊之母焉而姑
亦老矣洪武建元戊申熊自江寧奔母䘮還未期而姑
遂卒焉嗚呼其可悲也矣劉府君𦵏吳縣髙景山今既
不克祔葬遂奉其柩葬于吕氏墓次今年庚戌始勒石
為志而俾熊書之熊之曽祖鑑宋平江府待補進士祖
有常𨼆居不仕其先龍興武寧人也銘曰盧女劉婦字
㓜禎家世儒者耀厥聲弦琴誦詩壼範成相夫祀事致
潔清孝慈婉順播德馨嫠居廿載難成生撫育外孫惠
均平世夀六十有四齡屠維作噩屆朱明下從慈母歸
㝠㝠中峯之藏維永寧
　　　故俞府君墓志銘
崑山俞府君以洪武三年(缺/)月十有七日卒年七十其
月二十五日葬于縣城南積善鄉先塋之次其諸孤致
詞友人盧熊曰先君葬有日敢請銘按狀君諱謙字謙
甫早有志操既長能樹立習法律為吏性剛直臨事奮
身不顧利害人有善取為已師不善疾之如仇面折人
過失不少貸其奉親事兄一以孝敬濟窮恤孤意亦周
至衆由此稱之年望五十即退休于家曰吾衣食粗給
苟伏臘之計不遺以恱吾親斯人子之志矣矧敢妄求
耶遂卜室南闉外屛絶人事以產業畀諸子人益賢之
會有誣君㓜子嘗𨽻軍籍牽連者十餘人悉送兵部君
亟走訴中書咸得釋以歸未幾君又以事至京師遽病
寒急返比至家三日而歿君之先葢杭之臨安人父洪
為平江路驛史始家崑山今為崑山人君娶陳氏子四
人思敬思聰思義思誠孫男二人鑑鏞女四人初君未
有子熊先祖𤣥吉父謂之曰君孝慈方直立心不欺天
將畀之多男子矣今諸子皆賢孫息蕃茂天之報施善
人豈不信夫銘曰志皦皦兮烈秋霜譽洋洋兮著鄉邦
有子孫兮而熾昌猗作善兮有餘慶尚不朽兮視銘章
范陽盧熊撰
　　　周府君墓志
府君諱允升字吉卿姓周氏其先常州晉陵人七世祖
世德宋南渡時始遷平江之崑山居焉曽祖天驥娶盛
氏祖津娶袁氏治詞賦端平元年嘉熙四年鄉試兩舉
待補進士性介直好施與貧者資以粥藥棺槥作輿梁
浚井渠悉無所吝嘗刲股救父疾或以義責之曰父母
遺體豈宜毁傷然因所予者還以奉之詎為過耶竟以
髙夀終父大任元建德路夀昌縣儒學教諭自號好山
居士居士先娶葉氏生男二女一再娶陳氏生府君及
三男一女府君家世為儒而以醫術名於鄉邑能謹飭
勤儉不妄交遊兢兢守業不墜以疾卒於洪武三年七
月十七日年六十三子一人曰英女為孫元亨妻先卒
孫男二人女二周氏世有墓祠曰奉思菴在縣西大虞
浦上剏于宋紹興中至是府君亦祔焉府君之妻王氏
余從母也故為志云范陽盧熊造并書
　　　故閑邪居士楊君墓志銘
君諱誠字敬方姓楊氏其先中州人父諱榮自揚州來
東吳與民數于崑山母馬氏以延祐三年八月十日生
君君生裁數歲䘮父嶷然能自挺拔不與常兒羣甫弱
冠以養親為州書佐為人狷介寡合不肯伍餘子下視
之既而曰吏果不堪為也輙棄去築室婁城之南躬事
田業為𨼆居計聚經史羣書種竹灌蔬將老焉而州縣
知君方敦迫君為曹吏俾治田賦既集事即謝歸里舍
一旦逮君京獄竟以洪武四年六月廿六日死于應天
府江寧縣治年五十六其子綸權厝君于聚寶門外之
笪家山其年冬十有二月甲辰歸藏崑山惠安鄉曲水
之西君娶鄒氏又娶陸氏子男三人長曰經次曰綸約
女四人長適周素次錢杶次錢宲次許嫁毛程君居家
整飭肅然有嚴君榘度君讀書惟獵取大義不事汎求
晚年尤好二程朱子書手之不忍釋以及軒岐孫吳學
皆能造其閫域自號閑邪居士既葬經謁奎為銘奎聞
居士死哀其為善而得禍言之未始不泣下今其請又
奚忍辭故為之序范陽盧熊銘之詞曰於乎楊君才猷
之楙兮胡迫于州縣亮直之槩兮胡困於罪譴匪我求
兮期自衍嗟何尤兮罹此變於乎楊君知命之達兮抑
又何怨長平殷奎著文范陽盧熊書齊郡張紳篆葢
　　　周伯延墓志銘
故周君諱英字伯延之墓在太虞浦東若干步伯延之
先由常州晉陵徙平江之崑山曽祖津來端平(缺/)
試詞賦兩為待補進士能以孝義聞于鄉祖大任元建
德路夀昌儒學教諭父允升謹恪守先業二世以醫名
家而伯延之學益閎博深奥人多敬慕之洪武六年癸
丑以醫局事繫府院夏六月初三日竟以疾卒明年甲
寅春二月祔焉伯延之生以元至順元年庚午九月二
十日得年四十有四兩娶劉氏各有一男一女男曰冕
曰安定女曰某曰某其葬也冕衰絰拜哭以祖母王之
命俾其内弟盧熊為銘詞曰猗若人業孔茂行修飭資
篤厚困獄吏非其咎竟不禄命所取捐孩兒哭慈母月
丁卯日癸丑大墓旁葬北首潛德存昌厥後述銘文庶
不朽
　　　故張公墓志銘
張為吳望族居崑山者由唐禮部尚書後𦙍顯其孫鑑
相崇陵並載列傳宋末暨元蕭墅之張益蕃衍公諱伯
英字伯雄一諱伯庸世居蕭墅曽祖考諱某元初率民
歸附即軍前授把總祖考諱振祖𨼆德弗耀父名傑前
水軍府千户妣吳氏公美風姿有器識慷慨尚節義宗
姻鄉黨有空乏者周之閭閈冇罹非辜者直之有䘮不
舉及流寓不能歸者賻之贐之由是里中翕然稱為長
者然不樂仕進至正丙申薦離多故遯迹田里務農積
榖以盡俯事仰育之道乃延師教子相與講明經史又
能以人生年月日時枝幹生冲推測休咎嘗謂其宗人
曰歲在癸丑吾其殆乎果以洪武六年六月二十有三
日以疾卒于應天府之上元縣孤子倫函骨以歸八年
乙卯九月四日辛酉葬于崑山縣㳌川鄉蕭墅西原先
塋之左公生於天厯己巳正月三日配蔣氏克勤于内
公賴焉子四長曰僖娶羅氏次即倫定婚于吳曰偉曰
侣女一人淑貞皆㓜公始弱冠即以幹蠱聞田廬有加
于昔建倉鳳陽府一出私帑務以周人利物為心宜膺
夀考噫天之不可必者而遽止于斯也悲夫遂系之以
銘銘曰德積厚惠施博厥報乃食若播之不獲卒殞于
客不殞者存再世而振祚𦙍繩繩袁華撰并書篆額
　　　楊子經墓志銘
崑山楊氏之子曰經字子經少從予授小學讀書頴銳
異于常兒其父自號閑邪居士剛嚴可憚家庭之間進
退有度一言一動不敢苟且率略鄉里皆期其有成年
二十餘便罹家艱能與其弟持門户有司推擇為方石
長以督責兩稅竟以罪死京師年二十有五實洪武七
年八月某日也及其䘮還弟綸歸葬于先塋之側嗚呼
哀哉楊氏裔出𢎞農子經之先居揚州江都祖榮始為
崑山人父諱誠尚氣豪邁即居士也子經以至正十年
庚寅六月廿四日生洪武十年丁巳三月某日葬適母
鄒氏生母陸氏妻繆氏女一人曰珤娘嗚呼予托交居
士數十年其出處進退不蹈于流俗而父子相繼以死
豈厄于世運而致然歟將禀命修短一繋于天歟葢不
可得而知也因系之以銘其詞曰幼學壯行志不獲騁
風霜激烈摧彼朝槿歸來故鄉靈或未冺勒銘幽泉有
涕斯殞范陽盧熊譔
　　　錢瑞妻章氏墓志銘
處士錢伯祥甫之妻章氏德禎祖諱敬又諱俊母胡氏
德禎生延祐五年戊午四月二日年十有六歸于錢氏
崑山在宋多故家衣纓文獻為諸邑冠若開封之鄭濮
陽之張陳留之阮髙平之郁皆是也錢本出郁氏房族
甚繁德禎既廟見能以禮自防舅姑妯娌宗族鄉鄰咸
稱其賢惠奉祭祀饋賓客必以身先之洪武七年甲寅
七月二十日以疾卒年五十七有子輨清修好文孫男
嚞女蕋以是年十二月十五日葬于縣治之西南郁氏
先塋之東北詞曰猗錢嫂壼職修相宗事承世休婁之
江崑之丘勒兹文識諸幽范陽盧熊撰
　
　
　
　
　
　名蹟録卷四
欽定四庫全書
　名蹟録卷五　　　　　　　明　朱珪　編
　　雜刻
　　　快哉亭帖
軾頓首昨日快哉亭與數客飲至醉才歸辱簡不逮即
答為愧春生雪未計尊體起居佳勝新詩甚清刻病酒
不敢率易趁韻幸少寛限否因書見過如何如何不一
軾再拜忠玉提刑執事
　　　拜石壇記
瑛素有石癖凡過廢園壞宅見奇峰怪石輙徘徊顧戀
不忍捨去或有計求之不得者必圖寫其形似標諸草
堂壁間以為几格供後至元戊寅四月下澣訪竺僧巖
叟于東城之菴菴即故宋周太尉宅斷垣之外燕麥中
有假山在焉遂披蓁納棘褰衣而登其上羅立諸峰已
為好事者挽載而去獨有一石似壁而失其左股卧于
髙梧之下有老坡題識觴詠之語易之以粟歸而立之
中庭左映右帶無非松竹芭蕉枇杷之屬多有書帶草
耳石之挺挺拔拔如老坡獨立于山林丘壑間愈見其
孤標雅致也瑛加之拂拭永為子孫珍玩明年奎章閣
鑒書博士丹丘柯敬仲下訪見而竒之再拜題名而去
丹丘詞翰鑒博有元之元章也于是砌石為壇字曰拜
石後三月而御史巴延達兼善來觀嘉柯之逸遂為作
古篆拜石二字于壇又𨽻寒翠以美其所此石之名由
是愈重然皆未知所紀之詳至正乙未之冬周履道秀
才自梁鴻山攜贈老坡手帖讀之乃是答忠玉提刑快
哉亭飲後者上有賈秋壑私印其詞與紀石甚肖嘗記
大全集中有次王忠玉遊虎丘詩有連日與王忠玉諸
公遊西湖次韻詩有次劉景文答馬忠玉詩葢當時有
兩忠玉焉然莫知其孰是及攷宋史元祐四年坡為翰
林學士兼知禮部以論事積當軸者恨故請外拜學士
龍圖閣知杭州以避朝謗也瑛想老坡風流曠邁行千
里間有名山勝水豈不與友朋醉酒賦詩以佐其意乂
攷諸雜録忠玉乃王規夫姪孫先坡在維揚後坡渡江
老坡答其詩有及君未渡江過我勤秉燭之句是則書
所寄者王忠玉無疑也然後知石乃維揚故物帖則王
忠玉家寶也吁石之在山不知其幾千萬年因坡之題
鑿而出山者又不知其幾百年帖之夀又非石比兵殘
火燬展轉流落人手者亦不知其幾百年今一旦二美
併來抑神物有所會合耶吾玉山有所際遇耶又思丹
丘巴延不二十年皆仙去坡仙有靈豈不能于風清月
白之夜挾二公同逍遙于此壇乎瑛亦豈不能摘古玩
酹一尊于此壇乎不因此石其能永傳敬書此記俾伯
盛朱茂才刋于他石使後之覽者知石與帖并拜石之
壇有所自來云至正丙申正月五日金粟道人顧阿瑛
書于玉山草堂
　　　竒石銘
厥色斯蒼厥質斯剛元氣胚渾陰陽互藏有嶻髙華倬
彼太行勿伏為虎勿起為羊說法點頭扣之庚庚大蘇
之誌海嶽之狂異世同符拜為石兄永千萬年鎮兹玉
岡河南陸友仁製
　　　題拜石壇詩
眉山三蘇宋儒宗長公矯矯人中龍南遷儋耳西赤壁
文章光燄超洪濛快哉之亭雪初霽領客登覽山川雄
自云平生不解飲胡乃一舉觥船空和詩寛限見真率
鑿崖題石摩蒼穹功名富貴一丘土斷碑殘素傳无窮
吁嗟神物人所衛玉山合璧俄相逄奎章博士丹丘翁
江南放逐驚秋風見之即下米芾拜二顛癡絶將無同
築壇山中加愛䕶樹以松桂連椅桐雨窓雲户潩寒翠
朝闌暮檻開青紅白野御史龍頭客青年獻賦蓬萊宫
戲將脫頴寫􁉱匾新釵折股星流虹只今烽塵暗河岳
王侯第宅皆蒿蓬牙籖玉軸映竹素好事獨傳吳顧雄
婁東朱珪鐵作畫字字玉屈蟠蝌蟲嗟哉昔人今已矣
慘淡故國風煙中如何二子復嗜古策勳墨妙收奇功
我來拜石重太息蒼蒼古雪吹長松登壇絶叫浮大白
酒酣目送飛孤鴻汝陽袁華
好事久傷無米顛清泉白石亦淒然快哉亭下坡仙友
拜到丹丘三百年拜石壇主顧阿瑛製
　　　金粟道人小像贊
謂其有意于榮進與詠歌彈琴誦古人之書謂其濶畧
于世故與能擴先世之業昌大其門閭逍遙户庭名聞
京都忽自逸于塵氛之外駕扁舟于五湖性印朗月身
同太虚非欲會𤣥覺于一致而貫通於儒者耶倪瓚造
戊戌八月法喜精舍北樓
儒衣僧㡌道人鞋天下青山骨可埋若說向時豪俠處
五陵鞍馬洛陽街顧阿瑛自題
　　　爽溪樓詩
殿閣連雲接爽溪鐘聲逺與鼓聲齊長安若問江南事
報道風光在水西右唐宣宗避地所作周伯琦為僧克
新書
　　　戒石銘
爾俸爾禄民膏民脂下民易虐上天難欺黄山谷書崑
山州知州史文彬重立
　　　天蓬贊
粤始天造孰形以隆範形一定天協于公維形匪形萬
有不同帝所之聖其魁曰蓬作帝良能賦此異躬部以
丁甲雷聽風從扶竪忠順剔除妖㓙闢翕陽陰和合雨
風斗應喉舌彗伏梧衝丹霏夾日紫氛流龍祝釐弟子
受法靈宫畀汝心印罔感不通太上弟子張天雨
發香臧宫弟子楊維禎造吳睿書
　　　竇諫議陰德録跋
竇諫議種德之厚既身享富夀而又獲五子俱顯之報
由是觀之天道福善其可誣乎文正范公悉録其事葢
為天下後世勸也今刻斯文以廣其傳使人人得覽而
興起為善之心亦世教之一助也元統二年歲次甲戌
春華陽思義識太原王時書濮陽吳睿篆額
　　　梅谿說
梅谿者沈長卿自號也長卿因宦游自越而吳僑居甚
久不逺數百里致書于予以其自號者求予為之說頃
予起于既老承乏詞林年侵學落無能為役納禄而退
五載于兹諸公貴人莫不上體朝廷閔其衰耄放令還
山之意未嘗横加虐使邇輕薄小子偽為予文者所在
有之俗筆无知但喜其獻䛕取媚而甘受其欺罔長卿
不察遂疑予尚未焚筆硯猥以此見驅役予年垂八袠
氣息奄奄安能效三五少年東塗西抹為人作春妍乎
雖然長卿之來意則已勤不可以不答也昔永嘉王公
龜齡自號梅谿王公狀元及第厯侍御史至太子詹事
為時名臣其文章事業海内之士無不斂袵心服先儒
朱子尤敬仰焉所撰梅谿集序稱其光明正大疎暢洞
達求之古人惟丞相諸葛武侯工部杜先生尚書顏文
忠公侍郎韓文公參知政事范文正公五君子可以為
之比其髙風盛烈逮今二百年猶凛凛也長卿翺翔于
仕途見其進未見其止俟他日至王公地位然後挂冠
而歸從容領畧梅谿之上攬幽芳挹清流詠水部之詩
誦廣平之賦而和以武夷之櫂歌彼士大夫嘖嘖誇詡
曰彼亦一梅谿此亦一梅谿王公不得專美于前矣奚
必太早計而求予之說為王謝争墩古今佳話有為者
亦若是長卿勉之予之說止于此長卿或以為然則姑
附于卷末幸勿謂予前言戲之耳至正甲午八月朔旦
金粟山樵者黄潛撰封禺山樵吳睿書
　　　實際川禪師影堂逸事
余觀永懷重修記所謂行人道川者玉峯狄氏子始為
縣之弓役聞東齋謙首座為道俗演法遂從之習坐因
上元郎官欲空其獄張燈縱市人遊玩以罪囚繫于狄
家狄謂囚曰汝曹欲入市觀燈乎囚喜狄悉縱之囚竟
逃去明日聞于官尉怒笞之狄于杖下大悟去依永懷
剪髮為頭陀未幾主僧遣之至江滸市木建諸天閣木
商問市木何為曰建法堂諸天閣商扣之玉峰有狄押
獄今在否狄笑曰我是也商羅拜之曰公我輩恩人也
蓋衆商昔日羣囚也商曰我當以建閣材木報公之德
一日送至公歸勿言至期狄出視寺河左右皆巨木也
閣由是而成始者建閣之意中為井闌諸天環繞其上
下安寶華玉座為住持者升堂說法以表諸天之空中
拱聽也閣成狄復依謙於東齋謙為改名曰道川且曰
汝舊呼狄三今名道川川即三也此去能䜿起脊梁了
辦箇事其道如川之増若放倒依舊狄三矣川銘于心
建炎初道川遊方至天封參蹣菴成禪師機鋒投合菴
印可之復因東齋道俗欽敬有以金剛般若經請問者
川為頌之今盛行于世陰興間殿撰鄭公喬年漕淮西
適無為軍冶父虚席命川開法一香為蹣菴供冬至上
堂云羣陰剥盡一陽生草木園林盡發萌惟有衲僧無
底盔依前盛飲又盛羮川號實際加泰普燈録載師為
僧出世因縁不載永懷建閣之事而建閣一段佳話予
聞之于覺齋王真人非妄傳也予參合普燈與王真人
所傳以為川禪師影堂逸事若入在記中詞繁文夥只
收為逸事則不失禪師建閣之功德也今岳雲望禪師
一新梵宇豈非川禪師之再來也望乃靈𨼆普覺獨孤
禪師之子予之猶子也至正九年己丑仲秋前玉几松
月道人正印書時年八十有二
　　　秘閣銘
秘閣銘右軍書大舜琴一腕之力汝所任盧熊篆
　　　簫銘
截翠蛟于渤澥吹紫鳳于崆峒起一緒之要妙宣八風
於神宫東維叟製王時篆
　　　鏡銘
資爾融明合禮頌美與厲惟其公毋物以室无垢以䝉
嗟爾之用唯有終鄭東造吳睿書篆
　　　拄杖銘
九節杖得之婁江之上其日己未癸丑仲夏員丘岌嶪
兮雲而在下噫我與爾俱變化倪瓚造盧熊篆
　名蹟録卷五
欽定四庫全書
　名蹟録卷六　　　　　　　明　朱珪　編
　　附贈言
　　　贈朱伯盛詩序
士不用于當世必有託焉而𨼆者雖一藝之㣲一事之
卑皆不恥為之故往往有託于農圃巫醫商賈羣工之
中蓋惟求其可以自晦而已又庸計其髙卑可否而後
處其地哉吳郡朱珪居婁江之旁無他嗜好獨喜周籒
秦斯篆畫之古取石鼓嶧碑之文習之既久而盡悟其
法因善為人刻印賢士大夫多就珪求刻焉珪之言曰
吾聞位髙者身危禄富者憂大名盛者毁隨彼有自始
壯而仕至髮落齒脫而不知止及其遭疑忌而廢斥觸
刑辟而戮辱于是時也則雖深咎極悔已無及之矣今
吾耑吾意于篆畫唯求其無部分之失旁從之譌而無
戾夫古人制作之義吾過亦寡矣若珪葢有託焉而𨼆
者歟永嘉李孝光吳郡張雨作詩以貽之珪不絶于當
世賢者則其為人又可知已故予系之以序至正十四
年四月昆陽鄭東書
知君用意出雕蟲自較明牕小篆工争鑄方銅刻私印
姓名僅了百年中(張雨/)
舞鳳蟠螭追逺古雕鏤纎妙入秋毫佩身可比玉剛卯
贈汝愧無金錯刀(李孝光/)
子刻印如刻秋濤轉摺變化手縱操􁉱匾神凝李斯篆
肻綮妙悟庖丁刀漢章舊制蟠龜鈕魏武新書虎豹韜
太史周南縱留滯劍文仍欲洗金膏(鄭元祐/)
煒煌金石刻鬱崛蛟螭文猶遺姓名在蕭然秦漢分寶
玉道幾息瑰奇㪚如雲朱翁業古藝千古揚清芬(雲林/)
(生倪瓚/)
門前索印索如逋一榻西山對酒壺池看科斗春波活
樹養珊瑚雪影扶縱有黨碑名肻附只躭竒字手親摸
幽居巷裏時相見清比詩人骨更臞(郭翼/)
神斧磨天割紫雲仙葩殞玉發竒芬靈書寶訣開剛卯
不數人間小篆文
畫刻輸君總色絲前身想是伏靈芝虎頭食肉元无相
鑄鈕休傳左顧龜
我家金粟道人章瓦欵蟠螭識未央千古典型今復見
佩之何必獸頭囊
鏤玉鍍金與錯銀盡將工巧失天真君能獨掃雕蟲伎
定品當年合入神
　伯盛朱𨼆君予西郊草堂之髙鄰也性孤潔不佞于
　世工刻畫及通字說故與交者皆文人韻士予偶得
　未央故瓦頭古泥中伯盛為刻金粟道人私印因驚
　其篆文與製作甚似漢印頃又以趙松雪白描桃花
　馬圖鈎勒于石精妙絶世大合松雪筆法惜其不得
　從遊于松雪之門使茅紹之專美于今世因題四絶
　于卷末以美之伯盛勿以予言為譽後必有鑒事者
　公論也至正十七年中秋日書于玉山草堂金粟道
　人顧阿瑛書
朱生心似鐵篆勢藝彌精應手多盤折纎毫不重輕么
麽形獨辨􁉱匾勢初呈漢印規模得秦碑出入明風流
金石在潤色簡書并餘刃庖丁解風斤郢匠成達觀應
自我賞鑒足平生趣刻無多訴因君託姓名(陳世昌/)
白首耽書更不忘鵠文蟲篆爛生光髙人為賦峩冠石
太史曽題琢玉坊野屐踏雲閒訪竹春簾迎霧静焚香
别來又泛松陵櫂𣺌𣺌輕鷗江水長(盧熊/)
少林心印元无文刻雕無乃傷其真太樸未分親見得
伯盛妙手何超倫千聖頭邊不一印猛虎插翼龍奮迅
疾燄過風正令行不妨堪作如來𦙍(釋清欲/)
西祖傳心不以文伯盛用之心更真印空印水印泥也
左旋右轉世絶倫銕牛之機即此印石火電光何足迅
得之于手應于心聚螢讀書笑車𦙍(釋智寛/)
　　方寸鐵錢逢篆
　　　方寸鐵志
吳門朱珪氏師濮陽吳獻大小二篆習既久盡悟石鼓
嶧碑之法因彚為人刻印遇茅山張外史外史錫之名
方寸鐵持以過錢塘訪予于吳山次舍求一言白其所
謂方寸鐵者予笑曰予方以鐵石心取乖于世而子又
欲乖我之乖乎雖然古之豪傑修已治人者必自方寸
鐵始黄金白璧可磨此鐵不可磨也予以是鐵印諸金
玉銀鋼犀象使佩之者皆无媿于是鐵外史氏心印之
教行矣豈直無悖于篆畫无戾夫古制也哉今一妄男
子釋蹻起閭巷取封侯印如斗大咫尺書駈役帶甲百
十萬如金翅鶚逐百鳥无一敢後者金印之權重矣哉
吾不知果能為天子剪狂冦佐中興為生民開太平无
愧于汝鐵不則徒以苟富貴不至腐屍滅名不已使得
珪方寸鐵印斯可以䝉金斗而夀榮名矣珪或為今將
軍刻符印其亦以是告之至正十九年秋七月八日李
黼牓同甲進士今奉訓大夫江西等處儒學提舉楊維
禎志
　　　方寸鐵銘
婁東朱珪字伯盛工古籒篆文其于六書之義攷之尤
詳嘗以餘力刻印章則為中吳絶藝間遊錢塘遇句曲
外史張雨名之曰方寸鐵盖以喻其能堅其志操期以
進乎道亦若桑國僑志于鐵硯之鐵云雖然科斗書廢
已久必以篆籒為師法漢𨽻而下不足論能復其古其
庶幾朱君乎朱君與予相游從知其志操之日堅今年
予來玉山中聆朱君之書法益有進是猶張旭悟公孫
大娘之舞劍器也見其刻玉石如切泥則又若漆園自
誇庖丁解牛而得肻綮也張得于舞劍庖丁得于解牛
吾知朱君得于書而悟外史方寸鐵之㫖矣遂述其事
而為之銘銘曰聖人作人文開龍馬出榮圖來神農氏
尚結繩民勿犯俗厖淳史蒼頡肇有制譬孳乳乃曰字
越夏商厯周秦科斗廢籒篆臻漢而晉書變作唐風媮
政日惡曰逮今邈寥寥事刻畫昆吾刀鍾鼎隳石鼔頽心
太苦婁朱珪至正庚子夏四月二十六日河南陸友仁造
天地為爐隂陽為炭鑄方寸鐵非柳下鍛剛不可
屈堅不可磨侯剛侯堅利用實多仝欲以之刳食月蟲
璟以執諫剛過于崇惟善用者為衡為權稱物平施錙
銖勿偏嗟爾有此獨藏于宻以桑之硯改而為筆摛詞
琬琰百鍊其工剔去魚魯斯文有功彼寸鐵兮人孰無
之欲偉其器繄鑪與錘寧小為錐勿大為錯凡百君子
勿由外鑠毘陵謝應芳
　　　方寸鐵頌
繄方寸鐵嫓昆吾刀游刃發硎妙契縱操六書奥㫖探
賾捐勞史籒秦斯作則孔昭翔鸞翥鳳騰龍騫蛟為印
為章奎璧麗霄文苑藝林世賴崇褒我頌匪私永言不
佻至元庚子八月十八日淮海秦約造
　　　詩
朱君手持方寸鐵橅印能工漢篆文并剪分江龍噴月
昆刀切玉鳳窺雲他年金馬頻承詔此日雕蟲試策勲
老我八分方漫寫詩成亦足張吾軍至正辛丑八月朔
平湖草堂中寫隴右邾經
蒼頡製書觀烏跡白日能令鬼神泣何如朱生手中一
寸鐵文章刻遍山頭石山石可移心不移生精此藝將
奚為生言平生苦心力過客摩挲那得知願將此鐵獻
天子為國大刻磨崖碑為國大刻磨崖碑盧陵張昱
人心何危患多岐方寸之鐵貴自持百鍊耿耿明秋暉
彼柔繞指惟詭隨朱盛明勁真吳兒法書鐵畫過李斯
晴窻握管儼若思學成變法出愈奇鐵耕代筆猶神錐
用之切玉如切泥孤忠不媿月食詩清便更賦梅花詞
元祐黨碑我所非驢鳴犬吠吾所嗤雕蟲小技用兒嬉屠
龍妙割嗟奚為盛乎(缺/)　知不知北南車馬得得來大
書深刻磨崖碑至正二十年庚子歲夏六月初吉天台
氏元鼎造
袖裏昆吾一寸鐵江南碑碣萬家文玉符金印雲臺將
大篆煩君為勒勳(雲間陸居仁/)
十年兵興遍天下石山大火羅浮野野火燒盡秦漢碑
咸陽鬼哭無人打故人吳睿業篆𨽻好古乃有如珪者
妙刻金粟道人章尤工白描桃花馬金印徒聞如斗大
零落當時建章瓦君不見黄鶴仙伏靈芝北海久長髙
聲價武夷山樵者錢惟善題于海嘯軒
　　　静寄軒詩三首
静寄軒中無垢氛研苔滋墨氣如雲匣藏數鈕秦朝印
白玉蟠螭小篆文
獨行應如魯獨居心同栁下孰云迂從教隣女衣沾濕
試問髙人安穏居
身似梅花樹下僧茶烟輕颺髩鬅鬙神清又(缺/)孤山鶴
瘦骨伶仃絶愛憎(雲林子/)
　　　朱伯盛甫小像贊
游乎古六藝之林業刻符而工摹印善學魯獨居之男
子身不娶而能忍貧飲沆瀣而為漿友寂寞而與隣瘦
骨昻藏老鶴精神善追踪西塞山前之漁寄迹桃花源
上之民者歟辛亥十二月倪瓚書
臞然如昨秋風野鶴老矣于今孤雲逺岑軌有道之躅
不娶終身何身之卓求古人之心不刻黨碑何執之深
吁此其所以傲兀乎變化吁此其所以膏盲乎山林華
亭殷奎製
　　　印文集考序
摹印之法六書之一也徴諸史傳其制作之大略可睹
已自唐以來人不師古私印往往繆戾至于近世極矣
大德中魯郡吾子行父因六書之學畧舉其要而人稍
稍趨正先生與承㫖趙公又各集為印譜可謂信而有
徴也鄉人朱珪篤志于古嘗從錢塘吳睿師授書法凡
三代以來金石刻詞靡不極意規傚暇日又取宋王順
伯并吾趙二家印譜旁搜博取纂為凡例并吳睿等所
書印文及自制私印附焉名曰印文集考間以示予予
謂私印之作固書學之一事為士大夫者罕習知之而
況上窮蒼史神明之奥以通造化之原者哉宋宣和間
嘗修博古圖至于鏡鑑泉貨之文亦頗著録然猶未采
印文也至王球嘯堂集古録昉有之近世曹南吳忠淳
刻學古編僅存古印數十而莆田鄭曄又集印文七十
餘鈕模刻傳之名曰漢印式所撰序畧无所依據繆為
廣博之詞而失其要領又自以所制附後舛謬尤甚其
稱唐張彥逺宋李伯時王子弁近時吾子行失其本又
不知何說也大槩前人志于存古所輯不能無醇疵其
多者既不能廣傳而簡略者又無以考信千載之下又
孰能辨某印為漢魏某印為晉唐而當時作者豈盡出
于蔡中郎李少温之流乎苟非識見之博考訂之審使
玉石錯雜涇渭混淆如鄭曄之繆者亦何益哉今朱君
所著黜其背戾存其簡約集為成書誠篤志古學而有
益于當今然蒐輯有年適值兵革頗有㪚佚識者恨焉
今所存若干篇釐為一卷貽諸好事俾予序首珪字伯
盛清淡寡慾五十不娶翛然有出塵之志永嘉李季和
清河張伯雨會稽楊㢘夫昆陽鄭季明咸所嘉尚云至
正廿五年乙巳秋八月朔吳郡盧熊書
　　　印文集考䟦
今世士大夫名印謂之圖書即古人私印其制吾竹房
三十五舉言之甚詳然未有關世道處如漢人以五字
為例豈無所例乎國初制度未定往往皆循宋金舊法
至大大德間館閣諸公名印皆以趙子昻為法所用諸
印皆陽文皆以小篆填郭巧拙相稱其大小繁簡儼然
自成本朝制度不與漢唐金宋相同天厯至順猶守此
法斯時天下文明士子皆相倣傚詩文書簡四方一律
可見同文氣象甲申乙酉間予在太朴危先生家始得
江右吳主一所鑄印文曰危氏太朴曰臨江危氏用于
文字之間皆是陰文不用陽欵名曰漢文印章有不合
此法者謂之不知漢法不二十年天下不謀而同皆用
漢印矣甚至搜訪漢人舊印如關内侯軍司馬部曲將
印别部司馬冠軍司馬等印用于自已名字之間以為
美觀以為博古殊不知以今人而為漢人居今官而佩
漢印不祥為甚且陰文屬兵象漢舊印又皆用武之印
尤為可怪數年之後天下紛紛多事朝廷用武文士皆
出總戎被介胄縣將軍印綬不復優游文事矣右附廣
東觀餘論押瓦部所論朱伯盛好考古篆籀之學與同
郡錢翼之父子及陸友仁吳孟思盧功武講論甚博尤
善倣古名刻及士大夫勒名金石儼然三代制作氣象
予為之言此使知其勢雖若緩而可以觀世道之變雲
門遺叟張紳
館閣諸公無不喜用名印雖草廬吳公所尚質樸亦所
不免惟揭文安公絶不用其制吾竹房論著甚詳然其
所用却又不合作趙文敏有一印文曰水精宫道人在
京與李息齋袁子方同坐適用此印袁曰水精宫道人
政對瑪瑙寺行者闔座絶倒蓋息齋居慶夀也鮮于郎
中一印曰鮮于伯幾父吾子行曰可對尉遲敬德鞭滑
稽大約相同子行嘗作一小印曰好嬉子葢吳中方言
一日魏國夫人作馬圖傳至子行處子行為題詩後倒
用此印觀者曰先生倒用了印子行曰不妨坐客莫曉
他日文敏見之罵曰箇瞎子他道倒好嬉子自太平盛
時文人滑稽如此情懷可見今不可得矣予座主張先
生仲舉在杭一印曰平臯鶴慶叟葢用杭州三山名臨
平臯亭黄鶴也古人亦有如此竒者如雲烟過眼録載
姜白石印文曰鷹揚周郊鳳儀虞廷葢以其姓氏作𨼆
語辛稼軒印曰六十一上人又以破其姓文米元章書
史言劉注印曰劉巨濟符符字亦好奇耳雲門山樵張
紳書朱伯盛印譜後
　　　字原表目跋
右朱珪所摹吳孟思篆書字原暨說文表目也孟思嘗
為胡膺寫說文解字一部既成且謂託熊分註其下今
書藏吳氏然猶缺其注字未完珪愛其篆法摹此五百
四十字求予小楷補綴其間因為改正譌誤珪嗜古好
學予于古今印文序言之詳矣兹得以畧武寧盧熊記
　　　字原音訓跋
吳郡朱伯盛讐校字原音訓授其甥孫延年講習之求
予繕寫成帙其意倣郭忠恕石本凡例蓋忠恕用少温
所修而伯盛一依說文定本其用心亦厚矣後之覽者
毋以淺近而忽之南昌盧熊記
　　　題朱伯盛所藏吳孟思書三體心經
禇河南書心經石刻所傳今亦罕得予嘗一見可謂佀
人者喜況親御翰墨迹耶孟思以鐘鼎篆𨽻三體書心
經嚴勁清潤有商周秦漢之遺法吳朱珪氏工篆字故
孟思寫此以贈珪當為入石傳諸後世詎不以河南視
之也嗚呼珪氏為吾寶之河東張翥書于武林史局
世間精妙之物見者莫不撫玩嗟賞何者其立心不苟
則其勢久而必精物之精者擬諸造化夫孰能少之乎
此卷備三體而各臻其妙非與一世周旋于法度之中
不能及也吾鄉自禇河南後能書之士鮮克擅名今得
吳睿篆𨽻自當出色前有張叔厚白描觀世音像併為
二妙宜珍襲之得其卷者婁江朱伯盛氏至正辛丑重
陽後一日錢塘陳世昌書于禾興水西寺之寓舍爽溪
樓
右濮陽吳睿孟思所書三體心經一卷梵義𢎞深間不
容喙所可議者古文欵識見之三代鐘鼎大篆見之周
石鼓秦權斤度量漢𨽻最廣惟蔡中郎石經深可師法
後世宗尚不一務竒成怪變雅為俗無復古人渾厚氣
象豈世道日趨下歟良可愍已予聞孟思先人玉溪翁
好游其家故多秦漢石刻用力既久色色精詣自吾竹
房趙松雪虞道園以下便為第一手崐山朱珪𨼆于方
寸鐵蓋亦黄鶴仙伏靈芝之儔也寶藏此卷不以輕示
人宜及其目力勒諸堅珉以傳好事亦盛德者之用心
也金粟道人尚克相于成焉隴右邾經拜手謹書
摩訶般若波羅蜜多者梵語也此翻大智慧到彼岸心
也者即一切含生本有靈覺之性也迷之則永沉凡下
悟之則遽為聖賢觀自在菩薩者即能行此而悟明之
人也以是而度一切苦厄者即到彼岸之時也此經流
通末世書寫受持若家喻而户曉求如吳孟思之筆端
三昧則不可得矣後世閱是卷者或能因公之書而能
了悟此心如睡夢覺如蓮花開朗然凡聖悟迷之表則
孟思之書不虚設矣至正廿一年二月十五日南堂沙
門清欲拜題
予友朱君伯盛精字法悟空相故濮陽吳孟思為書三
體心經以贈前有淮海張叔厚白描觀世音像引首久
欲題識而觀其人適與予同訪了翁菴禪老伯盛出此
卷一見而了菴言下意會即拈筆一一重為指出信當
世之三絶也伯盛又欲予證明予以久交不能固辭強
于心上加一轉語製成二偈云
斬釘截鐵畫虚空三體分明一體同讀得正中無一事
蓮花開在海當中
當心一畫到如今畫畫皆心不可尋盡說朱珪精字法
看他那畫上求心金粟道人顧阿瑛焚香為說書以為
識
五藴皆空空亦空悟迷雖異此心同當知自在能規照
不落尋常影象中
點開心畫古如今未點之先作麽尋拈起筆端小三昩
方明無相本來心奉次金粟道人韻再題南堂遺老清
欲
　崑山黄應龍嗜古好學所畜奇書異傳并一時典故
　與予同所好也去冬寓崐僧寺一月與應龍日相接
　論因借此名蹟録一編歲久蠧簡不敢託諸人遂手
　録之連序目五十三紙成化二十二年歲次丙午三
　月廿一日小樓記吳郡朱存理性甫
　
　
　
　
　
　
　
　名蹟録卷六
