#+TITLE: 金薤琳琅-明-都穆
#+DATE: 2016-06-11 12:22:43
#+SOURCE: github.com/kanripo/KR2n0030 master 9077f8da                
欽定四庫全書　　　　　史部十四
　金薤琳琅　　　　　　　目録類二(金石之屬/)
　　提要
　　　　(臣/)等謹案金薤琳琅二十卷明都穆撰穆有
　　　　壬午功臣爵賞録已著録是書仿𨽻釋之例
　　　　取金石文字蒐輯編次各為辨證凡周刻二
　　　　秦刻六漢刻二十三隋刻五唐刻二十七於
　　　　古碑皆録原文其剥落不完者則取洪适𨽻
　　　　釋補之不盡據石本也潜硏堂金石文跋尾
　　　　論其載韓勅造廟禮噐碑不知𨽻釋所錄但
　　　　有碑隂而無兩側乃誤合兩側於碑隂更譏
　　　　洪适之闕漏又論其所釋兩側之文以河南
　　　　匽師為河浦退師任城亢父為俟成交父舛
　　　　謬殊甚今考其中若第七石鼔内斿字下一
　　　　字石鼔作􁀙薛尚功作憂此乃作夏㑹稽石
　　　　刻無辠之辠即罪字此作辜字書體頗誤又
　　　　泰山石刻既天下句秦篆譜既字下有平字
　　　　與史合而此碑於既字下不註闕文踈略尚
　　　　往往而有然所錄碑刻具載全文今或不能
　　　　悉見金石文跋尾謂所載貞元九年姜嫄公
　　　　劉廟碑今已損失三十餘字是可以備參核
　　　　矣穆别有南濠文略六卷其後二卷即此書
　　　　所載諸碑跋葢用集古録跋尾編入本集之
　　　　例然穆之文章在可傳可不傳之間不若以
　　　　此本孤行也乾隆四十二年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　金薤琳琅卷一
　　　　　　　　　　　　　明　都穆　撰
　　周壇山石刻
吉日癸巳
　贊皇縣壇山上有周穆王刻石四字曰吉日癸巳筆
　力遒勁有劔拔弩張之狀地荒且僻厯數千年鮮有
　知其竒古而往寓目者雨激風射日銷月鑠㡬何其
　不遂湮沒廣平宋公皇祐四年秋九月自亳社之鎮
　鎮陽趙其屬郡也公過趙日嘗訪此字於士大夫間
　爾後郡守王君使縣人尋訪得之巖石之上令劉莊
　者因督工鑿取輦置歸我時人始驚觀者日至噫此
　刻埋沒人不知識因宋公一言今遂出幽晦取愛重
　於石雖不能言其亦可謂得所遭矣中祐昔聞其妙
　近幸權守於此而覩其真且懼經厯久逺一旦圯剥
　或墜於地失前妙絶之迹廼俾闢石糊灰括以堅木
　鑱㕔事右壁而陷置之覆盖固䕶庶永存而無弛時
　皇祐五年孟夏廿一日權郡事李中祐記
　右吉日癸巳四字相傳為周穆王書刻贊皇縣壇山
　石上晉衛夫人謂李斯見周穆王書七日興嘆盖指
　此也歐陽公集古録謂慶厯中宋尚書祁在鎮陽嘗
　摹此字而趙州守將命工鑿山龕其字州廨之壁聞
　者嗟惜趙明誠金石録謂穆王時所用皆古文科斗
　書此字反類小篆而疑其非真予家舊蔵此刻盖宋
　搨本有皇祐五年權郡事李中祐䟦以其罕傳録之
　如右李䟦謂皇祐四年宋公過趙尋訪得之縣令劉
　莊督工鑿石輦置歸我則宋公之摹字在皇祐而不
　在慶厯縣令鑿取以歸於州則龕置州廨者中祐而
　鑿石非其人也我朝宋學士景濓嘗摹其字重刻浦
　陽山房仍自為䟦謂吉日字與周淮父卣伯碩父鼎
　齊侯鎛鍾諸欵識合又謂字形多類石鼓明誠已信
　石鼓為周人書不當於此而疑之予觀李䟦既得其
　實惜歐陽公之未見而學士又考據精當足以袪後
　人之惑又按宋呉興施宿謂州廨舊石以政和五年
　取入内府皆後人所當知者故併著之
　　周石鼓文
　　　一
(闕四/字)而師(闕十/二字)庶左(闕四/字)滔滔是熾(闕四/字)不具奪(闕五/字)
肝來(闕六/字)具(闕四/字)樂天子(闕三/字)嗣(闕六/字)來(闕四/字)
　右文十行行七字重文者一共闕五十二字
　　　二
我水既(闕一/字)我道既平我(闕一/字)既止嘉樹則里天子永
寧日維丙申(闕四/字)我其用道我馬既陳敕(闕一/字)康康駕
彼(闕二/字)左驂䮯䮯(闕二/字)遬遬扯(闕二/字)女不(闕三/字)翰霾(闕/二)
(字/)我公謂天子余及如(闕三/字)害不余及
　右文十五行行五字末行四字重文者六共闕二十
　一字
　　　三
田車既安鋚(音/條)勒馯馯(闕一/字)從既簡左驂旛旛右驂騝
騝我以隮于原我(闕一/字)戎止射宫車其寫秀弓寺射麋
豕孔庶麀鹿雉兎其原有紳其(闕一/字)奔大(闕一/字)出各亞
(闕二/字)畀(闕一/字)執而勿射多庶䟏䟏(與轢/同)君子攸樂
　右文十行行七字末行六字重文者四共闕七字
　　　四
(闕二/字)鑾車華敕真真(音填闕/一字)弓孔碩彤矢四馬其寫六
轡驁驁徒馭孔庶廓宣摶摶首車載道徒如章原溼隂
􁮄􁮄(徐/同)六馬射止族族(闕一/字)如虎獸鹿如(闕二/字)多賢􁁜
禽(闕二/字)我兎允異
　右文十行行六字末行五字重文者五共闕八字
　　　五
汧也沔丞彼淖淵􁀙鯉處之君子(闕一/字)漁之濿又鯊其
斿􁁜(初于/反)帛魚􁨷􁨷(音/洛)其藴氐鮮黄白其鯾又□(音/敷)又
􁌓(音/綿)其䏠孔庶繇之􁀙慶(丑若/反)􁁉􁁉(音/汙)□□(音/甫)其魚維
何維鱮維鯉何以㯱之維楊及栁
　右文九行行七字末行五字重文者四共闕一字
　　　六
　右文五行行五字闕不成文
　　　七
(闕一/字)猷作原作(闕一/字)導遄我治(闕一/字)除帥彼􁨸(音序闕/一字)
莽為□(讀若/三十)里(闕一/字)微□□(闕/音)廼罟(闕一/字)栗柞棫其(闕/一)
(字/)槃格庸庸鳴(闕一/字)亞若其華(闕一/字)為所斿夏(闕一/字)盩
導㫖樹(闕一/字)合(模本下有/孫字非)
　右文十一行行五字末行二字重文者二共闕十一
　字
　　　八
我車既工(攻/通)我馬既同我車既好我馬既阜君子員員
獵獵員斿麀鹿速速君子之求(闕二/字)□(音/調)弓弓兹以時
我敺其特其來趩趩(彳/同)􁢎􁢎(音/憲)□□(音/黄)即我即時麀鹿
􁁜􁁜其來大有我敺其樸其來䢱䢱射其􁀙􁀙(音/委)蜀
　右文十一行行六字重文者九共闕二字
　　　九
(闕三/字)天零雨雱流迄(闕二/字)渫滋君子(闕一/字)即涉馬(闕一/字)
流(闕一/字)也洎洎(闕九/字)自廓徒􁀙(闕二/字)維舟以道或隂或
陽揖深以(闕三/字)于水一方(闕四/字)其奔(闕五/字)事
　右文十一行行六字共闕三十一字
　　　十
吳人憐丞(闕三/字)載西載北(闕四/字)而(闕三/字)用(闕六/字)大祝享
(闕四/字)執寧逢中囿孔(闕一/字)麀(闕五/字)疃疃大(闕五/字)求又(闕/六)
(字/)是(闕二/字)
　右文十行行八字末行二字共闕三十九字
　三代文字之存於今者唯穆王吉日癸巳史籀石鼓
　文及商周鼎彛欵識與吉日癸巳數字而已商周欵
　識又不多得然嚴正婉潤端姿旁逸銛利鉤殺則唯
　石鼓文耳惜其嵗久剥落至唐始顯遂至紛紛疑議
　歐陽文忠謂其自宣王至宋千有九百餘年理難得
　存是不然也夫石刻之易漫者以其摹搨者多故也
　今石鼓委置草萊泥土之中兀然不動至唐始出以
　故完美如初况其石之質頑性堅若為碓磑者哉此
　不足疑一也鄭漁仲謂是秦篆因其以殹為也見於
　秦斤以丞為㞼見於秦權其文有曰嗣王有曰天子
　天子可為帝亦可謂王秦自恵文稱王始皇稱帝以
　為恵文之後始皇之前所作也余按易書經文無也
　字則知古轉用殹㞼字正當従山取奉㞼髙意六月
　宣王之詩也曰王于出征以佐天子吉日宣王田獵
　之詩也曰天子之所曰以燕天子祈父刺宣王之詩
　也曰予王之爪牙此不足疑二也温彦威使三京以
　為後周文帝獵於岐陽所作盖因史大統十一年西
　狩岐陽之語而云也尤為謬妄夫自秦漢晉宋隋唐
　以來苟能書者如斯冰瑗邕諸人皆名後世豈後周
　時有能書若此而不名乎况其詩詞嚴古尤非當時
　之人所能及者且蘇朂韋韓諸公去後周未逺不應
　謬稱如是此不足疑三也故余㫁然以為宣王田狩
　之詩而史籀之書也盖宣王田狩岐陽之時従臣贊
　美刻詞出於一時若車攻吉日則田獵東都時所作
　者其詞多與石鼓同如我車既攻我馬既同脩備之
　詞一也麀鹿麌麌麀鹿速速麀鹿逢逢獸多之詞同
　也車攻曰四牡龐龐四牡奕奕吉日亦曰四牲孔阜
　盖即石鼓􁮄􁮄六馬四馬其寫之謂也他如駕言徂
　東駕言行狩即我其用道之謂也曰建旐設旄悠悠
　斾旌即其斿鼎斿之謂也曰㑹同有繹即來樂天子
　之謂也曰兩驂不猗不失其馳即左驂旛旛右驂騝
　騝之謂也曰允矣君子展也大成以燕天子即君子
　乃樂天子永寧之謂也曰吉日維戊吉日庚午即日
　維丙申之謂也曰田車既好即田車既安我車既好
　之謂也曰従其群醜瞻彼中原其祁孔有即我以隮
　於原我戎止射其來大有其來䢱䢱之謂也曰儦儦
　俟俟即􁁉􁁉黄黄之謂也曰殪此大兕即我敺其特
　之謂也又况石鼓漫滅者多其詞繁而不殺不若車
　攻吉日二詩嚴肅簡潔足該十篇之意故偶見刪削
　古詩三千餘篇而夫子定為三百篇者此類是也若
　以不見收録而遽疑之則論語所引素以為絢兮偏
　其反而之句皆逸詩也豈可以是而盡疑論語乎前
　人音辯類有得失或前後之相逺或多寡之不同歐
　陽集古所録可見者四百六十五字胡世將資古所
　録可見者四百七十四字吾衍氏視資古又加三字
　予嘗得宋搨本雖不能如集古資古吾氏所載然較
　之今世所有者極為精好因裝潢成軸每鼓後以釋
　文譜之其闕文則一依吾氏及潘氏云時洪武乙丑
　夏五月朔趙古則書
　右石鼓文宋代搨本洪武中蔵於餘姚儒者趙古則
　後歸予家石鼔昔人論之詳矣趙氏䟦謂温彦威使
　三秦以石鼓為後周文帝獵於岐陽所作而㫁其繆
　妄予按姚氏殘語云彦威使三秦此得之偽劉詞臣
　馬定國然亦非也金元好問編中州詩定國小傳云
　仕金翰林學士考石鼓字畫定為字文周時所造作
　文辨之萬有餘言元天台劉仁本為石鼓論本之定
　國而斷其非史籀之書二子繆妄固不俟言䟦復謂
　蘇勗韋韓諸公去後周未逺不應繆稱如是而以其
　言為可信予觀應物退之其去後周似為遼濶勗貞
　觀時仕吏部侍郎視後周則誠未逺又按李嗣真書
　後品張懐瓘書㫁亦皆以石鼓為史籀書嗣真髙宗
　時人而懐瓘老於開元則稱石鼓為籀書者始於蘇
　氏繼於李張而退之直據之耳古則字撝謙宋宗室
　之後讀書博古尤精字學所著有六書本義聲音文
　字通二書嘗仕廣東璚山教諭卒於官
　鄭夾漈謂石鼓至唐始出於岐陽鄭餘慶取置鳳翔
　孔廟而亡其一皇祐四年向𫝊師求於民間得之十
　鼓遂足王順伯謂五代之亂鼓復散失司馬池復輦
　致府學其一鼓已亡向𫝊師搜訪足之二説皆同予
　近見𫝊師䟦謂數内第十鼓較之文亦不類訪於閭
　里果獲一鼓字雖半缺驗之書體真得其蹟遂易而
　置之其數方備乃知第十鼓其先葢嘗有偽為者至
　𫝊師而真鼓始復此皆王鄭之所未及豈其未嘗見
　向䟦邪鄭復謂大觀中鼓置之辟雍復取入保和殿
　經靖康之變未知其遷徙與否王則謂大觀中鼓歸
　京師詔以金填其文靖康之末保和珍異北去或𫝊
　濟河遇風棄之中流而存亡未知後王子充題此謂
　金人入汴剔取其金而棄去之至元乃輦至京師置
　於國學廟門之下予按胡世將資古録云崇寧中蔡
　京作辟雍取十鼓置講堂後辟雍廢徙置禁中則置
　之辟雍者蔡氏而所謂禁中即保和殿也若王鄭之
　未知其遷徙存亡盖當是時北方非中國所有而二
　公又皆南人故云然也及觀之虞伯生云金人得汴
　梁鼓亦北徙留王宣撫宅宅後為大興府學伯生助
　教成均言於時宰得置之國學大成門内則淪入濟
　河與夫金人棄之之說皆不足信不知二王何従而
　得此也鼓今在北京國子監即元之舊地予官禮部
　時嘗命工搨之字多漫滅較之宋本僅十之二三而
　已
　
　
　
　
　
　
　
　
　
　
　
　
　金薤琳琅卷一
欽定四庫全書
　金薤琳琅卷二
　　　　　　　　　　　　　明　都穆　撰
　　秦嶧山刻石
皇帝立國維初在昔嗣世稱王討伐亂逆威動四極武
義直方戎臣奉詔經時不久滅六暴强廿有六年上薦
髙號孝道顯明既獻泰成乃降専恵親䡅逺方登於嶧
山羣臣從者咸思攸長追念亂世分土建邦以開争理
功戰日作流血於野自泰古始世無萬數陀及五帝莫
能禁止廼今皇帝壹家天下兵不復起􁰍害滅除黔首
康定利澤長久羣臣誦(缺/)刻此樂石以著經紀皇帝曰
金石刻盡始皇帝所為也今襲號而金石刻辭不稱始
皇帝其於久逺也如後嗣為之者不稱成功盛徳丞相
臣斯臣去疾御史大夫臣徳昧死言臣請具刻詔書金
石刻因明白矣臣昧死請制曰可
　秦相李斯書嶧山碑跡妙時古殊為世重故散騎常
　侍徐公鉉酷躭玉箸垂五十年時無其比晚獲繹山
　碑摸本師其筆力自謂得意於天人之際因是廣求
　已之舊跡焚擲略盡文寳受學徐門粗堅企及之志
　太平興國五年春再舉進士不中東適齊魯客鄒邑
　登嶧山求訪秦碑邈然無覩逮於旬浹怊悵於榛蕪
　之下惜其神蹤將墜於世今以徐所授摸本刋石於
　長安故都國子學庶博雅君子見先儒之指歸淳化
　四年八月十五日承奉郎守太常博士陜府西諸州
　水陸計度轉運副使賜緋魚袋鄭文寳記
　右秦嶧山刻石宋淳化中太常博士鄭文寳以徐鉉
　摸本刻之長安者唐封演謂此碑厯代摸搨邑人疲
　於供命聚薪焚之邑令取舊文刻置縣廨則嶧山前
　此嘗有是刻盖至唐而始焚歐陽公以嶧山無此而
　疑其非真非也宋董彦逺書跋謂其文考於史記多
　不合而疑傳者之誤今史記實無此文則傳者未必
　誤特董氏之自誤耳自文寳刻徐氏本其後翻本頗
　多世之評者謂長安第一紹興第二浦江第三應天
　府學第四青社第五蜀中第六鄒縣第七又予聞之
　先師李文正公言嘗見秘閣舊本才二十五字今所
　傳徐本乃其全文而字復加大何哉
　此碑自皇帝曰以下乃二世詔文在始皇刻石之旁
　予見泰山碑如此鄭文寳不見秦刻其所刻乃徐氏
　摹本故牽聨誤書然此碑非文寳之傳則後世不復
　再見文寳可謂有功於字學者而宋史列傳不言其
　能書殆以政事而揜之耳
　　秦泰山刻石
皇帝臨立作制明(闕五/字)廿(闕一/字)六(闕二/字)并(闕三/字)不(闕三/字)
􁐫逺黎登茲(闕一/字)山(闕四/字)從臣思迹本原(闕五/字)徳(闕一/字)
道(闕一/字)行諸産得宜(闕四/字)
　右文五行行十二字存者三十字闕三十字在石之
　西面
大義著明陲于後嗣(闕四/字)皇帝躬聽既平下(闕五/字)興夜
寐建設長(闕五/字)
　右文三行行十二字存者二十二字闕十四字在石
　之北面
(闕一/字)經宣達逺近畢理(闕四/字)貴賤分明男女體順慎(闕/三)
(字/)昭隔内外靡不清(闕五/字)化(闕一/字)無窮(闕一/字)奉遺詔(闕/四)
(字/)
皇帝曰金石刻盡始皇帝(闕七/字)金石
　右文六行行十二字存者四十一字闕二十六字在
　石之東面
刻辭不稱始皇帝其於久逺(闕一/字)如(闕二/字)為之者不稱
成功(闕二/字)丞相臣斯臣去疾御史大夫臣(闕一/字)昧死言
臣請具刻詔書金石刻因明白矣臣昧死請
　右文七行行十二字存者五十一字闕六字在石之
　南面
　右秦泰山刻石歐陽公謂其友江鄰㡬嘗至泰山視
　秦刻石所存僅數十字而其本乃鄰㡬所遺趙明誠
　謂宋真宗東封兖州守摹本以獻凡四十餘字後宋
　莒公刻之於石其說與歐陽公合明誠復謂大觀間
　汶陽劉跂親至太山絶頂見碑四面有字乃摹其文
　刻石自為後序謂之泰山秦篆譜明誠復以史記與
　譜較之不同者凡十數字謂足以正史氏之失予家
　舊藏此刻僅五十一字乃二世詔即歐陽公所謂江
　鄰幾本趙氏所謂兖州及宋莒公摹本是也近得劉
　譜視前加九十三字後序謂篆石埋植土中崇四五
　尺五十一字在南面稍平故嘗為人摹搨其三面皆
　殘闕蔽闇跂刮摩垢蝕而字始出盖刻文起西面而
　北而東而南共二十二行其末行制曰可三字復轉
　刻西南稜上由是篆文首尾㡬於復完而俾之傳世
　此則跂之功也董氏書䟦謂二世詔書宜在石隂而
　今在其南始皇之詔乃在北西東三面盖碑石嘗仆
　後之人以一面稍完故樹之南向董又謂石崇九尺
　面方二尺餘而跂云石之崇五尺更俟登山訪之
　歐陽文忠宋莒公皆不知嶧山碑四面有字盖在劉
　譜未出之前元吾衍子行號稱博洽其學古編云石
　皆剥落唯二世詔一面稍見豈亦未嘗見劉譜邪
　　秦㑹稽刻石
皇帝休烈平壹宇内徳恵攸長丗有七年親䡅天下周
覽逺方遂登㑹稽宣省習俗黔首齊莊羣臣誦功本原
事迹追道髙明秦聖臨國始定刑名顯陳舊章初平法
式審别職任以立恒常六王専倍貪戾慠猛率衆自强
暴虐恣行負力而驕數動甲兵隂通閒使以事合従行
為辟方内飾詐謀外來侵邊遂起禍殃義威誅之殄熄
暴悖亂賊滅亡聖徳廣宻六合之中被澤無疆皇帝并
字兼聽萬事逺近畢清運理羣物考驗事實各載其名
貴賤並通善否陳前靡有隠情飾省宣義有子而嫁倍
死不貞防隔内外禁止滛泆男女絜誠夫為寄豭殺之
無辠男秉義程妻為逃嫁子不得母咸化㢘清大治濯
俗天下承風蒙被休經皆遵軌度和安敦勉莫不順令
黔首脩絜人樂同則嘉保泰平後敬奉法常治無極輿
舟不傾従臣誦烈請刻此石光陲休銘
　李斯書嶧山頌淳化間守太常博士鄭文寳以徐鉉
　所授本刻於長安國學泰山頌至元間行臺侍御史
　李處㢲獲劉跂所摸本刋於建鄴郡庠由是其迹僅
　存而所傳浸廣子攷諸記載始皇及二世抵越取浙
　江岑石刻頌於山亦斯筆也磨滅久矣好古博雅者
　盖願見而不可得予乃以家蔵舊本摸勒置於㑹稽
　黌舍庶與嶧泰等文並貽於後但史記攸長作脩長
　世字作三十追道作追首又作追守軌度作度軌今
　則俱依石刻至正元年辛巳嵗夏五月望日承徳郎
　紹興路總管府推官東平申屠駉識
　右秦㑹稽刻石按史記始皇三十七年上㑹稽祭大
　禹望於南海立石刻頌秦徳後其石人稱秦望山碑
　山在㑹稽縣東南四十里宋書載竟陵王子良尅日
　登秦望山主簿范雲以山上有始皇石刻人多不識
　乃夜取史記讀之明日登山雲讀如流子良大恱以
　為上賔則晉宋以來石固無恙歐陽公趙明誠皆好
　集古文不應此獨見遺鄭夾漈通志金石畧雖嘗載
　之而云疑在越州亦無真見此皆予之所未曉者元
　至正初東平申屠子廸為紹興路推官以家蔵舊刻
　刻於路學即今之所傳是也然不知其先何従得之
　予觀其字畫與嶧山碑絶類豈亦出徐鼎臣鄭文寳
　之所摹而申屠氏嘗藏之歟
　申屠氏跋謂石刻與史所載不同者數字今按史云
　有子不嫁石刻作而嫁史云殺之無罪石刻作無辜
　史云和安敦誠石刻作敦勉則又跋中之所未及漫
　識之
　　秦之罘山刻石
　右秦之罘山刻石所存僅二十字盖二世詔也歐陽
　公謂其刻與泰山嶧山文同而字畫皆異而惟以泰
　山為真吾子行譔周秦石刻音釋亦謂其與琅琊石
　文皆不類秦刻而不收録及考之董氏書跋謂嶧山
　刻字與泰山似異疑古人於書形類不一則此又有
　不當疑者予又安能定是非於其間哉
　此刻汝州帖亦嘗載之然字僅十五予家所藏視汝
　帖多御史大夫臣五字盖宋莒公賜書堂本也
　　秦琅琊臺刻石
　右秦琅琊臺刻石按史記始皇二十八年東行登琅
　琊樂之留三月作琅琊臺立石頌徳趙明誠謂其頌
　詩已亡所存唯従臣姓名及二世詔書然亦殘闕又
　謂熙寧中宻州守嘗摸搨刻之於石予家所藏乃宋
　莒公刻本僅十有七字皆頌詩中語與宻本不同俟
　博識者辨之
　　秦詛楚文
　　　久湫(久讀作故/)
又(通作/有)秦嗣王敢用吉玉瑄璧使其宗祝邵鼛布愍告
于不顯大沉久湫以底楚王熊相之多罪昔我先君穆
公及楚成王實戮力同心兩邦若一絆以婚姻袗以齊
盟曰葉萬子孫毋相為不利親仰大沉久湫而質焉今
楚王熊相康(讀作/庸)回無道滛泆耽亂宣侈競縦變渝盟
刺内之則暴虐不辜刑戮孕婦幽刺親戚拘圉其叔父
寘諸㝠室櫝棺之中外之則冒改久心不畏皇天上帝
及大沈久湫之光烈威神而兼倍十八世之詛盟率諸
侯之兵以臨加我欲剗伐我社稷伐滅我百姓求蔑法
皇天上帝及大沉久湫之䘏祠圭玉犧牲逮取我邊城
新􁆚(音/皇)及􁀙(音/於)長親我不敢曰可今又悉興其衆張矜
億怒飾甲底兵奮士盛師以偪我邊境將欲復其􁀙(音/凶)
迹唯是秦邦之羸衆敝賦􁀙(讀作/鞹)䩱(音/俞)棧輿禮使介老
將(去/聲)之以自救也亦應受皇天上帝及大沉久湫之㡬
靈徳賜克劑楚師且復略我邊城敢數(上/聲)楚王熊相之
倍盟犯詛著諸石章以盟大神之威神
　　　巫咸(文與久湫同/)
　　　亞馳(亞馳讀作呼沲/文與巫咸同)
　右秦詛楚文凡三曰久湫曰巫咸曰亞馳其石皆出
　宋世說者謂初得巫咸文於鳳翔次得久湫文於渭
　又次得亞馳文於洛其詞則一惟告於神者隨號而
　異自石文之出黄魯直張芸叟皆有訓釋歐陽公董
　彦逺王順伯皆有論辨歐陽公謂以史記世家攷之
　自楚成王十八世為頃襄王名横不名熊相而疑傳
　寫之誤董氏謂秦之詛楚為頃襄也其見亦同順伯
　云秦自穆公十八世至恵文王與楚懐王同時従横
　争伯此詛為懐王也或以楚自成王十八世至頃襄
　王秦人之文不應數楚之世况頃襄立是時楚已微
　弱非秦所畏不應有詛葉少藴生先順伯亦云熊相
　疑即懐王二說似為有見董氏又云其詞若出一時
　不知一日㑹盟安得親質三所宋章樵云盟石告神
　當於其地巫咸在解州鹽池告文不應逺在古雍董
　氏復謂疑其宗祝分致以告神順伯謂當時告神想
　不止是見於世者唯此而已此或得之予特疑其自
　秦至宋千有餘年嘗沈之於水瘞之於地其字畫纎
　細理難完好唐人編古文苑雖嘗載其辭而自宋以
　前薦紳君子曽無一言及之董氏謂嵗久石漸刓闕
　因據舊本得其完書不知所謂舊本果出何時元吾
　子行博古士也以先秦古器比較此篆絶不相類以
　為後人偽作但宋世諸公愛其筆跡無有異論予固
　不得而定之也
　
　
　
　
　
　
　
　
　金薤琳琅卷二
欽定四庫全書
　金薤琳琅卷三
　　　　　　　　　　　　　明　都穆　撰
　　漢魯相置孔子廟卒史碑
司徒臣雄司空臣戒稽首言魯前相瑛書言詔書崇聖
道勉(闕/)藝孔子作春秋制孝經(闕二/字)五經演易繫辭經
緯天地幽讃神明故特立廟褒成侯四時來祠事已即
去廟有禮器無常人掌領請置百石卒史一人典主守
廟春秋饗禮財出王家錢給大酒直須報謹問太常祠
曹掾馮牟史郭𤣥辭對故事辟雍禮未行祠先聖師侍
者孔子子孫太宰太祝令各一人皆備爵太常丞監祠
河南尹給牛羊豕雞(闕二/字)各一大司農給米祠臣愚以
為如瑛言孔子大聖則象乾坤為漢制作先世所尊祠
用衆牲長吏備(闕二/字)欲加寵子孫敬恭明祀𫝊於罔極
可許臣請魯相為孔子廟置百石卒史一人掌領禮器
出王家錢給大酒直他如故事臣雄臣戒愚戅誠惶誠
恐頓首頓首死罪死罪臣稽首以聞制曰可元嘉三年
三月廿七日壬寅奏洛陽宫
元嘉三年三月丙子朔廿七日壬寅司徒雄司空戒下
魯相承書従事下當用者選其年四十以上經通一藝
雜試通利能奉𢎞先聖之禮為宗所歸者如詔書書到
言
永興元年六月甲辰朔十八日辛酉魯相平行長史事
卞守長擅叩頭死罪敢言之司徒司空府壬寅詔書為
孔子廟置百石卒史一人掌主禮器選年四十以上經
通一藝雜試能奉𢎞先聖之禮為宗所歸者平叩頭叩
頭死罪死罪謹按文書守文學掾魯孔和師孔憲户曹
史孔覽等雜試和脩春秋嚴氏經通髙第事親至孝能
奉先聖之禮為宗所歸除和補名狀如牒平惶恐叩頭
死罪死罪上司空府
讃曰巍巍大聖赫赫彌章相乙瑛字少卿平原髙唐人
令鮑疊字文公上黨屯留人政教稽古若重規(闕/)乙君
察舉守宅除吏孔子十九世孫麟㢘請置百石卒史一
人鮑君造作百石吏舍功垂無窮於是始(闕/)
　右漢魯相置孔子廟卒史碑今在曲阜盖魯相乙瑛
　上書請置百石卒史一人典主守廟司徒呉雄司空
　趙戒以聞制從之盖在元嘉三年三月後魯相平補
　以孔和上書於司空府則永興元年六月也攷之范
　史桓帝紀元嘉惟有二年碑云元嘉三年三月者盖
　是年五月始改永興至十月而雄戒亦罷免矣
　此碑殘闕據宋洪丞相𨽻釋錄其全文盖漢文髙古
　難得將以供學士大夫之嗜好而不特此碑然也凡
　予之録漢刻其殘闕者皆以洪本足之
　　漢魯相晨孔子廟碑
建寧二年三月癸夘朔七日己酉魯相臣晨長史臣謙
頓首死罪上尚書臣晨頓首頓首死罪死罪臣蒙厚恩
受任符守得在奎婁周孔舊寓不能闡𢎞徳政恢崇壹
變夙夜憂怖累息屏營臣晨頓首頓首死罪死罪臣以
建寧元年到官行秋饗飲酒畔宫畢復禮孔子宅拜謁
神坐仰瞻榱桷俯視几筵靈所馮依肅肅猶存而無公
出酒脯之祠臣即自以奉錢修上案食醊具以叙小節
不敢空謁臣伏念孔子乾坤所挺西狩獲麟為漢制作
故孝經援神契曰𤣥丘制命帝夘行又尚書考靈燿曰
丘生倉際觸期稽度為赤制故作春秋以明文命綴紀
撰書修定禮義臣以為素王稽古徳亞皇代雖有褒成
世享之封四時來祭畢即歸國臣伏見臨璧雍日祠孔
子以太牢長史備爵所以尊先師重教化也夫封土為
社立稷而祀皆為百姓興利除害以祈豐穰月令祀百
辟卿士有益於民矧乃孔子𤣥徳煥炳光於上下而本
國舊居復禮之日闕而不祀誠朝廷聖恩所宜特加臣
寢息耿耿情所思惟臣輒依社稷出王家榖春秋行禮
以供禋祀餘(闕/)賜先生執事臣晨頓首頓首死罪死罪
臣盡力思惟庶政報稱為效増異輒上臣晨誠惶誠恐
頓首頓首死罪死罪上尚書
昔在仲尼叶光之精大帝所挺顔母毓靈承敝遭衰黒
不代倉(闕/)㳅應聘嘆鳳不臻自衛反魯養徒三千獲麟
趣作端門見徴血書著紀黄玉饗應主為漢制道審可
行乃作春秋復演孝經刪定六藝象與天談鈎河摘洛
却揆未然巍巍蕩蕩與乾比崇
　右漢魯相晨孔子廟碑靈帝建寧二年立晨姓字見
　於後碑此乃其所上尚書奏章盖當時之制郡國不
　敢直聞朝廷因尚書以達之也碑云到官秋享無公
　出酒脯之祠自用俸錢以供禋祀知其為魯之賢相
　也
　　魯相晨孔廟後碑
相河南史君諱晨字伯時從越騎校尉拜建寧元年四
月十一日戊子到官乃以今日拜(闕/)孔子望見闕觀式
路䖍跽既至升堂屏氣拜手祇肅屑僾髣髴若在依依
舊宅神之所安春秋復禮稽度𤣥靈而無公出享獻之
(闕一/字)欽因春饗導物嘉㑹述脩璧雍社稷品制即上尚
書參以符驗乃敢承祀餘胙賦賜刋石勒銘并列本奏
大漢延期彌厯億萬
時長史廬江舒李謙敬讓五官掾魯孔暢功曹史孔淮
戸曹掾薛東門榮史文陽馬琮守廟百石孔讃副掾孔
綱故尚書孔立元世河東太守孔彪元上處士孔襃文
禮皆㑹廟堂國縣員冗吏無大小空府竭寺咸俾来觀
并畔宫文學先生執事諸弟子合九百七人雅歌吹笙
考之六律八音克諧蕩邪反正奉爵稱夀相樂終日於
穆肅雍上下䝉福長享利貞與天無極
史君饗後部史仇誧縣吏劉耽等補完里中道之周左
墻垣壤決作屋塗色修通大溝西流里外南注城池恐
縣吏斂民侵擾百姓自以城池道濡麥給令還所斂民
錢并史君念孔瀆顔母井去市道逺百姓酤買不能得
香酒美肉於昌平亭下立㑹市因彼左右咸所願樂
又勅瀆井復民飭治桐車馬於瀆上東行道表南北各
種一行梓
假夫子冢顔母井舎及魯公冢守吏凡四人缺與佐除
　右史晨孔廟後碑載當時廟享觀禮者自長史李謙
　五官掾孔暢而下凡九百七人可謂盛矣廟享之後
　晨復修瀆治井及置守墓之人盖不但如前碑所云
　出俸錢以供祀事其有功於孔氏甚大而部史仇誧
　縣吏劉耽亦復補垣除道至通大溝則晨固有以啟
　之也吁晨誠賢矣哉
　　漢魯相造孔廟禮器碑
惟永夀二年青龍在涒灘霜月之靈皇極之日魯相河
南京韓君追惟太古華胥生皇雄顔(闕/)育(闕/)寳俱制元
道百王不改孔子近聖為漢定道自天王以下至於初
學莫不􁄵思嘆印師鏡顔氏聖舅家居魯親里亓官聖
妃在安樂里聖族之親禮所宜異復顔氏开官氏邑中
(闕一/字)發以尊孔心念聖厯世禮樂陵遲秦項作亂不尊
圖書倍道畔徳離敗聖輿食糧亡於沙丘君於是造立
禮器樂之音符鍾磬瑟鼓雷洗觴觚爵鹿柤梪籩柉禁
壺修飾宅廟更作二輿朝車威熹宜杼𤣥汙以注水流
法舊不煩備而不奢上合紫臺稽之中和下合聖制事
得禮儀於是四方士仁聞君風燿敬咏其徳尊琦大人
之意逴彌之思乃共立表石紀傳億載其文曰
皇(缺一/字)統華胥承天畫卦顔育空桑孔制元孝俱祖紫
宫大一所授前門九頭以什言教後封百王獲麟来吐
制不空作承天之語乾元以来三九之載八皇三代至
孔乃備聖人不世期五百載三陽吐圖二隂出䜟制作
之義以俟知(缺一/字)於穆韓君獨見天意復聖二族逴越
絶思修造禮樂胡璉器用存古舊宇慇懃宅廟朝車威
熹出誠造(缺/)漆不水解工不事賈深除𤣥汙水通(缺/)注
禮器升堂天雨降㴻百姓訢和舉國䝉慶神靈祐誠竭
敬之報天與厥福永享牟夀上極華紫旁伎皇代刋石
表銘與乾運燿長期蕩蕩於盛復授赫赫罔窮聲垂億
載
韓明府名勑字叔節潁川長社王𤣥君真二百河東大
陽西門儉元節二百故涿郡太守魯麃次公五十故㑹
稽太守魯傳世起千故樂安相魯麃季公千故從事魯
張嵩眇髙五百相主簿魯薛陶元方三百相史魯周乾
伯徳三百
　右漢魯相韓勑造孔廟禮器碑説者謂其文雜用䜟
　緯不可盡通予觀東漢自光武以赤伏符即位篤好
　圗䜟臣下則而效之流弊浸廣至漢之末而其説尤
　熾見之金石者不特此碑然也帝堯碑云堯遊於𤣥
　河之上有龍授圖堯乃受命成陽靈臺碑云堯母慶
　都遊觀河濵感赤龍交而生堯魯相史晨孔廟碑云
　孔子乾坤所挺西狩獲麟為漢制作皆怪誕恍惚不
　經之甚後之君子以為漢儒之陋狹如此而不知其
　所從来孔子曰上有好者下必有甚焉者矣以光武
　之明智而慮不及此嗚呼於漢儒乎何尤
　　韓勑碑隂
故涿郡太守魯麃次公五千故従事魯張嵩眇髙五百
潁川長社王𤣥真二百故㑹稽太守魯傅世(闕一/字)千相
主簿魯薛陶元方三百河東大陽西門儉元節二百故
樂安相魯麃季(闕一/字)千(闕一/字)相史魯周乾伯徳三百曲
成侯王暠二百遼西陽樂張普仲堅二百潁川長社王
季孟三百故督缷魯趙輝彦臺二百河南成臯蘇漢明
二百其人處士汝南宋公國陳漢方二百郎中魯充宙
季將千河南雒陽种亮奉髙五百故山陽南平陽陳漢
甫二百御史魯孔翊元世千故兖州従事任城吕育季
華三千任城畨君舉二百太尉掾魯孔凱仲弟千故下
邳令東平陸王裒文博千任城王子松二百魯孔曜仲
曜二百魯孔儀甫(闕一/字)百故潁陽令文陽鮑宫元威千
任城謝伯威二百處士魯孔方廣率千河南雒陽李申
伯百任城髙伯世二百魯孔廵伯陽二百文陽蔣元道
二百趙國邯鄲宋鎮元世二百相主簿薛曹(闕一/字)濟興
三百魯孔憲(闕一/字)則(闕/)文陽(闕二/字)文豫二百彭城廣(闕/一)
(字/)姜尋孔長二百相中賊史薛紹興公二百尚書侍郎
魯孔彪元上三千平原樂陵朱恭敬公二百薛(闕一/字)髙
(闕三/字)魯孔(闕一/字)漢光二百南陽宛張光仲孝二百平原
隰隂馬瑶元冀二百相史卞吕松逺百守廟百石魯孔
恢聖文千彭城龔治世平二百□韋仲卿二百襃成侯
魯孔建夀千河南雒陽王敬子慎二百泰山鮑丹漢公
二百處士魯劉静子著千故従事魯孔樹君徳千京兆
劉安初二百故薛令河内温朱熊伯珍五百故従事魯
王陵少初二百魯孔朝升髙二百魯石子重二百下邳
周宣光二百故豫州従事蕃加進子髙千故督缷魯开
煇景髙二百故平陵令魯麃侯元世五百行義掾魯弓
如叔都二百河間東州齊伯宣二百魯曹性初孫二百
魯劉仲臣二百北海劇袁隆展世百陳國苦虞崇伯宗
二百魯(闕一/字)元達二百魯夏矦廬頭百魯周房伯臺百
東海傅河東臨汾敬謙字季松千(闕/)尉(闕五/字)安季興五
百相守史諱在芳世祖三百魯孔建夀二百時令漢中
南鄭趙寡學子(闕/)魯巢夀文(闕/)相(闕六/字)賜公(闕一/字)煇世
平百故丞魏令河南京丁􁀙叔舉五百河浦退師度(闕/)
澤賢(闕二/字)魯傅(闕一/字)子豫二百俟我交父治真百東郡
武陽桓仲豫二百左尉北海劇趙福字仁直五百南陽
平氏(闕四/字)二百魯(闕二/字)三百魯孔昭叔祖百元廬城子
二百山陽瑕丘九百元臺三百魯齊伯賢二百河東臨
汾敬(闕一/字)子直千㤗山鎮平韋仲元二百(闕二/字)狼子二
百國廣張達平二百其(闕一/字)處士魯劉聖長二百河南
雒陽左叔虞二百泰山費淳于陵季遺二百上黨長子
楊萬子三百河南偃師骨(闕一/字)通國(闕二/字)東郡武陽董
元厚二百故(闕二/字)侯相彭城劉(闕一/字)伯存五百處士魯
孔徴子(闕一/字)二百河南平隂樊文髙二百
　右韓𠡠碑隂𨽻釋所載凡六十有二人較予家舊搨
　本闕三十有八一𨽻釋始曲成侯王暠中洛陽王敬
　予家本則始涿郡太守魯麃次公終河南樊文髙又
　有大不同者豈𨽻釋得之傳錄故有此誤要當以搨
　本為是抑此及史晨後碑歐陽公最號博古皆未之
　見唯趙氏金石錄有之
　　漢泰山都尉孔宙碑
君諱宙字季將孔子十九世之孫也天姿醇嘏齊聖達
道少習家訓治嚴氏春秋緝熙之業既就而閨閾之行
允恭徳音孔昭遂舉孝㢘除郎中都昌長祇𫝊五教尊
賢養老躬忠恕以及人兼禹湯之罪已故能興朴(闕二/字)
彫幣濟𢎞功於易簡三載考績遷元城令是時東嶽黔
首猾夏不(闕三/字)祠兵遺畔未寧乃擢君典戎以文修之
旬月之間莫不解甲服罪(闕三/字)槈田畯喜於荒圃商旅
交乎險路㑹鹿鳴於樂崩復長㓜於酬酢(闕三/字)稔㑹遭
篤病告困致休得従所好年六十一延熹六年正月乙
未(闕三/字)疾貴速朽之反真慕寧儉之遺則窀夕不華眀
器不設凡百卬髙(闕三/字)述於是故吏門人乃共陟名山
采嘉石勒銘示後俾有彛式其辭曰
於顯我君懿徳惟光紹聖作儒身立名彰貢登王室
閽(闕/)是更夙夜(闕二/字)在公明明乃綏二縣黎儀以
康於天時廱撫兹岱方(闕一/字)彼凶人覆俾(闕二/字)南畝孔
饁山有夷行豐年多黍稱彼兕觥帝賴其勲民斯是皇
疾(闕三/字)乃委其榮忠告慇懃屢省乃聽恭儉自終簠簋
不陳生播髙譽沒垂令名永矢不刋億載揚聲延熹七
年七月戊(闕/)造
　右漢泰山都尉孔宙碑宙孔子十九世孫而融之父
　也其事實不見史傳然碑稱其齊聖達道徳音孔昭
　又稱其治泰山旬月之間民皆解甲服罪可謂無愧
　聖人之後者碑在曲阜延熹七年立通志金石畧嘗
　載其目云未詳所在復載泰山太守孔宙碑云在兖
　州立於延熹六年自漢有兩孔宙而碑復有二何其
　繆哉
　　門生故吏名
門生鉅鹿癭陶張雲字子平門生鉅鹿癭陶趙政字元
政門生鉅鹿廣宗捕廵字升臺門生東平寧陽韋勲字
幼昌門生魏郡館陶張上字仲舉門生魏郡館陶王時
字子表門生魏郡隂安張典字少髙門生魏郡魏孟忠
字待政門生魏郡魏李鎮字世君門生魏郡館陶吴讓
字子敬門生魏郡館陶文儉字元節門生魏郡館陶鄉
瑱字仲睢門生魏郡鄴叔香字伯子門生東郡東武陽
梁淑字元祖門生東郡衛公國趙恭字和平門生東郡
東武陽張表字公方門生東郡東武陽滕穆字奉徳門
生東郡樂平桑演字仲厚門生東郡樂平靳京字君賢
門生東郡樂平梁布字叔光門生東郡樂平桑顯字伯
異門生陳留平丘司馬規字伯昌門生安平下博張祺
字顗松門生安平下博張朝字公房門生安平下博蘇
觀字伯臺門生安平堂陽張琦字子異門生北海安丘
齊納字榮謀門生北海都昌吕升字山甫門生北海劇
秦麟字伯麟門生北海劇如廬浮字遺伯門生北海劇
薛鄒字勝輔門生北海劇髙冰字季超門生濟南梁叔
趙震字鄒政門生濟南梁鄒徐璜字幼文門生濟南東
平陵呉進字升臺門生甘陵廣川李都字元章門生甘
陵貝丘賀曜字升進門生魏郡清淵許祺字升明門生
魏郡館陶史崇字少賢門生魏郡館陶孫忠字府文門
生東郡樂平盧精字子節門生任城任(闕三/字)字景漢門
童安平下博張忠字公直故吏北海都昌逢祈字伯憙
故吏北海都昌薤章字文理故吏北海都昌魏稱字文
長故吏北海都昌吕規字元規故吏泰山費魚淵字漢
長故吏泰山華母樓覬字世光故吏泰山南城禹規字
世舉故吏泰山南武陽蕭誨字伯謀故民泰山費淳于
黨字季(闕/)弟子北海劇陸暹字􁁉輔弟子陳留襄邑樂
禹字宣舉弟子下邳下邳朱班字宣(闕/)弟子東平寧陽
周順字承(闕/)弟子沛國小沛周升字仲甫弟子魯國文
陽陳褒字聖博弟子汝南平輿謝洋字子讓弟子山陽
瑕丘丁瑶字實堅弟子魯國戴璋字元珪弟子魯國卞
王政字漢方
　右孔宙碑隂不云碑隂而云門生故吏名此漢碑中
　之僅見者前碑云故吏門人陟山采石勒銘示後則
　此所載皆其人也今按宙門生四十二人門童一人
　弟子十人故吏八人故民一人𨽻釋謂漢儒開門授
　徒親受業者則曰弟子次相傳授則曰門生未冠則
　曰門童總而稱之亦曰門生舊所治官府其掾屬則
　曰故吏占籍者則曰故民非吏非民則曰處士素非
　所蒞則曰義士義民此皆讀漢碑者之所當知而隸
　釋人間少𫝊故著之
　
　
　
　
　
　
　
　
　金薤琳琅卷三
欽定四庫全書
　金薤琳琅卷四
　　　　　　　　　　　　　眀　都穆　撰
　　漢博陵太守孔彪碑
君諱彪字元上孔子十九世之孫潁川君之元子也君
少履天姿自然之匹帥禮不爽好惡不愆考衷度衷修
身踐言龍徳而學不至於榖浮游塵埃之外㬭焉汜而
不俗郡將嘉其所履前後聘召盖不得已乃翻爾束帶
𢎞論窮理直道事人仁必有勇可以託六授命如毛諾
則不宿美之至也莫不歸服舉孝㢘除郎中博昌長疾
病留宿(闕/)遷(闕/)京府丞未出京師遭大君憂泣踰臯魚
喪過乎哀謹畏舊章服竟還署試拜尚書侍郎無偏無
黨遵王之素薦可黜否出(闕二/字)度日恪位佇所在祗肅
拜治書御史膺臯陶之(闕一/字)恕(闕二/字)參之(闕五/字)律祇用
既平(闕/)博陵太守郡阻山(闕三/字)以饑饉斯多草竊㒺不
(闕/)賊劉(闕一/字)張丙等白日攻剽坐家不命君下車之初
(闕/)五教以博(闕/)削四凶以勝殘乃(闕三/字)爰尚桓桓拯馬
蠲害醜類已殫路不拾遺斯民以安發號施憲每合天
心(闕/)之所惡不以强人義之所欲不以(闕三/字)姓樂政而
歸于徳望如父母順如流水遷下邳相河東太守舉此
(闕二/字)君子風也未怒而懼不令而従雲行雨施(闕二/字)大
和海内歸公卿之任矣勞而不伐有實若虚固執謙需
以病辭官去位闔(闕/)以孝竭(闕/)餘暇徲􁇿彈琴撃磬(闕/二)
(字/)之味而不改其静上帝棐諶天秩未究將據師輔之
紀(闕/)綱(闕/)疾彌流乃磒乃(闕二/字)卌九建寧四年七月辛
未(闕三/字)哀哉魂神超邁寂兮冥冥遺孤忉絶于嗟想形
(闕二/字)哀逺念不欲生羣臣號咷靡所復逞夫逝往不可
追兮功(闕三/字)識惟君之軌迹兮如列宿之錯置易建八
卦揆肴敷辭述而不作彭祖賦詩皆讃所見于時頌(闕/二)
(字/)是(闕/)吏崔(闕三/字)王沛等伏信好古敢詠顯(闕/)乃刋斯
石欽銘洪基昭示後昆申錫鑒思其辭曰
穆穆我君大聖之胄惇懿允元叡其𤣥秀惟嶽降精誕
生忠良奉應郡貢亮彼我(闕/)克明王道辯物居方周(闕/四)
(字/)也匹名朝無秕政直哉惟清出統華夏化以典成(闕/)
猾殄迸賢倚(闕/)庭帝重乃勛自(闕二/字)征所臨如神(闕六/字)
之翰先民是程宜乎三事金鉉利貞而絜白駒俾世憤
惻當享眉耇莫匪爾極大(闕三/字)邈矣不意于嗟悲兮(闕/三)
(字/)息澷澷庶㡬復焉所力咨乎不朽沒而徳存伊尹之
休格于皇天惟我君績表于丹青永永無沂與日月并
于嗟(闕二/字)于以慰靈
　右漢博陵太守孔彪碑彪孔子十九世孫與孔宙盖
　弟兄行嘗為尚書侍郎治書御史可謂顯矣闕里志
　世表宗譜皆不見其名字而碑文類此亦不載向微
　搨本之存則後世不復知有彪矣
　　孔彪碑隂
故吏司徒掾博陵安平崔烈字威考故吏齊(闕/)博陵安
平崔恢字行孫故吏桑氏令博陵安平王沛字公豫故
吏司空掾博陵安國劉徳字伯桓故吏外黄令博陵安
國劉揚字子長故吏白馬尉博陵博陵齊智字子周故
吏五官掾博陵安平劉麟字幼公故吏五官掾博陵安
平王瑶字顯祖故吏五官掾博陵安平孟循字敬節故
吏五官掾博陵髙陽史應字子聲故吏五官掾博陵南
深澤程祺字伯友故吏五官掾博陵南深澤程祚字元
祐故吏五官掾博陵安國劉機字(闕/)閣
　右孔彪碑隂故吏出博陵者凡十有三人故其額不
　稱後官而直書博陵洪氏以為故吏函甘棠之恵痛
　夏屋之傾相與立碑遂以本郡題其額也此或得之
　然予觀漢碑亦往往有書前官者又似不必拘此金
　石録乃云不知何謂非也
　　漢司𨽻校尉魯峻碑
君諱峻字仲嚴山陽昌邑人其先周文公之碩胄(闕二/字)
伯禽之懿緒以載于祖考之銘也君則監營謁者之孫
脩武令之子體純和之徳秉仁義之操治魯詩兼通嚴
氏春秋博覽羣書無物不看學為儒宗行為士表漢(闕/)
始住佐職牧守敬恪恭儉州里歸稱舉孝㢘除郎中謁
者河内太守丞喪父如禮羣司徒府舉髙第侍御史東
郡頓丘令視事四年比蹤豹産化行如流遷九江大守
(闕/)殘酷之刑行循吏之道統政(闕/)載穆若清風有黄霸
召信臣在潁南之歌以公事去官休神家衖未能一期
為司空王暢所舉徴拜議郎大尉長史御史中丞延熹
七年二月丁夘拜司𨽻校尉董督京輦掌察羣(闕一/字)蠲
細舉大𣙜然疏發不為小威以濟其仁弸中獨㫁以效
其節案奏(闕/)公彈絀五卿華夏祗肅佞穢者逺遭母憂
自乞拜議郎服竟還拜屯騎校尉以病遜位守疏廣止
足之計樂於陵灌園之㓗閉門静居琴書自娛年六十
一熹平元年(闕/)月癸(闕/)卒明年四月庚子葬於是門生汝
南干(闕/)沛國丁直魏郡馬萌勃海吕圖任城吳盛陳留
誠屯東郡夏侯𢎞等三百廿人追惟在昔游夏之徒作
諡宣尼君事帝則忠臨民則恵乃昭告神明諡君曰忠
恵父息叡不才弱冠而孤承堂弗構析薪弗何悲蓼莪
之不報痛昊天之靡嘉(闕一/字)企有紀能不號嗟刋石叙哀其銘曰
巖巖山岳礧落彰較棠棠忠恵令徳孔㜰命(闕/)時生雅
度𢎞綽允文允武厥姿烈逴内懐温潤外撮强虐督司
京師穆然清邈當(闕/)緄職為國之𣙜匪究南山遐邇忉
惻凡百君子欽諡嘉樂永𫝊童齡㬇矣旳旳
　右漢司𨽻校尉魯峻碑水經注以峻為恭趙氏謂方
　輿志寰字記皆作峻而辨水經之誤予家舊蔵此碑
　峻字明白可識趙氏果有其本何乃不知而必欲證
　之以地里書也歐陽公謂峻最後為屯騎校尉而碑首
　題云司𨽻校尉莫曉其義𨽻釋云漢人碑志或以所重
　之官揭之司𨽻官尊而職清非列校可比故書之也此
　足以祛歐公之惑鄭夾漈又謂此碑書於蔡邕按徐
　浩古迹記其叙邕書惟三體石經西岳光和殷華馮
　敦數碑及考其他字書亦未聞邕嘗書此不知鄭氏
　何所據也
　　魯峻碑隂
故吏河内(闕一/字)官(闕一/字)幼流(闕三/字)故吏九江夀春陳龔
伯(闕一/字)五百故吏九江夀春任(闕一/字)孝長五百許吏東
郡領兵許踰伯通五百門生沛國丁良(闕一/字)榮千門生
勃海(闕二/字)吕(闕一/字)世階千門生東郡汝陽敢敦登髙千
門生汝南召陵于商明公五百門生南陽新野(闕一/字)顥
文(闕一/字)五百門生平原(闕一/字)路龍顯公五百門生任(闕/一)
(字/)樊兒(闕一/字)太平五百門生平原樂陵路福世輔三百
門生魏郡(闕一/字)丘李牧君伯三百門生魏郡繁陽王輔
子助三百門生河東郡(闕/字)一陽(闕二/字)文智三百門生汝
南汝陽郡立(闕三/字)三百門生東郡(闕一/字)邑(闕三/字)松二百
門生東郡(闕一/字)平(闕四/字)二百門生東郡樂平(闕一/字)顯(闕/二)
(字/)二百門生東郡樂平(闕四/字)二百門生魏郡内黄(闕四/字)
二百門生東郡(闕一/字)陽王(闕一/字)少(闕一/字)二百門生汝南
㶏强尹裬(闕二/字)二百門生汝南㶏强尹顥(闕二/字)二百門
生勃海南皮劉扶節(闕一/字)二百門生勃海南劉盛興(闕/二)
(字/)二百門生河間阜成東鄉晨子(闕一/字)二百門生河間
阜成東鄉恭公二百門生平原西平昌劉本景(闕一/字)二
百門生平原張謙伯讓二百門生陳留尉氏夏統子思
二百門生濟隂陳氏許仁伯徳二百門生濟隂(闕一/字)狐
周維元興二百義士梁國寧陵及强强良二百
　右魯峻碑隂歐陽公趙明誠皆失收録至洪丞相𨽻
　釋於漢碑搜羅殆盡而亦復遺焉予家此碑不特人
　間少有且文字麄完可讀惜不令三公見之
　　漢北海相景君碑
惟漢安二年仲秋(闕二/字)故北海相任城景府君卒嗚呼
哀哉國(闕二/字)寳英彦(闕一/字)疇列宿虧精晚學後時子何
穹蒼布命授期有生有死天實為之豈夫仁哲彼克不
遺於是故吏諸生相與論曰上世羣后莫不流光(闕/)於
無窮垂芬燿於書篇身歿而行明體亡而名存或著形
像於列圖或繋頌於管弦後來詠其烈竹帛叙其勲乃作誄曰
伏惟明府受質自天孝弟淵懿帥禮蹈仁根道核藝
抱淑守真皛白清方克己治身寔柔寔剛乃武乃
文遵考孝謁假階司農流徳元城興利恵民强禦改節
微弱䝉恩威立澤宣化行如神帝嘉厥功授以符命守
郡益州路遐戀親躬作遜讓夙宵朝廷建英忠讜拜秩
東衍壐追嘉錫據北海相部城十九鄰邦歸向分明好
惡先以敬讓殘偽易心輕黠踰竟鴞梟不鳴分子還養
元元鰥寡蒙祐以寧蓄道脩徳(闕/)祉以榮紛紛令儀明
府體之仁義道術明府膺之黄朱邵父明府三之台輔
之任明府宜之以病被徴委位致仕民(闕/)思慕逺近搔
首農夫釋耒商人空市隨轝飲淚奈何朝廷奪我慈父
去官未旬病乃困危珪璧之質臨卒不回歔(闕/)霣絶奄
忽不(闕/)孝子憉□顛倒剥摧遂(闕/)克寤永潜長歸州里
鄉黨隕涕奔哀故吏怊怛歔欷(闕一/字)佪四海冠盖驚慟
傷懐大命(闕/)期寔惟天(闕/)明主設位明府不就臣子欲
養明府弗留嗚呼哀哉
亂曰考積幽穸(闕三/字)兮(闕四/字)翔議郎兮再命虎將綏元
元兮規英榘謨主忠信兮羽衛藩屏撫萬民兮(闕四/字)恩
(闕二/字)兮宜參(闕一/字)􁀙(闕/)斡禎兮不永麋夀棄臣子兮仁
敷海外著甘棠兮(闕/)石勒銘(闕/)不亡兮
　右北海相景君碑金石録云在濟州任城縣盖任氏
　在漢為任城人也予按濟州即今之濟寧州今碑乃
　在州學不知何年移置於此通志金石略以不知其
　地故直云未詳姚江謝中舍大中近過濟寧搨以見
　恵予家自祖宗來蔵碑頗富兼以予好收録中間得
　於朋友之助者十常四五如此碑是也
　　北海相景君碑隂
故(闕一/字)中部督郵都昌尹忠字定公故門下督盗賊劇
(闕一/字)頌字(闕一/字)逺故門下議史平昌蔡規字中舉故門
下書佐(闕一/字)陵孫榮字世榮故門下書佐淳于逢(闕一/字)
字(闕一/字)成故騎吏劇(闕一/字)麟字(闕一/字)石故吏朱虚孫徴
字武(闕一/字)故吏營陵薛逸字伯踰故吏營陵(闕二/字)字中
(闕一/字)故吏都昌吕福字益(闕一/字)故吏都昌强(闕/字)　字光
(闕一/字)故書佐都昌羽質字孟(闕一/字)故書佐(闕一/字)虚(闕二/字)
字君大故書佐(闕一/字)夀淳于(闕四/字)故書佐營陵徐昌字
昌善故書佐都昌(闕一/字)肜字(闕一/字)甫故書佐淳于孫字
元(闕一/字)故書佐營陵鍾顯字(闕一/字)寳故書佐東安平(闕/一)
(字/)廣字廣宗故書佐劇紀政字世堅故書佐淳于孫晄
字威光故修行都昌台丘暹字世徳故修行都昌董方
字季方故脩行營陵曽(闕一/字)字漢興故脩行都昌(闕二/字)
字(闕一/字)久故脩行營陵(闕二/字)字䕶宗故脩行營陵(闕一/字)
暹字武(闕一/字)故脩行營陵臨照字景耀故脩行都昌張
駸字臺(闕一/字)故脩行營陵淳于登字登成故脩行營陵
顔理字中理故脩行營陵水丘郎字君(闕一/字)故脩行都
昌吕興字世興故脩行都昌逢進字世安故書佐劇徐
徳字漢昌故書佐劇姚進字元豪故書佐劇邴鍾字元
鍾故書佐都昌張翼字元翼故脩行都昌張(闕一/字)字季
逺故脩行劇中(闕一/字)字季逺故脩行平(闕二/字)允字伯允
故脩行淳于趙尚字進卿故脩行都昌叚晉字世節故
脩行都昌齊晏字(闕一/字)子故午營陵(闕一/字)遷字世達故
午營陵昌敏字元成故午淳于董純字元祖故午營陵
(闕/)良字世勝故午朱虚炅詩字孟道故午都昌吕立遷
字孟堅故(闕二/字)都昌齊冰字文達故(闕二/字)都昌張亮字
元亮
(闕二/字)虎(闕二/字)故臣吏慎終追逺(闕六/字)墳園(闕二/字)禮備陵
成(闕一/字)立樹列既就聖典有制三(闕三/字)墓側嵗壊(闕六/字)
遺辭以明(闕三/字)靈瑕顯降吾嘉祐
　右景君碑隂列門下書佐及故吏等中有修行凡十
　九人趙氏謂後漢書百官志注河南尹官屬有循行
　一百三十人而晉書百官志亦有循行以為循修字
　畫相類遂致譌謬予謂景君碑刻於漢而後漢書舊
　皆出𫝊録則以修為循者特𫝊録之誤耳趙氏不信
　碑本而信漢書且復引晉書為證殊不知晉書修於
　唐其亦曰循行葢仍漢書之誤而云然也
　　漢敦煌長史武斑碑
建和元年大嵗在丁亥二月辛巳朔廿三日癸夘長史
同(下/闕)
敦煌長史武君諱斑字宣張昔殷王武丁久伐鬼方元
功章炳勲蔵王府官族分析因以為氏焉武氏盖其後
也適周遐邈厯世曠逺不隕其美漢興以來爵位相踵
(闕/)朝忠臣君幼(闕/)顔閔之(闕一/字)質長敷游夏之文學慈
恵寛(闕/)孝友𤣥妙苞羅術藝貫洞聖(闕/)博兼(闕二/字)耽綜
典籍(闕三/字)純求福不回清聲美行闡形逺近州郡貪其
高賢(闕二/字)請以(闕二/字)嵗舉(闕/)翼紫宫(闕二/字)詔除光顯玉
室有(闕/)於國帝庸嘉之掌司古(闕/)領校祕􁘫研(闕/)幽微
追昔劉向辯賈之徒比(闕/)萬矣時戎(闕二/字)匡正一(闕二/字)
朝廷惟憂(闕二/字)有司(闕二/字)舉君斑到官之日(闕/)癘吏士
哮虎之怒薄伐(闕九/字)並百姓賴之邦域既寧久勞於外
當還本朝以叙左右以永嘉元年(闕/)月(闕/)日遭疾不(闕/)
哀(闕/)於是金鄉長河間髙陽史恢等追惟昔日同嵗郎
署感(闕/)為自古在昔先聖與仁(闕二/字)興替(闕二/字)人存生
榮死哀是(闕/)萬年伊君遺徳(闕/)孔之珍故(闕/)石銘碑以
旌明徳焉其辭曰
於惟武君允徳允恭受天休命積祉所鍾其在孩提岐
嶷發蹤謙(闕/)守約唯誼是従考深凱風志㓗羔羊樂是
(闕二/字)恬此(闕/)光孳孳臨川闚見(闕/)墻庶仰其首微妙𤣥
通(闕/)然清(闕六/字)升(闕/)為帝股肱扶助大和萬民(闕一/字)䝉
顯宗(闕二/字)史官書功昊天上帝降兹鞠凶晻忽徂逝(闕/四)
(字/)不享(闕/)者大命(闕二/字)百遺惟(闕/)后帝感傷學夫喪師
士女悽愴(闕/)表金門令(闕/)不忘垂(闕/)後昆萬載歎誦
尚書丞沛國蕭曹芝(闕/)宣成武令中山安憙曹种(闕二/字)豊
令下邳良成徐崇(闕二/字)故陳留府丞魯國魯(闕四/字)防東
長齊國臨菑(闕/)紀伯允書此碑嚴祺字伯曽
　右漢燉煌長史武斑碑歐陽公謂其字畫殘滅氏族
　州里官閥卒𦵏皆不可見趙氏謂以所蔵本考之斑
　官閥氏族與卒之年月皆厯厯可辨趙氏生歐公之
　後不應其本若是豈歐公者搨於當時而趙氏者得
　之古搨邪予家本視趙氏雖若不逮然亦有可讀者
　
　
　
　
　
　
　
　
　
　
　
　
　
　
　
　金薤琳琅卷四
欽定四庫全書
　金薤琳琅卷五
　　　　　　　　　　　　　　明　都穆　撰
　　漢執金吾丞武榮碑
君諱榮字含和治魯詩經韋君章句(闕/)幘傳講孝經論語
漢書史記左氏國語廣學甄微靡不貫綜乆遊太學藐然
髙厲鮮於雙匹學優則仕為州書佐郡曹史主簿督郵五
官掾功曹守従事年丗六汝南蔡府君察舉孝㢘(闕二/字)郎
中遷執金吾丞遭孝桓大憂屯守𤣥武慼哀悲慟加遇害
氣遭疾隕靈(闕四/字)君即吴郡府卿之仲子燉煌長史之次
弟也亷孝相承亦世載徳不忝(闕四/字)命(闕/)不竟台衡盖觀
徳於始述行於終於是刋石勒銘垂示無窮其辭曰
天降雄彦資才卓茂仰髙鑚堅允文允武内(闕一/字)三署
外(闕/)師旅(闕/)勒屯守舊威(闕/)武(闕/)旗絳天雷震電舉􁀙
燿赫然陵惟哮虎當遂股肱(闕/)之元輔天何不弔降此
(闕/)咎􁘧平我君仁如不夀爵不副徳位不稱功咸懐傷
愴逺近哀同身沒(闕二/字)萬世諷誦
　右漢執金吾丞武榮碑歐陽公謂其文字殘缺不見
　卒𦵏年月及氏族所出予家本殘缺與歐公同而𨽻
　釋所載者則又往往可讀如云君即吳郡府卿之子
　燉煌長史之次弟此乃其氏族之所出也但碑文簡
　短不書卒𦵏年月歐公特未之知耳
　　漢荆州刺史度尚碑
君諱尚字博平其先出自顓頊與楚同姓熊嚴之後(闕/)
亦世掌位統國法度秦兼天(闕/)和之純質秉黄中之正
性智含淵藪仁隆春煖義髙秋雲行㓗氷霜慷慨壯厲
臨(闕/)休譽固已著矣及其典牧必招振賢才抽㧞幽逸
選召所任極當世之秀士養民有(闕/)令聞彌崇暉光日
新可謂盛徳者已初奉嵗計拜郎中除上虞長𤣥化濳
洞百姓(闕/)數縣恩信並宣令行禁止以従父憂去官更
舉孝㢘為右校令是時南蠻蠢動擢拜(闕/)醜殊俗賔服
逺人用綏封右鄉侯遷遼東太守旬月之間薉貉寧輯
㑹楊賊畔於(闕/)拜中郎將料敵制勝威謀合神持重優於營
平深入則輕冠軍附士渥於李廣御衆(闕/)同滋味必達井辨
幕然後飲舍惠以厚下説以犯難是故所征輙克師徒無
䪺(闕/)冦殄殪干戈載戢走馬以糞朝貪厥重復拜荆州刺
史以故秩居册書慰薦因賜(闕/)之荆域號慕雖周人之思
召伯弗此踰也於是故吏感清廟之頌歎斯父之詩乃(闕/)曰
於惟我侯允懿允明文武是該克忠克貞粤初發藻在
彼上虞邁種厥徳(闕/)矣匪禄是榮無言不讎帝揚厥
聲俾作配(闕/)徃撫于荆撫荆惟何南夏是(闕/)邦家截彼海
外績莫匪嘉天生我侯實為民望心乎其愛四方是卬如
何不永(闕/)而不死芳烈遺兮
永康元年嵗在鶉尾龍集丁未時維(闕/)嵗(闕/)
　右漢荆州刺史度尚碑尚後漢書有傳碑今在徐州
　州治盖成化間吾鄉顧君崇善以工部郎中管理河
　道見其淪於湖陵城閘出之遂置於此按酈道元水
　經注云湖陵城東有度尚碑則自漢至晉自晉至今
　而此碑未嘗徙也又隷釋云政和中廵檢王當世見
　其在湖陵荒野遷之官廨後邑令滕君欲徙碑於沛
　舟載而覆沉沒不出又其後劉宗義攝令乃立之於
　使星亭然不知此碑何年復淪入水中今惟存其首
　漢荆州刺史度侯之碑九字其餘文字悉皆漫滅特
　頑然片石而已盖閘水撞激日久其字之不存宜也
　　漢桂陽太守周府君碑
桂陽太守周府君者徐州下邳人也諱憬字君光體性
敦仁天姿篤厚行興閨門名(闕/)州里舉孝㢘拜尚書侍
郎遷汝南固始相遂拜桂陽廼宣魯衛之政敷二南之
澤政以徳綏化猶風騰撫集烝細(闕/)綏有方進則貞直
退則錯枉崇舉濟濟吉士充朝招訓(闕/)䝉開誘六蔽君
子道長小人道消信感神祗靈瑞符(闕/)嘉榖生於野竒
草像(闕一/字)莆異根之樹超然連理於此(闕/)時邦域惟寧
郡又與南海接比商旅所臻自瀑亭至乎曲紅壹由此
水其水源也出于王禽之山山盖隆(闕三于/字)天泉肇沸
踊發射其顛分流離散為十二川彌陵隮阻丘阜錯連
隅陬壅遏末由騁焉爾乃貫山鑚石經(闕四/字)揚争怒浮
沈潜伏虵龍蛣屈澧隆鬱浥千渠萬澮合聚谿澗下迄
安(闕一/字)六瀧作難湍瀨(闕二/字)泫沄潺湲雖詩稱百川沸
騰髙岸為谷深谷為陵盖莫若斯天軌所經惡得已改
其下注也若奔車失□狂牛無縻(闕/)勿荒忽臚􁀙不相
知及其上也則羣軰相隨檀柁提(闕/)唱號慷慨沈深不
前其成敗也非徒喪寳玩隕珍竒替珠貝流象犀也往
古來今變甚終矣於是府君乃思夏后之遺訓(闕/)應龍
之畫傷行旅之悲窮哀(闕一/字)人困戹感蜀守冰殄絶犂
堆嘉夫昧淵永用夷易廼命良吏(闕一/字)帥壯夫排穨(闕/一)
(字/)石投之寥(闕二/字)髙填下鑿截回曲弼水之邪性順導
其經脉㫁硠􁀙之電波弱陽侯之汹涌由是小蹊乃平
直大道允通利抱布貿絲交易南至升涉周旋功萬於
前除昔(闕二/字)樹基於兹雖非龍門之鴻績亦人君之徳
宗故船人嘆於水渚行旅語於塗陸孔子曰禹不决江
疎河吾其魚矣於是熹平三年嵗在攝提仲冬之月曲紅
長零陵重安區祉字景賢遵承典憲宣揚徳訓帥禮不
越欽仰髙山乃與邑子故吏龔臺郭蒼龔雒等命工撃
石建碑於瀧上勒銘公功傳之萬世垂示無窮其辭曰
乾坤剖兮建兩儀剛柔分兮有險夷咨中嶽兮穆崔
嵬嘆衡林兮獨傾虧増陵陗兮甚䧢陭鮌莫涉兮禹不
規仰王禽兮又崜峗俯瀧淵兮怛以悲岸參天兮無路
蹊石縱横兮流洄洄波隆隆兮聲若雷或抱貨兮以従
利或追恩兮有赴義汜舟楫兮有不避(闕/)躬軀兮於𤣥
池委性命兮於芒纍􁂋寒慄兮不皇計忽隨流兮殆忘
歸懿賢后兮發聖莢閉不通兮治斯谿蹷巨石兮以湮
填開切(闕一/字)兮導曲機摧六瀧兮弱(闕五/字)兮散其波威
怒定兮混灡灡息聊啾兮(闕五/字)逝兮蛟龍蔵􁀙老唱兮
臚人歌名冠世兮超踰倫今稱(闕/)兮燿流沙功斐斐兮
鏡海裔君乎君夀不訾
　右漢桂陽太守周府君碑歐公謂其名已殘闕但知
　其字為君光而已趙氏引曽南豐之言謂周君名昕
　以為歐公考之未詳而其後小字復謂歐公集别有
　一䟦云周君名憬而又以為字頗近之予按隷釋云
　君諱憬字君光與歐公後䟦正合則南豐所謂名昕
　者固為失之而趙氏又何必置疑於其間哉
　此碑元季廬陵陳謨䟦謂漢刻本在隴上唐重刻本
　在曲江廟中不知何時徙置郡學韶州守錢旭既新
　府治以韶在漢屬桂陽乃徙置之後楊文貞公䟦亦
　云碑在韶州府治按府治今為王府碑由是仍徙
　曲江廟中東廣漢碑絶少所有惟斯而已
　　周府君碑隂
故曲紅長零陵重安區祉字景賢故含洭長南郡(闕一/字)
蒼陸字(闕/)夏故湞陽守長南平丞長沙漢昌蹇祗字宣
節故行事耒陽華夏字漢威故荆州従事曲紅龔臺字
少謙故荆州従事曲紅郭蒼字伯起故荆州従事郴王
鼎字季尼故南部督郵曲紅龔雒字(闕/)然故吏曲紅鄧
音字孝直故吏曲紅朱隲字義徳故吏曲紅張涼字子
才故吏曲紅龔達字叔通故吏曲紅黄部字世尼故吏
曲紅周盖字伯嘗故吏曲紅黄晏字子齊故吏曲紅馬
珪字元序故吏曲紅潭承字曼升故吏曲紅劉鵠字季
産故吏曲紅黄祺字叔仁故吏曲紅周習字仲鸞故吏
曲紅劉越字子省故吏郴褚禧字(闕/)讓故吏耒陽蔡(闕/)
字已明故湞陽左尉零陵泉陵(闕三/字)故吏湞陽劉萌字
仲(闕/)故吏湞陽左勝字仲升故吏湞陽左龢字妙舉故
吏湞陽宋碩字子張故吏含洭堯禹字公制故吏含洭
張邵字曼威故吏含洭黄詳字伯節工師南陽宛王遷
字子彊
　　漢衛尉衡方碑
府君諱方字興祖肇先盖堯之苗本姓(闕二/字)則有伊尹
在殷之世號稱阿衡因而氏焉(闕三/字)土家于平陸君之
烈祖少以儒術安貧樂道履該顔原兼脩季由聞斯行
諸砥仁癘(闕四/字)土階夷愍之貢經常伯之賔位左馮翊
先帝所尊垂名竹帛考廬江太守兄鴈門太守(闕三/字)孝
長發其祥誕降於君天資純懿昭前之美少以文塞敦
庬允元長以欽明耽詩恱書(闕三/字)秋仕郡辟州舉孝㢘
除郎中即丘侯相膠東令遵尹鐸之導保鄣二城參國
起按班叙(闕三/字)本肇末化速郵置州舉尤異遷㑹稽東
部都尉將繼南仲邵虎之軌飛翼軫之旌操叅(闕三/字)綏
來王之蠻㑹喪太夫人感倍人之凱風悼蓼莪之劬勞
寢闇苫(闕一/字)仍(闕/)上言倍榮向哀札服祥除徴拜議郎
右北平太守尋李廣之在邊恢魏絳之和戎戎戢土佚
費省巨億懐(闕四/字)静有績遷潁川太守脩清滌俗招㧞
隠逸光大茅茹國外浮(闕一/字)淡界繆動氣泄狂(闕五/字)歸
來洙泗用行舍蔵徴拜議郎遷太醫令京兆尹舊都餘
化詩人所詠並有亡新君(闕四/字)隆寛慄鶉火光物隕霜
剿姦振滯起舊存亡繼絶恩降乾太威肅剥坤本朝録
功入登衛(闕二/字)翼紫宫夙夜惟寅委蛇在公有單襄穆
典謨之風詔選賢良招先逸民君務在(闕/)失順其文舉
已從政者退就勑巾永康之末君衛孝桓建寧初政
朝用舊臣留拜步兵校尉處六師之帥維時假階将授衮
職受任浃旬奄離寢疾年六十有三建寧元年二月五
日癸丑卒詔遣使(闕二/字)弔賻禮百賔臨㑹莫不失聲其
年九月十七日辛酉𦵏盖雅頌興而清廟肅中庸起而
祖宗(闕/)故仲尼既歿諸子綴論斯干作歌用昭于宣(闕/一)
(字/)以旌徳銘以勒勲於是海内門生故吏(闕三/字)采嘉石
樹靈碑鐫茂伐袐將来其辭曰
峩峩我君懿烈孔純髙朗神武厯世忠孝馮隆鴻軌不忝
前人寛猛不主徳義是經韜綜頙(闕/)温故前呈攬英接秀踵
迹晏平初據百里顯顯令聞濟康下民曜武南㑹邉民是
鎮惟(闕三/字)憂及退身叅議帝室剖符守藩北靖(闕二/字)有(闕/)
有聲旋守中嶽幽滯以榮邁種舊京(闕四/字)含澤戴仁(闕二/字)
攸寧克長克君不虞不陽維明維允燿(缺一/字)聲香能惁能
恵尅亮天功入統(缺二/字)赳赳光光法言稽古道而後行兢
兢業業素絲羔羊誾誾侃侃顒顒昻昻蹈規履榘金玉其
相謇謇王臣羣公憲章樂只君子(缺二/字)無疆銘勒金石
(缺五/字)問(缺二/字)萬世是傳(門生平原樂/陵朱登字仲)
　右漢衛尉衡方碑其叙門閥云伊尹在殷號稱阿衡
　因以為氏君考廬江太守兄雁門太守叙官秩云厯
　郎中即丘侯相膠東令遷㑹稽東部都尉徴拜議郎
　北平潁川兩太守太醫令京兆尹入登衛尉至步兵
　校尉叙卒𦵏云年六十三建寧元年二月五日癸丑
　卒其年九月十七日辛酉𦵏文字詳悉頗為完好漢
　碑中之不易得者洪丞相謂碑云履該顔原即顔淵
　原憲子觀其下繼之云兼修季由盖仲由一字季路
　季由即季路也
　
　
　
　
　金薤琳琅卷五
欽定四庫全書
　金薤琳琅卷六
　　　　　　　　　　　　　明　都穆　撰
　　漢酸棗令劉熊碑
君諱熊字孟(闕/)廣陵海西人也厥祖天皇大帝垂精接
感篤生聖明(闕/)仍其則子孫亨之分源而流枝葉扶疏
出王别𦙍受爵列土封侯載徳相繼丕顯(闕五/字)光武皇
帝之𤣥孫廣陵王之孫俞鄉侯之季子也誕生照明岐
㠜踰絶長(闕四/字)柴守約履勤體聖心叡敦五經之瑋圗
兼古業覈其妙行脩言道(闕五/字)宜京夏莫不師卬六藉
五典如源如泉既練州郡卷舒委隨忠貞(闕/)效官(闕三/字)
出省楊土流化南城政猶北辰衆星所従三祀有成來
臻我邦循東(闕/)之恵抑(闕/)禮官賞進厲頑約之以禮博
之以文政教始初慎徽五典勤恤民殷(闕/)心顧下(闕二/字)
仁恩如冬日威猛烈炎夏貪宄革情清脩勸慕徳恵潜
流鬯芳旁布尤愍縣(闕/)濟濟之儀孜孜之踰帥厲後學
致之雍泮草上之風莫不嚮應悦誨日新砥(闕二/字)素七業
勃然而興咸居今而好古雖未盡道善必有所由處民之
秉彛實我劉父其人魯無君子斯焉取旃允我劉父言善
誘人講禮習聆匪徒豐學屢獲有年(闕/)載充成神民協欣
兩不相傷故徳交歸焉自古在昔先民有作洪勲則甄盛
徳(闕/)刻表諸来世垂之罔極襃賢表善揚幽㧞微式序在
位量能授宜官無曠事(闕二/字)為正以卒為更愍念烝民勞
苦不均為作正彈造設門更富者不獨逸樂貧者(闕/)順四
時積和感畼嵗為豐穣賦税不煩寔我劉父吏民愛若慈
父畏若神明悔(闕/)令徳清越孤竹徳牟産竒誠宜襃顯照
其憲則乃相(闕/)咨度諏詢采摭謡言刋(闕/)詩三章其辭曰
清和穆鑠寔惟乾(闕一/字)惟嶽降靈篤生我君服骨叡聖
允鍾厥醇誕生岐嶷言協(闕/)墳懿徳震燿孝行通神動履
規繩文彰彪繽成是正服以道徳民
有父子然後有君臣理財正辭束帛戔戔(闕/)夢刻像鶴
鳴一震天臨保漢寔生(闕/)勲明試賦授夷夏已親嘉錫
来撫潜化如神其神伊何靈不傷人
猗歟明哲秉道之樞養(闕/)之福惟徳之偶淵乎其長渙
乎成功(闕/)暇民豫新我(闕/)通用行則達以誘我邦賴兹
劉父用説其(闕/)澤零年豐黔首歌頌
　右漢酸棗令劉熊碑集古録作俞鄉侯季子碑且謂
　碑云君諱熊字孟下缺一字復引後漢書光武子曰
　廣陵思王荆荆子元夀等四人皆封鄉侯而不載其
　名俞鄉侯者不知為誰金石録引酈道元水經注云
　酸棗城内有漢縣令劉孟陽碑則所缺一字當従水
　經為陽又引李利涉編古命氏及唐宰相世系表皆
　云荆王生俞鄉元侯平平生彪襲封則熊當為彪之
　弟乃光武曽孫而曰𤣥孫者碑之誤也𨽻釋謂歐陽
　公不知碑在酸棗無以名其官遂謂之俞鄉侯季子
　碑而引王建題此碑詩云不向圖經中舊見無人知
　是蔡邕碑而又疑其非中郎筆法予則以為建生於
　唐其云蔡邕碑者盖本之圖經而非鑿空而言洪氏
　不當於此而疑之也
　　淳于長夏承碑
君諱承字仲兖東萊府君之孫太尉掾之仲子右中郎
將弟也累葉牧守印紱典據十有餘人皆徳任其位名
豐其爵是故寵禄傳於厯世䇿薫著於王室君鍾其美
受性淵懿含和履仁治詩尚書兼覽羣藝靡不尋暢州
郡更請屈已匡君為主簿督郵五官掾功曹上計掾守
令兾州従事所在執憲彈繩糾枉忠潔清肅進退以禮
允道篤愛先人後己克讓有終察孝不行大傅胡公歆
其徳美旌招俯就羔羊在公四府歸髙除淳于長到官
正席流恩褒善糾姦示惡旬月化行風俗改易轓軒六
轡飛躍臨津不日則月晧天不弔殱此良人年五十有
六建寧三年六月癸巳淹疾辛官嗚呼痛哉臣隷辟踊
悲動左右百姓號咷若喪考妣孩孤憤泣忉怛傷摧勒
銘金石惟以告哀其辭曰
於穆皇祖天挺應期佐時理物紹蹤先軌積行勤約燕
於孫子君之羣戚並時繁祉明明君徳令問不已髙山
景行慕前賢列庶同如蘭意願未止中遭寃叐不終其
紀夙世霣祚早喪懿寳抱器幽潜永歸蒿里痛矣如之
行路感動儻魂有靈垂後不朽
　右漢淳于長夏承碑金石録云元祐中洺州因治河
　得之於土壤中刻畫完好如新𨽻釋云此碑字體竒
　怪唐人盖所祖述又引梁庾元威論書載𨽻有十餘
　種此乃其間之一體宋鄭僑書衡云漢石經諸刻乃
　𨽻體八分夏承碑乃篆體八分然三家皆不言為何
　人書也元王文定公(惲/)跋此碑云蔡邕書夏承碑如
　夏金鑄鼎形模怪譎雖蛇神牛鬼厖雜百出而衣冠
　禮樂已胚胎乎其中所謂氣凌百代筆陣堂堂者乎
　予由是始知為中郎之蹟碑在今廣平府學後刻尚
　書蔡邕伯喈及永樂七年等字乃庸妄人所加然心
　竊疑之楊文貞公集中亦有此䟦謂近嵗廣平府民
　因治河得此蓋廣平古洺地也所謂近嵗恐即永樂
　七年予向官京師時廣平通判山西宋孟清為予言
　府學復有一碑字與此類予益疑焉江隂徐子擴好
　竒士也嘗得舊刻雙鈎其字近以恵予與此絶異此
　云勤紹舊刻作勤約且其間字之闕者四十有五而
　此獨完好則其偽不俟乎言而予昔日之疑始釋然
　矣
　楊公䟦又謂中書舍人陳登以碑為蔡伯喈書盖不
　攷王氏文集之故後公撰登墓志言永樂間以篆書
　名者登之外有吳中滕用亨及四明王尹實予觀三
　家之篆用亨第一登不能逮若尹實則惟用燥筆又
　在登之下登門人有程南雲者以篆書得至顯官其
　用筆雖熟然殊乏古法觀此亦可以知其師矣
　　漢西嶽華山廟碑
周禮職方氏河南山鎮曰華謂之西嶽春秋傳曰山嶽
則配天乾坤定位山澤通氣雲行雨施既成萬物易之
義也祀典曰日月星辰所昭仰也地理山川所生殖也
功加於民祀以報之禮記曰天子祭天地及山川嵗徧
焉自三五迭興其奉山川或在天子或在諸侯是以唐
虞疇咨四嶽五嵗壹廵狩皆以四時之中月各省其方
親至其山柴祭燔燎夏商則未聞所損益周鍳於二代
十有二嵗王廵狩殷國亦有事于方嶽祀以圭璧樂奏
六歌髙祖初興改秦滛祀太宗承循各詔有司其山川
在諸侯者以時祠之孝武皇帝脩封禪之禮思登假之
道廵省五嶽禋祀豐備故立宫其下宫曰集靈宫壂曰
存僊壂門曰望僊門仲宗之世重使使者持節祀焉嵗
一禱而三祠後不承前至於亡新􁋚用丘虚訖今垣趾
營兆猶存建武之元事舉其中禮従其省但使二千石
以嵗時往祠其有風旱禱請祈求靡不報應自是以來
百有餘年有事西廵輙過享祭然其所立碑石刻紀時
事文字摩滅莫能存識延熹四年七月甲子𢎞農太守
安國亭侯汝南袁逢掌華嶽之主位應古制脩廢起頓
閔其若兹深達和民事神之義精通誠至礿祭之福乃
按經傳所載原本所由銘勒斯石垂之於後其辭曰
巖巖西嶽峻極穹蒼奄有河朔遂荒華陽觸石興雲雨
我農桑資糧品物亦相瑶光崇冠二州古曰雝梁馮于豳
岐文武克昌天子展義廵狩省方玉帛之贄禮與岱亢六
樂之變舞以致康在漢中葉建設宇堂山嶽之守是秩
是望侯惟安國兼命斯章尊修靈基肅共壇場明徳惟
馨神歆其芳遏􁏸凶札揫歛吉祥嵗其有年民説無疆
袁府君肅恭明神易碑飾闕㑹遷京兆尹孫府君到欽
若嘉業遵而成之延熹八年四月廿九日甲子就袁府君諱
逢字周陽汝南汝陽人孫府君諱璆字山陵安平信都
人時令朱頡字宣得甘陵鄃人丞張昉字少游河南京人
左尉唐佑字君恵河南密人主者掾華隂王萇字徳長
京兆尹勑監都水掾霸陵杜遷市石遣書佐新豐郭香察
書刻者潁川邯鄲公修蘇張工(闕/)君(闕/)
　右漢西嶽華山廟碑予得之御史宋君良弼集古錄
　引碑文云漢武帝廵省五嶽立宫其下宫曰集靈殿
　曰存仙門曰望仙而以為集靈宫者他書皆不見惟
　見此碑金石録引漢地理志云華隂有集靈宫水經
　注云敷水北經集靈宫而謂不特此碑載之及觀之
　董氏書䟦云集靈宫漢志既書之桓譚嘗賦之張㫤
　序曰世宗經集靈之宫而復謂三輔黄圗書其制度
　藝文類聚亦書其名則又金石録之所未及者此亦
　可以見博古之難矣
　此碑後題云新豐郭香察書楊文貞公䟦謂漢魏之
　碑多不載書刻人氏名此獨詳焉遂因之有聞於今
　而文貞惟以為郭香書而不曰香察其意盖疑香察
　不類人名故也隷釋云東漢循王莽之禁人無二名
　郭香察書者察蒞他人之書其說為得此文貞之所
　未知然洪氏亦不言為何人書也按徐浩古迹記以
　碑為蔡中郎書浩深於字學且生唐盛時殆非鑿空
　而言者洪氏失之於不考耳
　　漢𤣥儒先生婁夀碑
先生諱夀字元考南陽隆人也曽祖父脩春秋以大夫
侍講至五官中郎將祖父太常博士徴朱爵司馬親父
安貧守賤不可營以禄先生童孩多竒岐嶷有志捥髮
傳業好學不厭不修㢘隅不飾小行温然而恭慨然而
義善與人交久而能敬榮沮溺之耦耕甘山林之杳藹
遁世無悶恬佚浄漠遲􁇿衡門下學上達有朋自逺冕
紳莘莘朝夕講習樂以忘憂郡縣禮請終不回顧髙位
厚禄固不動心麤絺大布之衣糲􁀙蔬菜之食蓬户茅
宇棬樞瓮牗樂天知命確乎其不可㧞也是以守道識真之􁁉
(音/士)髙尚其事鄉䣊州鄰(闕/)親愛懐年七十有八熹平三年正月
甲子不禄國人乃相與論徳處諡刻石作銘其詞曰
皇矣先生懐徳惟眀優于春秋𤣥嚜有成知賤為貴與
世無爭漽􁇿衡門禮義滋醇窮下不苟知我者天身歿
聲鬯千載作珍緜之日月與金石存
　右漢𤣥儒先生婁夀碑集古録云在光化軍乾徳縣
　予自夷陵貶所再遷乾徳令夀有墓在谷城界中而
　碑在墓側遂遷碑還縣立於勑書樓下則碑在當時
　得免於毁棄者歐陽公之力也𨽻釋云𤣥儒先生盖
　國人私諡猶陳寔之文範法真之元徳而其末流之
　弊更相標榜三君八顧之目紛然而竒禍作矣予謂
　漢人之好標榜其罹禍固宜然自漢至今千有餘年
　而私諡不廢亦未聞有罹禍者此又不可以執一論
　也光化軍即今襄陽府之光化縣而乾徳亦其地云
　　漢蕩隂令張君碑
君諱遷字公方陳留已吾人也君之先出自有周周宣
王中興有張仲以孝友為行披覽詩雅煥知其祖髙帝
龍興有張良善用蕭何在帷幕之内决勝負千里之外
析珪於留文景之間有張釋之建忠弼之謨帝遊上林
問禽狩所有苑令不對更問嗇夫嗇夫事對於是進嗇
夫為令令退為嗇夫釋之義為不可苑令有公卿之才
嗇夫喋喋小吏非社稷之重上従言考武時有張騫廣
通風俗開(闕一/字)畿㝢南苞八蠻西􁁉六戎北震五狄東
勒九夷荒逺既賔各貢所有張氏輔漢世載其徳爰既
且於君盖其繵縺纉戎鴻緒牧守相係不殞髙問孝弟
於家忠謇於朝治京氏易聰麗權略藝於従畋少為郡
吏隠練職位常在股肱數為従事聲無細間徴拜(闕一/字)
中除榖城長蟄月之務不閑四門臈正之際休囚歸賀
八月􁁉民不煩於鄉隨就虚落存恤髙年路無拾遺黎
種宿野黄巾初起燒平(闕一/字)市斯縣獨全子賤孔蔑(闕/二)
(字/)道區别尚書五教君崇其寛詩云愷悌君隆其恩東
里潤色君垂其仁邵伯分陜君懿于棠晉陽珮􁱤西門
帶弦君之體素能雙其勛流化(闕一/字)基遷蕩隂令吏民
頡􁀙隨送如雲周公東征西人怨思奚斯讃魯孝父頌
段前喆遺芳有功不書後無述焉於是刋石整表銘勒
萬載三代以来雖逺猶近詩云舊國其命惟新
於穆我君既敦既純雪白之性孝友之仁紀行来本蘭生有
芬克岐有兆綏御有勛利器不覿魚不出淵國之良幹
垂愛在民􁁉沛棠樹温温恭人乾道不繆唯淑是親既多
受祉永享南山千禄無疆子子孫孫
惟中平三年嵗在攝提二月震節紀日上旬陽氣厥㭊
感思舊君故吏韋明等僉然同聲賃師孫興刋石立表
以示後昆共享天祚億載萬年
　右漢蕩隂令張君碑碑云君陳留已吾人治京氏易
　少為縣吏徴拜郎中除榖城長遷蕩隂令後云中平
　三年二月故吏韋萌等刋石立表盖其去思碑也字
　特完好可讀漢碑中之不易得者攷之東漢地里志
　蕩隂屬河内郡即今彰徳府之湯隂縣已吾屬陳留
　郡即今開封府之夏邑縣
　此碑予官京師時嘗於景太史伯時處見舊搨本不
　及録近得之友人丈徴仲按𨽻釋云東漢及魏其碑
　到今不毁者十才一二凡歐趙録中所無者世不復
　有予生去宋數百年而此兩本見歐趙録中盖未嘗
　載𨽻釋并𨽻續亦無其文通志金石畧所載碑目雖
　多然亦未之及乃知昔人之言未必可信而舊物之
　在天壤間者固不可盡謂之無也
　
　
　
　
　
　
　
　
　
　
　
　
　
　
　金薤琳琅卷六
欽定四庫全書
　金薤琳琅卷七
　　　　　　　　　　　　　　明　都穆　撰
　　漢堂邑令費鳳碑
惟熹平六年嵗格于大荒無射之月堂邑令費君寢疾卒
嗚呼哀哉於是夫人元弟故(闕三/字)守卜𦙍追而誄之其辭曰
君體履柔和温其如玉脩孝友乎閨閾執忠謇於王
室立迹州郡仕更右職舉直措枉强禦(闕/)貸貢孝
三署勛譽有則出宰近甸民懐厥徳色斯輕翔翻然髙
潔王人述職分(闕/)班爵台(闕二/字)招助鼎調物退已進弟
不營榮祿栖遲厯稔項領滯畜鄣土不庭黔民作(闕一/字)
命君(闕二/字)政化(闕/)行從善遷惡三朞致道有耻且格牧
守旌功轉在堂邑垂拱不言而民帥伏三時之間卒以
(闕/)洽旻天不弔命也早歿春秋六十六棃儀瘁傷泣涕
連灑豈愛我躬命不可贖臨終迷(闕三/字)内發祖業良田
畝直一金推予弟息辭位讓財行義髙邵卓不可及名
實相副有始有卒(闕二/字)人善􁘧方切惻
故吏故鄣施業字世堅義民堂邑戚忠忠年十有一慈考
早隕䘮以備於禮制蓬首而(闕三/字)壤而消辟地(闕三/字)行母
氏以(闕四/字)而悼傷服(闕/)菲五五縗杖莫未除廣陵之郡
守東海(闕二/字)聞寢疾而終卒凡百普悲(闕四/字)舜化比屋之
餘慶隨(闕/)棺柩車哀以而逆之祖載已畢託還返其故鄉
君(闕/)其節操悲其有(闕二/字)每以(闕五/字)其老親忠(闕二/字)君厚
徳念君之仁恩聞君之隕隧剥㫁而辛酸復截縗麻杖(闕/)
君之柩棺扶號而竭(闕/)泣涕其(闕八/字)甫於岐山(闕/字)其従之
迷君而到官上書而薦君盡禽息之(闕三/字)君之(闕三/字)君(闕/)
三(闕七/字)於山(闕/)列種嘉竒樹特為之潤解忠業與(闕二/字)
猶君恩使然雖君有大化孰能爾者難子䘮之終(闕三/字)思
其顔而(闕/)死可贖不愛(闕二/字)人今君(闕/)於彼卓譎而超
倫吏民慕髙蹤来者其如雨偉名建(闕一/字)石垂示於(闕二/字)
門下功曹徐侃字元節主簿吕嘉字元(闕/)主史陳信
字聖舉主記史(闕/)忠字建臺門下游徼(闕二/字)字叔騰
門下賊曹(闕二/字)字聖臺門下史曹助字仲臺(闕/)吏吕常
字孝讓従掾位徐超字元貴
　右漢堂邑令費君碑乃吾夫人之弟卜𦙍所撰盖誄
　辭也辭之後載鄣土故吏施業堂邑義民戚忠皆竭
　力送終而忠之所行尤為卓絶攷之費君沒時忠有
　廣陵之役既聞訃來奔祖載還鄉及𦵏有期復截衰
　麻扶號柩前列植丘木誠可謂之義矣漢去古未逺
　故民俗之厚如此若後世其可得哉
　　漢堂邑令費鳳别碑
君舅家仲孫甘陵石勛字子才載馳載驅來奔于喪庭
肝催意悲感切傷心瞻彼碑誄懐之好音司馬慕藺相
南容復白珪仰之以彌髙鑚之而彌堅不堪哀且思叙
詩之一篇庶㡬昔子夏起夫子之所言其辭曰
君諱鳳字伯蕭梁相之元子九江太守之長兄也世徳
襲爵銀艾相亞恢遐祖之鴻軌拓前代之休蹤逸越而難繼
非羣愚之所頌仁義本於心慈孝著於性言不失典術
行不越矩度清潔皦爾埿而不澤恤憂矜戹施而不記
由近及逺靡不覆載故能闡令名而雲騰揚盛聲而風
布踐郡右職三貢獻計辟州式部忠以衛上漢安二年
吳郡太守東海郭君以君有逶虵之節自公之操年丗
一舉孝㢘拜郎中除陳國新平長神化風靡恵以流下
静而為治匪煩匪擾乾乾日禝(闕二/字)此黔首功成事就
色斯髙舉宰司委職位思賢以自輔𤣥懿守謙虚白駒
以(闕一/字)隉丹陽有越冦沒(闕四/字)命君討理之試守故鄣
長葢危亂有不讓又畏此之(闕二/字)而(闕/)牧爰止其師旅
􁀙若飛鷹鵕(闕一/字)若夫虓虎彊者綏以徳弱者以仁撫
簡在上帝心功訓而特紀轓輿宰堂邑朞月而致道祝
(闕四/字)遂據于卿尹中表之恩情兄弟與甥舅蔦與女蘿
性樂松之茂好聞君顯令名舉宗為歡喜不悟奄忽終
蔵形而匿景耕夫釋耒耜桑婦投鉤筥道阻而且長望
逺淚如雨䇿馬循大路褰裳而涉洧(闕二/字)歌(闕一/字)離思
黄鳥集于楚惴惴之臨穴送君於厚土嗟嗟悲且傷每
食(闕/)不絶夫人篤舊好不以存亡改文平感渭陽悽愴
益以甚諸姑咸辟踊爰及君伯姊孝孫字元宰生不識
考妣追惟厥祖恩蓬首斬縗杖世所不(闕/)為流稱於鄉
黨見吾若君存剥裂而不已一别㑹無期相去三千里
絶翰永忼慨泣下不可止
　右漢堂邑令費鳳别碑歐陽公直以為費鳳碑趙明
　誠則以為費鳳碑隂𨽻釋謂費氏父子三碑並列於
　吳興校官盖鳳之父汎為梁相有碑而鳳亦自有碑
　此則鳳中表石勛字子才之所述也集古後録謂勛
　不逺三千里而㑹中表之䘮觀此情友親厚之心可
　以悠然而生則𨽻釋所稱别碑為是三碑今皆不存
　此予得之四明豐解元坊宋搨本也
　　漢溧陽長潘乾校官碑
盖漢三百八十有七載(闕三/字)于(闕四/字)銘工著斯金石畀誄曰
溧陽長潘君諱乾字元卓陳國長平人盖楚大傅潘
崇之末緒也君禀資南(闕一/字)之(闕四/字)徳之絶操髫髦
(闕一/字)敏(闕一/字)學典謨祖講詩易剖演奥藝外覽百家衆
(闕一/字)契聖抱不測之謀秉髙世之介屈私趨公即仕佐
上郡位既重孔武赳著疾惡義形従風征暴執訊獲首
除曲阿尉禽姦剗猾冦息善歡履孤竹之㢘蹈公儀之
絜察㢘除兹初厲清肅賦仁義之風(闕三/字)之跡垂化放
乎岐周流愛雙乎(闕二/字)親賢寳智進直退慝布政優優
令儀令色獄無吁嗟之寃野無叩匈之結矜孤頤老表
孝貞節重義輕利制户六百省無正繇不責自畢百姓
心歡官不失實於是逺人聆聲景附樂受一廛既來安
之(闕一/字)役三年惟泮宫之教反(闕一/字)俗之禮構脩學宫
宗懿招徳既安以寧干侯用張籩豆用陳發彼有的雅
容(闕一/字)閑鍾磬縣矣于胥樂焉乃作叙曰
翼翼聖慈恵我黎蒸貽我潘君平兹溧陽彬文赳武扶弱抑
彊(闕一/字)刈骾雄流惡顯忠咨疑元老師賢作朋脩學童冠琢
質繡章寔天生徳有漢將興尚旦在昔我君存今(闕一/字)此
龜艾遂尹三梁永世支百民人所彰子子孫孫畀爾熾昌
丞沛國銍趙勲字蔓伯左尉河内汲董並字公房右
尉豫章南昌程陽字孝遂時將作吏名户曹掾楊淮議
曹掾李就議曹掾桓檜户曹史賀(闕一/字)從掾位侯祖主
記史呉超門下史呉訓門下史呉翔門下史時球
光和四年十月己丑朔廿一日己酉造
　漢校官碑宋紹興十一年溧水尉喻仲逺得於固城
　湖濵置之官舎今在孔廟之大門右長樂陳長方雖
　嘗筆其所得本末釋文則未之見碑以靈帝光和四
　年嵗在辛酉造距今凡一千一百五十三年番陽洪
　景伯先生出字為之釋謂挈為契䔣為黎畀為㑭􁀙
　為野賚為責剗去其刀賢去其貝干侯與豻侯通尚
　旦謂太公周公可謂精審有據其餘不可辨者尚有
　二十七字今觀首行自三百字以下上斯字凡十有
　六字比之洪氏作釋文時又皆不可攷且如第三行
　之字之下是禱字禱下闕一字有天字敏之上是克
　字衆之下是儁字退之下是慝字役之上為復反之
　下為失此之上為即皆隠隠可見洪則悉以為闕又
　如既安且寧則以為㠯寧梅檜則以為桓檜豈當時
　誤於墨本而然耶溧陽志至謂元卓為元貞是又以
　名乾而傅㑹也禧承乏於茲暇日與士友曹國傑摩
　挲久之得其二三因以洪先生釋文列於上僣附所
　見於其下勒諸樂石以補前脩之所未及者餘尚俟
　博雅君子云至順四年龍在癸酉夏五月文學掾濟
　隂單禧謹識
　右漢溧陽長潘乾校官碑在今南畿溧水縣學盖溧
　水即漢溧陽地也予初得此碑而不知其有釋文近
　始得之乃元至順四年校官單禧所為而刻之者也
　禧謂此碑宋紹興中縣尉喻仲逺得於固城湖濵置
　之官舎則其得免於毁棄仲逺之力也禧又有䟦謂
　考訂碑文與隷釋不同者二十七字而復辨溧陽志
　之失可謂有功於文字者故備録之
　　漢郎中鄭固碑
君諱固字伯堅蓍君元子也含中和之淑質履上仁(闕/三)
(字/)孝友著乎閨門至行立乎鄉黨初受業於歐陽遂窮
究於典籍膺游夏之文學襄冉季之政事弱冠仕郡吏
諸曹掾史主簿督郵五官掾功曹入則腹心出則爪牙
忠以衛上清以自脩犯顔謇諤造􁀙詭辭加以好成方
類推賢達善逡遁退讓當世以此服之邦后珍瑋以為
儲舉先屈計掾奉我(闕/)貢清眇冠乎羣彦徳能簡乎聖
心延熹元年二月十九日詔拜郎中非其好也以疾固
辭未滿期限従其本規乃遘凶愍年四十二其四月廿
四日遭命隕身痛如之何先是君大男孟子有揚烏之
才善性形於岐嶷(闕二/字)見於垂髫年七嵗而天大君夫
人所共哀也故建(闕/)共墳配食斯壇以慰考妣之心琦
瑶延以為至徳不紀則鍾鼎奚銘昔姬(闕二/字)武弟述其
兄綜(闕四/字)行於蔑陋獨曷敢忘乃刋石以旌遺芳其辭曰
於惟郎中寔天生徳頤親誨弟䖍恭竭力教我義方
導我禮則傳宣孔業作世模式従政事上忠以自勗貢
計王庭華夏歸服帝用嘉之顯拜殊特將従雅意色斯
自得乃遭氛災隕命顛沛家失所怙國(闕/)忠直俯哭誰
訴仰號焉告嗟嗟孟子苖而弗毓奉我元兄脩孝罔極
䰟而有靈亦歆斯勒
　右漢郎中鄭固碑歐陽公謂碑文磨滅官閥卒葬年
　月皆莫可考予家本磨滅尤甚蓋以去歐公之逺也
　而𨽻釋所載文字獨完其云君蓍君之子延熹元年
　四月廿四日遭命隕身年四十二則門閥與卒固可
　考也歐公所録在𨽻釋之前而乃云云若此不可曉
　也
　　漢廬江太守范府君碑
君諱式字(闕八/字)功存有夏寔曰御龍(闕/)胙商周世昭其
隆晉主夏盟有士㑹者光演𢎞謨翼崇霸業錫邑命族
(闕/)為范氏則其後也君禀靈醇之茂度體𤣥亮之殊髙
徽柔懿恭明允篤恕九徳靡爽百行淵備𢎞道躭藝恢
韜墳籍探賾硏機罔深不入若乃立徳隆禮樹節寳真
志諒足以弼國篤友足以輔仁用能昭其洪懿聲充宇
甸接華彦於汝墳潤枯斃於荆漢超管鮑之遐蹤信靈
誶乎炳煥是以(闕/)化泉流芳(闕/)鴻舊燿仁闡於權輿濟
俗侔乎皇訓群公偉焉弓旌盈路再讓考(闕二/字)三府舉
髙第侍御史拜冀州刺史糾剔瑕慝六教允施翰飛肅
於鷹揚典刑(闕二/字)軌(闕/)帝(闕/)其勲遷廬江太守擬泰和
以陶化昭八則以隆治彌(闕/)𢎞略恵訓亡倦(闕二/字)恊(闕/三)
(字/)齊(闕二/字)清源之深閎寳䟽氏之至順以疾告辭韜光
潜燿詠琴詩以寧(闕九/字)其猶充洽外内寔紹徳之奥藪
而儀民之淵表也未亮三事(闕三/字)終(闕六/字)常山相暨子
氾孫而𦙍嗣罔繼粤青龍三年正月丙戌縣長汝南薛
(闕七/字)感靈墠之不饗思隆懿模以紹奕世乃與縣之碩
儒咨典謨之中(闕/)同宗(闕三/字)之胄昭告祖考俾守厥祀
本(闕/)著宣融之祚人神恊休茂之慶焉禮也於是鄉(闕/二)
(字/)上計掾翟循州部泰山従事史翟邵等僉以為君雖
煇名載籍光颺前列而靈墳亡(闕/)儀問靡述遂相與略
依舊傳昭撰景行刋銘樹墓以聲百世其辭曰
於昭上徳實唐之𦙍誕表靈和蹈規履信窮神周覽袛道
之訓邁徳徽猶鴻漸(闕/)舊穢彼夸毗寳此醇懿以文㑹友以
仁翼(闕/)敷化濟殖羣生以遂永言孝思民之攸塈如何
昊天不信其軌明徳不報𦙍(闕/)亡紀爰輯訓典詢爾髦
士育兹赫(闕/)以永遐祉詒厥孫謀燿於萬祀
　右漢廬江太守范式碑式仕漢為侍御史拜荆州刺
　史遷守廬江官亦不卑而史氏列之獨行傳中盖以
　式之可重者在厚於友誼其官爵固可略也此碑但
　云篤友足以輔仁及云超管鮑之遐踪其外更無他
　語洪丞相謂未足以光颺盛徳是已唐李嗣真書後
　品以碑為蔡伯喈書考之碑立於魏明帝青龍三年
　則非伯喈之筆明矣後鄭氏金石略亦云是蔡公書
　則又承書品之誤也
　
　金薤琳琅卷七
欽定四庫全書
　金薤琳琅卷八
　　　　　　　　　　　　　明　都穆　撰
　　隋柱國左光禄大夫𢎞義明公皇甫府君碑
　　　銀青光禄大夫行太子左庶子上柱國黎陽縣
　　　開國公于志寧製
夫素秋肅煞勁草標於疾風叔世艱虞忠臣彰於赴難
銜須授命結纓殉國英聲煥乎記牒徽烈著於旂常豈
若釁起蕭墻禍生蕃翰强踰七國勢重三監其有蹈水
火而不辭臨鋒刃而莫顧激清風於後葉抗名節於當
時者見之𢎞義明公矣君諱誕字𤣥憲安定朝那人也
昔立効長丘樹績東郡太尉裂壤於槐里司徒胙土於
耏門是以車服旌其器能茅社表其勲徳銘功衛鼎騰
美晉鍾盛族冠於國髙華宗邁於欒郤備在史牒可略
言焉曽祖重華使持節龍驤將軍梁州刺史潤木暉山
方重價於趙璧媚川照闕曜竒采於隨珠祖和雍州賛
治贈使持節散騎常侍車騎大將軍儀同三司膠涇二
州刺史髙衢將騁遽叐追風之足扶揺始摶早墜垂天
之羽父璠使持節驃騎大將軍開府儀同三司隨州刺
史長樂恭侯横劔梐枒威重冠軍㭊瑞蕃條聲髙勃海
公量包申伯禀嵩山之秀氣材兼蕭相降昴緯之淑精
據徳依仁居貞體道含章表質詎待變於朱藍恭孝為
基寧取訓於橋梓鋒剸犀象百練挺於昆吾翼掩鴛鴻
九萬奮於溟海摶韜(闕/)産文贍卿雲孝窮温清之方忠
盡匡救之道同何充之器局被重晉君類荀攸之宏啚
見知魏主斯故􁀁羅衆藝囊括羣英者也起家除周畢
王府長史榮名蕃牧則位重首寮祇服睢陽則譽光上
客既而蒼精委馭炎運啓啚作貳邊服寔資令望授廣
州刺史恱近來逺變輕訬於雕題伐叛懐柔漸淳化於
緩耳蜀王地處維城寄深磐石建旟玉壘作鎮銅梁妙
擇竒材以為僚佐授公益州總管府司法昔梁孝開國
首辟鄒陽燕昭建邦肇徴郭隗故得馳令問於碣館播
芳猷於平臺以古方今彼此一也尋除尚書比部侍郎
轉刑部侍郎趨步紫庭光映朝列折旋丹地譽重周行
俄遷治書侍御史彈違糺慝時絶權豪霜簡直繩俗寢
貪競隨文帝求衣待旦志在恤刑呪網泣辜情存緩獄
授大理少卿公巨細必察同張季之聴理寛猛相濟比
于公之無寃但禮闈務殷樞轄寄重允膺此職寔難其
人授尚書右丞洞明政術深曉治方臧否自分條目咸
理丁母憂去職哀慟里閭隣人為之罷社悲感衢路行
客以之輟歌孝徳則師範彛倫精誠則貫徹幽顯雖髙
曽之至性何以加焉尋詔奪情復其舊任於時山東之
地俗阜民澆雖預編民未行聲教詔公持節為河北河
南道安撫大使仍賜米五百石絹五百匹公輶軒布政
美冠皇華之篇擁節觀風榮甚繡衣之使事訖反命授
尚書左丞然并州地處參墟城臨晉水作固同於西蜀
設險類於東秦寔山河之要衝信蕃服之襟帶授公并
州總管府司馬加儀同三司公賛務大邦聲名籍甚精
民感化黠吏畏威屬文帝劔璽空留鑾蹕莫反楊諒率
太原之甲擁河朔之兵方叔叚之作亂京城同州吁之
挺禍濮上雖無當璧之兆乃懐奪宗之心公備説安危
具陳逆順翻納魏勃之策反被王悍之災仁夀四年九
月溘従運往春秋五十有一萬幾起殱良之歎百辟興
䘮予之悲切孔氏之山頽痛楊君之棟折贈柱國左光
禄大夫封𢎞義郡公食邑五千户諡曰明公禮也䘮事
所須隨由資給賜帛五千叚粟三千石惟公温潤成性
夙表白虹之珍黼黻為文幼(闕五/字)行已窮於六本藴徳
包於四科延閣曲臺之竒書鴻都石渠之祕說莫不尋
其枝葉踐其隩隅譬越箭達犀飾之以括羽楚金切玉
加之以磨(缺一/字)救乏同於指囷親識待其舉火進賢方
於推轂知己俟以彈冠存信捨原黄金賤於然諾忘身
殉難性命輕於鴻毛齊大小於冲襟混寵辱於靈府可
謂(缺四/字)冠冕時雄者也方當亮采泰階參綜機(缺一/字)豈
謂世逢多故運屬道消未展經邦之謀奄鍾非命之酷
世子民部尚書上柱國滑國公無逸以為邢(缺一/字)之下
(缺三/字)仲之(缺三/字)之東誰知子孟之墓乃雕戈勒石騰實
飛聲樹之康衢永表芳烈庶葛亮之隴鍾生禁之以樵
蘇賈逵之碑魏君歎之以不朽乃作銘曰
(缺十/二字)膺期穆帝運筞經綸執鈞匡濟門承積慶世挺偉
人夜光愧寳朝采慙珍雲中比陸日下方荀抑揚元(缺二/十一)
(字/)名馳碣石聲髙建禮珥筆憲臺握蘭文陛分星裂土建
侯開國輔籍正人相資懿徳中臺輟務晉陽(缺十/七字)相成師
搆難太叔興戎建徳効節夷吾盡忠命屯道著身歿名隆牛
亭始卜馬鬛初封翠碑刻鳳丹斾圖龍烟(缺/)
　銀青光禄大夫歐陽詢書
　右隋柱國左光禄大夫皇甫誕碑于志寧撰歐陽詢正
　書金石録謂嘗得誕墓志又得此碑與北史及隋書
　參攷以正史氏之謬又謂碑與墓志所述亦有不同
　墓志今不得見碑在陜西西安府學不甚缺壊盖歐
　書中之得意者也
　　隋龍蔵寺碑
竊以空王之道離諸名相大人之法非有去來斯故將
喻師子明自在如無畏取譬金剛信畢竟而不毁是知
涅槃路逺解脫源深隔愛慾之長河間生死之大海無
船求渡既似龜毛無翅願飛還同兎角故以五通八解
名教攸生二帝三乗法門斯起檢麄攝細良資汲引之
風挽滿䧟深雅得脩行之致若論乾闥之城皆妄芭蕉
之樹盡空應化詎真權假寧實釋迦文(缺一/字)說(缺一/字)之
(缺一/字)須菩提豈證果之人然則習因之指安歸求道之
趣奚向如幻如夢誰其受苦如影如嚮誰其得福是故
維摩詰具諸佛智燈(缺一/字)之坐斯來舍利弗盡其神通
天女之花不去故知業行有優劣福報有輕重若至凡
夫之與聖人天堂之與地獄詳其是非得失安可同日
而論哉往者四魔毁聖六師謗法㧞髪翹足變(闕/)吞麻
李園之内結其惡黨竹林之下亡其善聚䕶戒比丘翻
同雹草持律(缺三/字)等霜蓮慧殿仙宫寂寥安在珠臺銀
閣荒凉無處離離綴彩寧勞周客含含奏曲詎假殷人
我大隋乗御金輪冕旒玉(缺一/字)上應天命下順民心飛
行而建鴻名揖讓而升大寳匪結農軒之陣誰狥湯武
之師稱臣妾者遍於十方弗遇蚩尤之亂執玉帛者盡
於萬國無陷防風之禍斯乃天啓至聖大造區域垂衣
化俗負扆字民昧旦紫宫終朝青殿道髙羲燧徳盛虞
唐五福咸臻衆貺畢集低茒出月揺萐含風沉璧觀書
龍負握河之紀功成治定神奉益地之圖於是東暨西
漸南阻北邁隆禮言洽至樂云和感天地而動鬼神辯
尊卑而明貴賤而尚勞已亡倦求衣靡息豈非攸攸黔
首垢障未除擾擾蒼生盖纒仍擁所以金編寳字玉牒
綸言滿封盈函雲飛雨散慈愛之旨形於翰墨哀慇之
情發於衿抱日月所照咸賴陶甄隂陽所生皆䝉鞠養
故能津濟率土救䕶溥天恊獎愚迷扶導聾瞽澍兹法
雨使潤道牙燒此戒香令薫佛慧脩第壹之果建最勝
之幢拯既滅之文匡以墜之典忍辱之鎧滿(缺二/字)都微
妙之臺充於赤縣豈直道羅什有寄𢎞通故亦迦葉目
蓮聖僧斯在龍蔵寺者其地盖近於燕南昔伯珪取其
謡言(缺三/字)水母恤往而得寳窺代常山世祖南旋至髙
邑而踐祚靈王北出登望臺而臨海青山歛霧渌水揚
波路欵晉而適秦途通(缺一/字)而指衛(缺二/字)之落矩步非
遥平原之樓䂓行詎逺尋𣲖避世彼亦河人幽閑博敞
良為福地太師上柱國大威公之世子使持節在武衛
將(缺一/字)上開府儀同三司恒州諸軍事恒州刺史鄂國
公金城王孝􁀙世業重於金張器識逾於許郭軍府號
為飛將朝廷稱為虎臣領袖諸(缺一/字)冠冕羣俊探賾索
隠應變知機著義尚訓御之懃立勲功事勞之績廊廟
推其偉器柱石抒其大材自馳𫝊蒞藩建旟(缺二/字)招懐
歎逸蠲復逃亡逺視廣聴賈琮之按冀部賞善戮惡徐
邈之處凉州異軫齊奔古今一致下車未㡬善政斯歸
瞻彼伽藍非因草創每奉勑勸獎州内士庶壹萬人等
共廣福田公爰啓至誠䖍心徙石施逾奉盖檀等布金
竭黑水之銅罄赤岸之玉結瑠璃之寳䋄餝纓絡之珍
臺於是靈刹霞舒寳坊雲搆峥嶸膠葛穹隆謫詭九重
壹柱之殿三休七寳之宫彫梁刻桷之竒圖雲畫藻之
異白銀成地有類悉覺之談黄金鏤楯非關句踐之獻
其内閑房静室隂牖陽忩圓井垂蓮方疏度日曜明璫
於朱户殖芳卉於紫墀地映金沙似遊安養之國簷隠
天樹疑入歡喜之園夜漏將竭聴鳴鐘於寺内曉相既
分見承露於雲表(闕二/字)坐來㑹之衆何憂(缺一/字)然飲食
持鉢之侣奚念粤以開皇六年嵗次鶉火㽵嚴粗就庶
使皇隋寳祚與天長而地久種覺花臺將神䕶而鬼衛
乃為詞曰多羅秘蔵毗尼覺道斯文不滅慿於大造誰
薫種智誰壊煩惱猗歟我皇實𢎞三寳慧燈翻照法炬
還明菩提果殖救䕶心生香樓並搆貝塔俱營充遍世
界彌滿國城憬彼大林當途向術於穆州后仁風遐拂
金粟施僧珠纓奉佛結瑶葺宇搆瓊架室鳳穴槩日虹
梁入雲電飛窓户雷驚橑棼綺籠金鏤縹壁椒薫綈錦
亂色丹素成文髣髴雪宫依稀月殿明室結愰幽堂啓
扇(缺一/字)虎未窺跧龍誰見帶風蕭瑟含烟䓗蒨西臨天
井北拒五臺川谷苞異山林育材蘇秦說反樂毅奔來
鄒魯媿俗汝潁慙能惟此大城瓌異所踐踈鍾嚮度層
磐露泫八聖四禪五通七辯戒香恒馥法輪常轉
　開皇六年十二月五日題寫
　齊開府長兼行參軍九門張公􁱥之(缺/)
　右隋龍蔵寺碑齊張公􁱥撰而不著書人名氏集古
　録謂寺已廢碑在常山府署之門常山即今之真定
　予近以使事過之聞府治東二里龍興寺有古銅佛
　一軀崇七十二尺閣之覆者崇百有三十尺與太守
　同年李君往遊其間見殿前一古碑其趺已沒土中
　讀之乃公􁱥文盖寺在隋名龍蔵歐公謂寺廢與碑
　在常山府署盖未嘗親厯其地故誤書耳
　　隋左屯衛大將軍左光禄大夫姚恭公墓誌銘(并/序)
(缺四/字)諱辯字思辯武威人也導清源於媯汭肇崇搆於
軒丘世(缺二/字)斯(缺一/字)五世祖泓為晉所滅子孫播越居
於武威曽祖讃撫軍(缺一/字)軍將軍武威太守並以碩量
偉才佐時匡國父寳散騎常侍(缺二/字)山川降神象緯幼
而風韻開爽志節通亮弓殫百步之騎劔(缺/字)　氣馳名
遂以材官入選周保定四年起家宗侍下士天和二年
(缺二/字)虧勝羣帥見囚公頻進竒謀竟弗能用乃以舟師
先濟朝廷(缺二/字)統營校公撫養士卒勸課農桑莫不家
實倉廪人知禮節(缺二/字)賞五年従周武帝平定晉州摧
殄髙壁十二月進屠并州既(缺一/字)公獨為後距轉戰不
衰皇輿獲安公之力也頻蒙優賞以累(缺/字)　六年従定
相州以前後功授大都督封安養縣開國子邑四(缺/)檢
校武侯兵事又命公隨上柱國(闕/)㧞崇於武陟合戰又
於野馬(缺/字)　相濟寔繁有徒公建斾遄征攝弓言邁推
鋒接戰充着竒功大象(缺二/字)户開皇元年授上開府儀
同三司進爵為公増邑為一千户(缺二/字)所届即事戎車
公誠勇奮發義同閫外屢出竒兵頻摧醜虜(缺二/字)天府
凡厥賞賜散之士卒二年匈奴復入涼州詔以公為行
軍(缺二/字)前後衝擊晝夜攻圍校尉之井既枯將軍之泉
又竭空有思梅之(缺一/字)以亡為存筞勲命賞理在不次
五年授右武候驃騎將軍霍去病(缺一/字)蔑如也六年授
雲州道水軍總管戈船掩渚巨艦浮川河涘肅(缺一/字)匪
曰崇墉棊跱聳堞相望邊柝弗驚控弦逺逝其年授使
持節河(缺/字)　化若神明十年檢校疊州總管河州刺史
行疊州刺史事公才略(缺三/字)𢎞政教安民和衆於是乎
在十二年轉授左武候將軍尋為凉州(缺一/字)邊烽寢候
毳幕旃裘望風歛迹十六年使持節靈州總管諸軍事
(缺二/字)俗易風移政成朞月十八年授原州道行軍總管
十九年授環州道(缺一/字)總管公屢總戎律特精邊事每
秋風起塞胡騎揚塵折衝之狂非公(缺/)二年授左武候
大將軍進爵蔡陽郡開國公食邑一千五百户大啓(缺/二)
(字/)皇丘欽明御籙睿聖纂圖特荷天眷恩遇隆重密勿
禁衛知無不為(缺二/字)威等同進位大將軍左武候大將
軍如故三年以母憂去官其年有(缺二/字)自天㡬於毁滅
僶俛王事杖而後起四年以官方草創授金紫光禄大
夫(闕/)光禄大夫如故車駕北廵諸蕃朝朔以舊典糾察
整肅軍容乃令公(缺一/字)旌門洞張内外肅然事嚴細栁
吐谷渾大保五期尼樂周等率衆歸附(缺一/字)鑾蹕西幸
底定渾國乃以公為鬱卑道將軍旗鼓所振莫不摧殄
俘(缺一/字)右光禄大夫左屯衛大將軍如故乃獻凱廟庭
禮崇備物六軍之長(闕/)車駕南廵江都以公京師留守
職居爪牙任惟心膂出處崇重朝野榮之大業七年三
月遘疾十九日薨於京兆郡春秋六十有六惟公體量
宏達(缺/)興義造次弗違虚已推賢始終同致加以雄圖
恢廓竒略𢎞逺氣有餘勇莫之與抗善於御撫得士卒
之心長於政術致㢘平之美自入統禁旅出(缺二/字)所夙
夜匪懈簡在帝心至於敬友穆親輕財貴義家禀誠孝
奉以周旋訓不與善遽此歸全知與不知莫不流涕粤
以其年十月癸丑朔二十一日(缺一/字)有詔故左屯衛大
將軍右光禄大夫姚思辯性理和謹秉心恭慎厯任(缺/)
式表哀榮可贈左光禄大夫又䝉賜物八百叚粟麥一
千石謚曰恭公
祀(缺/)長瀾若水逺馥薫風時賢繼及世徳斯隆勤王成
務啟羈垂功炳靈不已(缺/)冥照落鴈窮能通猨盡妙蹶
張選勇期門待詔職分七萃官聨五營(缺/)陪衛出擁髙
旌汜水兵畧常山陣勢卓犖明謀沉深節制功有必取
算無遺計(缺/)恩寵顯赫身名執恭履順守滿持盈方陪
紀岳遽掩佳城遊魂不歸逝川(缺/)春秋逓代徽猷永逺
　右隋左屯衛大將軍姚辯墓誌銘虞世基撰歐陽詢
　正書志稱辯精於邊事屢立大功盖老將也其官至
　大將軍而死諡恭公爵亦尊矣而隋史不為立𫝊向
　非率更之書後世不復知有辯此古人墟墓之文所
　以必托之名筆豈無意邪
　　隋江夏縣縁果道塲塼塔下舍利記
夫至理空冲尋求之源悠緬法身寂寞無方之應奄臻
至如花疊未燃駐影留髪香薪已燎散體分形故有寳
塔珍龕崔嵬四園之上雲興地踊照曜八國之中俾我
聖迹未之湮墜縁果道塲者梁天監十二年太嵗癸巳
長史劉端捨宅為寺有命過僧歸闍梨盡心建造闍梨
降自江(缺一/字)氏族未詳戒慧總持甚有靈驗於是鴻基
勝趾締搆日新三業薫脩七財具足以今大隋大業九
年昭暘之嵗江夏縣縁果鄉長劉大懿等遵依勑㫖共
三鄉仕民奉(缺二/字)齊與道塲七層塼塔一所安鎮此地
次有清信弟子黄慧龔慧俊慧達等兄弟並徳(缺一/字)佳
雅難兄難弟誓立五根願𢎞四事於所住宅福瑞累彰
亡父於大業三年二月乃於食内感舍利一枚大小相
懽覩兹希有安止水器且浸且浮旋遶久之光明遍室
頂戴䖍禮日申供養到七年正月俊女雞娘又感二枚
斯實迹現難思抑聞圗籍次有弟子李藥王信首宿馳
賢才簡疋雖室無瑞井手闕金錢每用放濟居心傾捨
為業以開皇廿年行至常州境感舍利一枚到大業五
年於所住宅又感二枚昔者阿難捧函如來讃其希有
康㑹瓶寫吴主嗟其神異詢諸經誥今古同符以今季
夏六月八日奉送散身永窆基下衆縁賛助普設大齋
方俟七級巍峩接霄房而颺采九盤煜曜寳鐸韻而流
聲上資帝朝爰洎遐邇設使芬盡方城五分之身常住
石銷天袂金剛之地嶷然敢忘議善乃為銘曰
茫茫宇宙悠悠世間九地銜海四(缺二/字)山三途有獄五道無闗
魂随動泊識(缺一/字)循還至聖何像嶷爾惔怕示現無方
迦維垂迹等救燒燃通悲幽溺息衆權城椎輪火宅八
十化盡天人䘮師撫膺雨淚香水(缺一/字)毗四王典䕶八
國均持機縁靡隔靈祥俟時坊墳式建層表臨空非因
鬼力詎假神工金盤仰露寳鐸揺風山移川徙徽業興
隆
　右隋江夏縣縁果道塲磚塔記無書撰人氏名記中
　載舍利瑞應之事不一此非吾之所知但隋碑之傳
　世者絶少以予嗜好之䔍集錄之勤三十年間所得
　隋碑惟皇甫府君龍蔵寺姚辯墓志及此而已
　
　
　
　
　
　
　
　
　
　
　
　
　
　
　金薤琳琅卷八
欽定四庫全書
　金薤琳琅卷九
　　　　　　　　　　　　　明　都穆　撰
　　唐故洛州洛陽縣令鄭府君碑
觀夫道周通變青史徽其徳庸業濟彛倫丹圗叙其景
象所以昭晉長世葳蕤大流而樹聲之(缺一/字)爰存相質
之端盖闕使夫觀巨仲之行者勵思齊之髙懐隨㑹之
功者識與歸之埊著為不朽文在兹乎公諱敞字仲髙
滎陽開封􁜷澧鎬為都虢鄶獻邑作邦作對䇿圀謀朝
之謂才乃公乃侯服冕乗軒之謂貴門髙階峻慶積祚
流太尉卑躬置屏風而入坐尚書納諌曳革履而昇朝
思元之憂圀恤􁜷平卿之刺邪矯枉百世之盛莫之與
京髙祖先䕶後魏雍州刺史尚書右僕射驃騎大將軍
儀同三司襄城公行髙言象之表道合運期之數曽祖
偉後魏龍驤將軍北徐州刺史中軍將軍侍中滎陽守
襄城公祖大仕隨上開府儀同三司驃騎將軍渠州刺
史襄城公並文藝武節光圀賛時方龍舟於巨川得騏
驥於大路父仁基隨通事舍􁜷研深機以開務邁𢎞操
以範俗公降巖廟之宏器蹈珠玉之朗節化其羽翼既
收四見之竒伐其條枚匪辭一覲之速貞觀七□制策
髙第□越州都督府參軍事探其洞穴史􁒚識微禹之
功步彼髙衢而子得遺風之乗入除左領軍衛兵曹又
遷潞州司功參軍事六軍七校戎政孔殷十命三牒(缺/)府
邑之靈氣流滎波之純液直躬缶色清嚴凛乎秋霜抱
質懐文英頴彬於夏采挹損以𢎞已寵辱若驚靖恭以
臨􁜷敬慎如祭文宗望推重召為通事舍􁜷留疾不拜
轉瀛州靖苑令公以為立長以為官也非立官以為長
也於是明察以㫁忠信以寛奸利息機則俗化醇厚浮
末不鬻則􁜷用豊殷缶以立身清逾十仞言必顧義寳
過盈尺故􁜷有神明之敬有父母之親欣詠終朝石
碑在頌又為岐州雍縣令政如清苑亦有徳碑又除益
州新繁令加朝散大夫入為司禋員外郎増秩小黄歸
大夫之顯禄㧞竒禮學綜郎官之明祀轉駕部郎中校檢
洛陽令俾乂都􁜷掌傜輦政京大師衆禁踈網濶情有
萬源道難一貫公綜理殷劇馭煩以簡髙義侔於昇雲
明道著於夏□旌發伏隠察銖兩之奸導揚滯美盡銜
筴之利化其善教戎􁜷楚言懐其令聲蟹匡蠶績加以
勵精聴㫁之術側席俊秀之才稜威於七貴五侯滅私
於四隠六戚令􁜷除雪既察孝㢘行馬療寒即收門士
權豪由其歛手鷄犬所以罕音王渙已來政風曠絶稱
職之美復存於公朝以為能□除洛陽縣令無何丁太
夫􁜷憂服勤過禮執䘮惟病冈極之心應於木石天降
大慼光覆不追春秋六十九儀鳳三□十一月十七□
終於萬年縣之來庭里第嗚呼哀哉粤以大周久視元
□龍集庚子六月戊寅朔七□甲申遷窆於洛陽北邙
山之平樂原禮也惟公履仁居徳韞風懐雅宏達不器
包容無方牆隩之深則幽室十扉洞房百牖言行之重
則商湯之駟夏后之璜故能參神明以長􁜷順□月以
曜物剛直以㫁金之精也温潤以潔玉之符也方弼承帝
則運平而機致君唐虞之上書美荆越之竹豈徒校才
班伯願試定襄之煩比義野王求領長安之劇而信順
(缺/)　　　　　　　　　　　而逾毁陽烏假道過
峻岐而不息崩􁅈慕於霜露歸精靈於(缺一/字)辰昔鄭相
云亡捨玦悲於東里羊公既歿罷市慟於南州瞻古揆
今不之逺也飾終以薄遺令在言時服編書與揪衣而
共下含珠連玉同瓦器而不蔵長子朝議大夫行果州
司功參軍諝第二子越州都督府士曹參軍諲第三子
符寳郎諶第四子太子典設郎諤第五子宋州司功參
軍訢等罄節勵行彦士髙其式模積學儲寳詞􁜷貴其
淵洽州閭化其邕穆神明通其孝悌思所以揚徳來裔
垂文永□託之不刋以申冈極我聞有命敢作銘云
遷周従虢為公作伯漢台晉衮邦基政本繼期生悊時
惟我君猶彼靈鳳翰飛紫氛行髙徳廣如山如雲曽不
助順憗留斯文北山伐石西邙負土撤殯毁宗遷車奠
祖羣子克孝墳塋終古蓼莪長號誰謂荼苦
　大周久視元□六月七□建鳳閣舍􁜷河東薛稷為
　文并自書丹
　右唐洛陽令鄭敞碑薛稷譔并正書碑稱敞上世皆
　為顯官而敞之為令綽有政績惜乎唐史無𫝊稷譔
　此碑在武氏久視元年故碑中之字如地作埊天作
　而人作􁜷臣作􁒚國作圀授作□正作□日作□年
　作年之類皆武氏所製故當時臣下用之非天子不
　考文此亦可見武氏僣竊之罪
　　唐杳㝠君銘
悠悠洛邑眇眇伊􁋰屢移寒暑頻經嵗年丹壑㡬變陵
谷俄遷不覩碑碣空悼風煙(其/一)時代攸徙寧窮姓氏匪
辯(缺二/字)誰分朱紫翠墳全缺𤣥扃亦毁久歇火風爰歸
埊水(其/二)靈跡難訪莫知其狀彷彿穸臺依俙泉帳草積
丘壠松髙巖嶂乃眷幽途彌増悲愴(其/三)於彼兆域是生
荆棘松劔猶存榆錢可識覽物流(缺三/字)太息欲致禮於
營魂聊寄言於翰墨
　大唐神功元年丁酉嵗十月一日鳳閣舍人河東薛
　稷為文并書丹
　右唐杳㝠君銘鳳閣舍人薛稷譔并正書此銘集古
　録不載歐陽公盖未之見趙氏金石録雖列其目而
　云無書譔人姓名則亦不知其為稷也
　銘文但云悠悠洛邑眇眇伊􁋰又云靈跡難訪莫知
　其狀則稷未嘗真知墓地盖汛然而銘之耳後讀陳
　子昻集見其冥寞君墳記云皇帝因登緱山望少室
　尋古靈迹得王子晉之遺墟在永水之層曲欲開石
　室營夀宫庀徒方興得古蔵焉内有甓瓦長二丈二
　尺濶八尺中有古劔一銅椀一瓦器二又有古五銖
　錢朱漆片及棖撥之應手灰滅即具物備容還定舊
　壙哀其銘志磨滅姓位不顯乃錫之名曰冥寞君云
　觀子昻文則墳嘗發於武氏揜而錫之以名亦武氏
　也夫以殘酷不仁之人而能為此此固死者之幸但
　稷曰杳㝠此曰冥寞盖杳冥冥寞無二義也
　　唐尚書省郎官石記序
　　　朝散大夫行右司員外郎陳九言撰呉郡張旭書
(闕/)上天垂象北極著於文昌先王建邦南宫列為㑹府
六官既辯四方是則大總其網小持其要禮樂刑政於
是乎達而王道備矣聖上至徳光被睿謀廣運提大象
以祐生人躬無為以風天下三台淳曜百辟承寧動必
有成舉無遺筞年和俗厚千載一時而猶搜擇茂異網
羅俊逸野罄蘭芳林殫松秀盡在於周行矣夫尚書郎
廿四司凡六十一人上應星緯中比神仙咸擅國華以
成臺妙修詞制天一之議伏奏為朝廷之容信把梓之
藪澤衣冠之領袖頃朝榮初拜或省美中遷昇降年名
各書㕔壁訛誤多矣總載闕如非所以𫝊故實示不朽
者矣今諸公六聨同事三署並時排金門轔華轂鸞蹌
鳳跱肩隨武接而不因僉謀補其闕典其於義也無乃太
簡乎左司郎中楊公慎餘於是合清論創新䂓徴追瑑
之良工伐荆藍之美石刋刻為記建於都省之南榮斷
自開元廿九年咸列名於次且往者不可及來者不可
遺非貴自我盖取隨時班位以序昭其度也豐約従冝
昭其儉也俾夫金石長固英華靡絶不編班固之年自
然成表未讀馬卿之賦已辯同時不其偉歟
　開元廿九年嵗次辛巳十月戊寅朔二日己夘建
　右唐尚書省郎官石記序右司員外郎陳九言譔張
　長史正書歐陽公謂長史以草書知名此字真楷可
　愛曽南豐謂其精勁嚴重出於自然如動容周旋中
　禮非强為者元王文定公謂張公得草聖不傳之妙
　其真書在唐乃復精絶顔魯公書學氣侔造化楷法
　盖得之於公又謂其字體似出歐虞自成一家宋龔
　明之中吳紀聞云長史蘇人承平時碑在蘇學中堂
　之後已漸刓剥兵火後不復存矣元商徳符云石刻
　舊在京兆今亡觀明之及商氏之說則此刻在宋元
　固已艱得予家所蔵本未知其出於蘇學或出京兆
　皆不可知但厯年乆逺而紙墨完好誠希世物也
　
　
　
　
　
　
　
　
　
　
　
　
　
　
　金薤琳琅卷九
欽定四庫全書
　金薤琳琅卷十
　　　　　　　　　　　　　明　都穆　撰
　　唐故右武衞將軍贈工部尚書上柱國上蔡縣開
　　國侯臧公神道碑銘(并序/)
　　　金紫光祿大夫行撫州刺史上柱國魯郡開國
　　　公顔真卿撰并書
　　　翰林待詔光祿卿李秀巖篆額
公諱懐恪字貞節東莞人其先出于魯孝公之子彄字
子臧大夫不得祖諸侯其孫以王父字為氏僖哀二伯
既納忠於魚鼎文武兩仲亦不朽於言哲文人成功而
遁迹子原抗節而捨生義和辭金飾之器榮緒奮陽秋
之筆賢達繼軌紛綸至今曾祖滿隋驃騎將軍祖君寵
皇通議大夫靈州督府長史父善德朝散大夫贈銀州
刺史咸務逺圖克開厥後恤𦙍之慶世祀宜哉公即銀
州之第三子也身長六尺一寸眉目雄朗鬚髯灑秀雅
善騎射尢工尺牘沉靜少言寛仁得衆竒謀沖邈英勇
冠倫友于弟兄謹爾鄉黨每敦詩而執禮不茹柔以吐
剛莅事而剖判泉流臨戎而智略鋒起古所謂文武不
墜髙明有融者焉少以勲勞亟紆戎紱開元初嘗逰平
盧屬奚室韋大下公挺身與戰所向摧靡繇是發名𤣥
宗聞而嘉之拜勝州都督府長史銳精佐理絜矩當官
朔漠不空邊隅用人俄拜左衛率府左郎將轉右領軍
中郎將兼安北都䕶中受降城使朔方五城都知兵馬
使戎事齊足十萬維羣我伐用張軍威以肅由是深為
節度使王晙所器奏充都知兵馬使嘗以百五十騎遇
突厥斬啜八部落十萬餘衆於狼頭山殺其數百人引
身據髙環馬禦外虜矢如雨公徒且殱遽而紿之曰我
為臧懐恪勅令和汝何得與我拒戰于時僕固懐恩父
設之適在其中獨遮護之諸部落持疑不肯公刲羊以
盟之仗義以責之衆皆感激由此獲免遂與設之部落
二千帳来歸後充河西軍前將盤禾安氏有馬千駟怙
富不䖍一族三人立皆毆斃軍州悚懐疇敢不祗極為
節度相國蕭嵩所賞後充河源軍使兼隴右節度副大
使闗西兵馬使拜右武衞將軍吐蕃不敢東向者累年
俄封上蔡縣開國侯開元十二年歲次甲子春二月二
十有六日薨于鄯城之官舍享年五十六其年八月二
十三日詔曰故具官某頃以幹能亟承任使操行逾謹
勞効未酬不幸遷殂良增追悼可贈右領軍衛大將軍
即以其年冬十月庚戌遷窆于京兆府三原縣北原禮
也嗚呼公兄左羽林軍大將軍平盧副持節懐亮以方
虎之材膺爪牙之任孔懐斯切致美則深七子游擊將
軍崇仁府折衝希崇豐州别駕贈宋州刺史希昶左武
衞將軍朔方節度副使贈太子賓客希忱右衞左郎將
劍南討擊副使贈汝州刺史希愔右驍衞郎將靜邊軍
使贈祕書監希景寧州刺史左金吾衞將軍贈揚州大
都督希晏開府儀同三司行太子詹事兼御史大夫邠
寧山南觀察使集賢待制工部尚書渭北節度使魯國
公希讓等夙漸詩禮恭承教義芬潤挺蘭玉之姿英威
矕虓闞之質而希讓識度𢎞逺器謀沉䆳仁親以孝殿
國以忠綽裕冠於人倫勲勞懋於王室至德中今上為
元帥東伐肇允押牙從收兩京陟降左右入侍帷幄既
崇翼戴之功出擁麾幢載叶澄清之寄加以篤睦羣從
糺綏宗族吉凶贍恤終始無渝行道之人孰不嗟尚肅
宗以公有謀翼之勤乾元三年春三月贈魏州刺史寳
應元年冬十月又贈太常卿廣德元年冬十月詔曰孝
以立身可揚名於後代忠能事主故追榮而及親開府
儀同三司兼御史大夫元帥都虞候魯國公臧希讓亡
父贈太常卿懐恪業茂勲賢地華簮紱佩忠信而行已
包禮樂以資身守節安卑幽貞自處飬䝉全正聲利不
營雖與善無徴促靈悲於逝晷而積善垂祐餘慶光於
後昆故得業濟艱難功参締造焉出有藩條之寄入多
爪牙之任位以德遷禮宜加等父由子貴贈合超倫宜
登八座之榮式慰九原之路又贈工部尚書褒異之典
於斯為盛臧氏自驃驍而下世以材雄朔陲尚書既還
特以功懋當代兄弟子姪勲賢間出自天寳距開元乗
朱輪而拖珪組數百人迨于今兹繁衍彌熾綰軍州而
握兵要者相望國都有後之慶固殊異於他族者矣真
卿早歲與公兄子謙為田蘓之㳺敦伯仲之契晚從大
夫之後每接甞寮之歡故公之世家竊備見聞敢述遺
烈將無媿辭銘曰
魯史褒者臧孫有之陳魚則諫納鼎以規殁貴言立時
稱聖為仁昭典墳智叶蓍龜世濟忠肅(缺/字)光羽儀以至
夫公英明雄毅鶚視騰彩龍驤作氣鋒淬霜陵妙窮金
匱謀猷泉寫翰墨風駛儒勇是兼勲庸以位介馳戎馬
猛奮虓虎絶漠援孤連兵戰苦萬虜鳴鏑紛紛如雨一
身抗詞諤諤連柱精貫霜日氣雄鉦鼓狄人義激僕固
誠全眇漫窮裔隨降幾千野靜沙雪風恬寒煙我騎如
雲我旗連天牧無南向凱有北全天子休之命侯開國
謂福而壽康衢騁力奚命之邅幽扃是即十城玉折萬
里鵬息陣雲蒼蒼日暮無色令人趨奉天眷孔明九原
不作八座哀榮勇列徽範芳時懿名里成冠葢族茂簮
纓萬古千祀瞻言涕零
　右唐臧尚書墓碑顔魯公撰并正書尚書墓在陕西
　之三原縣顔公此刻人間少傳予向以使事道陕得
　之尚書七子希崇希旭希忱希愔希景希晏希讓皆
　為顯官而希讓至魯國公顔公文集復有臧氏糾宗
　碑書七子官爵與此不同
　　唐茅山𤣥靜先生廣陵李君碑銘(并序/)
　　　金紫光祿大夫行湖州刺史上柱國魯郡開國
　　　公顔真卿撰并書
先生姓李氏諱含光廣陵江都人本姓𢎞以孝敬皇帝
廟諱改焉二十一代祖宏江夏太守避王莽徙居晉陵
遂為郡人髙祖文嶷陳桂陽王國侍郎曾祖榮皇朝雷
州司馬祖師龕隱居以求其志徙于江都父孝感博學
好古雅脩彭耼之道與天台司馬練師子㣲為方外之
交尢以篤慎著于州里考行議諡曰正隱先生母琅
邪王氏賢明有德行先生孩提則有殊異晬日獨取孝
經如捧讀焉羈丱好靜處誦習墳典年十八志求道妙
遂師事同邑李先生遊藝數年神龍初以清行度為道
士居龍興觀尢精老莊周易之深趣執䘮過哀口不甞
甘㫖之味食惟穬麥而已封植膳羞皆經其手號毁骨
立親族莫不傷之開元十七年從司馬鍊師於王屋山
傳授大法靈文金記一覽無遺綜核古今該明奥㫖𤣥
宗知先生偏得子㣲之道乃詔先生居王屋山陽臺觀
以繼之歲餘請居茅山纂脩經法頻徴皆謝病不出天
寳四載冬乃命中官齎璽書徴之既至延入禁中每欲
諮禀必先齋沐他日請傳道法先生辭以足疾不任科
儀者數焉𤣥宗知不可而止先生嘗以茅山靈跡剪焉
將墜真經秘籙亦多散落請歸脩葺乃特詔於楊許舊
居紫陽以宅之仍賜絹二百疋法衣兩副香爐一具御
製詩及序以餞之又禁於山側採捕漁獵食葷血者不
得輒入公私祈禱咸絶牲牢先生以六載秋到山是歲
詔書三至渥澤頻繁輝映崖谷初山中有上清真人許
長史楊君陶隱居自寫經法歴代傳寳時遭喪亂散逸
無遺先生奉詔搜求悉備其跡而進上之先時𤣥宗將
求大法請先生為師先生竟執謙冲辭疾而退(闕/)七載
春𤣥宗又欲受三洞真經以其年春之三月中官齎璽
書云其月十八日尅授經誥是日於大同殿潔脩其事
遂遥請先生為𤣥師并賜衣一襲以申師資之禮因以
𤣥靖為先生之嘉號焉仍詔刻石於華陽洞宫以志之
是歲夏五月隱居先生合丹之所有芝草八十一莖散
生於松石之間詔俾先生於中官啟告靈仙緘封表進
夏又詔以紫陽觀側近二百户太平崇元兩觀各一百
户並蠲其官徭以供香火秋七月又徴先生既至請居
道觀以飬疾九載春辭歸舊山其年夏六月前生靈芝
之所又産三百餘莖煌煌秀異人所莫覩先生又圖而
奏之是歲冬又徴先生於紫庭别院館之十載秋先生
又懇詞告老御製序詩以餞之十有一載先生奉詔與
門人韋景昭等於紫陽之東鬱岡山别建齋院立心誠
肅是夜仙壇林間遍生甘露因以上聞特詔嘉異初隱
居先生以三洞真法傳昇𤣥先生昇𤣥付體𤣥先生體
𤣥付正一先生正一付先生自先生距於隱居凡五葉
矣皆總習妙門大正真法所以茅山為天下道學之所
宗矣於戯是非可齊也物我均焉生死可忘也覺夢同
焉如此者何域心於變化之際哉先生以大歴己酉歲
冬十一月十有四日遯化於茅山紫陽之别院春秋八
十有七其年十二月八日門人赴喪而至者凡數千人
號奉冠舄遷窆于雷平山之西陲遺命以松棺竹杖木
几水瓶香奩香爐置於藏内門弟子等仰奉嘉猷克遵
儉德先生識思真淳業行髙古道窮情性之本學冠天
人之際所以優游句曲鬱為王者之師出入明庭特寵
肩輿之貴是知順風而問昔稱於黄帝望山而請今見
於𤣥宗矣又博覽羣言長於著撰嘗以本草之書精明
藥物事闗性命難用因循著音義兩卷又以老莊周易
為潔淨之書著學記義略各三篇内學記二篇以續仙
家之遺事皆名實無違詞㫖該博初先生幼年頗工篆
籀而𨽻書尢妙客或賞之云賢於其父因投筆不書𤣥
宗詔山人王􁆙強請先生楷書上經一十三紙以補楊
許之闕先生能於隂陽數術之道而不以藝業為能極
於轉練服食之事而不以壽飬為極但冥懐素朴妙味
𤣥津非夫博大之至人孰能盡於此真卿乾元二年以
昇州刺史充浙江西節度欽承至德結慕𤣥㣲遂專使
致書於茅山以抒誠懇先生特令韋鍊師景昭復書於
真卿恩眷綢繆足勵超然之志然宗師可仰望紫府而
非遥王事不遑寄白雲而攸逺洎大歴六年真卿罷刺
臨川旋舟建鄴將宅心小嶺長庇高蹤而轉刺吳興事
乖夙願徘徊郡邑空懐尊道之心瞻望林巒永負借山
之記而景昭洎郭閎等以先生茂烈芳猷願銘金石乃
邀道士劉明素求託斯文真卿與先生門人中林子殷
淑遺名子韋渠牟嘗接采真之遊緒聞含一之德敢強
名於巷黨曷足辯於鴻䝉其詞曰
抱一混茫人之紀綱先生以之氣王神強乃啟𤣥㫖𤣥
門以彰乃為帝師帝道惟康甘露呈瑞靈芝効祥上士
云感髙風再揚鶴返仙廟雲辭帝鄉退歸而老妙識行
藏德本無累道心有常寔曰形觧孰云坐忘伐石表墓
勒銘傳芳谷變陵遷厥跡彌光
　大歴十二年夏五月建渤海吳崇休鐫
　右唐𤣥靖李先生碑顔魯公撰并正書碑稱隱居先
　生以三洞真法傳升𤣥先生升𤣥付體𤣥先生體𤣥
　付正一先生正一付先生自先生距隱居凡五葉矣
　今考之隱居先生者梁陶𢎞景升𤣥為王逺知體𤣥
　為潘師正正一為司馬子微三人唐書有傳惟𤣥靖
　無之予嘗逰茅山至玉晨觀其前有雷平池池南為
　伏龍岡𤣥靖塟其上碑今在觀中四周皆刻文字道
　士以亭覆之
　
　
　
　
　
　
　
　
　
　
　
　
　
　
　
　金薤琳琅卷十
欽定四庫全書
　金薤琳琅卷十一
　　　　　　　　　　　　　明　都穆　撰
　　唐西京千福寺多寳佛塔感應碑
　　　南陽岑勛撰朝議郎判尚書武部員外郎琅邪
　　　顔真卿書朝散大夫檢校尚書都官郎中東海
　　　徐浩題額
粤妙法蓮華諸佛之祕藏也多寳佛塔證經之踴現也
發明資乎十力𢎞建在於四依有禪師法號楚金姓程
廣平人也祖父並信著釋門慶歸法𦙍母髙氏久而無
姙夜夢諸佛覺而有娠是生龍象之徴無取熊羆之兆
誕彌厥月炳然殊相岐嶷絶於葷茹髫齔不為童遊道
樹萌芽聳豫章之楨幹禪池畎澮涵巨海之波濤年甫
七歲居然厭俗自誓出家禮藏探經法華在手宿命潜
悟如識金環總持不遺若注瓶水九歲落髮住西京龍
興寺從僧籙也進具之年昇座講法頓收珍藏異窮子
之疾走直詣寳山無化城而可息爾後因靜夜持誦至
多寳塔品身心泊然如入禪定忽見寳塔宛在目前釋
迦分身遍滿空界行勤聖現業淨感深悲生悟中淚下
如雨遂布衣一食不出户庭期滿六年誓建兹塔既而
許王瓘及居士趙崇信女普意善来稽首咸捨珍財禪
師以為輯莊嚴之因資爽塏之地利見千福黙議於心
時千福有懐忍禪師忽於中夜見有一水發源龍興流
注千福清澄泛灧中有方舟又見寳塔自空而下久之
乃滅即今建塔處也寺内淨人名法相先於其地復見
燈光逺望則明近尋即滅竊以水流開於法性舟泛表
於慈航塔現兆於有成燈明示於無盡非至德精感其
孰能與於此及禪師建言雜然歡惬負畚荷揷于櫜于
囊登登慿慿是板是築灑以香水隱以金鎚我能竭誠
工乃用壯禪師每夜於築階所懇志誦經勵精行道衆
聞天樂咸嗅異香喜歎之音聖凡相半至天寳元載創
構材木肇安相輪禪師理㑹佛心感通帝夢七月十三
日勅内侍趙思偘求諸寳坊驗以所夢入寺見塔禮問
禪師聖夢有孚法名惟肖其日賜錢五十萬絹千匹助
建脩也則知精一之行雖先天而不違純如之心當後
佛之授記昔漢明永平之日大化初流我皇天寳之年
寳塔斯建同符千古昭有烈光於時道俗景附檀施山
積庀徒度財功百其倍矣至二載勅中使楊順景宣㫖
令禪師於花萼樓下迎多寳塔額遂總僧事備法儀宸
睠俯臨額書下降又賜絹千疋聖札飛毫動雲龍之氣
象天文挂塔駐日月之光輝至四載塔事將就表請慶
齋歸功帝力時僧道四部會逾萬人有五色雲團輔塔
頂衆盡瞻覩莫不崩悦大哉觀佛之光利用賔于法王
禪師謂同學曰鵬運滄溟非雲羅之可頓心逰寂滅豈
愛網之能加精進法門菩薩以自強不息本期同行復
遂宿心鑿井見泥去水不逺鑚木未熱得火何階凡我
七僧聿懐一志晝夜塔下誦持法華香煙不斷經聲逓
續炯以為常没身不替自三載每春秋二時集同行大
德四十九人行法華三昧尋奉恩㫖許為恒式前後道
場所感舍利凡三千七十粒至六載欲葬舍利預嚴道
場又降一百八粒畫普賢變於筆鋒上聮得一十九粒
莫不圓體自動浮光瑩然禪師無我觀身了空求法先
刾血寫法華經一部菩薩戒一卷觀普賢行經一卷乃
取舍利三千粒盛以石函兼造自身石影跪而戴之同
置塔下表至敬也使夫舟遷夜壑無變度門劫筭墨塵
永垂貞範又奉為主上及蒼生寫妙法蓮華經一千部
金字三十六部用鎮寳塔又冩一千部散施受持靈應
既多具如本傳其載勅内侍吳懐實賜金銅香爐髙一
丈五尺奉表陳謝手詔批云師𢎞濟之願感達人天莊
嚴之心義成因果則法施財施信所宜先也主上握至
道之靈符受如来之法印非禪師大慧超悟無以感於
宸𠂻非主上至聖文明無以鑒於誠願倬彼寳塔為章
梵宫經始之功真僧是葺克成之業聖主斯崇爾其為
狀也則岳聳蓮披雲垂葢偃下欻崛以踴地上亭盈而
媚空中晻晻其靜深旁赫赫以𢎞敞礝磩承陛琅玕綷
檻玉瑱居楹銀黄拂户重簷疊於畫栱反宇環其璧璫
坤靈贔屭以負砌天祗儼雅而翊户或復肩㧝鷙鳥肘
擐脩虵冠盤巨龍㡌抱猛獸勃如戰色有奭其容窮繪
事之筆精選朝英之偈賛若乃開扄鐍窺奥秘二尊分
座疑對鷲山千帙發題若觀龍藏金碧炅晃環珮葳㽔
至於列三乘分八部聖徒翕習佛事森羅方寸千名盈
尺萬象大身現小廣座能卑須彌之容欻入芥子寳葢
之狀頓覆三千昔衡岳思大禪師以法華三昧傳悟天
台智者爾来寂寥罕契真要法不可以久廢生我禪師
克嗣其業繼明二祖相望百年夫其法華之教也開𤣥
闗於一念照圓鏡於十方指隂界為妙門駈塵勞為法
侣聚沙能成佛道合掌已入聖流三乗教門總而歸一
八萬法藏我為最雄譬猶滿月麗天螢光列宿山王映
海蟻垤羣峯嗟乎三界之沉寐久矣佛以法華為木鐸
惟我禪師超然深悟其貌也岳瀆之秀氷雪之姿果脣
貝齒蓮目月靣望之厲即之温覩相未言而降伏之心
已過半矣同行禪師抱玉飛錫襲衡台之祕躅傳止觀
之精義或名髙帝選或行宻衆師共𢎞開示之宗盡契
圓常之理門人苾蒭如巖靈悟浄真真空法濟等以定
慧為文質以戒忍為剛柔含朴玉之光輝等旃檀之圍
繞夫發行者因因圎則福廣起因者相相遣則慧深求
無為於有為通觧脱於文字舉事徴理含毫強名偈曰
佛有妙法比象蓮華圓頓深入真淨無瑕慧通法界福
利恒沙直至寳所俱乗大車(其/一)於戲上士發行正勤𬗟
想寳塔思𢎞勝因圓階已就層覆初陳乃昭帝夢福應
天人(其/二)輪奐斯崇為章浄域真僧草創聖主增飾中座
耽耽飛簷翼翼荐臻靈感歸我帝力(其/三)念彼後學心滯
迷封昏衢未曉中道難逄常驚夜杌還懼真龍不有禪
伯誰明大宗(其/四)大海吞流崇山納壤教門稱頓慈力能
廣功起聚沙德成合掌開佛知見法為無上(其/五)情塵雖
雜性海無漏定飬聖胎染生迷鷇斷常起縳空色同謬
薝蔔現前餘香何嗅(其/六)彤彤法宇繄我四依事該理暢
玉粹金輝慧鏡無垢慈燈照微空王可託本願同歸(其/七)
　天寳十一載歲次壬辰四月乙丑朔廿二日戊戌建
　勅檢校塔使正議大夫行内侍趙思偘判官内府丞
　車沖檢校僧義方河南史華刻
　右千福寺多寳塔碑唐岑勛撰顔真卿正書顔公之
　書多矣惟此碑盛傳人間歐陽公作集古錄䟦尾而
　此獨見遺惟趙氏金石錄有之謂多寳塔者僧楚金
　所造楚金嘗冩法華經千餘部寘塔中趙氏復謂於
　士大夫家數見之則楚金之書至宋猶有存者碑今
　在陕西西安府學
　　唐顔魯公與郭僕射書
十一月(缺一/字)日金紫光祿大夫檢校刑部尚書上柱國
魯郡開國公顔真卿謹奉書于右僕射定襄郡王郭公
閤下葢太上有立德其次有立功是之謂不朽抑又聞
之端揆者百寮之師長諸侯王者人臣之極地今僕射
挺不朽之功業當人臣之極地豈不以才為世出功冠
一時挫思明䟦扈之師抗廻紇無厭之請故得身盡凌
烟之閣名藏太室之廷吁足畏也然美則美矣而終之
始難故曰滿而不溢所以長守富也髙而不危所以長
守貴也可不警懼乎書曰爾惟弗矜天下莫與汝爭功
爾惟不伐天下莫與汝争能以齊桓公之盛業片言勤
王則九合諸侯一匡天下葵丘之㑹微有振矜而叛者
九國故曰行百里者半九十里言晚節末路之難也從
古至今臮我髙祖太宗已来未有行此而不理廢此而
不亂者也前者菩提寺行香僕射指麾宰相與兩省臺
省已下常参官並為一行坐魚開府及僕射率諸軍將
為一行坐若一時從權猶未可何况積習更行之乎一
昨以郭令公父子之軍破犬羊兇逆之衆衆情欣喜恨
不頂而戴之是用有興道之㑹僕射又不悟前失徑率
意而指麾不顧班秩之髙下不論文武之左右苟以取
悦軍容為心曾不顧百寮之側目亦何異清晝攫金之
士哉甚非謂也君子愛人以禮不聞姑息僕射得不深
念之乎真卿竊聞軍容之為人清脩梵行深入佛海况
乎收東京有殄賊之業守陕城有戴天之功朝野之人
所共貴仰豈獨有分於僕射哉加以利衰塗割恬然於
心固不以一毁加怒一敬加喜尚何半席之座咫尺之
地汨其志哉且鄉里上齒宗廟上爵朝廷上位皆有等
威以明長幼故得彛倫叙而天下和平也且上自宰相
御史大夫兩省五品以上供奉官自為一行十二衞大
將軍次之三師三公令僕少師保傅尚書左右丞侍郎
自為一行九卿三監對之從古以然未嘗㕘錯至如節
度軍將各有本班卿監有卿監之班將軍有將軍之位
縱是開府特進並是勲官用䕃即有髙卑㑹讌合依倫
叙豈可裂冠毁冕反易彛倫貴者為卑所凌尊者為賤
所偪一至於此振古未聞如魚軍容階雖開府官即監
門將軍朝廷列位自有次叙但以功績既髙恩澤莫二
出入王命衆人不敢為比不可令居本位湏别示有尊
崇只可於宰相師保座南横安一位如御史臺衆尊知
雜事御史别置一榻使百寮共得瞻仰不亦可乎聖皇
時開府髙力士承恩宣傳亦只如此横座亦不聞别有
禮數亦何必令他失位如李輔國倚承恩澤徑居左右
僕射及三公之上令天下疑怪乎古人云益者三友損
者三友願僕射與軍容為直諒之友不願僕射為軍容
佞柔之友又一昨裴僕射誤欲令左右丞勾當尚書當
時輒有詶對僕射恃貴張目見尤介衆之中不欲顯過
今者興道之㑹還爾遂非再猲八座尚書欲令便向下
座州縣軍城之禮亦恐未然朝廷公讌之宜不應若此
今既若此僕射意只應以為尚書之與僕射若州佐之
與縣令乎若以尚書同於縣令則僕射見尚書令得如
上佐事刺史乎益不然矣今既三㕔齊列足明不同刺
史且尚書令與僕射同是二品只校上下之階六曹尚
書並正三品又非隔品致敬之類尚書之事僕射禮數
未敢有失僕射之顧尚書何乃欲同卑吏又據宋書百
官志八座同是第三品隋及國家始别升作二品髙自
標致誠則尊崇向下擠排(缺二/字)傷甚况再於公堂猲咄
尚伯當為令公初到不欲紛披僶俛就命亦非理屈朝
廷紀綱須共存立過爾隳壊亦恐及身明天子忽震電
含怒責斁彛倫之人則僕射將何辭以對
　右唐顔魯公與郭僕射英乂書世所謂争坐位帖此
　其草也世人重公名節故併重其書重其書故草草
　之筆亦摹刻之人其可以不立德邪
　
　
　
　
　
　
　
　金薤琳琅卷十一
欽定四庫全書
　金薤琳琅卷十二
　　　　　　　　　　　　　明　都穆　撰
　　唐嵩岳少林寺碑
　　　銀青光祿大夫守吏部尚書上柱國正平縣開
　　　國子裴漼文并書
原夫星垂梵界聖緣開萬化之先日照(缺一/字)宫神跡藴
三靈之始包至虚以見世象教久傳於曠刼籠羣有以
示凡法身初應於中古見神通之力廣㧞苦因開智慧
之門深明樂界鶴林變色觀其戀慕之心鴈塔開扉通
其瞻仰之路少林寺者後魏孝文之所立也東京近甸
大室西偏正氣居六合之中清都控九州之㑹緱山北
跱亘宛洛之天門潁水南流連荆河之雲澤信帝畿之
靈境陽城之福地沙門䟦陁者天竺人也空心𤣥粹惠
性淹逺傳不二法門有甚深道業𬗟自西域来遊國都
孝文屈黄屋之尊申緇林之敬太和中詔有司於此寺
處之淨供法衣取給公府法師廼於寺西臺造舍利塔
塔後造飜經堂香水成塗金䋲為約苦心精力俾夜作
晝多寳全身之地不日就功如来金口之説連雲可庇
西緣長澗夹松柏之蕭森北拒深崖覆筠篁之冥宻煙
花濃靄暝下天香泉籟清音曉傳空樂䟦陁息心兹地
樂靜安居感而遂通境来斯證寤寐之際若有神人致
石磬一長四尺規制自然聲律咸具得之河曲空聞漢
使之談浮于泗濵徒入夏王之貢管絃風夜合清響於
中天鐘梵霜晨諧妙音於上刼時有三藏法師勒那飜
譯經論遊集刹土稠禪師探求正法住持塔廟虬箭不
居光塵易逺虹梁所掯象設猶存周武帝建德中(缺一/字)
元嵩之説斷釋老之教率土伽藍咸從廢毁明皇帝繼
明正位追崇景福大象中初復佛象及天尊象廼於兩
京各立一寺因孝思所置以陟岵為名其洛中陟岵即
此寺也隨髙祖受禪正朔既改徽號已殊惟此寺名特
令仍舊開皇中有詔二教初興四方普洽山林學徒歸
依者衆其栢谷屯地一百頃宜賜少林寺大業之末九
服分崩羣盜攻剽無限真俗此寺為山賊所刼僧徒拒
之賊遂縱火焚塔院院中衆宇倐焉同滅瞻言靈塔巋
然獨存天龍保持山祗福䕶神力所及昔未曾有寺西
北五十里有栢谷墅羣峯合㳫深谷逶迤複磴緣雲俯
窺龍界髙頂拂日傍臨鳥道居晉成塢在齊為郡王充
潜號署曰轅州乗其地險以立峯戍擁兵洛邑將圖梵
宫皇唐應五運之休期受千齡之景命掃長虵荐食之
患拯生人塗炭之災太宗文皇帝龍躍太原軍次廣武大
開幕府躬踐戎行僧志操惠瑒曇宗等審靈睠之所徃
辯謳歌之有屬率衆以拒偽師抗表以明大順執充姪
仁則以歸本朝太宗嘉其義烈頻降璽書宣慰既奉優
教兼承寵錫賜地四十頃水碾一具即栢谷莊是也迨
海宇既平憲章云始偽主寺觀盡令廢除僧善䕶洞曉
二門逺該三行詣闕進表特䝉置立武德中寺有白雀
見貞觀中明禪師造重塔之辰白雀復瑞見璿圖肇
啟初欲呈祥寳殿纔興遽聞相賀髙宗天皇大帝光紹
鴻業欽明至理嘗因豫遊每延聖敬咸亨中乗輿戾止
御飛白書題金字波若碑留幡象及施物永淳中御札
又飛白書一飛字題寺壁雲開顧鶴電摶遊龍神草競
秀於椒塗雲泉逈飛於錦石雕甍增耀若綴春葩金疊
分輝似懸秋露天皇升遐則天大聖皇后為先聖造功
德垂拱中有冬竹抽笋塔院後復有藤生證聖中中使
送錢於藤生處脩理階陛寺上方普光堂功德隨日脩
造自爾飛鳥莫敢翔集此寺䟦陁疏置業造神㣲皇家
尊崇事光幽秘珍符荐臻於動植靈應亟發於庭除累
聖屬心每頒渥澤王言宸翰既疊暎於鷄峯寳像珠幡
亦交馳於龍壑皇上睿圖廣運神用多能藉明臺之化
清繹天池之墨妙以此寺有先聖締搆之跡御書碑額
七字十一年冬爰降恩㫖付一行師賜少林寺鐫勒梵
天宫殿懸日月之光華佛地園林動煙雲之氣色漢元
魏武徒衒竒於篆素鍾繇蔡邕虚致美於緗簡日者明
勅令天下寺觀田莊一切括責皇上以此寺地及碾先
聖光錫多歴年所襟帶名山延袤靈跡羣仙是宅邁羅
閲之金峯上德居之掩育王之石室特還寺衆不入官
収曾是國土崇絶天人歸仰固以名冠諸境禮殊恒刹
矣髙僧䟦陁明三藏心禪諸門弟子惠光道房稠禪師
等精勤梵行克傳勝業惠光弟子僧達曇隱法上法師
等十大德亦號十英復有達摩禪師深入惠門津梁是
寄弟子慧可禪師等𤣥悟法寳嘗託兹山周大象中寺
初復選沙門中德業灼然者置菩薩僧一百廿人惠逺
法師洪遵律師即其數也皇唐貞觀之後有明遵慈雲
𤣥素智勤律師虚求一義洞真諦之源復有大師諱法
如為定門之首傳燈妙理弟子惠超妙思竒㧞逺契𤣥
蹤文翰煥然宗塗易曉景龍中勅中岳少林寺置大德
十人數内有闕寺中抽補人不外假座無虚授澄什聮
華林逺接武星霜殆周於二紀蘭菊每芳於十歩上座
寺主都維那等牢籠法藏遊息禪林徳瑩神珠戒成甘
露海内靈岳莫如嵩山山中道(缺一/字)兹為勝殿二室廻
合八谷潺湲地匝貝花門連石柱妙樓香閣俯暎喬林
金刹寳鈴上揺清漢法界之幽賛如彼皇家之福應如
此天長地久不傳忉利之宫刼盡塵微孰記䥫圍之㑹
精求貞石博訪良工將因墨客之詞或頌金仙之德聿
宣了義逺喻真空其詞曰
恒沙國土㣲塵品類妄見飛奔正心藴櫃昏迷莫曉净
根將墜樂於葢緾若安夢寐丞哉大聖降跡閻浮潜廻
寳軸廣運慈舟實無滅度示有降柔紺宫西闢白馬東
流迷因慢生悟為信起玉刹斯建寳山載峙花臺竹林
清泉妙水靜惟真相湛然攸止巖巖嵩嶺河洛巨鎮下
屬九溪上干千仞天磴重阻仙都清峻式創招提是資
誘進婉彼上德載誕耆闍傳業西土演教中華孝文申
敬恩錫仍加經營宴室逈出雲霞中岳北阯嵩髙西麓
斜界玉池洞開栢谷紆餘崗澗連延水木鬱起旃檀云
誰卜築吾師苦行清脩道塲勵精像宇專力經堂金界
繩直椒塗水香散花有地棲禪得方觧空應真黙識開
士乗盃遊集振錫戾止飜譯幽偈發揮妙理仙磬感靈
神雀降祉運交土木代歴周隋刼火逓起魔風競吹法
身咸翳淨國同隳或聞興復詎振崩離神堯應期撥亂
反正皇矣覺力大𢎞福慶式遏醜徒聿扶興聖累降恩
㫖兼敷錫命髙宗時豫先后卜征亟廻雕輦屢倚虹旌
巖題玉札地振金聲珍符荐至在物斯呈我皇龍興有
典咸秩懿兹上界式儲神筆雲揺大圍鸞廻少室草垂
仙露林昇佛日護持八正每候能仁䟦陁降德稠公有
隣厥後真侣更傳了因辯才髙行無替清塵倬焉梵衆
代有明哲今我諸公藴彼禪恱芳越蘅杜浄踰氷雪逺
締津梁無非苦節潁上靈岳山間寳殿秀出梵天孤標
神縣芥城可謁桑田有變貞石永刋靈花常遍
　開元十六年七月十五日建
　右唐嵩岳少林寺碑守吏部尚書裴漼撰并正書少
　林寺在河南登封縣少室山麓去嵩岳二十里嵩岳
　一稱太室故有少室而此寺曰嵩岳者統於尊也予
　正德癸酉嘗逰嵩岳訪少室留宿寺中見殿後有立
　雪堂相傳昔達磨之徒慧可欲嗣其法雪深至腰不
　去此即其處寺右上山三里有達磨洞洞有石達磨
　靣之九年形宛然石上其事甚異達磨為釋氏西来
　初祖可稱二祖碑雖及其人而二事皆不之載寺復
　有太宗與僧教書石刻葢太宗為秦王時寺之僧禽
　王世充以獻故太宗賜書褒美而碑云僧執世充姪
　仁則以歸與教書不同予故書之以見古人之文不
　無缺誤如此然非予之親歴則亦莫能知也
　　唐少林寺靈運禪師塔碑(并序/)
　　　宣德郎試大理評事崔琪譔
　　　聖善寺沙門勤(缺/)
虚空廣大乎其體智慧圓融乎其用凝而不生湛爾常
寂離修離證非色非心歴微塵刼遍(缺一/字)沙界無量國
土皆清浄無量昏暗皆光明誰其得之吾聞諸上人矣
上人諱靈運蕭姓蘭陵人梁武帝後皇考翦虢州恒農
縣尉初上人之生也戒珠孕於母胎定水澂於孩性内
典宿植外學生知白雲凝其髙志明氷峻其苦節泛如
也時不能知常以為幻境非實泡身是妄五色令人昏
五音令人聾五味令人爽噫輪彼生滅無時息焉吾將
歸根以復於正因遊嵩山至少林寺有始終之意焉舅
氏掾于髙平而上人遂緇於此郡玉立凡石不可喻其
炯然日映衆星無以方其明者竟移𨽻兹寺(缺一/字)副乎
夙心無何習禪决於龎塢珪大師潜契宻得以真貫理
照十方於自空脱三界於彼著慧眼既浄色身亦如始
知夫心外無法所得者皆夢幻耳然後觀大地土水無
非佛刹焉空山蒼然窮歲黙坐猿對茶椀鳥棲禪庵彼
嶺雲無心即我心矣彼澗水無性即我性矣夫如是孰
能以凡聖量之乎故吾在造化中如夢中也粤開元十
有七祀夏五月廿二日不示以疾泊然而終苦霧晦黄
於天地悲風哀咽於草水吁崩吾禪山涸吾法海空世
界使凡百含識大千有情荼於是火於是可勝言哉故
門人堅順獨建靈塔於兹山奉遺教也夫碩德丕發不
有超世先覺而出夫等夷者則曷能傳我法印以一燈
然千萬燈乎彼上人者嶷然倬立以定慧為藏以湼槃
為山圎通於不注之境出没於無涯之域適来時也適
去順也今則終矣瞻仰如之何夫事徃則迹移歳遷則
物換况法與化永念從心積豈可使上人之髙殁而不
紀是斵于石以旌斯文銘曰
上人伊何傳我法印其體也寂其行也順紛彼識浪汨
夫夢情非照不曙非澄不清作大毉王為大禪伯岳立
松古蓮青月白一朝化滅六合悽愴世界颯空雲山忽
曠色身謝兮法體存金界惨兮䥫圍昏噫我所留者唯
心源
　天寳九載四月十五日門人堅順建
　右唐少林寺靈運禪師碑試大理評事崔琪撰㑹善
　寺沙門行書而缺其名予向遊少林愛其中碑刻時
　值大雪命人搨之此其一也或誚予好竒之過而不
　知予之所得抑亦多矣
　　少林寺戒壇銘(并序/)
　　　三藏法師義淨製
粤以長安四年歲次甲辰四月七日此寺綱維寺主義
奬上(缺一/字)智寳都維那大舉法濟禪師及徒衆(缺一/字)以
少林山寺重結戒壇欲令受戒懴儀共遵其處遂乃逺
之都下屈諸大德慇懃致(缺一/字)延就山門是時我老苾
蒭義浄及護律師瑳禪師思禪師恂禪師暉律師恪律
師威律師等既至寺所觧舊結新僉議此邊(缺一/字)為小
界標相永定兾無疑惑于時護鵝珍之(缺一/字)士無召自
来(缺一/字)草結之英賢不期而㑹數逾一日行道三旬共
繫頸珠俱修(缺一/字)足誠五濁之希有慕四依之住持虚
徃實歸紹隆無替庶乎(缺一/字)田屢改長存立石之基砂
界時遷無爽布金之地恐田成碧海嶺變青川迷此結
辰乃為銘曰
羯磨法在聖教不淪式傳金口是敬是遵目觀西域杖
錫東(缺一/字)覩盛事而隨喜聊刋紀乎斯文
　開元三年正月十五日立南館學生張傑書
　
　
　
　
　
　
　
　
　
　
　
　
　金薤琳琅卷十二
欽定四庫全書
　金薤琳琅卷十三
　　　　　　　　　　　　　明　都穆　撰
　　幽州昭仁寺碑
　　　守諫議大夫騎都尉臣朱子奢奉勅撰
大哉乾元寒暑違而成歲赫矣上聖禪代乖而為道斯
則淳源既徃弧矢開戡翦之利天下為公揖讓盛皇王
之業是知聖無自我不背時以成務仁惟濟物乃當流
而義行豈好異哉葢因世而已矣若乃執契提象繼天
理物張八極叶五緯坐𤣥扈逰翠(闕/)受昭華而錫天佩
觀滎河而廵温洛補石於媧皇之世奠山於文命之初
殊質文於車服改正朔於寅丑順天地而財成奄㝢縣
而光宅斯固神宗與汜水一致文祖將㙁野同歸者也
随政悖道區夏殱潰星亡日鬬天瘥地反馭朽無秋駕
之術履薄罕春氷之懼竭人力於醉飽輕神器於弈棊
玉杯非藜藿之用金柱乃驕滛之靡旌蹕遍天下馳道
窮華裔暴師韓濊宿兵遼碣貪石田之地忘金鏡之寳
駿騄之乗騖燕山而不息黿鼉之梁泛蒼波其無已五
岳維塵三川咸震大盜負其扃鐍長鯨衝其漏網介胄
不能匡其禍衣冠無以靖其亂伊尹去而夏亡辛甲奔
而殷滅人怨神怒衆叛親離觸瑟無漢臣之忠夢驂成
秦宫之酷於是九畿幅裂竊名假號四方圜視蜂飛蝟
結赤眉起劉樊之衆白梃奮陳吳之兵徇趙北而圖王
反淮南而稱帝鉤爪鋸牙逓相吞滅茫茫禹迹溝壑無
歸蒼蒼彼天何其罔極若乃崇替相襲天地恒其道靈
貺所歸三五更其運是以秦人㢮御豐沛膺赤帝之符
夏道云衰景亳得白狼之瑞殷憂啟聖必將有主撲原
靜海上𤣥有屬我皇帝受之皇帝兆出震之靈禀樞電
之精開日月之明審正氣之貞潜德而隠凝𤣥姑射之
側感而遂通應迹廟堂之上乗龍之夢夙符於神道斷
鼇之心早發於靈鑒藴風雲於藏用納宇宙於胸懐濡
足授手救焚是急於是御太乙挹勾陳驅天駟廻地軸
乾行岳止雷驚麟震得兵鈐於𤣥教吞戎韜於黄石龍
飛晉水鳯翥河干命蒼(闕/)以泛流麾鳥旗以長邁以仁
為本扶義而西傳檄百城轉鬬千里戰無交兵之虜攻
無湯池之固望鳯墟而一息登㶚上而廻首觀釁而動
俟天休命壺漿溢陌厥篚盈塗鬼神叶賛華夷載佇緤
秦嬰於枳道拜殷士於商(闕/)旌臺之珠畢散於邦國諸
侯之玊不留於服御眷言兆庶企景来蘓薛舉徃因天
隙偷安隴坻藉九州之險成五幡之暴推鋒東嚮結壘
西夏同惡如市轉相煽合帶州連郡豺虺為羣無竇融
之先覺有隗嚻之迷謬遊魂放命豕突豳梁雖大風之
作梗青丘有苖之稱亂丹浦均強比逆異代同年豈不
以道喪鶉居讓王義隠時惟龍戰争帝理開者乎是以
軒轅五十一伐殷后二十七征(闕/)暴壽華之澤戮凶絶
轡之野非文德之可綏乃雄略之攸震天子躬御武節
親總元戎灑沉災而括地象正斗極而清天歩倚長劍
以肅威佇中區以傍矚運投水轉規之智蓄禮樂慈愛
之兵韜百戰百勝之謀總天闗天梁之術驅駕韓白鞭
擊雷電命招揺以啟行詔参伐以前掃殉義之士聽鼓
鼙而竊誓蹈恩之衆望旌笳而張膽呼吸則河海沸盪
指麾則崑岱掎㧞聖上順天道好生之德體周王掩胔
之仁將欲克亂在權善師非戰兵交使在𢎞其自革而
茅旌不建輿櫬莫從告捨既違行迷遂徃吠堯之犬終
成桀用刺由之客俱為跖徒鳥啄獸窮来犯鋒刃比角
為城池之固召雨恣屈強之力非折箠之可笞豈亭長
之攸制于時攝提在歲黄鍾紀月義勇同奮賁育爭先
下神兵於九天决叡圖於萬里逆順斯懸轟然大潰僵
尸蔽莾委甲成山擁秦涇而不流投過澗而自滿焚巢
掃窟野無遺(闕/)正傾旻於西北紐缺地於東南卷氛祲
於辰象反光華於日月九伐已施載櫜於武庫五兵罷
用偃伯於靈臺分蒨斾於應畢誓山河於將率帝圖咸
舉邦政斯澄革汚俗於維新正王風於舊物鼓之以道
德懐之以仁義春雨以潤之秋陽以暴之觧罔深湯帝
之慈焚書下漢王之詔布以新政刑用輕典四海之内
靡然向風八荒之表奔走無斁却塞蹛林之北開郡銅
柱之南苑蔥山而池鹽澤踰槃水而跨熱阪郡生環海
自入提封方朔炎洲同歸王㑹豈止菌鸖短獨西鶼東
鰈之貢而已哉若夫至人忘已義期拯物黄屋非汾水
之榮𤣥珪豈具茨之貴聖道運而不積神功為而莫宰
雖復大横固祉長發啟祥猶且置璽陳謙避河為讓道
外天下情遺尊極而巖廊餘事人神之望難拒符命儻
来歴數之期安避仰追上𤣥之心俯順域中之請然後
履乗石握神珠開黄玉之圖臨紫辰之位冠百王而稱
首與三代而同風巍巍乎蕩蕩乎粤不可名也於是衢
室闢扉賓門啟路延攬英彥鑒昧幽仄用人不偏於世
族得賢無棄於農瑣故非熊非彲致光景之佐為舟為
檝獲營求之士等五臣之亮采同六相之訏謨崇臺非
一木之枝珍裘乃千金之麗濟濟多士皇家以寧重以
制禮作樂移風也勝殘去殺刑措也藏金舜嶺菲膳堯
宫雉裘非先王之服寳馬豈鸞旗之用運𤣥覽以照物
推赤心以期下萬方罪已軫推溝之慮百姓為心順天
從之欲若乃上嗣重光之美元良萬國棣華璿萼之宗
本支百世咸幼陶慈訓言提自昔奉審喻於宸極得樂
善於軒殿非藉保𫝊之勤寧因師友之力踰啟誦而髙
視越郇韓而上征既而休氣和年祥風薦祉威鳯為寳
麟趾逰郊若煙非煙浮曉空而下暎似月非月麗宵天
而成象禎不絶書靈無遁迹猗與偉與事髙圖史至於
登輿下輦省方廵岳應感必彰形言彌著道盛金奏美
盈玉簡叶叡思於泉涌諧神功於日用陋栢梁之詞掩
南風之曲聖作物覩永貽千載者焉抑又聞之羲農遐
邈軒頊悠𬗟絶傳信於故老非取接於聞見百世可知
斯言殆息七代更立求之豈易今之視昔遥然未覩將
何以分素青於三后辨天地於九皇遂能歴選列辟詳
觀羣帝得茂實於千古驗英聲於萬葉斯道何哉將由
孔丘登岱紀金䋲者七十管仲對齊陳玉檢者十二亦
有漢廓帝圖魏開王業樹豐碑於泗水譔貞石於繁昌
莫不垂鴻名騰顯號播休風於六儛歌盛德於九韶與
天壤而無窮懸貞明而可久刋勒之美不其懋與然則
事止寰中道(闕二/字)外未辨西方之聖莫知東被之法求
真之理我則未聞雖御辯崆峒非□涅槃之㟁乗雲谷
口寧遊波若之門莫不同陟耶山俱沉業浪生死無際
苦集相因詎照重昬之日誰翦稠林之樹比夫真如實
相觧脱妙津道王三千功彌百億何異吹劍首於雷門
策蚊睫於鵬運者哉是知伊蘭無實有為終假漂溺四
流邅廻九結踐畏塗而卒歲□㨗徑其長徃大夢無曉
可為歎息粤若能仁深𢎞慈奬雖寂泊為道無来無去
乗機誘發垣璽必追住一子地開方便門翔八正道示
如来藏飄香風於有頂洒甘露於無邊慧炬明而幽夜
朗法橋搆而馮河息但為仁由已履道自𠂻表立影從
因果非外今我所以仰勝緣於十號紀武功於七德真
俗二諦兼而兩之皇上昔居因地早𢎞誓力應迹忍土
負荷羣生屬憂火燎原稽天方割飈林無自静之木震
海豈澄源之水東戡西翦南征北怨旄鉞所次酣戰兹
邦君䡖散千金之賞士重酬九死之命莫不競凌鋒鏑
争赴水火雖制勝之道允歸上畧而兵凶戰危時或殞
喪褰裳不顧結纓荒野忠為令徳没有餘雄同艱難於
昔晨異歡泰於兹日有懐亮烈用切旒扆仍於戰地爰
搆神居變穢土於寳城開蓮花於火宅髙𤇺罷昭慈燈
載朗䳒旌輟警勝幡斯立㧞無明於棘林𨗳焦熱於渴
井盡諸有結永除苦際雖復去順效逆同歸各徒中涓
潁從寔惟義重而上忍所被旃檀與利刀兼忘大慈所
覃怨賊將義夫齊指俱潤法雨同乗大轅廻向菩提無
上平等爾乃仰圖景宿東井躔其分野下料物土西河
限其封域琱戈是錫尸臣啟邦之所豳館斯開公劉建
都之地梁山南枕甘泉東指靣雕雲之鬱蓊想玉樹之
青蔥沃野千里平原超忽先王之桑梓西州之都㑹於
是詔司空相原隰四衢如砥八道傍通考極星之曜測
土圭之景選把梓於南郢徴琬琰於西崑匠石奮斤公
輸審墨髙門洞啟層甍有亢藻井瞰烟霞之路歩櫩拖
虹蜺之色徘徊珠柱陸離璇題春牖前臨秋窓左闢月
殿含影金波上而相照日宫吐曜羲和沉而猶朗何止
四柱成臺髙多羅之樹五王立寺臨伽尸之水信足上
圖駕御傍擬醍醐望鷲山而非逺想鷄林而可即法徒
萃止應供来遊咸珠戒無缺威儀莫犯杖錫四禪之林
攝齊三朗之路有寳所焉有名僧焉至矣哉伽藍之為
盛也雖復髙天已燼大海成田我皇基與浄刹終永永
而常傳其詞曰
三界雲擾六趣波揚苦流方割憂火炎崗俱迷津濟莫
導舟航長夜無曉非徒未央於昭十號四生是愍道王
大千智周上忍慧刀已裂化城斯引教有殊塗乗無異
軫甘露朝洒慈雲夕布品物以亨羣迷式悟㨗逕坦道
耶山啟路不有善權誰澄惡趣炎行㢮德廢道毁常玊
弩驚燄金宿騰芒俯震瀛壑仰紊乾綱九野鯨奮八極
䲭張亂離瘼矣孰濟生靈黄星表曜赤伏開禎大君應
歴粤御神兵乃聖乃武如雷如霆於鑠王旅除凶靖暴
闗右長驅唐郊大號壤裂逋醜家離浞奡刷野屠祅空
山剿盜見危殞轡懐忠死綏驚燐宵逺窮魂夜飛我有
慈被深仁莫違建斯浄域永樹歸依歸依伊何俱消五
縳浄域伊何同升妙覺架漢開宇慿霞竦閣朱麗瓊丹
地嚴金雘鷲山非逺雞林可求七寳低樹八觧疏流瑞
蓮開曉天花不秋戒定攸息應供来逰凡厥慈衆俱𢎞
上善稠林以闢愛枝爰翦九結氷泮四禪自𬗟彼岸可
歸法輪恒轉金剛不壊璿保惟長慧室長湛皇基載昌
僧祗可筭恒沙易量悠哉天歴永配無疆
　右昭仁寺碑唐守諫議大夫騎都尉朱子奢譔歐陽
　公愛其字畫甚工惜無書人氏名金石錄嘗載其目
　亦不言為何人書也惟通志金石畧以為虞永興書
　永興書之傳世者有孔子廟堂碑然與此不類而金
　石畧乃謂出於虞公當必有所據昭仁寺在邠州西
　八十里昔唐太宗與薛舉戰争之處正德癸酉予以
　使事道邠得搨其本字畫完好若初刻者真可寳也
　朱公予鄉先生唐史有傳其文字人間罕存可見者
　僅有此耳
　
　
　
　
　
　
　
　
　
　
　
　金薤琳琅卷十三
欽定四庫全書
　金薤琳琅卷十四
　　　　　　　　　　　　　明　都穆　撰
　　唐故太尉兼中書令西平郡王贈太師李公神道
　　碑銘(并序/)
　　　特進守司空兼門下侍郎同中書門下平章事
　　　充集賢殿大學士上柱國晉國公臣裴度奉勅
　　　撰
　　　朝散大夫守尚書庫部郎中翰林侍書學士上
　　　柱國賜紫金魚袋臣栁公權奉勅書并篆額
惟天錫成命於我唐保兹國祚生此人傑則西平王李
公其是乎不然何實暴如風振濟葉戴君若鼇冠靈山
横流之中一匡而定公諱晟字良器其先隴西人也後
徙京兆曾祖嵩皇岷州刺史贈澤州刺史祖思恭皇兆
州刺史贈幽州大都督考欽皇左金吾衞大將軍隴右
節度經畧副使贈太子太保代有名跡雄于西土公幼
好學學不為人及讀吕張孫吳之書慨然有經邦濟物
之志未弱冠逰秦梁間元侯宿將見者咸器異之乾元
初嘗客武都值酋豪以缺守遘亂殺掠平人公與所從
十數馳而射之殪其為魁者餘黨遂遯􁀙所虜獲積如
丘山公一無所取惟椎牛灑酒享士而去邦人感服具
以狀聞特拜左清道率飾以金紫將朝京師自獻方畧
屬裔夷中擾有土急賢河隴將帥相繼表用歴二府右
職所至常以(缺一/字)謀為其委重累遷至光祿太常卿階
爵在第一品為涇原四鎮北庭節度都知兵馬使四靣
都遊奕使懸識虜態周知地形應變不窮有奪有待驥
驟庭而莫展雲出岫而斯飛代宗徴之以左金吾衞將
軍為神策軍兵馬使屬羗蠻犯蜀朝廷濟師命公督其
旅絶棧道而徃救焉公御枚過險出賊不意連下堅壁
遂誅首惡還授檢校太子賔客且復舊職建中二年田
悦以魏叛德宗極意致討悉起徂征以公為神策先鋒
都知兵馬使加御史中丞與河東河南等道諸軍合擊
公濟河而行能以衆整及破洹水陣觧臨洛圍轢魏屬
城抵照通邑其推鋒衂鋭皆先羣帥而寘力焉遥拜左
散騎常侍兼御史大夫厥功未成聞賊泚肆逆皇居失
守西向慟哭載馳載驅行及代北授檢校工部尚書充
神策行營節度公提孤軍募散卒拊循訓勵以達行在
值懐光中叛大駕再遷加檢校右僕射餘如故尋轉左
僕射同平章事兼京兆尹神策軍京畿鄜坊節度觀察
等使管内及商華等州副元帥公固守渭城决平察壘
調食制用先發我師指甘攻苦皆自我始每一言一誓
聲淚俱發勇夫義士感而使之蔑不濟矣時自雍而東
延于汝洛震于河汴所在征鎮亂畧相從公介巨(缺/)之
間使聲援斷絶立成師(缺一/字)法(缺一/字)號令肅嚴蒐補十
旬指揮一舉乗墉壑如通道硩梟鏡以清(缺一/字)宫而九
市三條無輟肆之驚無秋毫之犯羽書速告鑾輅爰歸
廓氛祲為祥歲攄憂情為喜氣詩曰允矣君子展也大
成斯之謂歟考古視今論功稱忠者多矣若至危而安
至難而易卓犖跨邁如公莫儔拜司徒兼中書令俄以
凶孽甫寧邊帥猶警岐下任重乃以本官兼鳯翔尹鳯
翔隴右節度觀察等使及四鎮北庭涇原等州副元帥
改封西平郡王加食實封至一千五百戶公名懾戎主
政和藩師始至而生執少安而訓齊逮四載賦輿十倍
其初㑹課入輔拜太尉中樞如故人或謂公勲望已髙
寵渥已極宜從容頥飬稍稍遜避公曰不然人臣外則
盡力内則盡心若止偷榮孰為且哲故每承帷幄之問
則言咈無隠理奪不回大指以東夏可平西陲可復或
已行而事終不顯或未用而身遽不遺以貞元九年八
月四日薨於位春秋六十七德宗撫几哭於别次自都
邑達門畿無士庶無老幼皆發哀相弔則曩時戢兵安
人之德可謂深於元元之骨髓矣冊贈太師法賻加等
以其年十二月十六日葬于髙陵縣奉正原鄭國夫人
杜氏祔焉自捐寢至安宅皆所司辦䕶中貴反覆萬情
所奉如不及焉嗚呼以公之静難扶傾不言所利雖存
殁極位始終殊禮而天意若曰其福享未至故迤延于
後有子曰愿故檢校司空河中節度等使贈司徒五列
雄鎮三為上公曰聰故光祿寺主簿曰總故太子中允
贈兵部郎中曰愻左神武軍大將軍兼御史大夫曰慿
故右威衞大將軍兼御史中丞贈洪州都督曰恕故光
祿卿贈右散騎常侍曰憲檢校左散騎常侍嶺南節度
觀察等使兼御史大夫進因貴胄達以善政曰愬故檢
校左僕射同平章事贈太尉克廣前修仍執醜虜曰懿
故渭南縣尉曰聽檢校司徒義成軍節度觀察等使統
戎按俗是以似之曰惎右羽林軍將軍曰慇嵐州刺史
並地勢吏用兼而有焉粤大和元年秋七月聽拜䟽上
言以公之徽烈則御製披文於渭川矣公之風度則詔
命圖形於雲臺矣惟大其丘隴鬱彼松檟望有祁山之
象拜無峴首之碑將刋貞石式表幽隧乃命臣度稱伐
言時其詞曰
建中季年大盜忽焉皇輿避狄狩于梁州顧謂太師汝
才汝畧將威致討必殄宼虐太師泣奉捐軀誓衆度其
成城可以利用赫矣鋪敦傳于墻垣手摶足踦如衝如
援一鼓而破一麾而奔掃清宫闈刷盪妖昏我師莅止
我令行矣都人不知己事方喜飛章告慶飾駕言旋鴻
烈曜古讙聲動天車服之錫河山之誓九命而俯一心
若厲俾侯于岐阜安邊陲藩政既成衮職攸宜嶽降帝
賚矢言詭辭我后嘉猷我躬何為道直氣和勞謙終吉
福履所綏未享萬一上天不惠厚穸遄歸垂裕流光用
延恩􁀙翼子肥家將壇台席繼立竒功代傳休績聽與
伯仲永懐髙蹤請于朝廷表是丘封帝曰孝哉胡可不
從宣我祖之丕業繄爾父之嘉庸乃詔作銘以觀德齡
　太和三年歲次己酉四月庚戌朔六日乙卯建
　右唐西平郡王李晟碑裴晉公撰栁公權正書晟在
　唐功盖天下可謂偉矣唐書列傳叙其官時與碑不
　合碑謂晟由左清道率歴三府右職累遷至光祿太
　常卿傳則云授特進試太常卿碑謂晟為涇原四鎮
　北庭節度都知兵馬使代宗徴之以左金吾衞將軍
　為神䇿軍兵馬使傳則云以右金吾衞大將軍為涇
　原四鎮北庭兵馬使碑謂晟平蜀還授檢校太子賔
　客而傳不書碑謂建中二年以晟為神策先鋒都知
　兵馬使加御史中丞尋拜左散騎常侍兼御史大夫
　傳則云晟為神策先鋒加檢校左散騎常侍兼魏府
　左司馬尋授御史大夫碑謂皇居失守授晟檢校工
　部尚書充神策行營節度使傳側云詔拜神策行營
　節度使碑謂大駕再遷加檢校右僕射尋轉左僕射
　同平章事兼京兆尹神策軍京畿鄜坊節度觀察等
　使管内及商華等州副元帥復詔晟兼河中晉絳慈
　隰節度使又兼京畿渭北鄜坊丹延節度招討使又
　進京畿渭北鄜坊商華兵馬副元帥傳則云進晟尚
　書左僕射同中書門下平章事復詔晟兼河中晉絳
　慈隰節度使又兼京畿渭北鄜坊丹延節度招討使
　又進京畿渭北鄜坊商華兵馬副元帥碑謂鑾輅爰
　歸拜司徒兼中書令俄以本官兼鳯翔尹鳯翔隴右
　節度觀察等使及四鎮北庭涇原等州副元帥改封
　西平郡王傳則云拜晟司徒兼中書令尋拜鳯翔隴
　右涇原節度使兼行營副元帥徙王西平郡晟之碑
　作於當時而史成於後代要當以碑為是
　　唐故左街僧錄内供奉三教談論引駕大德安國
　　寺上座賜紫大達法師𤣥秘塔碑銘(并序/)
　　　山南西道都團練觀察處置等使朝散大夫兼
　　　御史中丞上柱國賜紫金魚袋裴休撰
　　　朝議大夫守右散騎常侍充集賢殿學士兼判
　　　院事上柱國賜紫金魚袋栁公權書并篆額
𤣥秘塔者大法師端甫(缺一/字)骨之所歸也於戱為丈夫
者在家則張仁義禮樂輔天子以扶世導俗出家則運
慈悲定慧佐如来以闡教利生捨此無以為丈夫也背
此無以為達道也和尚其出家之雄乎天水趙氏世為
秦人初母張夫人夢梵僧謂曰當生貴子即出囊中舍
利使吞之(缺一/字)誕所夢僧白晝入其室摩其頂曰必當
大𢎞法教言訖而滅既成人髙顙深目大頥方口長六
尺五寸其音如鐘夫將欲荷如来之菩提(缺一/字)生靈之
耳目固必有殊祥竒表歟始十歲依崇福寺道悟禪師
為沙彌十七正度為比丘𨽻安國寺具威儀於西明寺
照律師禀持犯於崇福寺昇律師傳惟識大義於安國
寺素法師通涅槃大㫖於福林寺崟法師復夢梵僧以
舍利滿琉璃器使吞之且曰三藏大教盡貯汝腹矣(缺/二)
(字/)經律論無敵於天下囊括川注逄源㑹委滔滔然莫
能濟其畔岸矣夫將欲伐株杌於情田雨甘露於法種
者固必有勇智宏辯歟無何(缺一/字)文殊於清凉衆聖皆
現演大經於太原傾都畢㑹德宗皇帝聞其名徴之一
見大悦常出入禁中與儒道議論賜紫方袍歲時錫施
異於他等復詔侍皇太子於東朝順宗皇帝深仰其風
親之若昆弟相與卧起恩禮特隆憲宗皇帝數幸其寺
待之若賔友常承顧問注納偏厚而和尚符彩超邁詞
理響㨗迎合上㫖皆契真乗雖造次應對未嘗不以闡
揚為務繇是天子益知佛為大聖人其教有大不思議
事當是時朝廷方削平區夏縳吳斡蜀瀦蔡蕩鄆而天
子端拱無事詔和(缺二/字)緇屬迎真骨於靈山開法場於
秘殿為人請福親奉(缺/)既而刑不殘兵不黷赤子無愁
聲蒼海無驚浪葢參用真宗以毗(缺二/字)政用之明效也
夫將欲顯大不思議之道輔大有為之君固必有冥符
𤣥契歟掌内殿法儀錄左街僧事以摽表浄衆者凡一
十年講涅槃(缺一/字)識經論處當仁傳授宗主以開誘道
俗者凡一百六十座運三宻於瑜伽契無生於悉地日
持諸部十餘萬遍指浄土為息肩之地嚴金(缺二/字)報法
之恩前後供施數十百萬悉以崇飾殿宇窮極雕繪而
方丈匡牀静慮自得貴臣盛族皆所依慕豪侠工賈莫
不瞻嚮薦金寳以致誠(缺一/字)端嚴而禮足日有千數不
可殫書而和尚即衆生以觀佛離四相以修善心下如
地坦無丘陵王公輿臺皆以誠接議者以為成就常(缺/一)
(字/)輕行者惟和尚而已夫將欲駕横海之大航拯迷途
於彼岸者固必有竒功妙道歟以開成元年六月一日
西向右脅而滅當暑而尊容若生竟夕而異香猶鬱其
年七月六日遷於長樂之南原遺命茶毗得舍利三百
餘粒方熾而神光月皎既燼而靈骨珠圓賜謚曰大達
塔曰𤣥秘俗壽六十七僧臘四十八門弟子比丘比丘
尼約千餘輩或講論𤣥言或紀綱大寺脩禪秉律分作
人師五十其徒皆為達者於戲和尚其出家之雄乎不
然何至德殊祥如此其盛也承襲弟子義均自政正言
等克荷先業(缺/)守遺風大懼徽猷有時堙没而今閣門
使劉公法行最深道契彌固亦以為請願播清塵休嘗
逰其藩備其事隨喜讃歎葢無愧辭銘曰
賢刼千佛第四能仁哀我生靈出經破塵教網髙張孰
辯孰分有大法師如從親聞經律論藏戒定慧學深淺
同源先後相覺異宗偏義孰正孰駁有大法師為作霜
雹趣真則滯渉俗則流象狂猿䡖鈎檻莫收柅制刀斷
尚生瘡疣有大法師絶念而逰巨唐啟運大雄垂教千
載冥符三乗迭耀寵重恩顧顯闡讃導有大法師逄時
感召空門正闢法宇方開峥嶸棟梁一旦而摧水月鏡
像無心去来徒令後學瞻仰徘徊
　㑹昌元年十二月廿八日建
　右唐大達法師𤣥秘碑裴休撰栁公權正書歐陽公
　嘗謂物之所遭有幸不幸詩書遭秦不免煨燼而浮
　屠老氏以託於字畫之善遂見珍蓄若此碑是已嗚
　呼緇流之藉文字以傳後世如予之所錄葢不止於
　一𤣥秘也
　　唐栁公權小字清浄經
　右唐栁公權小字清浄經予得舊搨本於四明豐觧
　元坊豐得之鄉人徐蘭蘭好作𨽻字不師漢人而師
　宋廬陵朱恊極蘓學嘗有恊極所書敬齋箴石刻字
　畫無法俗惡可厭後之人乃有好之如徐氏者亦其
　所遭然也因識此漫及之
　
　
　
　
　
　
　
　
　
　
　
　
　
　
　
　金薤琳琅卷十四
欽定四庫全書
　金薤琳琅卷十五
　　　　　　　　　　　　　明　都穆　撰
　　唐天台山桐栢觀頌
　　　守大中大夫尚書祠部郎中上柱國清河崔尚
　　　造
　　　(缺四/字)書翰林院學士慶王府屬韓擇木書
天台也桐栢也代謂之天台真謂之桐栢此兩者同體
而異名同契乎𤣥道無不在夫如(缺四/字)則無是是(缺一/字)
栢邪非桐栢邪因斯而談無非(缺一/字)矣而稽古者言之
桐栢山髙萬八千丈周旋八百里其山八重四面如一
中有洞天(缺三/字)即右弼王王子晉之所處也是之謂不
死之(缺一/字)鄉飬真之靈境故立觀有初強名桐栢焉耳
古觀荒廢則已久矣故老相傳云昔葛僊公始居此地
而後有道之士徃徃因之壇址五六厥迹猶在洎乎我
唐有司馬練師居焉景雲中天子布命于下新作桐栢
觀葢以光昭我𤣥元之丕烈保綏我國家之永祚者也
夫其髙居八重之一俯臨千仞之餘背隂嚮陽審曲面
勢東西數百(缺一/字)南北亦如之連山峩峩四野皆碧茂
樹鬱鬱四時恒青大巖之前横嶺之上雙峯如闕中天
豁開長澗南寫諸泉合潄一道瀑布百丈懸流望之雪
飛聽之風起石梁翠屏可倚也琪樹珠條可攀也僊花
靈草春秋互發幽鳥清猨晨暮合響信足賞也始豐南
走雲嶂間起剡川北通煙岑相接東則亞入滄海不逺
蓬菜西則浩然長山無(缺二/字)境總括奥祕鬱為秀絶苞
元氣以混成鎮厚地而安静非夫神與仙宅僊得神營
其孰能致斯哉故初搆天尊之堂晝日有雲五色浮靄
其(缺一/字)三井(缺一/字)龍之所時有異雲氣入堂後出者三
書之者記祥也然後為虚室以鑿戶起層臺而絫土經
之殖殖成之翼翼綴日月以為光籠雲霞以為色花散
金地香通𤣥極真佀好道是逰斯息微此練師孰能興
之練師名承禎一名子㣲號曰天台白雲河内温人晉
宣帝弟太常馗之後祖晟仕隋為親侍大都督父仁㝡
唐興為朝散大夫襄州長史名賢之家奕代清德慶靈
之地生此仙才以為服冕乗軒者寵患吾身也擊鐘陳
鼎者味爽人口也遂乃捐公侯之業學神仙之事科(缺/一)
(字/)教戒博綜無所遺窈冥夷希㣲妙詎可識無思無為
不飲不食仰之彌峻巍乎其若山挹之彌深湛乎其若
海(缺二/字)通才練識贍學多聞翰(缺一/字)之工文章之美皆
忘其所能也練師藴廣成之德睿宗繼黄軒之明齋心
虚求將倚國政侃侃然不可得而動也我皇孝思維則
以道理國叶帝堯之用心寵許由之髙志故得放曠而
處逍遥而逰聞練師之名者足以激厲風俗睹練師之
容者足以脱落氛埃以慈為寳以善救物神以知来智
以藏徃允所謂名豈仙格迹在人寰粤不可測(缺二/字)道
生乎無名行乎有精分而作三才播而作萬物故為天
下母脩之者昌背之者亡故為天下貴况絶學無憂長
生久視也哉道之行也必有階也行道之階非山莫可
故有為焉有象焉瞻於斯仰於斯若舍是居教將奚依
損之又損之以至於無為𤣥門既崇不名厥功朝請大
夫使持節台州諸軍事守台州刺史上柱國賈公名長
源有道化人有徳飬物嘗謂别駕蔡欽宗等曰且道以
含徳德以致美美而不頌後代何觀乃相與立石紀頌
以奮至道之光其詞曰
邈彼天台嵳峩崔嵬下臨滄海遥望蓬莱漫若天合呀
如地開煙雲路通真仙時来顧我練師于彼瓊臺練師
練師道入𤣥微噏日安坐凌霄欲飛興廢靈觀練師攸
賛道無不(缺三/字)輪奐窈窈茫茫通天降祥保我皇唐如
山是常
　天寳元年太歲壬午三月二日丁未弟子毗陵道士
　萬惠超等立
　右唐天台山桐栢觀碑尚書祠部郎中崔尚撰翰林
　學士韓擇木八分書明皇正書題額碑稱司馬鍊師
　居此而曰鍊師名承禎一名子微唐書隱逸傳謂司
　馬承禎字子㣲則子㣲非鍊師之名碑誤書耳予昔
　遊王屋山至陽臺宫宫乃子㣲修仙之所中有碑上
　刻睿宗與子㣲書及送還天台詩一首傳但云睿宗
　嘗召子微問其術賜寳琴霞帔還之不云有書與詩
　此則傳之踈脱也
　　唐朝議大夫行聞喜縣令上柱國臨淄縣開國男
　　于君請移置唐興寺碑(并序/)
　　　殿中侍御史判職方員外郎髙陽許景先撰
　　　觀道寺主僧師(缺/)書
先萬物者始道德為宗窮言象者以乾坤為大豈若道
洽沙界盤古無以化其跡功包䥫圍(缺一/字)首不能紀其
要前後際斷衆妙入於真乗色相皆空定慧生於正覺
言之不極其波若之藴乎聞喜唐興寺者我國家草昧
之所置也時櫜弓矢締搆龍宫懸(缺/)鏡於方丈運寳圖
於羅衞將袪八難式䕶四禪乃於西山建斯精舍布金
幽徑樹福(缺/)衡經始險蹊人跡罕到雖三空屢説給園
之衆不俱(缺一/字)觧常流方廣之途尚阻甿俗常迷於(缺/)
(缺/)聚落不聞(缺四/字)使十地空有四生無拯爰初搆趾數
十百年舊令因循不改其制長者居士既渴日於寳坊
清信比丘徒挈瓶於締議時縣令朝議大夫東海于公
名光庭即銀青光祿大夫瀛州刺史東海郡公士俊之
孫金紫光禄大夫中書侍郎同中書門下三品東海憲
公之第五子也承五鼎之葉胄禀三辰之粹精隂德未
沫亢宗有後在躬而禮義克舉餘力而文章見稱好學
多能以為入官之具清慎寡欲彌見在公之心由也四
科參為一貫理必合於投刃事無遺於下韝故能變蟋
蟀之風展蒲盧之化始鄉退而脩里我有昌言終里退
而脩家人無遺善此其操刀有裕彈琴自閑亦既底於
王程將又崇於佛事為蒲之所不及理鄴之所未行加
以識洞真扃智融覺鍵伏忍於三昧懸觧於六通身若
明珠淋無瑕也心猶平地能生衆善且循調御時見宰
官精三異之妙術敷六度之津要由是歴請天府將徙
梵宫雙樹移堅固之林八座改耆闍之岫金山赫赫與
紫殿而飛来紺宇眈眈化青樓而涌出城池故絳井邑
新田士女益於康莊象馬闐於里閈一一香葢懸寳縷
之幢種種天花散金燈之地得未曾有聞所未聞方將
洗貪欲之腸腎開盲聾之耳目納湏彌於小芥詎是難
思置海水於虚空未為希有僉以法雲西蓄佛日有蔀
家之昧今智炬東摧迷途昭牽復之象豈非如来滅後
將有住持時夏縣威神寺法師俗姓張法名忽(缺一/字)其
先衣冠出南陽精持律儀薰修戒行德超於四果理貫
於三伊大道未行同孔子之歴聘衆生有病等毉王之
授手遂乗杯涷(缺一/字)振錫兆亭扶聾俗於愛河誘焚如
於火宅示方便品𨗳波若流亡羊於九部之津去馬於
三乗之際莫不争持寳葢競觧(缺三/字)耨池之棟宇為苦
海之舟航起予者商繄我明宰時縣丞清河張佑仁主
簿𢎞農楊浩尉太原王臨尉太原王銑等並瑚璉名器
鸞皇勁翮才無滯用政有異聲鄉三老進而言曰今敦
禮勸農嘉惠也樹法拯人深慈也我宰君善化前古罕
儔豈使浚儀豐碑空銘景行龍宫後偈獨閟徽言載勒
堅金永傳沙界銘曰
佛言能浄一刹土是謂世間良福田今我莊嚴招提宇
度脱功徳海無邊猶如法雲覆羣品亦如佛日在中天
皆是宰官惠明德羣毗安樂離苦緣樹碑紀功永不朽
銖衣拂石億萬年
　開元六年歲次戊午九月壬辰朔二日癸巳建
　右唐唐興寺碑殿中侍御史許景先撰寺在山西聞
　喜縣縣令于光庭為移置之景先之文由是而作光
　庭之在聞喜不聞其有善政而乃汲汲為僧移寺非
　賢令也
　　唐實際寺故寺主懐惲奉勅贈隆闡大法師碑銘
　　(并序/)
昔我師因地求真衆魔紛嬈果到成佛龍天捧圍自作
鎮靈山法躬靡易告滅雙樹示跡倫凡㣲言不傳慧燭
潜照届夫歲邁千秋時淹五濁欲海騰沸邪山紛糺於
是釋防東逝爰稱兆應漢夢西通方崇像法或青眸接
軫競扇𤣥風或白足相趍争開佛日至欲繼前賢之令
軌為後進之康衢照燭重昏慈舟苦𣲖人能𢎞道斯之
謂歟法師諱懐惲俗張姓南陽人也逺祖因宦播遷京
兆廿一代祖安晉丞相襲爵鴻臚公髙祖融守黄門郎
遷太子庶子祖英唐觧褐太常太祝襲爵天平公尋轉
吳王祭酒握蘭奏位清陪雅列法師聰敏為其性相慈
善資其風骨母常山夫人樂姓降胎之月不味羶腥載
誕之辰情欣禁戒暨年登丱歲特異諸童或焚葉為香
或聚沙為塔雖飛軒繡轂未嘗留歩月宇香樓怡然忘
返髙宗天皇大帝乗乾撫運出震披圖虚已求賢明敡
待士總章元載夢覩法師倐降綸言逺令䖍辟於是臨
丹檻邇青蒲廣獻真誠特䝉褎讃帝乃親授朱紱令處
鳯池之榮師乃固請緇衣願託鸚林之地奉勅於西明
剃落善来忽唱惡業疑銷既挂三衣俄陪四衆翹勤遽
積思五分而非遥精苦逾深想三祗而未逺時有親證
三昧大德善𨗳闍梨慈樹森踈悲花照灼情祛(缺一/字)漏
擁藤井於蓮臺叡化無涯駈䥫圍於寳國既聞盛烈雅
締師資祈觧脱規發菩提願一承妙㫖十有餘齡秘偈
真乗親䝉付囑自惟薄祐師資早䘮想遺烈而崩心顧
餘恩而雨靣爰思宅兆式建墳塋遂於鳯城南神和原
崇靈塔也其地前終峯之南鎮後帝城之北里歌鐘沸
出移上界於隂門泉流激灑比連河於陽面仍於塔側
廣構伽藍莫不堂殿峥嶸逺模忉利樓臺岌嶪直冩祗
園神木靈草凌歲寒而獨秀葉暗花明逾嚴霜而靡萃
豈直風髙氣爽聲聞進道之場故亦臨水面山菩薩全
真之地又於寺院造大窣堵波塔周廻二百歩直上一
十三級或瞻星揆務或候日裁規得天帝之芳蹤有龍
王之秘跡重重佛事窮鷲嶺之分身種種莊嚴盡崑丘
之異寳但以至誠多感能事冥資故能逺降宸𠂻令賫
舍利計千餘粒加以七珍函笥隨此勝緣百寳幡花令
興供飬則天大聖皇后承九𤣥之眷命躡三聖之休期
猶尚志想金園情欣勝䠱或頻臨浄刹傾海國之名珍
或屢訪炎凉捨河宫之秘寳法師誡盈而散並入檀航
法師業行髙(缺一/字)利益繁多故得名振九重芳盈四部
奉永昌元年勅徴法師為寺主於是綱紀僧徒規模釋
族緇門濟濟戒德峻而彌堅紺宇詵詵常住豐而更實
猶是才稱物寳道為時尊知與不知仰醍醐於句偈識
與不識詢法乳於波瀾法師以慈誘内懐敷揚外積冀
傳聖㫖囷酬来望每講觀經賢䕶彌陁等經各數十遍
夫我域者扇激風火嬰抱結漏系諸生止無常之短期
研乎事真攀不亟之虚朕若不乗佛願力託質浄方則
恐淪溺長徃清昇永隔於是言論之際懇勸時衆四儀
之中一心專念阿彌陁佛願乗此勝因相生浄域又以
般若神呪能令速證菩提彌陁佛名亦望横超惡趣諸
餘妙典雖並積心臺於此勝緣頗偏遊智府嘗誦大般
若呪向盈世方又誦彌陁真偈十萬餘遍理復使精真
厥想念雖微而必就二三子行功唐捐而靡得豈直諸
佛現前神人捧錫而已矣師為諸重擔攝爾羣生舉洪
灼於耶山掉寳航於見海悲夫娑婆國中人多弊惡雖
復珍臺寳界因勝侣而歸心至欲逸翥遐征藉良縁而
克進敢慿此義爰發誠心於是廣勸有緣奉為九重萬
乗四生六趣造浄土堂一所莫不虬棟凌虚虹梁架逈
丹楹赩日青璅延風無春而反井舒花不瞑而重簷積
霧於是神螭戾止逺鎮瓊階寳鳯来儀還陪桂户雕甍
盡拱之異窮造化之規模圓璫方鏡之竒極人天之巧
妙又於堂内造阿彌陁佛及觀音勢至又造織成像并
餘功德並相好竒特顔容湛粹山豪演妙若照三千海
目摛華如觀百億或因繒命采有慈氏之全身或散扎
馳芳得優填之逸思何獨如来自在疑降上界之魔故
亦菩薩熈怡似救下方之苦夫以宅生者心心勞則生
䘮栖神者志志擾則神亡然菩薩以濟物捐軀上善以
遺形徇節法師情存拯救式奉殷繁汲引雖曰忘懐形
質焉能靡累於是忽嬰風瘵病與時侵靈藥弗痊肧器
俄逝豈夫八林齊白我佛稱於寂滅梁木其壊吾師等
於死生以大足元年十月廿二日神遷春秋六十有二
臨終之際正念無虧顔色怡悦似有瞻矚北首面西奄
然而化悲夫烈烈歲隂蒼蒼天色乾兮何負殱我惟良
業也何孤䘮兹賢哲豈直悲盈四部嗟鹿苑之荒凉抑
亦哀悼兩宫痛蜂臺之閴寂猶俯廻天睠載紆仙豪逺
降恩波爰加制贈奉神龍元年勅實際寺主懐惲示居
三界逺離六塵等心境於虚空混榮枯於物我棟梁紺
宇領袖緇徒包杖錫之規模躡乗桮之懿躅雖已歸寂
滅無待於裦揚然寵洽友于無忘於縟禮可贈隆闡大
法師主者施行上人以至德聿修良因累著故得天降
成烈用讃芳規追逺慎終生榮死贈足可光輝浄刹歴
塵芥而長存旌賁𤣥門共河山而永久弟子大温國寺
主思莊等並攀號積慮哀慕居懐嗟覆䕶而無時仰音
顔而靡日猶恐居諸易逺淑善湮沉敬想清徽勒兹𤣥
琰詞曰
娑婆種覺賢刼能人三祗殄妄五分祈真即相離相非
身是身猶施慧栰廣濟迷津(其/一)十方化備雙林滅度三
界空虚四生哀慕正教既隱微言遽斁式啟先哲用資
後悟(其/二)芳猷廣被至烈彌殷青眸演聖白足呈真逺𨗳
蒭芥遐宣墨塵𤣥門不絶代有其人(其/三)猗歟令德逺嗣
前英聲髙四部譽重三明慈周有識智契無生法雲葉
落道樹滋榮(其/四)豈圖宿殃師資遽亡乾兮何負殱我惟
良徒嗟授几空念傳香非夫勝縁孰答恩光(其/五)邈矣坰
野慈顔壙側敬發誠心爰慿浄域真容湛粹樓臺巋嶷
希此善根逺酬明徳(其/六)
　天寳二年歲次癸未十二月丙寅朔十一日丙子建
　右唐實際寺主懐惲碑無書撰人姓名觀碑中有弟
　子思莊敬想清徽勒兹𤣥琰之語則碑乃惲之徒所
　撰碑稱惲能誦般若神呪際遇髙宗武后兩朝可謂
　緇流之出色者而其老也乃患惡疾以死朝廷復贈
　之曰隆闡法師然則其法果安在哉
　
　
　
　
　
　
　
　
　
　
　
　
　
　
　金薤琳琅卷十五
欽定四庫全書
　金薤琳琅卷十六
　　　　　　　　　　　　　明　都穆　撰
　　唐開府儀同三司行尚書右丞相上柱國贈太尉
　　廣平文貞公宋公神道碑銘(并序/)
　　　金紫光祿大夫行撫州刺史上柱國魯郡開國
　　　公顔真卿撰并書
於戯逆鱗劘上匡救之義深守死不回臣人之致極况
乎文缺風雅道濟生靈建一陽而天下倚平含九德而
三光式序超無友而獨立者其唯廣平公乎公諱璟字
缺邢州南和人其先出于殷王元子七代祖弁魏吏部
尚書襲列人子祖欽道北齊黄門侍郎並事跡崇髙各
見本傳髙祖元節定州田曹曾祖𢎞峻大理丞祖務本
皇櫟陽令父𤣥撫衞州司戶贈戶部尚書自田曹至于
尚書皆實浮於名而位不充量事見許公蘓頲所撰神
道碑公七歲能屬文一遍誦服鳥賦丁尚書府君憂水
漿絶口者五日八九歲時嘗夢大鳥啣書吐公口中而
咽之遂乗而直上倐忽驚寤猶若下在胸間自後藻思
日新襟靈益爽年十六(缺二/字)讀易曠時不精公遲而覽
之自亥及寅精義必究明年進士髙第補上黨尉轉王
屋主簿相國蘓味道為侍御史出使精擇判官奏公為
介公作長松篇以自興梅花賦以激時蘓深賞嘆之曰
真王佐才也轉合宫尉長壽三年從調判入髙等有司
特聞天后親問所欲公以代為唐臣不求榮達詭奏云
家本山東願得魏之一吏遂手詔授錄事參軍拜舞趍
出異而召還又手詔拜監察御史裏行尋丁齊國太夫
人憂服闋築室反耕志圖不起俄而即真遷殿中侍御
史同列有博于臺中者將責名品而黜之博者惶恐自
匿翌日公獨正辭引過天后悦而釋之遷天官貟外郎
鳯閣舍人御史中丞乃謂所親曰吾比欲優游鄉里不
圖要近驟至於斯其敢廢所軄乎乃悉心納忠無所回
避時張易之昌宗兄弟席寵脇權天下側目公危冠入
奏奮不顧身天后失色蒼黄欲起公扣頭流血誓以死
争拾遺李邕奏曰陛下坐則天下安起則天下危内史
令出公曰天顔咫尺親奉德音不勞宰臣擅宣王命詞
氣慷慨天后震悚遂俱攝詣臺廷立切責二豎股栗氣
索不敢仰視自朝至于日昃勅使馳赦之公不得已而
罷又令詣公謝罪公拒之後有惨恤二豎来弔公辭曰
貴近不宜與執政通問假滿朝士慰公二豎又欲序進
公舉板迎揖之不得成禮而去神龍之興復也公實佐
竒謀及當疇庸讓而不受曰清宫問罪事(缺/)五皇祀憂
(缺二/字)功歸明主非曰逃賞誰敢貪天俄拜朝散大夫吏
部侍郎兼諫議大夫遷黄門侍郎嘗遇梁王武三思於
朝三思方欲言事公正色謂之曰當今復子明辟王宜
以侯就第何得上干朝政三思慙懼而退請急累月俄
而兼攝尚書左丞中宗將幸西京深虞北鄙乃兼檢校
并州大都督府長史又改兼貝州刺史與數人同辭三
思獨揖公住公顧謂之曰諸人已出不可獨留遂揖之
而去屬年榖不登國租罷入三思食邑公悉蠲之既屢
挫其鋒亦處之自若俄而真拜轉杭州又遷相州又為
洛州長史唐隆初拜吏部尚書同中書門下三品粤五
日兼右庶子尋加銀青光祿大夫𤣥宗之在儲闈鎮國
太平長公主潜謀廢立嘗於光範門内坐歩檐中諷宰
相以此㫖諸相失色莫敢先言公盛色詰之曰春宫有
大功主安得異議遂奏婦人干政恐生禍階請不令朝
謁俄而男又縱横公奏之繇是貶楚州刺史主亦竟以
凶終無何復拜銀青歴魏兖冀三州兼河北按察使尋
遷幽州都督兼御史大夫復為魏州入為國子祭酒東
都留守開元二年拜御史大夫兼京兆尹貶睦州刺史
轉廣州都督充按察經畧討擊使又兼御史大夫特許
便宜從事前是首領桀驁多據洞不賔公之下車無敢
不畏彼之風俗(缺一/字)趍苟蕳茆茨竹櫋比屋鱗次火災
歲起煨燼無餘公教之度材變以陶旊千甍齊翼萬堵
皆興于今頼焉燕國公張説嘗為碑頌無何使中官楊
思朂召公公拜恩而就馬便行在路竟不交一言思朂
以缺軍貴達泣辭訴帝帝嗟嘆久之拜刑部尚書四年
遷吏部兼黄門監監脩國史五年復兼侍中明年駕達
東都至三崤馳道隘稽車騎不得前河南尹李朝隱知
頓使中丞王怡並坐當降黜公奏曰若致罪二臣將来
必受其弊遂命公捨之曰陛下責之以臣言免之是過
歸於上恩由於下臣請使且待罪然後俾其復軄遂嘉
而從之𤣥宗嘗命公名諸皇子及公主邑號既而又令
各定一美名公奏稱七子均飬鳲鳩之德錫以名號不
宜有殊若母寵子異恐非正家之道王化所宜𤣥宗悦
而從之八年拜開府儀同三司進爵廣平郡開國公策
勲上柱國狂豎權梁山構逆長安有司深探其獄公按
覆如京兆司錄李如璧等百餘家皆以借宅假器悉當
連坐公以婚姻假借天下大同至于京城其例尤衆知
情即是同反無罪不合論辜兇渠之外一切原免天下
欣服焉中書令河東公張公傑出將明之材獨運廟堂
之上鏡機朝澈見事風生求公規模悉閱堂案每至危
言讜議執正守中未嘗不廢卷失聲汗流洽背其為通
賢所服也如此十三年駕幸東都以公為西京留守公
極言得失無有所隱𤣥宗感悦制曰所奏之言置諸座
右出入觀省以誡終身因賜綵物二百疋明年又兼吏
部十七年拜尚書右丞相雅善戯謔不常矜莊與故(缺/二)
(字/)尚書王晙為莫逆之友晚而彌篤凡所詼諧人輒䟽
取端五日䝉賜鍾乳命醫歸鍊或以為上藥殊異不宜
委之公曰推誠求信猶懼弗應猜以待人信其可得聞
者慙退廿一年抗疏告老至于再三手詔優遂特給全
祿賜絹五百匹還東京公以為大臣歸休不宜闗通人
事遂杜絶賔客其年駕幸洛陽公迎拜道左𤣥宗親駐
龍蹕使榮王婉勞問者數四自後中使徃来賞賚不絶
方崇乞言之典以極師臣之敬廿五年仲冬月十有九
日寢疾薨于東都明教里第享年七十五天下失聲𤣥
宗震悼追贈太尉謚曰文貞公賻物米粟常數有加喪
葬官供仍詔河南少尹崔釋之充監䕶使夫人齊國夫
人博陵崔氏滄州長史藝之女淑慎嚴整髙明柔克訓
諸子而慈且有威佐丞相而德無違者門内之理一以
見咨躡公而殁允終偕老嗚呼公有七子復同州司功
先公而卒昇尚書郎太僕少卿尚漢東太守渾職方郎
中諫議大夫御史中丞東京畿採訪使太子左諭德恕
都官郎中延太原少尹華判入高等登封尉尉氏令衡
右散騎常侍兼御史中丞河西節度行軍司馬或肅或
文或哲或乂克篤前烈以休令聞以戊寅五月廿九日
䖍奉遺約歸葬公于沙河縣太尉鄉丞相原之先塋夫
人合而祔焉禮也惟公間氣降神應期傑出生知禮度
天縱才明玊立殿天子之邦介然秉大臣之節震電慿
怒讜言而不有厥躬鼎鑊沸前臨事而義形乎色蠢廸
檢柙難常情之所易志深直諒易古人之所難外其身
而富貴不離行其道而死生弗替非夫合一之德格于
皇天不二之心形于造次則何以有是乎允所謂振古
之元龜皇王之威寳者矣且夫公之德烈充塞寰㝢公
之謀猷著明日月大歴五年冬十二月孫儼懼遺盛美
不逺求䝉以真卿天祿校文叨太僕之下列憲臺執簡
承諭德之深知雖青史傳信實錄已編於方册而豐碑
勒銘表墓願備於論譔謹慿吏部員外郎盧僎所上行
狀畧陳萬一多恨闕遺其辭曰
天命𤣥鳥降而生商湯孫之緒微子分疆詞招正則尉
翼文皇吏部黄門紛綸耿光忠賢世出信史相望篤生
丞相祚我有唐文明純嘏毅烈堅剛恒衞間氣星辰降
芒嶷然山立鏗爾金鏘忠孝之盛人倫紀綱垂髫能文
夢鳥發祥通昔究易冲齡擅場勝冠結綬歴政洋洋乃
尉合宫貳軺琅琅賦嗤梅豔篇美松長蘓公嗟稱才必
佐王滿歲從調試言髙驤登聞黼扆驟列繡裳簉跡天
官如珪如璋司言鳯閣綸綍煌煌乃作中丞威稜莫當
志除兇狡廷劾二張天后愕眙百寮震惶公獨凛然出
身激昻義形顔色精貫穹蒼皇室中興嘉謀克彰功成
牢讓事軼屠羊貳軄選曹諫議是匡載清流品屢奏封
章乃侍𤨏闈時維夕郎悉心糺正庶績咸康三思睢盱
席寵干常惎之就第慙懼靡亢左曹攝轄大鹵于襄兼
刺貝丘朋辭鴈行三思揖語公獨循墻處之不怍轉斾
于杭既還鄴城遂尹洛陽乃作冡宰訏謨廟堂俄兼宫
相亟綰銀黄𤣥宗登儲鎮國是遑潜謀廢立謡諑相翔
厥男撓政累奏愆殃聿臨楚邦荐察冀方總督幽薊翻
飛國庠亞相烈烈尹京趪趪旋臨建德歘蒞南荒俚師
咸蔇茅􁀙是攘張公頌德雋永甘棠所忠来召拜命即
裝路無交言帝用式臧載司刑吏八座抑揚兼監黄樞
鈞軸是將匪躬謇謇終始洸洸乃拜儀同允釐保障河
東閲故汗洽如漿狂豎犯闗兇渠既戕命公覆獄咸脱
死亡乃陟右揆右揆泱泱每謔王君豈常矜莊懸車告
老庶保康強方崇饋酳孤映縑緗天不憗遺萎哲壊梁
一人震悼九有凄凉市既罷賈舂仍絶糧乃贈太尉飾
終禮滂返葬沙河羽儀央央闔朝傾祖河尹護䘮生榮
死哀行路感傷令人孺慕攀泣煌煌髙墳崔嵬鉅鹿劇
旁森稍宰樹繚繞連岡于嗟廣平宅此不暘孝孫翼翼
論譔靡忘豐碑碣竪萬古訾相
　大歴七年歲次壬子九月二十五日孫儼追建
　　唐故太尉文貞宋公神道碑側記
初公任監察御史持服于沙河縣屬突厥宼趙定州河
朔兇懼邢州刺史黄文軌投艱于公公以父母之邦金
革無避及賊至城下公為曉陳禍福其徒有素聞公威
名者乃相率而去之開元末安西都護趙含章冐于貨
賄多以金帛賂遺朝廷之士九品以上悉皆有名其後
節度范陽事方發覺有司具以上聞𤣥宗切責名品將
加黜削公一無所受乃進諫焉𤣥宗納之遂御花萼樓
一切釋放舉朝皆謝公衣冠儼然獨立不拜翌日入奏
𤣥宗謂公曰古人以清白遺子孫乃卿一人而已公曰
含章之賄偶不至臣門非不受也𤣥宗深加嘆之前碑
闕焉故畧述于此公第三子渾之為中丞也方欲陳乞
御制碑頌未果而中受譴謫旋羯胡作亂事竟不成真
卿時忝監察殿中為中丞屬吏故公孫儼泣請真卿論
譔之昭義軍節度觀察使尚書左僕射兼御史大夫平
陽郡王薛公曰嵩以文武忠義之姿為國保障上慕公
之德業歎尚無窮次嘉儼之懇誠崇豎莫致廼命屯田
郎中權邢州刺史封演購他山之石曵以百牛僝刻字
之工成乎半歲磨礱既畢建立斯崇逺近嗟稱古今榮
觀雖大賢為德樹善庸限於存亡而小子何知附驥托
跡於階序真卿刺湖州之日因成文請儼刻其側而志
之未及雕鐫而第六子衡因謫居沙州㕘佐戎幕河隴
失守介于吐蕃以功累拜工部郎中兼御史河西節度
行軍司馬與節度周鼎保守燉煌僅十餘歲遂有中丞
常侍之拜恩命未達而吐蕃圍城兵盡矢窮為賊所陥
吐蕃素聞太尉名德曰唐天子我之舅也衡之父舅賢
相也落魄於此豈可留乎遂贈以駝馬送還于朝大歴
十二年十一月以二百騎盡室護歸士君子偉之乃古
来所無也上欲特加超奬且命待之于側門十三年春
三月吏部尚書顔真卿記
　宋公神道碑獨完好惟碑側記缺八字碑去官道二
　里餘世罕知者以故久不顯于世致君因謁墓下始
　得之且歎舊史不載新書闕遺乃刻顔公體大書字
　畫别刻于石庶久其傳邢惟襄國舊都丘塜纍然類
　皆堙滅于無聞獨公之墓髙不踰丈豐碑尚存豈特
　忠義足以垂名于不朽世亦以顔魯公之賢而此碑
　尢為可貴也墓之東有碑(缺二/字)之祖贈邢州刺史為
　居民斧而剥之所謂側門是也自衡之後子孫無顯
　宦于唐今有𨽻編户者猶收公誥官置墓田俾耕以
　守誥為前政取去莫知所在大宋崇寧二年七月一
　日編脩國朝會要所檢閲文字范致君記
　右唐宋文貞公碑并碑側記皆顔魯公撰并書文貞
　墓在(缺二/字)之沙河縣碑久埋没土中近予友方思道
　作縣出之重樹於墓以搨本見示金石錄謂碑與新
　史不同者二事又謂碑側記載文貞逸事甚詳而新
　舊史皆無之予家藏魯公文集中有此碑因得比較
　以補石本之缺但其文時有小異如集本云建一言
　而天下倚平碑一言作一陽集本云曾祖𢎞俊碑作
　𢎞峻集本云嘗夢大鳥啣書吐公口中公吞之碑作
　大鳥啣書吐公口中而咽之集本云欲優游自免碑
　自免作鄉里集本云左右震竦碑左右作天后集本
　云勅使馳救之碑救作赦集本云與執法通同碑作
　與執政通問集本云𤣥宗將幸西蜀碑作中宗將幸
　西京集本云公盛氣詰之碑氣作色集本云東宫有
　大功宗廟社稷主也安得異議碑作春宫有大功主
　安得異議集本云駕幸洛陽碑作駕達東都集本云
　馳道險隘行不得前碑作馳道隘稽車騎不得前集
　本云以臣免之碑臣字下有言字集本云母寵子愛
　碑作母寵子異集本云勅公按覆碑無勅字集本云
　置之座右碑之作諸集本云仲冬十九日碑作十有
　九日集本云喪塟官供碑喪塟作器塟集本云戊寅
　歲五月碑無歲字集本云叨太僕之下烈碑烈作列
　集本云義形言色碑言作顔集本云既遷鄴城碑遷
　作還集本云汗洽流漿碑流作如其不同者又如此
　此則趙氏之所未及也
　
　
　
　
　
　
　
　
　
　
　金薤琳琅卷十六
欽定四庫全書
　金薤琳琅卷十七
　　　　　　　　　　　　　明　都穆　撰
　　遊濟瀆記
　　　吏部侍郎達奚珣文
　　　監門衞兵曹參軍薛希昌書
軹縣南北數十里濟水出焉稽乎舊章可得而道自河
浮錄甲帝命𤣥夷䟽甽澮而正乾綱鏟陵巒而通委輸
所謂四瀆資我而成彼貳水者或在幽僻逺而貌竒伊
何足貴豈與夫體清淳之氣據函夏之中平地開源分
空正錄表裏皆浄似若非深舟檝既加乃知無底冲和
自抱斯君子之量歟從此而東截河通汶不以險阻(闕/一)
(字/)其勢不以清濁汨其流終能獨運長波滔滔入海沉
潜剛克斯君子之量歟意者洞幽明貫天壤包荒萬類
出入無間形與化遊復歸於道不然何其異也雖金火
交作變通殊制而浮沉之事亦無捨旃國家南正司天
北正司地以為百神授職則隂陽無錯繆之災羣望聿
脩水土得平均之序欽若稽古道豈虚行閟宫有洫象
設如在流目一望森森動人覺毛髪之間風飈四起然
後以諸侯之禮禮而禩之至於下人日用蘋藻吉凶悔
吝則以情言且神道無方豈存於此而物類相召或有
慿焉㕎溜潜通動植兹液髙樹直上百尺無枝虚篁下
清四時一色意隔人世空聞鳥聲陽浦先春草心方變
危岸猶冷苔生未穠紅晶落而天下隂青靄凝而衆山
暮留賞無厭歸情坐忘中途載懐歴歴在眼庶記豪翰
光昭厥美云
　右遊濟瀆記唐吏部侍郎達奚珣譔兵曹參軍薛希
　昌八分書濟瀆在今河南濟源縣西三里歲癸酉仲
　冬予亦嘗獲遊瀆有祠以祀大濟之神其殿北復有
　北海神殿北海之前有池周七百歩其西一池周與
　之等而中通焉即濟水所聚蓋其源自王屋山天壇
　之顛伏流百里至此復見東南合流至温縣歴虢公
　臺入於河禹貢所謂𨗳沇水東流為濟是也東池俗
　傳間能出物以應人之求然率始於三月至四月望
　而止餘月則否葢春夏之交泉脉騰沸而濟尤勁疾
　物隨沸而上人或不取須臾復沉予之遊也黙禱於
　神願出物以彰靈異道士云隆寒水泉不動物不能
　上予笑曰豈有靈神而畏寒者乎爾姑為我禱久之
　物竟不能出道士之言始信而世俗所云皆誕妄也
　　唐濟瀆廟北海壇新置祭器沉幣雙舫雜物之銘
　　(幷序/)
　　　朝散大夫行河南府濟源縣令張洗字濯纓譔
有唐六業海内晏然偃革(缺二/字)崇乎祀典封兹瀆為清
源公建祀於泉之初源也置瀆令一員祝史一人齋郎
六人執魚鑰備灑掃其北海封為廣澤王立壇附于水
之濱矣天子以迎冬之日命成周内史奉祝文宿齋毳
冕七旒五章劍履玉珮為之初獻縣尹加繡冕六旒三
章劍履玉珮為之亞獻邑丞𤣥冕加五旒無章亦劍履
玉珮為之終獻用三牲之享邦之大事先在祀乎濯纓
不才謬領兹邑下車入廟每事皆問主者有云爼豆素
闕弊難悉數其尤者有五北海望壇臨事壘土杇墁一
歲而費數金為勞之甚其弊一也二所祭器凡百有二
十二事至時請於上寮轉轂入洛去来三百餘里仍以
稅緡酬之積有歲時不知窮極其弊二也沉幣雙舫又
以車取池河渡口之舟徃返之勞結綵之飾其弊三也
兩壇位席百領有餘户至誅求為擾非潔其弊四也牀
榻乃至匕箸用之類門到歛索事終存亡大半其弊五
也既革前弊輒為之銘銘曰
寤寐求思如神有知大風離披壊木於斯人吏驚馳念
兹悟兹(前年夏及今年春大風壊楸槐數株/因用此材而為祭器兼沉幣之舫也)為余有意
廟中無備沉幣雙舫二壇祭器子来悦使所借皆遂觀
者闐閴事無闕焉刻之于石以待後賢是時也貞元十
有三年
　右唐濟瀆北海壇器物銘濟源縣令張洗撰歐陽公
　謂洗之所記乃開元時事州縣祠廟置齋郎六人官
　不勝其濫又謂史家不能詳載惟於碑刻見之按碑
　作於貞元十三年歐陽公誤以貞元為開元且碑載
　廟有令一人祝史一人則其官固不止於齋郎考之
　唐書百官志五岳四瀆令各一人主掌祀事此外又
　有祝史各三人齋郎各十三人則官之濫又不止如
　歐陽公所書而史家亦未嘗不詳載也但與碑有不
　同耳
　　唐姜嫄公劉新廟碑
　　　大中大夫行中書舍人上輕車都尉賜紫金魚
　　　袋髙郢撰
　　　節度廵官將仕郎試大理評事張誼書
姜嫄者炎帝之後有邰氏之女姓姜字嫄帝嚳之元妃
后稷之母也公劉者后稷之曾孫周文王之十代祖也
姜嫄嘗出遊見巨跡而履之載震載夙時維后稷以居
然生子心所不康初寘之隘巷再寘之平林三寘之寒
氷皆有以全度者既而收之遂名之棄生有赫靈之異
長有躬稼之勤法施於人以濟粒食堯乃命為農師而
封諸邰農師實后稷也古初造物首出羣理事必出之
本言必天地之際當虞舜之時稱禹平水土契布五教
稷播百糓咎繇明五刑地平天成萬代永賴舜以奮庸
命禹禹讓于稷臮咎繇及以元后命禹禹獨讓于咎繇
曰朕德罔克人不依咎繇邁種德德乃降黎人懐之兹
大禹所以言天意永命之所歸(缺一/字)夏有天下載祀四
百禹之祚也商有天下載祀六百契之祚也周有天下
載祀八百后稷之祚也自時厥後百王澆季而咎繇(缺/一)
(字/)積累在天天祚永歸有所底止乃以無疆之歴命我
聖唐盛德大業與天地凖追視三代猶指掌矣昔者周
(缺一/字)文武之烈本於后稷后稷之生本於姜嫄故詩曰
厥初生人時維姜嫄后稷之子曰不窋失官而奔於戎
狄不窋之孫曰公劉(缺二/字)於豳居以平西戎以篤前烈
故詩曰篤公劉于邠斯館是知姜嫄有德於周公劉有
德於豳先賢所出立祠舊矣我國家稱秩元祀咸秩無
文山川鬼神亦莫不寧而姜嫄公劉之廟舊制卑陋湫
隘在市非所以崇明祀敬鬼神也貞元四年(缺二/字)邠寧
節度觀察使檢校刑部尚書兼御史大夫朗寧郡王張
公獻甫戎醜是膺授鉞而至肅肅王命維公將之烈烈
(缺四/字)成之略地千里亭障嚴於外啟行一戰弓矢櫜於
内卒乗睦而知禮風俗康而狎野覩此二廟獨為匪安
公曰嘻精潔莫重於明神喧(缺一/字)甚於市䣑奈何雜處
乎夫小人者知鼔舞之事神而不知䙝狎之慢神知事
神之求祐而不知慢神之賈禍茂草一去遺塵萬祀(缺/一)
(字/)而無知則已若曰有知而喧囂凟易之俾中夫札瘥
夭昏之患者得非長吏慈惠之不足耶乃以不忍人之
心行不忍人之政且為(缺二/字)既而卜遷粤以貞元六年
十一月九日作新廟於南郭焉地則郊野之間左水右
山有清謐之勝材則楙遷之至上棟下宇非徴歛之(缺/一)
(字/)則農務之隟量功命日無妨奪之弊移嘉禾而樹之
考良辰而落之神於是嚴威而蠲乎所處人於是祗惕
而逺乎所瀆是惠人於無過之地而寧神於不怒之境
仁為己任不亦厚乎夫神聰明正直者也唯忠肅恭懿
乃能承之順此而祭不必多品故雖澗谿之毛潢汙之
水而君子率是四德陳於二簋行之以禮奉之以慤潔
之以齋達之以和則神可得而事焉祐可得而致焉夫
子曰丘禱久矣抑為尚書張公以文武之憲純一之良
知無不為忠也正色帥下肅也執事有恪恭也擇善而
從懿也自先幽州大夫以来一門四人(缺三/字)方繼踵勲
績為時心膂所資非他忠肅恭懿而已用能承天之寵
獲神之勞以屏王室以揚家聲也冝哉祠成三歲矣而
銘記尚闕將恐寖逺失其所由乃陳梗槩爰此刋刻辭
曰
何賢乎姜嫄曰克生后稷何賢乎后稷曰克降農殖后
稷之道至今賴之姜嫄之德如何勿思何賢乎公劉曰
肇宅豳土何(缺一/字)豳土曰平戎之所乃今乃古有廟有
宇宇亦既卑廟亦既摧闤闠朝合嚻塵暮開蚩蚩羣甿
屑屑徘徊凟禮非敬犯神有災朗寧戾止理化咸集財
豐衆和暴禁兵戢惟此墻屋公私必葺矧伊明祠風雨
所及是度是築乃遷乃立奉我皇德達于有神揚神之
威静乎虜塵亦惟正直克賛忠純勒銘兹庭永示邑人
　節度判官殿中侍御史韋丹建立處士張琯篆額
　右唐姜嫄公劉新廟碑中書舍人髙郢撰試大理評
　事張誼行書廟在今邠州城南唐邠寧節度觀察使
　張獻甫所遷故當時稱曰新廟而髙郢為文予昔以
　尚書郎出使寧夏道邠謁廟其後稍上有履迹平(爾/雅)
　(大野曰平/俗作坪非)乃姜嫄履巨人迹所在予為大書履迹平
　三字俾州官刻寘廟側葢州人但知有廟而少知乎
　此故表而出之
　　唐伯夷叔齊二公碑(并序/)
　　　安定梁昇卿纂文及書
二公諱伯夷叔齊昔有殷時遼東孤竹君之子也自歴
載所記有國以来事之善者莫先於讓是故君老於位
命立叔齊齊固辭以請伯伯固請以不嗣遂相與義退
遯逃西周當是時也帝殷不臧用錯天紀人棄莫保以
戴于周周武王秉白髦杖黄鉞經綸所以撥亂威畧所
以(缺/)罰雷震萬國風行六師二公于時推忠臣之誠明
死君之節伏車而諫慷慨瀝血且夫大運不以峕曠達
節不以義距黔首焉得以厭毒鬼神焉得以無主於是
討罪于商為天下王二公以立志真也檢身操也建侯
戡難不可以闕也以臣伐君不可以訓也相於國莫非
其土異於事不食其粟乃西上首陽之山歌采薇而死
葢天下義感之始也及孔子生東周之季演中興法游
夏之徒皆誨納於教未嘗叙仁人烈士不先于二公者
焉謂不辱其身不降其志矣若乃紛綸茂德載在策府
則太伯之道子臧之仁也上思附義退曰能賢則宋穆
之言延陵之行也道無不貴志不苟合則許由之尚伯
成之髙也慮必中清廢能中權則虞仲之居夷佚之放
也聲垂事載功存業廣則范蠡之去魯連之辭也此數
公者至於黜榮保讓亦為盛矣兼之固君臣之分以愛
其節則曷可以同議也所謂繼之者忠矣杖之者義矣
施之者誠矣用之者確矣昭矣至矣韙矣允矣上古無
以加百代為之憲越大梁歲行于是邦遇縣宰太原王
公惠工訓農勸學敬教羣業頓以繄賴四方咨於作則
邑臨末周人悦有化以為二公廟德不祀實甚懼焉復
何以圖不朽示来者而已遂因簡力考餘時經始是資
敦崇舊規厥構棘翼自公尸之然則表前載揚懿烈使
駿光熊熊彰紀事也以吾學乎舊史氏請騭其文固不
佞乃作銘曰
大道混混或險夷兮殷實荒德莫業于主人神疑兮帝
用克商大運期兮天下争利而獨犇義貞名垂兮神農
虞夏氏已没曷所惟兮斵石千秋聞風規兮黄鉞不降
志
　開元十有三年惟一月既望刋立衞鸖趙禮范謙刋
　
　
　
　
　
　
　
　
　
　
　
　
　
　
　
　金薤琳琅卷十七
欽定四庫全書
　金薤琳琅卷十八
　　　　　　　　　　　　　明　都穆　撰
　　孔子廟堂碑
　　　太子中舍人行著作郎臣虞世南奉勅撰并書
　　　司徒并州牧太子左千(闕一/字)率兼檢校安北大
　　　都䕶相王旦書碑額
㣲臣屬書東觀預聞前史若乃知幾其神惟睿作聖𤣥
妙之境希夷不測然則三五迭興典墳斯著神(闕一/字)聖
跡可得言焉自肇立書契初分爻象委裘垂拱之風革
夏翦(闕五/字)質文殊致進讓罕同靡不拜洛觀河膺符受
命名居域中之大手握天下之圖象雷電(闕二/字)威刑法
陽春而流惠澤然後化漸八方令行四海未有偃息鄉
(闕六/字)預帝王之錄逺跡(闕一/字)史之儔而德侔覆載明兼
日月道藝微而復顯禮樂弛而更張窮理盡性光前絶
後垂範百王遺風於萬代猗歟偉歟若斯之盛者夫子
膺(闕二/字)之精踵千年之聖固天縱以挺質禀生德而降
靈載誕空桑自摽河海之狀纔勝逄掖克秀堯禹之姿
知㣲知彰可久可大為而不宰合天道於無言感而遂
通顯至仁於藏用祖述先聖憲章徃哲夫其道也固以
孕育陶鈞包含造化豈直席卷八代并吞九丘而已哉
雖亞聖鄰幾之智仰之而彌逺亡吳霸越之辯談之而
不及于時天歴浸微地維將絶周室大壊魯道日衰永
歎時囏實思濡足遂廼降跡中都俯臨司冦道超三代
止乎季孟之間羞論五伯終從大夫之後固知栖遑弗
已志在於求仁危遜從時義存於拯溺方且重反淳風
一匡末運是以載贄以適諸侯懐寳而遊列國𤣥覽不
極應物如響辯飛龜於石函驗集隼於金櫝觸舟既曉
專車能對識罔象之在川明商羊之興雨知来藏徃一
以貫之但否泰有期達人所以知命卷舒惟道明哲所
以周身牖里幽憂方顯姬文之德夏臺羈紲弗累商王
之武陳蔡為幸斯之謂歟於是自衞反魯刪書定樂賛
易道以測精微脩春秋以正褒貶故能使紫㣲降光丹
書表瑞濟濟焉洋洋焉充宇宙而洽幽明動風雲而潤
江海斯皆紀乎竹素懸諸日月既而仁獸非時鳴鳥弗
至哲人云逝峻嶽已隤尚使泗水却流波瀾不息魯堂
餘響絲竹猶傳非夫體道窮神至靈知化其孰能與於
此乎自時厥後遺芳無絶法被區中道濟天下及金册
斯誤玉弩載驚孔教已焚秦宗亦墜漢之元始永言前
烈襃成爰建用光祀典魏之黄初式遵古訓宗聖疏爵
允輯舊章金行水德亦存斯義而晦明匪一屯亨遞有
筐筥蘋蘩與時升降靈宇虚廟隨道廢興炎精失御蜂
飛蝟起羽檄交馳經籍道息屋壁無藏書之所階基絶
函丈之容五禮六樂翦焉煨燼重𢎞至教允屬聖期大
唐運膺九五基超七百赫矣王猷烝哉景命鴻名盛烈
無得稱焉皇帝欽明睿哲參天兩地廼聖廼神允文允
武經綸云始時惟龍戰爰整戎衣用扶興(闕一/字)神謀不
測妙筭無遺𢎞濟艱難平壹區宇納蒼生於仁壽致君
道於堯舜職兼三相位總六戎𤣥珪乗石之尊朱戸渠
門之錫禮優徃代事踰恒典於是在三睠命(闕四/字)充隆
帝道丕承鴻業明玉鏡以式九圍席蘿圖而御六辯寅
奉上𤣥肅恭清廟宵衣昃食視膳之禮無方一日萬幾
問安之誠彌篤孝治要道於斯為大故能使地平天成
風淳俗厚日月所照無思不服憬(闕一/字)獯戎為患自古
周道再興僅得中筭漢圖方逺纔聞下册徒勤六月之
戰侵軼無懕空盡貳師之兵慿凌滋甚皇威所被犂興
睠納空山盡漠歸命闕庭充仞藁街填委外廐開闢已
来未之有也靈臺偃伯玉闗虚侯江海無波𤇺燧息警
非煙浮漢榮光幕河楛矢東歸白環西入猶且兢懐(闕/二)
(字/)馭朽納隍卑宫菲食䡖徭薄賦斵琱反樸抵璧藏金
革舄垂風綈衣表化歴選列辟旁求遂古克已思治曾
何等級於是眇屬聖謨凝心大道以為括羽成器必在
膠雍道德潤身皆資學校矧廼入升妙義析理微言厲
以四科明其七教懿德髙風垂衮斯逺而棟字弗修宗
祧莫嗣用紆聽覽爰發絲綸武德九年十二月廿九日
有詔立隋故紹聖侯孔嗣哲子德倫為襃聖侯乃命經
營惟新舊趾萬雉斯建百堵皆興揆日占星式規大壯
鳯甍鶱其特起龍桷儼以臨空霞入綺寮日暉丹檻窅
窅崇邃悠悠虚白(闕二/字)寫狀妙絶人功象設已陳肅焉
如在握文履度復見儀形鳯跱龍蹲猶臨咫尺莞爾㣲
笑若聽武城之絃怡然動色似聞簫韶之響襜襜盛服
既覩仲由侃侃禮容仍觀衛賜不疾而速神其何逺至
於仲春令序時和景淑皎潔璧池圓流若鏡青䓗槐市
總翠成帷清滌𤣥酒致敬於兹日合舞釋菜無絶於終
古皇上以幾覽餘暇遍該羣籍乃製金鏡述一篇永垂
鑒戒極聖人之用心𢎞大訓之㣲㫖妙道天文煥乎畢
備副君膺上嗣之尊體元良之德降情儒術遊心經藝
楚詩盛於六義沛易明於九師多士伏膺名儒接武四
海之内靡然成俗懐經鼓箧攝齊趨奥並鏡雲披俱餐
泉涌素絲既染白玉已彫資覆匱以成山𨗳涓流而為
海大矣哉然後知達學之為貴而𢎞道之由人也國子
祭酒楊師道等偃𤣥風於聖世聞至道於先師仰彼髙
山願宣盛德昔者楚國先賢尚傳風範荆州文學猶鐫
歌頌况帝京赤縣之中天街黄道之側聿興壯觀用崇
明祀宣文教於六學闡皇風於千載安可不賛述徽猷
被之雕篆乃抗表陳奏請勒貞碑爰命庸虚式揚茂實
敢陳舞詠廼作銘云
景緯垂象川岳成形挺生聖德寔禀英靈神凝氣秀月
角珠庭探賾索隱窮幾洞㝠述作爰備邱墳咸紀表正
十倫章明四始繫纉羲易書因魯史懿此素王邈焉髙
軌三川削弱六國從衡鶉首兵利龍文鼎䡖天垂伏鼈
海躍長鯨觧黻去佩書燼儒坑纂堯中葉追尊大聖乃
建襃城膺兹顯命當塗創業亦崇師敬胙土錫圭禮容
斯盛有晉崩離維傾柱折禮亡學廢風頽雅缺戎夏交
馳星分地裂蘋藻莫奠山河已絶隨風不競龜玊淪亡
樽爼弗習干戈載揚露霑闕里麥秀鄒鄉修文繼絶期
之會昌大唐撫運率繇王道赫赫𤣥功茫茫天造奄有
神器光臨大寳比蹤連陸追風炎昊於鑠元后膺圖撥
亂天地合德人神攸賛麟鳯為寳光華在旦繼聖崇儒
載脩輪奐義堂𢎞敞經肆紆縈重欒霧宿洞戸風清雲
開春牖日隱南榮鏗耾鐘律蠲潔齋明容範既備德音
無斁肅肅升堂兟兟讓席獵纓訪道横經請益帝德儒
風永宣金石
　推誠奉義翊戴功臣永興軍節度管内觀察處置等
　使特進檢校太師兼中書令行京兆尹上柱國琅邪
　郡開國公食邑四千五百戸食實封一千三百戸王
　彦超再建　安祚刻字
　右唐孔子廟堂碑虞世南撰并正書在今陕西西安
　府學乃宋王彦超翻本字之缺者凡一百七十有九
　予家藏舊搨唐刻因參校以足其文嘗記在京師時
　見世南真跡謂以此文石本進呈太宗特賜王羲之
　黄銀印一顆則世南之書貴重於當時者固已如此
　但世之人不見真迹故鮮有知是説者
　　破邪論序
　　　太子中書舍人吳郡虞世南撰并書
若夫神妙無方非籌筭能測至理凝(闕一/字)豈䋲准所知
寔乃常道無言有著斯絶安可慿諸天縱窺其窅冥者
乎至如五門六度之源半字一乗之教九流百氏之目
三洞四檢之文苟可以經緯闡其圖詎可以心力到其
境者英猷茂實代有人焉法師俗姓陳頴川人晉司空
羣之後自梁及陳世傳纓冕爰祖廼伯累業儒宗法師
少學三論名聞朝野長該衆典聲振殊俗威儀肅穆介
節淹通留連清􁀙發擿㣲隱比地方春藏用顯仁之量
如愚若訥外闇内明之巧固能智同測海道亞彌天豈
止操類山濤神侔庾亮而已爾其文情乃典而不野麗
而有則猶八音之並奏等五色以相宣道行則納正見
於三空拯羣生於八苦既學博而心下亦守卑而調髙
實釋種之梁棟生人之羽儀者矣加以賑乏扶危先人
後已重風光之拂照林牖愛山水之負帶煙霞願力是
融晦迹肥遁以隋開皇之末隱於青溪山之鬼峪洞焉
逈構巖崖(闕二/字)虧日月空飛戸牖則吐納風雲其間採
五芝而偃仰遊八禪而寢息餌松术於溪澗披薜荔於
山阿皆合掌歸依摩頂問道經行恬静十有餘年然其
疊嶂危岑長松巨壑野老之所栖盤古賢之所遊踐莫
不身至目覩攀穴指歸仍撰青溪山記一卷見行於世
太史令傅奕學業膚淺識慮非長乃穿鑿短篇慿陵正
覺將恐震兹布鼔竊比雷門中庸之人頗成阻惑法師
慜彼後昆又撰破邪論一卷雖知虞衞同奏表異者九
成蠅驥並驅見竒者千里終須朱紫各色清濁分流訶
以凡測聖之舋責以俗校真之咎引文證理非道則儒
曲致深情指的周宻莫不轍亂旗靡瓦觧氷銷入室有
操戈之圖厥角無容頭之地於是傳寫不窮流布長世
若披雲而見日同迷蹤而得道法師著述之性速而且
理凡厥勒成多所遺逸今散採所得詩賦碑誌讃頌箴
誡記傳啟論及三教系譜釋老宗源等合成三十餘卷
法師與僕情敦淡水義等金蘭雖服制異儀而風期是
篤輒以藤綆聮彼珪璋編為次第其詞云爾
　右破邪論序唐虞世南撰并小楷書世南之筆惟孔
　子廟堂碑行世此文雖歐陽公趙明誠皆未之見而
　予乃得見之豈非幸哉破邪論今載釋氏藏經其説
　不暇深究若世南書則予之所嗜好故録之
　
　
　
　
　
　
　
　
　金薤琳琅卷十八
欽定四庫全書
　金薤琳琅卷十九
　　　　　　　　　　　　　明　都穆　撰
　　邠國公功德銘(并序/)
　　　右神䇿軍䕶軍中尉副使兼右街功德副使雲
　　　麾將軍右監門衞將軍貟外置同正貟上柱國
　　　𢎞農郡開國侯食邑一千五百戸楊承和譔并
　　　書
天竺有聖人焉名之為佛三身牙相應化無所從来百
億同名不知其誰之子德包塵界道冠萬靈有感必通
酬念如響心操慧炬永燭於大千手運慈航泛流於沙
劫晦明不二净穢兩同正智如如我無所得雖後天地
而有質(闕一/字)天地而(闕一/字)形莫不究清濁之未然識方
圓之始卒大矣哉若非天下之至精孰能如此夫大德
小德優劣本同賢人聖人取捨各異乃引衆星之表月
立萬象以尊天因喻發揚慿兹外飾有言子貢賢於仲
尼者不知仲尼之聖加(闕一/字)子貢有言阿難相同諸佛
者不知諸佛非相以攝阿難見尺晏之至微知大鵬之
至廣覩秋毫之至短知大椿之至長擬於物即尺晏秋
豪擬於人即阿難子貢雖然近如来之門戸識夫子之
堦牆瑚璉寳瓶異諸凡器金楹玊棟(闕一/字)是常材故佛
之侍從者即迦毗令人拘郍貴族皆辯揺金刹名振䥫
圍駈六賊如衆鳥之避鷹鸇懾四魔若百獸之畏豺武
而性海無底惠峰穿霄善入一乗横通三輩被精進所
縛不捨用心嘗修之於身去住未决或執如或斷如是
故生已之法隨滅滅已之法隨生常生之所不生常滅
之所不滅能銓二義其唯覺乎覺不自明方明覺也夫
有生滅者是覺之用無生滅者是覺之體即知覺逐
滅生生隨覺滅生滅俱寂其覺亦亡乃指素月於澄溪
祛外縁於見性觧出人表堪為代師儔諸法王則吾豈
敢何者孔子登東山而小魯登泰山而小天下今亦然
也如来觀溺山而小聲聞觀枕山而小菩薩我佛也同
彼虚空不染於幻強立真假曾未牢固是故説行而無
所説行説而無所行非行非不行非説非不説非法非
非法非性非非性本不生無所滅元不覺無所寂於一
不一中悟諸未悟者於起不起中𨗳諸未𨗳者大矣哉
若非天下之至神又孰能如彼而夜景呈輝化行西土
神光啟夢象教東来思玉毫而(闕一/字)挹鷲峰仰金偈而
䖍瞻貝葉身已逝矣空傳結集之書性本存焉如聞在
代之説且法以辯志言以辯心非法無以悟其心非言
無以成其志即言説文字皆觧脱相有是經處即見如
来今有右街功德使驃騎大將軍行右武衞上將軍知
内侍省事上柱國邠國公食邑三千戸充右神䇿軍䕶
軍中尉安定梁公曰守謙職是禁營邦家重器居繁不
亂兼總緇黄讀佛言親釋氏其貞元中公以温惠為甲
胄清慎為戈矛跡尚彤闈名髙紫闥至元和初授銀璋
佐宻命鼓翼髙岫躍鱗洪波飛鳴近天得志江海五年
加金紫掌樞機渙汗流心散為膏雨如絲入耳開展成
綸捧白日以揚光戴青天而翼化處事之極動而可觀
至十二年遇蔡人逆戎事興天討未平干戈在野天心
恐師老矣而誅剪未就乃命公撫衆觀敵審度遲速乃
奉辭伐罪踴躍而行走四牡以宣暢鴻休利萬物以車
塵相屬參整戎事董䕶諸軍與將師同其進也一其議
也或縱六竒之辯即濤生巨浦雲出深谿或察五間之
情即趙􁀙穿楊楚金伐木若有神助不謀成心我旟既
張我車亦列均勞逸而義夫争死齊賞罰而奮臂争駈
蓄鋭候時果申長策於是選精卒張詭道雜旌旃而不
嚴部伍差進退而曲敵之心實為鋒鋩詐餌武口賊果
輕襲利吾大軍遂使晝掩沙河葛伯之賊夜遯合流宵
渡邵陵之宼全平駭若奔雷勢同激電似霜霑寒草風
卷餘花縱烈火於平蕪走飛泉於大壑摧枯易折墜瓦
難全滅蔡之功十有其七餘賊保迴曲官軍圍郾城我
皷音方厲武旅方雄操利柄而目無全牛執其吭如蒭
豢悦口摩壘問罪登陴不降梯樓滿空矢石相接經四
十日爟火失繼人無鬭心畏夏日之赫光懼春氷之易
泮乃降仍邀公疋馬視師撫納疑懼公悦以犯難投誠
若歸遂令啟開按轡而入醜類或鼓或罷相視失色公
曰来余與爾言爾本吉人也何不徇國家之急成其名
而託身於武豹之穴求其噬輿尸覆族誰與咎耶皇情
極念之故令守謙布澤潤心宣化清耳能悦生避禍者
當聽之曰明明天子清問下人不能勤王爾失逺略為
冦盗所制而臣節難全犯弧矢之威當剿絶之斃圓首
方足莫匪精靈念其瘡疣實可憫惻然違予戮汝而不
赦恭命活汝而無害能遷其不祥而為祥吉莫大也變
其不幸而為幸令莫窮也賊將卒等色轉慙禮逾謹(闕/一)
(字/)曰皇上聖文紹統神武膺期惟德動天無逺不格被
堯舜之法服行堯舜之法言所以大文教而九有小康
小武功而天下大理嘗欲戢矛楯親稼穡使人居安各
得其壽爾一方不能安時虚順守衞中國而罪罟自結
厲階彌崇即不得已而興師非樂殺人也况天德好生
容長萬物是以曲開洗汙旁設自新招示頑夫以明廣
大將士等久遭苛暴翻跡令圖亦謂朽燼重燃枯條再
葉國刑當宥咸賜無辜豁爾憂心以承慶賞降人皆投
戈卷斾匣刃㢮弦觸地血流向闕蹈舞於是五千叛卒
不戮一人十萬王師皆服其德從此鯨鯢失浪烹餁方
因惡鳥巢傾折翼於此恩波大澍封錫有差乃授公右
監門衞將軍飛詔追還密職如故又掌天地之户牖捧
造化之闗揵勲隨日厚望逐時深公之美也不滅直以
沽名不愆義以犯物動静無隱發言有章至十三年天
睠凝嗟賞重知勞不自伐功不自德遂與戎印授兵符
司禁旅之右也公積仁成器積器成名卑牧難踰髙光
可仰定止足之分動必師心辯榮辱之機道樞不撓薄
嗜慾以守一鄙浮華而處中匡䕶𤣥流酌之不竭伏以
元和長慶釋教大興雅叶所歸轉得親近謹於大興唐
寺花嚴院為國寫古今翻譯大小乗經論戒律合五千
三百廿七卷公私祿利不入其門凡是難得無所愛惜
嘗求善書者令絶外塵不飲茹浴身至于精刹焚香而
就筆硯擇其力多者以多價酬之少者去之人不約而
自勸也於是染素流光含丹縱彩雲生墨沼之上花開
方絮之中衞索分鑣王羊並鶩各行軌轍跡不相讓又
立經堂一所三間徘徊安住法輪必資豐敞作制惟永
壯我皇都豈得為工者不極其妙為材者不極其美殊
形異狀生於斤斧之中曲直方圓豈逃繩墨之下於是
彩棟霞張雕楹雲布朱扉洞啟縹壁含光羽族棲於綺
窻鱗介遊於藻井脩羅率下争提夭蟜之梁藥义命徒
競戴岌峩之拱衆靈翼衞諸天䕶持恍惚莫辨其形来
徃不留其跡又於堂内造轉輪經藏一所刻石為雲鑿
地而出方生結搆迎(闕二/字)縁立無數花幢竊比兠率造
百千樓閣同彼化城狀物類本擬容奪真鵷鵠若飛而
不飛虹螭似走而不走欒櫨櫛比雜之以琳琅榱桷駢
羅飾之以珠翠凌空五級方開四門璀錯相輝煥麗交
映離婁覘之炫目公輸閲之竒(闕二/字)歲古人多有慙色
不知来者孰能繼歟於是方表含輪虚中不滯羣經之
府所好必從遊藝者任其卷舒仗德者恣其探討或超
諸垢穢蓮花随手而開敷或等彼清凉甘露應心而滴
瀝乗之所妙者不論其小大法之所尚者(闕二/字)其淺深
譬諸江河所汲随淺從流自得不礙疎數其外或圖寫
龍神鬼物之狀以為嚴飾或造菩薩天仙之類周匝其
旁白璧成容玊眸髙視黄英作相金口如言設無體之
禮實不佞於屈伸獻無聲之樂終不煩於音律五色(闕/二)
(字/)亂其目八風無以吹其心守静樸以自持執堅中而
不磷或䖍恭黙如或侍坐儼如又於堂北别立鏡燈朱
燄揚輝紅光滿室常生縱巧有符丁緩之竒蘭膏自芳
不假海人之贈幸斯破暗永繼其明於是羣藝畢象工
歸八龍(闕一/字)軒四王䕶闥雨霑香砌何塵垢之䝉潤風
揺寳鐸流美響之不已公頓首奏曰臣聞法象莫大乎
天地變通莫大乎四時所以萬物生中不擇於覆載榮
枯美惡必備於寒暑雖古先哲王𢎞天若德豈同聖代
則而行之伏惟長慶文武孝德皇帝陛下英冠四維氣
含八極齊日月之至耀光燭無窮等天地之至仁寰瀛
授賜坐超湯禹立並羲軒駈嶽瀆之精靈馳道德之車
馬有典有則無怠無荒法上𤣥以生成體隂陽以御物
動合靈契事膺神符永綏兆人克顯休命臣猥承委擢
如荷丘山蕭艾空竊於春陽螻蟻每慙於雲雨脩特(闕/二)
(字/)允奉穹蒼上黷冕旒伏增鶩越臣亦知螢光助於兩
曜畎澮宗于四溟實不足以添輝亦不足以濟廣然纎
美見容知大明之及逺㳙流必納識渤澥之𢎞深臣早
悟多藏勇於施捨聞斯必舉所作成集誓嚴持(闕一/字)燄
上續於恩光啟𨗳法涯永資於德澤帝曰俞卿以檀波
羅福保于朕躬朕以官惟其人任卿勿貳實千載之一
會何魚水之見稱想卿逄時𢎞道多慶公荷寵之極涕
零如雨又奏曰如来奥㫖必藉開張若不言宣何以廣
福臣請得無染沙門貞實等二七人御斯信馬駕彼白
牛直出四闗掃諸五翳偕持正念調伏其心為國傳經
乃至無算陛下得佛祕印行最上乗於多刼中為人父
母遂令釋子遵有漏法傳無盡燈滋寳雨而潤及四海
(闕一/字)香雲而廕乎千界(闕一/字)天之下孰不䝉益受益之
利上集一人伏願寳歴天齊金輪嶽固永居億兆之上
克承無疆之休帝悦依奏公曰克樹有為期於不朽略
須題述以告將来遂命戎副右監門衞將軍楊承和文
而書之辭曰小子蓬茨劣人跡度卑淺無當時應用之
効有僻陋至愚之累靈波曲潤幸得充之幾歴星歲繆
厠下風聞可道之言觀可行之行書紳不暇何以褒稱
至如走光塵俟嘉命愚人不敢拒若使陳葺(闕一/字)具德
美愚人不敢當公不聽又辭曰抑短羽齊九臯之響殊
不驚人使弊足追萬里之跡豈宜及逺雖冲霄有路且
力小未遂况逐日無功而敢煩羈靮公又不聽是以磨
鉛赴罇爼之割策鈍當天衢之駟流汗如沃愧顔若丹
輒盡野辭書于琬琰銘曰
香山之東雪山之北善勝道場迦維之國飯王聖子有
大威德菩薩伏膺龍天仰則總彼十名髙談四諦能㧞
一毛普現一切阿僧秪劫瞬目所睇㣲塵刹土凝心所
計無説非黙有説非語汲引未終豈厭寒暑八正齊列
三乗未舉惆悵逝多歲不我與舉足下足羣魔愁謗歸
歟歸歟彼迷忘(缺/)優曇忽折摩尼驟䘮海會無言靈山
多曠猗歟大雄情靈藩翰上下四維吾道一貫藏諸不
理顯諸不亂託跡光周遺宗炳漢操之即存捨之即亡
如来寳印付囑我唐必正墜典克續頽綱法雨一潤佛
日重光真諦所歸域中之大無為所及宇宙之外幽宗
黙識𤣥機暗會千劫飛輪萬方永頼既崇其化邠國欽
承久積吉行發言相膺意馬早繫心猿不升出彼夢宅
如上崗陵不捨有相無相所依不離有作無作所歸焚
舟得濟到岸應稀達人是是塵人非非雲赴壽山澤歸
福海層峯永固波瀾不改衆善斯立舒光耀彩樹彼勝
因慿兹爽塏順生攝生從俗出俗因機立化賢愚共欲
精廬大敞材力豐足購地(闕一/字)金開堦累玉大匠誨人
必先規矩大(闕一/字)垂美亦先棟宇墨請操䋲般求執斧
樸斵未已師者如堵千仞之桂良工所度十圍之松備
于制作鈿餝土木海物交錯藻井舒蓮含芳吐萼裝嚴
寳藏水陸窮珍瓌姿競麗華璞争新馳光耀谷浮彩榮
濵既美且良悉得其真寳樹成行寳堦上聳善安不㧞
善髙不恐欄楯曲周簷楹接擁葢若天垂花如地涌實
以方外四門不扄虚以圓内萬法有經金石絲竹風来
可聽玉釜旃檀日照彌馨鏡開八面燈傳一光夜(闕一/字)
素魄晝助紅芒齊明隱顯等鑒行藏膏平潤久心直燃
長忍鎧常穿四魔不脅智劍常㧞三灾不怯何以奉佛
刹郍散業何以奉國演日成刼
　長慶二年十二月一日立
　右唐邠國公功德銘右神策軍䕶軍中尉楊承和譔
　并(缺/)書邠國公者内侍梁守謙也攷之唐史宦者守
　謙無傳惟憲宗十五年書帝暴崩於太極殿中尉梁
　守謙王守澄等共立太子殺吐突承瓘及澧王惲而
　韓文公平淮西碑亦載守謙在帝左右嘗命之徃撫
　蔡師夫守謙以一宦者而爵至上公此可見憲宗之
　信任小人宜其晚節不終卒死官者之手然則予之
　錄此葢將為天下後世之戒而非徒取其文字也
　
　
　
　
　
　
　
　
　
　
　
　金薤琳琅卷十九
欽定四庫全書
　金薤琳琅卷二十
　　　　　　　　　　　　　明　都穆　撰
　　唐撫州南城縣麻姑山仙壇記
麻姑者葛稚川神仙傳云王逺字方平欲東之括蒼山
過吳蔡經家教其尸觧如蛇蟬也經去十餘年忽還語
家言七月七日王君當来過到期日方平乗羽車駕五
龍各異色旌旗導從威儀赫奕如大將也既至坐須臾
引見經父兄因遣人與麻姑相聞亦莫知麻姑是何神
也言王方平敬報久不行民間今来在此想麻姑能蹔
来有頃信還但聞其語不見所使人曰麻姑再拜不見
忽已五百餘年尊卑有序脩敬無階思念久煩信承在
彼登山顛倒而先被記當按行蓬莱今便蹔住如是便
還還即親觀願不即去如此兩時間麻姑来来時不先
聞人馬聲既至從官當半於方平也麻姑至蔡經亦舉
家見之是好女子年十八九許頂中作髻餘髪垂之至
腰其衣有文章而非錦綺光彩耀日不可名字皆世所
無有也得見方平方平為起立坐定各進行厨金盤玉
杯無限美膳多是諸華而香氣達於内外擗麟脯行之
麻姑自言接侍以来見東海三為桑田向聞蓬莱水乃
淺於徃者會時畧半也豈將復還為陸陵乎方平笑曰
聖人皆言海中行復揚塵也麻姑欲見蔡經母及婦經
弟婦新産數十日麻姑望見之已知曰噫且止勿前即
求少許米便以擲之堕地即成丹砂方平笑曰姑故年
少吾了不喜復作此曹狡獪變化也麻姑手似鳥爪蔡
經心中念言背痒時得此爪以杷背乃佳也方平已知
經心中所言即使人牽經鞭之曰麻姑者神人汝何忽
謂其爪可以杷背邪見鞭着經背亦不見有人持鞭者
方平告經曰吾鞭不可妄得也大歴三年真卿刺撫州
按圖經南城縣有麻姑山頂有古壇相傳云麻姑於此
得道壇東南有池中有紅蓮近忽變碧今又白矣池北
一壇傍有杉松松皆偃盖時聞歩虚鐘磬之音東南有
瀑布漂下三百餘尺東北有石崇觀髙石中猶有螺蚌
殻或以為桑田所變西北有麻源謝靈運詩題入華子
崗是麻源第三谷恐其處也源口有神祈雨輒應開元
中道士鄧紫陽於此習道䝉召入大同殿脩功德二十
七年忽見虎駕龍車二人執節於庭中顧謂其友竹務
猷曰此迎我也可為吾奏願欲歸葬本山仍請立廟於
壇側𤣥宗從之天寳五載投龍於瀑布石池中有黄龍
見𤣥宗感焉乃命增脩仙宇真儀侍從雲鶴之類於戯
自麻姑發迹於兹嶺南真遺壇於龜原花姑表異於井
山今女道士黎瓊仙年八十而容色益少曾妙行夢瓊
仙而飡花絶粒紫陽姪男曰德成繼修香火弟子譚仙
巖法籙尊嚴而史𤣥洞左通𤣥鄒鬱華皆清虚服道非
夫地氣殊異江山炳靈則曷由纂懿流光若斯之盛者
矣真卿幸承餘烈敢刻金石而志之時則六年夏四月
也
　右唐小字麻姑壇記顔真卿譔并書在今江西南城
　縣之麻姑山歐陽公謂或者疑其非真而復以為筆
　畫有法非魯公不能書也趙明誠謂陳無已嘗見黄
　魯直言此乃慶歴中一學佛者所書魯直能道其名
　及觀陸放翁云魯公麻姑壇記有大小二本葢用羊
　叔子峴山故事通志金石畧載魯公書亦有小字麻
　姑壇記則歐陽公之疑與魯直之言又似不足信元
　栁待制道傳云麻姑壇碑小字楷法尢精𦂳比聞舊
　石焚毁山中雖重刻無復當時筆意則亦以小字為
　顔書但謂石已不存非也吳文正公云麻姑碑在吾
　鄉舊為雷所破重刻至再字體浸失其真則被焚者
　乃臨川大字本而南城之石至今固無恙也
　　唐故通議大夫行□王友柱國贈祕書少監國子
　　祭酒太子少保顔君廟碑銘(并序/)
　　　第七子光祿大夫行吏部尚書充禮儀使上柱
　　　國魯郡開國公真卿撰并書
　　　集賢學士李陽冰篆額
昔孔悝有夷鼎之銘陸機有祠堂之頌皆所以發揮祖
德敷演家聲故君子之觀其銘也既美其所稱又美其
所為無而稱之是誣也有而不述豈仁乎論而譔之敢
不祗懼君諱惟貞字叔堅其先出于顓頊之孫祝融融
孫安為曹姓其裔邪邾武公名夷甫字顔子友别封郳
為小邾子遂以顔為氏多仕魯為卿大夫孔門達者七
十二人顔氏有八戰國有率躅秦有芝貞漢有異肆安
樂其後䘮亂譜諜淪亡魏有裴盛盛字叔臺青徐二州
刺史闗内侯始自魯居于琅邪臨沂孝悌里生廣陵太
守給事中葛繹貞子諱欽字公若精韓詩禮易尚書學
者宗之生汝隂太守䕶軍襲葛繹子諱黙字静伯生晉
侍中右光祿大夫西平靖侯諱含字𢎞都隨元帝過江
已下七葉葬在上元幕府山西生侍中光祿勲西平定
侯諱髦字君道事具孝行傳生州西曹騎都尉西平侯
諱綝字文和生宣城太守御史中丞諱靖之字茂宗生
巴陵太守度支校尉諱騰之字𢎞道善草𨽻書有風格
梁武帝草書評云顔騰之賀道力並便尺牘少行於代
生輔國江夏王㕘軍諱炳之字叔豹以能書稱生齊侍
書御史兼中丞諱見逺字見逺和帝被弑一慟而絶梁
武深恨之事見梁周北齊書生梁鎮西記室㕘軍諱恊
字子和感家門事義不求聞達元帝著懐舊詩以傷之
撰晉仙傳五篇日月災異圖兩卷文集廿卷見梁書生
北齊給事黄門侍郎待詔文林館平原太守隋東宫學
士諱之推字介著家訓廿篇寃魂志三卷證俗音字五
卷文集世卷事具本傳黄門兄之儀周御正御史中大
夫麟趾學士隋文輔政不署矯詔索璽又拒之出為集
州刺史新野公後朝朔望引至御榻曰見危授命臨大
節而不可奪古人所重何以加卿事具周書弟之善隋
葉令子孫見于後黄門生皇秦王記室諱思魯愍楚遊
秦小記室字孔歸君之曾祖也隋司經校書東宫學士
率子弟奉迎義旗於長春宫招𤓰州拜儀同博學善屬
文自為父集序國史稱温大雅在隋與思魯同事東宫
彦博與愍楚同直内史省彦博將與遊秦同典校秘閣
二家兄弟各為一時人物之選少時學業顔氏為優其
後職位温氏為盛温氏譜亦載焉生勤禮字敬君之祖
也幼而朗悟識量𢎞逺工於篆籀尢精詁訓觧褐校書
郎與兩兄弟師古相時同時為𢎞文崇賢學士弟肓德
又於司經校定經史當代榮之太宗嘗令師古讃崇賢
學士以兄弟特命蕭鈞讃之曰依仁服義懐文守一履
道自居下帷終日德彰素里行成蘭室鶴鑰馳譽龍樓
委質著作郎修國史夔府長史贈虢州刺史生昭甫敬
仲殆庶無恤少連務滋辟強昭甫字周卿君之父也幼
而頴悟尤明詁訓工篆籀草𨽻書與内弟殷仲容齊名
而勁利過之特為伯父師古所賞重每有註述必令參
定嘗得古鼎廿餘字舉朝莫識盡令讀之髙宗侍讀曹
王屬贈華州刺史真卿表謝肅宗批荅卿之乃祖當為
碩儒既髙倚相之能遂有臧孫之後不墜其業在卿之
門生我伯父諱元孫衆君伯父聰頴絶倫尤工文翰舉
進士考功郎劉竒特標榜之由是名動海内累遷太子
舍人𤣥宗監國專掌令書嘗和遊苑詩批云孔門稱哲
宋室聞賢翰墨𤣥㨗莫之與先歴滁沂濠三州刺史贈
秘書監君仁孝友悌少孤育舅殷仲容氏䝉教筆法家
貧無紙筆與兄以黄土掃壁木石畫而習之故特以草
𨽻擅名天授元年糊名考校判入髙等以親累授衢州
㕘軍與盈州令楊炯信安尉桓彦範相得甚歡又選授
洛州温縣永昌二尉每選皆判入髙科侍郎蘓味道以
所試示介衆曰選人中乃有如此書判嗟嘆久之遂代
兄為長安尉太子文學以清白五為察訪使魏奉古等
所薦王邸初開盛選僚屬拜薛王友柱國伯姊御史大
夫張知泰妻魯郡夫人亡將葬數家占君不宜臨壙君
哭而拒之曰豈有忘手足之痛牽拘忌而忍自絶乎弗
從其年秋七月才生明遘疾而殁教義者隠而傷焉與
會稽賀知章陳郡殷踐猷吳郡陸象先上谷冦泚河南
源光俗博陵崔璩友善事具陸據所譔神道碑累贈秘
書少監國子祭酒太子少保真卿表謝肅宗批荅云卿
之先人德行優著學精百氏藝絶六書頻擢甲科屢升
循政曵裾王府名右鄒枚載筆春宫道髙徐沈既而壽
乖華髪器紆青雲業載史臣慶傳令子追存盛美褒贈
崇班且旌善於義方俾揚名於有後濠州生春卿杲卿
曜卿旭卿茂曾春卿工詞翰倜儻有吏材蘓頲舉茂才
偃師丞杲卿文理清峻所居有聲太常居攝常山太守
祿山反捦其心手開土門拜衞尉卿兼中丞城䧟杲卿
叱詈之遂被鈎舌支觧而終贈太子太保諡曰忠節真
卿表謝肅宗批荅云自羯胡猖狂入我河縣所在官吏
多受廹脅卿兄以人臣大節獨制横流或俘其謀主或
斬其元惡當以殺兵懸絶身䧟賊庭旁若無人歴數其
罪手足寄於鋒刃忠義形於顔色古所未有朕甚嘉之
曜卿工詩善草𨽻十五以文學直崇文館淄州司馬旭
卿善草書𦙍山令茂曾好屬文詁訓仁厚絶衆犍為司
馬君生闕疑允南喬卿真長幼輿真卿允藏闕疑仁孝
有吏能精詩傳善剖判杭州參軍允南仁孝有清識工
詩人多誦其佳句善草𨽻與春卿杲卿曜卿同日於銓
庭為侍郎席建侯所賞達奚珣薦為左補闕真卿時為
殿中正至三拱法座蹈舞而衣袂相接者三故允南賦
詩云誰言百人會兄弟也霑陪歴殿中膳部司封郎中
司業金鄉男喬卿仁和有吏幹富平尉真長清直早世
幼輿方雅有醖藉通班漢左清道兵曹真卿早孤䝉伯
父允南親自教誨舉進士歴校書制舉醴泉尉陟清白
長安尉三院御史四為大夫六為尚書再為採訪節度
充禮儀使光祿大夫魯郡公允藏敦質孝悌有吏能制
舉延昌令監察充朔方衣資使殿中三為侍御史中允
江陵少尹荆南行軍濠州及君孫泉明佐父開土門彭
州司馬威明卭州司馬季明子幹沛詡頗誕及外孫博
野尉沈盈盧逖並為逆胡所害各䝉贈五品京官濬好
屬文翹華正􁀙慈明都水使者頗好五言校書頲仁孝
方正明經大理司直嶺南營田判官執䘮九日不食頡
河陽尉顗鳯翔參軍頗工小楷洗馬頏恭仁奉禮郎並
早䘮逝紘方義主簿泉明覯並没蠻襲明微明德明未
仕通明獲嘉尉將明昌明尉克明崇文明經衞宻標榜
之翽有德行文詞華原主簿凖溧水尉覿頗工文襄陽
尉覲有文行𢎞文進士顥仁友清白常熟令封金鄉男
頴清介勤學侍郎蔣洌賞其判京兆兵曹襲金鄉男岫
仁純常熟主簿任城男頎浚儀尉頌清源尉頂幹辦揚
府法曹願長厚清白朝邑尉頵左率倉曹碩秘書正字
頮有吏幹歙州錄事參軍曲阜男䪻好為詩富陽尉顒
好為文常州參軍並粗有所立君之諸祖諸父羣從揚
庭頥並侍讀強學益期並學士中和至誠敬仲大智温
之澂之澹之搢挺援撰温泳陵並明經康成強學希莊
日損隱朝鄰幾知微舒説順勝式宣韶並進士制舉有
意中和趨庭希莊至刺史利仁明天文欣期元淑景靈
並校書光庭注後漢書嘉賔千里昇庠厈朝怡滔渾允
濟搢逸覿不器防有文詞博古少連㳟敏惇學行敬仲
温之以孝聞潤有風義冕鏻邈迢以清白稱其餘咸著
官族不獲悉數洪惟累祖之耿光丕業有若子泉𢎞都
之德行巴陵記望之書翰特進黄門之文章祕監華州
之學識肇自魯國格于聖代紛綸盛美遂舉集于君君
能述遵前人不敢失墜其事以忝聿脩宜其克饗尊榮
為清廟不祧之主真卿幸承遺訓叨受國恩既荷無疆
之休敢揚不朽之烈銘曰
系我宗邾顔公子封郳魯附庸亞孔聖浴沂風刺青徐
給事中䕶營栁渡江楓侍兄疾感虵童鄰火斷珥貂重
施七葉傳孝恭武騎都尉司徒便尺牘繼魚蟲慟君難
憤而終咨施室游湘東嗟禦正凛移忠臮黄門擅文雄
三韶長事東宫四穆叔史牢籠褒華州詁訓通小祕監
盛名鴻維少保文翰工莅畿赤五褒崇登望苑友桂叢
三超贈保儲躬流光盛廟貌融永不祧垂無窮
　建中元年歲次庚申秋七月癸亥朔鐫畢八月己未
　真卿䝉恩遷太子少師冬十月壬子男頵封沂水縣
　男碩新泰縣男姪男頂氶縣男頌費縣男頎鄒縣男
　微軀官階勲爵並至二品子姪八人受封無功無能
　叨竊至此子孫敬之哉
　
　
　
　
　
　
　
　
　
　
　
　
　金薤琳琅卷二十
