#+TITLE: 法帖釋文考異-明-顧從義
#+DATE: 2016-06-11 12:22:43
#+SOURCE: github.com/kanripo/KR2n0031 master cb58c5f9                
欽定四庫全書　　　　　史部十四
　法帖釋文考異　　　　　目錄類二(金石之屬/)
　　提要
　　　　(臣/)等謹案法帖釋文考異十卷明顧從義撰
　　　　從義字汝和上海人嘉靖中詔選善書者入
　　　　殿直應試稱㫖授中書舍人直文華殿隆慶
　　　　初以預修國史成擢大理評事其楷書行草
　　　　宗鍾王徑尺大字仿顔趙甚為文徴明王世
　　　　貞父子所重此乃所作淳化閣帖釋文於前
　　　　人音注辨其訛謬析其同異依帖本原次勒
　　　　為十卷手自繕寫而刋行之閣帖自米芾黄
　　　　長睿秦觀諸家而後踵加考訂者寥寥無幾
　　　　從義始參彚羣説輯成一編後來評帖者每
　　　　以為據而識見淺近又不得善本以相校勘
　　　　故搜羅雖廣而精審未臻今者恭逢我
　　皇上幾暇臨池折衷藝苑特取
　　　内府所儲閣帖遴其初搨最佳者為淳化四年
　　　　賜畢士安本
　　命内廷諸臣詳加校訂選工摹勒復還舊觀其間
　　　　蒐集諸家釋文至為賅備凡是非得失之故
　　　　仰荷
　　睿裁鑒定勘核精詳洵足嘉惠􁎎觚永垂奕禩其
　　　　從義所長者既已悉資採取誤者亦已駁正
　　　　無遺是書原不過為白茅之藉特行世既久
　　　　其用心之勤至亦頗有可取者故仍錄而存
　　　　之以不沒其薈稡之功焉乾隆四十五年九
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
法帖釋文考異原序
淳化法帖以閣本為祖而後臨摹傳倣刻者紛紜猶子
母相生孫曾相因雲仍耳禾愈逺而愈䧏即温陵一搨
乃有四十二家其他不可推乎刻者既無伏靈芝之絶
技鑒者亦無歐率更之妙賞肥瘦失眞巧拙莫辨遼豕
宋璞之流人自為寶相持而莫肯下幾何其不為聚訟哉
上海顧氏自御醫公以來世以博物好古相授受江東
推為文獻之族迨及廷尉汝和尤鍾情金石好無以尚
秦宮漢寢之刻積案支牀每覩一碑覯一碣傾赤仄而
不能償往往捐架上圖籍與室中之釵珥更或索米胡
奴以益之致必獲而後已既得則摩挲諦玩忘寢與食
㡬於紙弊墨渝而猶不忍去手購求日廣討論日博辨
析㡬㣲卓有定見審波磔而知人代㝷㸃畫以分郡國
美惡察之絲縷眞贋較於毫毛以為蘭亭有考絳帖有
評獨俾是本寥寥紫可奪朱乎於是釋其訛譌考厥異同
勒成一家之言傳諸好事之口手自繕冩以授鋟人嗚
呼斯不可謂之癖與抑古之所謂癖者寧獨一汝和哉
揚雄之太𤣥杜預之左氏王濟之馬支遁之鶴劉伶之
酒稽康之鍜與阮孚之蠟屐癖等耳其逸情髙韻足以
垂照簡編流響千古談者津津至今有遺味焉盖即甘
蟠蟲啖指爪嗜瘡痂好驢鳴亦皆使人解頥而忘倦豈
非玊之有瑕勝石之無玷乎汝和此書吾益取其癖焉
而已世故有同汝和之癖者庶㡬得免於覆瓿也夫太
原王穉登序
欽定四庫全書
　法帖釋文考異卷一　　　明　顧從義　撰
　　漢章帝書(黃伯思刋誤云凡草書分波磔者名章/草似此耆但謂之草猶古𨽻之生今正)
　　(書故章草當在草書先然本無章名因漢建初中/杜操伯度善此書章帝稱之故後世目焉今此卷)
　　(首帖偶章草便以為章帝書誤矣然此書亦前代/作但録書者集成千文中語耳米芾徑以此辯之)
　　(未中其病黃庭堅云疑只/是蕭子雲書之最得意者)
辰宿列張盈昃海鹹河淡鱗羽翔龍師火帝鳥官人皇
始制文字乃服衣遐邇壹體㒺談彼短無恃已長尺璧
非尚寸陰是競孝當竭力忠興温若思愼終宜令學優
登仕攝職從政都邑二京背芒(干禄字書芒/邙上俗下正)面洛浮渭
既集墳典亦(米云/偽帖)
　　晉武帝書(伯思云米云晉武當是孝武非也僕按/省啟帖與後譙王帖雖在疑録似非一)
　　(家書續帖中炎報帖頗與此筆法同炎晉武名非/孝武也然皆後人依放此帖末云故遣信還古者)
　　(謂使為信故逸少帖云信遂不取答眞誥云公至/山下又遣一信見告謝宣城傳云荆州信去倚待)
　　(陶隱居帖云明旦信還仍過取反凡言信者皆謂/使人也近世猶有此語故虞永興帖云事已信人)
　　(口具而今之流俗遂以遣書饋沕為信故謂之書/信而謂前人之語亦然不復知魏晉以還所謂信)
　　(者乃使之/别名耳)
省啟知既下須防具具(施作/之)揚州寒到有者比尚擬之
動靜更啟也數遣信還(米云/偽帖)
　　西晉宣帝書(伯思云阿史病轉差帖云晉宣帝亦/未然  按大觀帖叙在一卷第二不)
　　(當在武帝下/此類太多)
之白阿史病轉差(差即瘥疾愈/也後放此)未皆外曹尚書云(當作/之)
得書法
　　東晉元帝書(伯思云安軍破堽數朝三草書筆勢/糺繞若一其偽不疑僕㓜時嘗觀世)
　　(傳七賢書末有白字皆連名作㸃七人所作了無/小異雖當時筆法傳授或同然人書不同亦如面)
　　(焉不應乃爾無别因疑其偽是時宿輩長者或謂/不然後觀竇臮書賦始知七賢帖果李懷琳偽作)
　　(此三帝草書/亦是類也)
安軍未報平和之如何深可為事也
八月九日睿頓首(施宿大觀總釋/文作頓首頓首)忽中秋(闕/)　　懷便
微冷恒何如比殊不能佳惟勿得慰抱(闕/)　不多司馬
睿頓首(施作頓首頓/首米云偽帖)
　　東晉明帝書
伏想(作一/行)墓次安隱(隱穩古通/用後放此)守視文武平安
　　東晉康帝書
陸女郎問誶(息醉切/言也)如此可籌量之(有飛/白)
　　東晉哀帝書
丕死罪死罪承中書郎君疢患比委瘵情以灼恒伏念
垂心憂勞想得治力漸佳丕死罪死罪
　　東晉簡文帝書
昱白所示慶賜事具具(施作/乙乙)此莫大之禮(施作/祀)天下大
慶得率由舊章慰荅民望甚為盡善但奢則不適於時
儉則陋而不典正當斟酌其宜令得㑹中耳(文嘉本第/二三行闕)
(上二字第四行闕上三字第/五行第六行俱闕上四字)
　　東晉文孝王書(帖説既云道子白/當是會稽王也)
異暑復何如向見􁁜云卿小苦瘧不乃以為患治之不
(文本已上二行各闕五字通前八/半行皆白紙似闕損此方板也)遣不悉司馬道子白
　　東晉武帝書(語見晉武按米黃二公見則譙王為/襲封者矣晉武帝諱炎東晉孝武諱)
　　(曜大觀帖為晉武/帝次省啓帖下)
比(劉次粧釋/文作昨非)得譙王(名遜宣帝弟仕魏關/内侯晉受禪封譙王)書有欲仙語
吾荅之如别卿前云宜卿譙王叅之於衆云公書卿私
書君輙從衆以吾觀之寧當許也想所謂爾
　　宋明帝書(伯思云宋明帝帖云報休祜休範二家/内人知祜晉平王也範桂陽王也宋史)
　　(以祜為祐蓋册牘傳冩之訛當以祜為/是  按諸帖俱作祜豈帖反不足信耶)
鄭修容有兄喪今成服汝可令汝內人知之再報休祜
休範二家内人知也彧(明帝諱一/作感非)報
　　齊髙帝書
吾今至破堽在路粗可尋(潘允諒本右/有銀錠紋)還遲見卿不逺
願信知卿深意也(米云/偽)
　　梁武帝書
數朝脚(庭堅謂脚字㣲摹轉/缺筆是評長沙帖也)氣轉動不得多有憂懸情
也二謝處委曲復當有情故舊數有書問不可復有興
也知何時再言話報之(米云/偽)
　　梁髙帝書(伯思云米云梁髙當是齊髙非也此帖/末云蕭衍正梁武名梁武廟號髙祖此)
　　(書目誤以祖為帝耳本按潘得袁褧之閣本/顧從義所得螙損閣  標目下有小二字)
衆軍行人最今封如别曹郢州(曹景/宗也)近遣樊士眞領三
百人猶在漁湖其應用行合應有四千人(疑有闕此行/特稀而短)
故指白蕭衍疏(米云/偽)
　　梁簡文帝書
知康司馬卓以水淺未時發漢源冬涸理當有訜(茟云/切不)
(知/也)遄舟有及具(泉州本此/二字闕角)綱荅(米云/偽)
　　唐太宗書
不審夜來胷氣何似想當漸散痢復斷未江叔所患竟
不痊除奄然逝聞問悲痛哽咽何言想叔同氣之傷故
當難處今故遣使往叅具(施作/乙乙)無委諮(諮字下大觀帖/多二日二字伯)
(思云弔江叔帖非唐文皇書案髙宗永隆元年七月丙/申江王元祥薨即此帖所謂江叔也髙宗多以國呼諸)
(父如滕叔不須賜謂滕王元嬰猶/以元祥為江叔此正髙宗書也)
兩度得大内書不見奴表耶耶忌欲恒(施作/怕非)死少時間
忽得奴手書報娘子患憂惶一時頓解欲似死而更生
今日已後但頭風發信(文本有闕/空未補)便即報耶耶若少有
疾患即一一具報今得遼東消息錄狀送憶奴欲死不
知何計使還具耶耶勅
懷讓患水邊身腫復利形勢極惡耶耶意多恐不濟(潘/本)
(幷顧本俱闕/齊上一㸃)遺愛勞發大重氣候(一作/復非)似少可於豆盧
(覆姓/也)亦似難差傷念不可言奴報其婦知也
叔藝韞(藴通一/誤作輼)多材慈深善誨藹夙奉趨庭之訓早擅
臨池之工聞其比來復愛飛白昨故戱(劉與施俱/釋作遽非)操翰
墨聊以示藹(本文故藹二行頭上/木版朽壞殘闕不全)慙六文之(潘本有補/㾗錠紋顧)
(本有補㾗未下/錠文本未補)麗則異五際之芳詞忽枉來書談飾過
實顧惟菲迹非敢當仁披攬循環祗以增愧故斯表意
餘不多云諮(諮字下大觀帖多十五日三字伯思云叔/藝韞多材帖亦髙宗書中云聊以示藹謂)
(魯王靈夔之子范陽王藹也靈夔亦髙宗叔史稱其篤/學善草𨽻此帖所謂叔藝韞多材慈深善誨藹夙奉趨)
(庭之訓早擅臨池之工者以此後有荅進枇杷幷移營/五橋南二帖皆髙宗書此數段並誤入太宗帖中)
使至得所進枇杷子良深慰(一作/至非)恱嘉菓珍味獨冠時
新但川路既遥無勞更送今者梅炎藻夏麥氣迎秋香
飄蘭坂之風鏡轉桂巖之月為善之暇想(劉作/相非)足怡神延
望白雲載深離緒聊疏緑(一作/縁非)字此不多申諮(諮字下/大觀多)
(廿九日/三字)
使至辱書知公所苦少可慰意何言不知信復更復何
似時氣(潘本華叔陽本已上五字/少有殘闕獨顧本不損)漸冷善將息也所請
景賢公即宜畱聽追然後遣若無好藥更遣揀擇今為
北邊動靜奉勅即行相去(一作/知非)大近信使非遥實情欣
怉(施作/悦)耳遣無○(疑是/乏字)李世民呈
比者久嬰沈疾虛弊何言昨旦臨朝畧無勞惙㸔此稍
望平復未知於後何如且用慰心自怡而已昨夜痛發
少覺勞弊(華本弊字行左/有一卷二字)所(上有/補㾗)以不能相見若有事
進勑十一日
昨日來體履似漸可始聞卿不佳旦來何似勑
三五日來漸望平復所以不能相見恐更勞發勑
雅(一作/雍)州只為造船急所以如此早與書莫聽急賊已
至万(一作/一力)發兵恐少勑
卿與道宗誰已得多馬明當至故遣問即報勑十四日
所疾者漸可不至憂耳(此行獨低一/字諸本皆同)
北邊始有(華本行左有/一卷十三字)表至甚無事故書相報勅
八柱承天乾道由其廣運四維紀地坤元所以載安是知締
搆經綸必具風雲之佐燮諧樞宇咸資川嶽下(潘本華/本顧本)
(失波作下字淳熈脩/內司帖有波作之字)靈故軒丘御扆六相宣其景化媯
水乘時五臣濟其鴻業
數日來氣發今旦服一飲子不得相見有事進狀勑中
書門下三(一誤/作六)品廿七日
門下中書省及侍郎給事中舍人員外郎鎧曹叅軍左
右庶子(大觀連下明日移/營帖共作一帖)
明日移營向五橋南一二(一合二字/作三非)里着勅三日數日
來患痢今雖稍可猶自虛惙欲三五日將息諸司有事
進狀勅十一日
昨令今旦引髙麗人辭明日將來勅二日
卿昨日道服蜀葵可録方將來勅廿三日
唱箭處只道官號及姓不唱名不知是何人想彑應合
唱名勅三日(泉本此帖二/行有石裂紋)
　　五言秋日斆庾信體
嶺銜霄月桂珠穿曉露叢蟬啼覺樹冷螢火不温風花
生圓菊蕋荷盡戱魚通晨浦鳴飛雁夕渚集栖鴻䬃䬃
髙天吹氛澄下熾空
數年來每有征動雖復事非為已猶恐下有怨咨所以
廢甘泉之逰履燋金之弊寧可違凉忍暑不能適已勞
民想汝誠心惟吾是念自非孝情深結孰能以此為懷
省書澘然益增感念善(泉本此行/有石裂紋)自將愛遣此不多哥
哥勅
東都今年别稅草今既不去並停常税草彼處應無用
處且宜減納即早處分勿遲勅九日
　　唐髙宗書
太子無事欲僻洛城西門伏聽更不須覆奏勅廿三日
過午將審行𢎞福及倉糧悵乏絶戸數向衙裏來勅廿
五日(上二字/飛白)
卿及文瓘處俊敬𤣥午前到九乾門來勅廿九日
錢事且莫宣出勅(有飛/白)
六尚書及尚書左右承侍郎殿中將作少府司農等長
官今日晚間並喚向衙裏來勅至徳二日
昨日令卿等平章事遣作狀報何因不進勅六日
使至知𤣥堂已成得早了深以為慰不知諸作早晚總
待斷手日月猶賖必須牢固數日來極熱卿等撿校大應
疲倦陵初料髙一百一十尺今聞髙一百三十尺不知
此事虛實今因使還故遣相問勅十五日
今遣𢎞(孝敬皇/帝也)往東都逐生氣敬𤣥已下宮臣及隊仗
至彼聽入於文思章善等門祗承啟事進食等物並聽
其文思門宿衛處卿等共其相知檢校勅更不湏覆奏
廿六日
　　陳長沙王陳叔懷書(伯思云據陳史長沙王但有/叔堅而無叔懷其晜亦無此)
　　(名觀帖尾作名處疑是叔愼叔愼岳陽王也孫楨/云蓋摹傳之變宣和書譜亦作叔懷謂史不載其)
　　(名黃説/為優)
云須􁀙吾既不司此行極是(是字/疑)園中梅始發既無工
力治未花之與􁀙今付此不多叔懷答自足何用此花
(潘華顧三本花字内多/一晝泉本孫本無畫)
　　陳永陽王陳伯智書(伯思云陳文帝謂宣帝曰我/名子以伯汝宜以叔此卷陳)
　　(永陽王伯智書誤録/在長沙王叔懷後)
熱甚汝習讀為勞吾疾劣遣不具伯智疏
寒嚴比氣力何似僕疾劣甚情想遇今信㫖此不多陳
伯智疏
　
　
　
　
　
　
　
　
　法帖釋文考異卷一
欽定四庫全書
　法帖釋文考異卷二　　　眀　顧從義　撰
　　後漢張芝書(伯思云唐文皇右軍傳賛云伯英臨/池之妙無復餘蹤當是時逺購冥搜)
　　(古帖畢出而御府所蓄其富無倫尚無伯英書後/世豈可復得非特唐也晉世見者亦寡故庾翼與)
　　(右軍書云昔得伯英章草十紙過江亡失常歎妙/蹟永絶此卷草草芝白一帖差近古亦疑先賢摹)
　　(放也前知汝殊愁以下五帖米云皆張長史書信/然但帖中有云數徃虎丘祖希時面祖希張𤣥之)
　　(字也𤣥之與大令同時虎丘地耳/在江左當是長史書二王帖辭)
知汝殊愁且得還為佳也冠軍蹔暢釋當不得極蹤可
恨吾病來不辨行動潛不可(大觀帖合不可共作處字/後羲獻帖語亦有潛處字)
(以義詳之要是/王著誤分也)耳
終年纒此當治(施總釋注云治字本復字淳化帖/摹差劉作治按大觀帖摹正作復)何理
耶且方有諸分張不知比去復得一會不講意(施作/竟)不
意(同/上)可恨汝還當思更就理一昨(一本合二/字作所字)逰悉誰同
故數往虎丘不此甚蕭索祖希時面因行藥欲數處(按/此)
(行下空不能容/㸔字故提頭耳)㸔過還復共集散耳(淳化拖筆不過三/寸大觀乃至七寸)
不見奴粗悉書云見左軍彌數論聽故也
今欲歸復何適報之遣不知總散往並(上二字劉施釋/闕按書法當作)
(往/並)侍郎耶言别事有及過謝憂(有飛/白)勤
二月八日復得鄱陽等多時不耳為慰如何平安等人
當與行不足不過彼與消息(米云前五帖/並張旭書)
八月九日芝白府君足下不為(劉作所為陳作不日施/疑  按字形當作不為)
秋凉平善廣閒(劉施作/深非)彌邁想思無違前(一作/奈非)比得書
不逐(一作/遂非)西行望逺懸想何日不懃捐(庭堅/作指)棄(劉作/業非)漂
(庭堅/作湮)沒不當行李又去春送舉(一作/余非)喪到􁚢(一作/美)陽須
待伴比故遂蕳絶有縁復相聞飡食自愛張芝幸甚幸
甚
　　後漢崔子玊書(伯思云崔子玊書云數附書知聞/以解其憂唐人書也字亦非漢案)
　　(孫云伯英嘗云吾上方崔杜不足下比羅趙/有餘則叙崔當在張前大觀帖叙在張後)
賢女委頓積日治此為憂懸憔心今已極佳足下勿復
憂念有信來數附書知聞以解其憂(米云/偽)
　　魏鍾繇書(伯思云尚書宣示帖鍾書眞蹟本在王/丞相導家導過江時藏衣帶中以遺逸)
　　(少逸少以遺王修修死其母以修平日所寶幷入/棺眞蹟遂絶此本右軍所臨者白騎遂帖乃王大)
　　(令臨唐開元中在滑臺人家并逸少臨宣示帖藏/之故誤錄在鍾部長風帖乃逸少早年書殊云變)
　　(鍾體故亦誤寘此長風/范母齊梁人書非也)
尚書宣示孫權所求詔令所報所以博示逯(孫云音録/人姓  案)
(韻會音代及也古作逯又賄霽韻/鍾繇力命帖有復蒙逯及語正同)于卿佐必冀良方出
於阿是茤(芻/同)蕘之言可擇郎廟況繇始以疏賤得為前
恩橫所􁀙(一作眄/又盼同)睨公私見異愛同骨肉殊遇厚寵以
至今日再世荣(策/通)名(按諸本皆作荣名法帖譜係云黔/江帖荣名作荣石正與戯魚堂帖)
(同/)同國休慼敢不自量竊致愚慮仍曰逹晨坐以待旦
退思鄙淺聖意所棄則又割意不敢獻聞深念天下今
為已平權之委質外震神武度其(大觀帖度其右邊有/臣張長吉張仲文小)
(字/)拳拳無有二計髙尚自疏況未見信今推欵誠欲求
見信實懷不自信之心亦宜待之以信而當䕶其未自
信也其所求者不可不許許之而反不必可與求之而
不許勢必自絶許而不與其曲在已里語曰何以罰與
以奪何以怒許不與思省所示報權疏曲折得宜宜神
聖之慮非今臣下所能有增益昔與文若(荀彧/字也)奉事先
帝事有數者有似於此粗表二事以為今者事勢尚當
有所依違願君思省若以在所慮可不須復㒵節度唯
君恐不可采故不自拜表
繇白昨疏還示知憂虞復深遂積疾苦何乃爾耶蓋張
樂於洞庭之野鳥值而髙翔魚聞而深潛豈絲磬之響
雲英之奏非耶此所愛有殊所樂迺異若能審已而恕
物則常無所結滯矣鍾繇白
白騎遂内書不俟車駕計呉人權道情懷急切當以時
月待取伏罪之言蓋不以疑相府小縁心吞若八九(大/觀)
(即接/下帖)
弟常患常羸頓遇寒進口物多少(有飛/白)新婦動止仰人
十二日繇白雪寒想勝常得張侯書賢從帷帳之悼甚
哀傷不可言疾患自宜量力不復具繇白
得長風書靈柩幽隔三十年心想平昔痛慕崩絶豈可
居處抽裂不能自勝謝書(已上二字/閣本微闕)已乞(施作/具)日安厝
即其情事長畢奈何松等隕動哀情頓泄亦難可言郗
還未卜聊示友中郎相憂不去心感遠懷近增傷惋每
見范母子哀號使人情悲(米云齊/梁人書)
　　呉青州刺史皇象書(伯思云皇象文武帖蓋寫漢/東觀校書郎中髙彪送幽州)
　　(督軍御史第五永箴耳結字亦古史本云呂尚七/十此云師尚七十史本云明其果毅此云昭其果)
　　(毅師作吕昭作明盖作史者避晉諱五將三門下/當云地有九變丘陵山川人有計策六奇五間總)
　　(兹三事謀則咨詢無曰已能務在求賢淮陰之勇/廣野是尊周公大聖石碏純臣以威克愛以義滅)
　　(親勿謂時險不正其身勿謂無人莫識已眞忘富/遺貴福禄乃存枉道依合復無所觀先公髙節越)
　　(可永遵佩藏斯戒以厲終身時蔡邕輩並賦詩送/永獨彪作此箴邕等甚美之以為莫尚也全章見)
　　(東漢書此段軼之象書人間殊少惟建業有吳時張/天發神䜟碑若篆若𨽻字勢雄偉相傳乃象書也)
　　(懷瓘目以沉著痛快眞得其筆勢云皇象後章草/一表蓋唐人偽作其體正與世傳曹植書鷂雀賦)
　　(同皆非眞蹟至若孫皓上晉武帝表/亦章草書字畫髙古與此有閒矣)
文武將隊(一作/墜)乃俾俊臣整我皇綱董此不䖍古(史有/之字)
君子即戎是(劉施俱/作從)身昭(史作/明)其果毅尚其桓桓師尚(史/作)
(呂避晉/諱也)七十氣冠三軍詩人作歌如鷹如鸇天有泰一
五將三門地
臣象言頑闇容(庭堅/作空)薄(庭堅作/蕩非)加以年老凡百乖(庭堅/作朽)
(者長沙傳/摹失眞也)穢無所中(庭堅作中/一作聞)宜特蒙哀傷(庭堅作/侍是)殊
異之遇安感騎乘之懽逰息之燕淳和足使忘軀(庭堅/誤作)
(儉/)命(疑作/欲)榮(庭堅誤/作裏)觀足以光心膂延望翹翹念在効
報而蕭走垂須終何才力(潘本右/有綻文)以答新恩唯尚有借
近趙走文過首(施作/省非)貧尚尋天恩智方當私成無往顔
愛自彌文唯(米云此帖章/帝一手偽帖)
　　晉丞相張華書
得書為慰僕諸惽疾已甚(已甚二字/施作欲字)蹔西臥歸還乃悉
比將念(可/疑)反(施作/及非)不具張華呈(施作呈字疑/一作頓首)
　　晉丞相桓温書
大事之日㒒在都謂無所復見慰勞又計時事也逐節
郎來已具言意餘所(淳化摹誤/大觀摹正)慰勞諸都督(按上二字/當作都督)
(二字劉釋作相具答大觀摹正/相具答三字施釋又與劉同)邊將粗當爾耳㒒無所
使(當作/䕶)酒席(劉作/治度)意
　　晉丞相王導書(文本標目板有朽壊晉/丞相三字糢糊不全)
省示(一作/不)具卿辛酸之至(庭堅作言/一作意)吾甚(劉與施同作/案書法當)
(慮/)憂勞卿此事亦不蹔忘(庭堅作/忌非)然書足下所欲致身
處尚在彀(劉作彀形稍近庭堅作殿義亦通一作/殷大觀竟摹作冦故施以劉釋為非)中王
制正自欲不得許卿當如何導亦天明往
導白改朔(淳化摹可疑/大觀摹正)情增傷(大觀摹/正立人)感濕烝(一作/惡非)自
(一作/日)何如頗小覺(大觀摹/正覺字)損不帖有應不懸耿連哀勞
滿悶不具王導(施釋導字下/多一白字)
　　晉丞相王敦書
敦頓首頓首蜡節忽(潘本右/有綻紋)過歲暮感悼傷悲意(施分/作今)
(邑/)想自如常比苦腰痛憒憒(心亂也一/作快快)得示知意反不
以悉王敦頓首頓首
　　晉中書令王洽書
洽白辱告承(陳與義曰/此字畫失)問洽故爾劣劣冀以復叙還日
(一作/白)不具王洽再拜
洽頓首言不孝禍深備○(劉作紛按書法可疑施作豫/其釋注云劉修撰無言以館)
(閣法書刻於私家有此帖乃側注豫字恐是後人署名而/淳化大觀帖摹以入行鈎勒復差蓋不可辨劉氏本豫字)
(甚明/也)嬰荼毒蔭恃亡兄仁愛之訓冀終百年永有憑奉
何圖慈兄一旦背棄悲號哀摧肝心如抽痛毒煩冤不
自堪忍酷當奈何痛當奈何重告惻至感增斷絶執筆
哽涕不知所言洽頓首言
洽頓首言兄子號毁不可忍視撫之摧心發言哽慟當
復奈何洽頓首言
洽白向感塞不成叙得告承(大觀摹/正承字)問殊乏劣白不具
王洽再拜
　　晉司徒王珉書(伯思云王小令此年帖本唐人所畜/與二鍾虞松三帖為一卷珉帖末)
(云輔國司馬君筆勢婉雅與此有間/矣此亦無後五字潘本此下有錠紋)
珉頓首頓首此年(本文補㾗/右貫標目)垂竟(大觀少/末一鈎)悲懷兼割不
自勝奈何奈何寒切體中比何似甚耿耿僕疾遂不差眠
食少憂深遣書不次王珉頓首頓首十八日珉白比(劉作/以)
二書蹔至未更近問懸情不適以可不吾羸疾故爾憂
深力書不具(施作/乙乙)王珉敬問
何如僕故頓弊力書不次王珉頓首頓首上下何如㒒
上下上下大都蒙恩得書至之吾亦
今欲出耳吾此月急遣(庭堅作/亟盡)廿四是王濟祖日欲必
赴卿可剋過明(庭堅作則/劉作的)吾(大觀多/一早字)當下解相待飡(按/書)
(法當/作限)出(上四字庭堅作/想你臨書非)亦遣報既至王家(一作/敬非)畢卿可
豫檄(庭堅作報謂/傷筆非也)光公令作一頓美食可投其飯也王
珉相報
　　晉司徒王珣書
三月四日珣頓首末冬衆感得七月書知問即日(一本/無日)
(字/)何如服(一作/秋字)弊憂之劣不具(施作/乙乙)王珣頓首白
　　晉侍中王廙書(伯思云王世將廿四日帖與弟一/卷數朝等偽帖字勢無異惟後兩)
　　(表極古信能傳鍾氏筆意而右軍學之也表中有/云頓乏勿勿案顔氏家訓云世中書翰多稱勿勿)
　　(相承如此莫原其由或有妄言此忽忽之殘闕耳/説文勿者州里所建之旗蓋以趣民事故悤遽者)
　　(稱勿勿僕謂顔氏以説文證此字為長而今世流/俗又妄於勿勿字中斜益一㸃讀為勿字彌失眞)
　　(矣案祭義云勿勿諸其欲其饗之也注勿勿猶勉/勉也慤愛之貌杜牧之詩浮生長勿勿是知勿勿)
　　(出於祭義古人詩中用/之不特稱於書翰耳)
廿四日廙白唯久白想適妙來行未面遲想得示知因
(施作/同)云冀何生相見近及不多王廙白(米云同章/帝一手偽)
臣廙言臣祥除以復五日窮思永逺肝心寸截甘雪應
時嚴寒奉被手詔伏承聖體御膳勝常以慰下情臣故
患匈滿氣上頓乏勿勿慈恩垂愍每見慰問感戴屛營
不勝䘖遇謹表陳聞臣廙誠惶頓首頓首死罪死罪
臣廙言昨表不宣奉賜手詔伏承聖體勝常以慰下情
不審夙昔復何如承鄭夫人乃爾委頓今復增損伏惟
哀亡愍存益勞聖心謹附承動静臣廙言
七月十三日告籍之等(可/疑)近日遣王秋書不言(一作具/一作□)
(乙俱/非)月側(一作/何)復半念汝獨(一作/緬)思不可堪居奈何奈
何雨凉不差(施作審當作佳字/大觀連下為一帖)
㛐(干禄字書㛐嫂嫂上俗中通下正又禮記/三老五更蔡邕曰更當作叟其來亦舊矣)何如汝所
患遂差未懸心不可言阿母蒙恩上下悉佳宜(一作/聞)可
行(闕劉施闕一作/  鴻疑作㵼)疾如復斷要取未斷愁人宜復具(一/作)
(乙/乙)日發與别惘惘不可言今遣使未北反(大觀摹/作及)書不
足白復會(一作/言)日消息廙疏
　　晉太宰髙平郗鑒書
鑒頓首頓首災禍無常奄承遘難念孝性攀(凡偏旁手/亦作于)慕
兼剥不可堪勝奈何奈何望逺未縁叙苦以增酸楚鑒
頓首
　　晉侍中郗愔書
九月七日愔報比得章知弟漸佳至慶想令(一作/今)漸(大/觀)
(書法少/二㸃)勝食進(一作/逢)不新差難將適猶懸憂遣不具(施/作)
(乙/乙)愔報
廿四日愔報比書想悉達(一作連/一作違)日諒弟佳不及數字
愔報逺近何也(劉施闕一/作地非)王右軍竟去不付石首干(古/乾)
(字/)一節
想親親(當作/乙乙)悉如常敬豫(王恬/字)何當(長沙帖分作少用/二字且分作兩行)
(誤甚/矣)來耶道祖故未善(一作/曾非)差恒在尚書不見來多日
　　晉中書郎郄超書
超言逺近無他説荀(一作/苟)異問者定虛耳云段龕歸順
不知審不(不否通後凡遇/此可以意求)王江州(羲之凝之皆嘗/為江州刺史)為宗
正似已定前所傳者虛妄耳異同自㫖啟超言
　　晉尚書令衛瓘書
頓(按頓字下當有首字古人作字畧希即可當字孔/琳之帖尾頓首亦如此寫又羲之帖亦如此冩)州
民衛瓘惶恐死罪中闕音敬望想想(一作/報)懷在外累年
始爾得還情甚踊躍旦(當作/且)望(當作/至)卅里上領(當作/須)節
度明日乃入奉説欣承福祚自(當作/得)白不具瓘惶恐死
罪(施釋重死/罪二字)
　　晉黃門郎衛恒書
一日(文本上二字/板朽糢糊)有恨知問未面為歎欲七日云(一作/之)
耶(文本上四字/板朽糢糊)恒白
　　晉太𫝊陳郡謝安書(伯思云謝安後一帖傳摹逺/甚米以為偽者蓋以惶恐再)
　　(拜當時罕用然於尊老者或有之陶華陽眞誥/中有帖云許𤣥惶恐再拜正晉世體)
安頓首頓首每念君一旦知(泉本此行/有石斷紋)窮煩寃號慕觸
事崩踊尋繹荼毒豈可為心奈何奈何臨書悽悶安頓
首頓首
六月廿日具記道民(稱道民庭堅謂蓋事五斗米道考/史王氏世事五斗米道凝之彌篤)
(未聞安石恐當時通俗尚之案後漢張燕輩託天師道/陵立祭酒治病使人出米五斗而病随愈謂之五斗米)
(道/)安惶恐言此月向終惟祥變在近號慕崩慟煩寃深
酷不可居處比奉十七十八日二告承故不知甚馳灼
太熱尊體復何如謹白記不具謝安惶恐再拜(米云前/帖眞後)
(六月帖/偽書)
　　晉散騎常侍謝万書
七月十日万告朗等(詔朗川/並早卒)便流火感傷兼切不自勝
奈(泉本此行/有斷石紋)何奈何轉凉汝等各可可(大觀第二/可摹作之)知近
聞邑邑吾涉道動下疹乏少力力及不具(施作/乙乙)告父疏
　
　
　
　
　
　
　
　法帖釋文考異卷二
欽定四庫全書
　法帖釋文考異卷三　　　明　顧從義　撰
　　晉太尉庾元亮書(伯思云庾亮書云奉告書箱先/為媞子作案江淮之間謂母曰)
　　(媞此云媞子未知目何戚也爾雅云媞媞安也/案史庾亮字元規大觀標目庾亮置三卷第四)
亮白奉告書葙(案急就章箱/亦作草頭)先為媞(音氏又/音啼弟)子作輙先
以奉之研今作之支髮枕今作(劉作作/施作注)無作(劉作作/施作治)模
若有可權付之亮再拜(案大觀帖自開禧以後磨去亮/字右邊轉筆蓋避逆亮諱也)
　　晉車騎將軍庾翼書(伯思云庾翼帖稱故吏從事/中郎按翼嘗為陶侃太尉府)
　　(從事中郎此當是與侃/啟也大觀置三卷第五)
故吏從事中郎庾翼叅軍事劉遐(字正/長)死罪白昨所啟
龎遺孟􁘴(日榻/飛也)所請求述上事事須撿挍(一作/㧞非)諮論光
駕當出請不從詣録事中郎共詳處别白謹啟翼遐死
罪死罪
已向季春感慕兼傷情不自任奈何奈何温和足下何
如吾哀勞何賴愛䕶時不足下須(一作/頃)氣力熟若别時
(米云同章帝/一手偽帖)
　　晉太守沈嘉長書(按史沈嘉字長茂/大觀置三卷第六)
十二月十三日嘉頓首頓首歲有感懷深寒切想各平
安㒒勞弊遣不具(施作/乙乙)沈嘉頓首頓首
　　晉侍中杜預書(伯思云杜預有十一月十四日帖/云道逺書問又簡間得來況非當)
　　(時尺牘中語或是江左人書不特親故帖偽也親/故末云數附書信以慰吾心亦近世流俗語耳大)
　　(觀置三/卷第二)
十一月十四日預頓首嵗忽已終别久益兼其勞道逺
書問又蕑間得來況(一作/説)知消息申省次若言面(米云/此帖)
(眞/)
親故數移轉想祖父白具云也祖父如足下來言小大
云具孤(劉施/作絶)女(劉作汝/一作如)親親也有信數附書信以慰吾
心也(米云同章/帝偽帖)
　　晉王循書(大觀標目作晉中軍將/軍王循置三卷第七)
七月廿四日循遮(施闕一/作舊非)頓首秋月感思深得近示為
慰餘熱比復可不㒒疾患故爾不平復頓勿力書不盡
王循遮頓首(褚遂良羲之書目有阿遮帖張彦逺帖語/中有報敬倫遮恐是王氏子姓米云同上)
(偽/)
　　晉劉超書(伯思云晉劉超為人慎密自以書類元/帝不敢與外書此帖不應尚傳又字勢)
　　(與元帝大别其偽審矣大觀標目/作晉衛尉劉超書置三卷第九)
超死罪白如命皆令有本末保任然後受随宜分處謹
白
　　晉散騎常侍謝璠伯書(大觀置三/卷第十)
此計江東精兵不可卒得唯當善養見者而事慮日多
如比來憂懷實已萬端
　　晉黃門郎王徽之書(大觀作晉黃門侍/郎置三卷第十一)
得信(潘本右/有錠紋)承㛐疾不减憂灼寧復何言(陳云劉/作耳誤)吾便欲
往恐不見汝等湖水泛漲不可渡遂復隔(孫本闕/耳旁)絶不
然尋已往彼故遣疏知吾逺懷不具徽之等告
　　晉謝莊書(伯思云謝莊首終仕宋而題曰晉大誤/大觀標目作宋光禄大夫謝莊置三卷)
　　(第二/十六)
弟昨還方承一日(一合二/字作間)忽患(一作/戀)悶當時乃爾大惡
殊不易追企怛(一作/垣)想諸治昨(施云/疑)來已漸勝眠食復
云何頃(一作/須)日寒重春節至居患者無不憎(施作/增)動今
作何治眼風不異耳指遣承問謝莊白呈左㒒射
　　晉侍中司馬攸書(攸封齊王幾為太子者數矣合/置司馬道子之上大觀標目作)
　　(晉齊獻王侍中司馬/攸書置三卷第一)
攸惶恐頓首頓首望近未得諮承以為(華本以為右/有三卷二字)委
(華本委字/下有補㾗)積比已秋風不審尊體何如冀行得禀受首
頓首
　　晉劉瓌書(伯思云劉瓌之迺東晉時善八分者大/令既不肯書太極殿榜謝安石遂令瓌)
　　(之以八分題之今此帖非眞與王廙廿四日廙帖/無異按瓌之字元寶仕至御史中丞脱一之字大)
　　(觀標目有之字/置三卷第十五)
瓌之頓首(帖空/一字)末陽逺感閏知有患耿耿知以自屈恨
不相見力及不比望懷之(大觀帖多頓首頓首四/字米云同章帝偽帖)
　　晉王坦之書(伯思云王著叙坦之書列於逸少諸/子間意以名皆從之殊不知坦之迺)
　　(述子自太原王耳非琅琊王也非通古甚那至爾/案坦之仕至安北將軍與上徽之易至始得大觀)
　　(標目作晉中書令王/坦之置三卷第十六)
坦之惶恐言不知己興(施作/與)謝郎論坦之事未其意良
(一/斷)作不了者今當(此字/疑)詣公自陳願告坦之惶恐言
　　晉王渙之書(伯思云王氏凝操徽渙之四子書皆/眞帖逸少七子上四人與子敬書具)
　　(傳惟𤣥之肅之遺蹟未見皆得家範而體各不同/是善學逸少書者猶顔延年對宋文帝論其諸子)
　　(自謂竣得臣筆測得臣文㚟得臣義躍得臣酒書亦/猶是也㒒今以擬王氏諸子則逸少之書凝之得)
　　(其韻操之得其體徽之得其勢渙之得其貌獻之/得其源然而大令之書特知名而與逸少方駕者)
　　(蓋能本父之書意所循者大故也眞行則法鍾草/聖則師張二家之法逸少所自出從而效之所以)
　　(特髙於諸王猶魯堂諸子由賜商偃皆以儒稱/卒之得其傳者子淵而已大觀置三卷第十四)
渙之等白不審二㛐常患復何如馳情倫直等平安計
㛐倫奴已應在道企遲適東五日動静最差速(華本右/有三卷)
(二/字)姑如(華本右/有六字)復小勝冀遂和耳猶不寧餘上下(施合/二字)
(作/叔)故常患反側此悉佳渙之等白
　　晉王操之書(仕至侍中尚書大觀作晉侍/中王操之置三卷第十二)
操之等白得識婢書慰意知年光數問可不不得姜順
消息懸心操之頓首(施作等/白二字)
　　晉王凝之書(仕至左將軍會稽内史大觀作晉/左將軍王凝之置三卷第十三)
八月廿九日告庾氏女明便授衣感逝悲歎念增逺思
得郄中書書説汝勉難安隱深慰懸心漸(施作/微)冷産後
何似宜佳消息吾並更不佳憂之遣不次凝之等書
　　晉征西司馬索靖書(伯思云索靖有七月廿六日/帖本七紙晉王平南廙每寶)
　　(玩之値永嘉亂乃四疊綴衣中以度江唐蒲州桑/泉令君盧器得之疊蹟猶存今所録惟一紙耳摹)
　　(傳失眞無復意象大/觀置三卷第十七)
載妖㜸過臧災甾莫告咎臯陶惟(施釋/闕)士繩罪報鞠按
城(劉釋/闕)㨿號裁割辜戮羞屈愬謾逆曲歸想輟寂鬪爭
念復鞉鼓肆陳愛曰(施釋/闕)於予(劉釋闕/一作爭)琴瑟以詠歌其
命禽爵翔榮(一作集/一作巢)獸乃鼔(劉釋/作歌)舞聲翳麗城越動飛
走脉土處(一作/䖍)農姬業(疑作/棄)掌稷
七月廿六日具書靖白雖數相聞不解勞倦信至(施作/具非)
得書悉知弃云宅及計來東言展有期索靖白
　　晉侍中劉穆之書(大觀晉作宋置/三卷第二十七)
所欲(劉釋疑施/作亦知是)足下家弊耳倉卒無禄故(施疑當/作官字)推遷
不得不相用事已御出寧復吾所得廻復足下且當就
之公還當思更律(華本更律二字糢糊右有十一二/字潘本二字亦糢糊獨顧本不損)啟
申師情事也劉穆之白(米云同章/帝偽帖)
　　晉尚書王劭書(大觀標目作晉尚書令/王劭置三卷第十八)
劭白明便夏節哀慕崩摧肝心抽絶煩寃彌深不自忍
任痛當奈何當復奈何得告為慰腫轉差勞悴勿勿力
及不次王劭再拜(米云同章/帝偽帖)
　　晉車騎將軍紀贍書(伯思云紀贍帖中有云貧家/無以將意所謂物微意全也)
　　(觀此語不待見筆蹟可判其偽矣大觀釋注云石/刻標題誤以瞻為贍史作瞻大觀標目作晉侍中)
　　(紀瞻置三卷/第二十一)
瞻白昨信來(闕/)　(此上二字劉與施釋/俱闕一作永携可疑)今蓋(一作送案/書法當作)
(逞/)又貧家無以將意今粉二斗少香所謂(施釋注中陳/與義云劉誤)
(當作/須)物微意全者也力書不多紀瞻頓首
　　晉司徒王廞書(大觀置三/卷第二十)
告誘靜媛靜儀靜婔此晦便當假葬永痛抽剥心情𤓰
(劉施俱/作分字)割不自勝念汝等追痛摧慟纒綿斷絶何可堪
任痛當(案潘本華本割不字纒綿斷絶/字當字俱糢糊惟顧本俱全)奈何當復奈何
遣施(施作悲又疑未是或作/憵玊篇晉狄切急速也)涕不次廞疏(大觀帖有八/月廿八日五)
(字/)
　　晉太守張翼書(大觀置三卷/第二十二)
廿三日　(劉施闕/當作賴)　(劉作卿施闕一/作即當作郎)翼頓首節過多懷
得近書為慰意以何如深勞弊頓曳力還不具(施作/乙乙)
　　晉陸雲書(位至都督大觀標目作晉都/督陸雲置三卷第二十二)
三月十六日雲白春節餘不適得示知足下平安為思
面未知何由如何信數之及卿既清邃可之(一作云/一作與)經
髙(施作髙孫/本摹作亭)言人歎之當令征南取之也(米云已上三/帖同章帝偽)
(帖/)
　　晉海陵恭侯王邃書(大觀置三卷/第二十四)
寒佳不張丞婚事云何是良對足下可時令知女决也
王邃白
　　晉中書令王恬書(大觀置三/卷第十九)
得示知足下問吾故不差殊劣劣力小(一作/少)具(施作乙/乙一作)
(令/)王恬白
　　晉太守山濤書(伯思云山濤啟事與李懷琳所撰/七賢書中濤書自相矛盾但此啟)
　　(文是而書非七賢帖中筆語/皆妄也大觀置三卷第三)
侍中尚書僕射奉車都尉新沓伯臣濤言臣近啟崔諒
史曜陳准可補吏部郎詔書可爾此三人皆衆論所稱
諒尤質正(一作/止)少華可似敦教雖大化未可倉卒風尚
所勸為益者多臣以為宜先用諒謹随事以聞(此上十/九字長)
(沙帖誤連/羊欣書後)
　　晉侍中卞壺書(大觀置三/卷第八)
足下佳不朝　(劉與施俱闕恐/是比中二字)郎上獲諸誠(一作/城非)文墨
至便在舍事許改愛子紙下物知此草勿令一人見也
吾今勅書事令不發(案筆法/當作友)亟付卿發發便宻令人傳
(施云劉釋作傳/非疑是防字)之壺白
　　晉謝發書(大觀置三卷/第二十五)
晉安素自强壯且年時尚可當延遐期豈謂奄至於此
自畢逺境二三惋愕不能已已未欲㫖問悲酸悒悒想
不久可得還耳執筆惻感(此上三字潭帖誤連山濤書/後米云已上二帖同章帝偽)
(帖/)
　　宋特進王曇書(案曇首乃僧䖍之父也失一首字者/下誤以首為荅耳大觀作王曇首)
　　(置三卷第/二十八)
昨服散差可(施作/耳)然不過佳請示(劉施作/清和)所(當作/亦)宜如
更增劇(華本如更增劇字未能字/俱糢糊潘本顧本俱完好)恐難為力耳未能合
(施作/令)遣從(施作/俗)有餘念故(一作/頓非)耳王曇首和南
　　宋中散大夫羊欣書
三月六日欣頓首暮春感摧切割不能自勝當奈何奈
何得去六日告深慰足下復何如腳中日勝也吾日弊
難復令自顧憂歎情想轉積執筆增惋足下保愛書欲
何言羊欣頓首(米云同章/帝偽帖)
　　宋太常卿孔琳書(伯思云孔琳之帖有恨恨腳中/轉劇近明散未覺益十二字偏)
　　(小蓋行側注字摹帖者妄以入行耳當依本/為勝孔琳按史名琳之大觀標目有之字)
日月深酷撫膺崩呌心肝分膾尋繹懊憹觸感隕絶孤
思悒悒自羣(書法/疑)地最(施作窮字於/書法為長)當奈何不孝奈何
念痛悼難勝得去月二示知(潘本華本顧本/俱糢糊泉本完)良(施作/君)所
患故尔不差甚有幽悒(上二/字疑)熱盛比復何似想已轉佳
眠食極勝也善將治之孤子並疾患歎具(施作歎/歎非)悒悒
(施云長睿作恨恨蓋恨與/歎字本接續文理皆通)腳中轉劇近明散未覺益(孫/帖)
(覺益二字/俱失眞)惙頓何賴扶力迷甚(劉作反陳作/甚疑作亡)不次孤子
孔琳之奈何(一合作/等字)頓首
　　齊侍中王僧䖍書(伯思云王僧䖍兩啟皆佳結字/與擬王琰乞江郢所統郡啟同)
　　(書聲信/不虚得)
臣僧䖍啟劉伯寵陶瑾稱勅二岸雜事悉委臣判聖恩
㒺已奬使入效斯實臣下驅馳至願且職事所司不應
多陳雖奉今􁁉臣豈敢於外下意不先上聞正當磬率
管見令官長啔審可否之宜會須恩裁此乃更亂天聽
或致煩壅且得仍舊以待能者恐於事體二三惟允伏
願少留神照察覽所啟非敢辭務懼塵聖化謹冒輸請
伏追震怍謹啟
臣僧䖍啟南臺御史謝憲乃堪驅使臣門義舊粗是所
悉統内新故雜米數十萬斛實須督切憲今請假在此
臣欲折以統攝庶得速辨其頻經督運已有前效謹以
啟聞伏願聽許謹啟
　(黃伯思䟦祕閣法帖三卷後帖已向季春等十七家/此卷偽帖過半自庾翼後一)
　(皆一手書而韻俗筆弱濫厠諸名迹間始予觀之但/知其偽而未審其從來及備員祕館因彚次御府圖)
　(籍見一書亟中盡此一手帖每卷題云倣書第若干/此卷偽帖及他卷所有偽帖皆在焉其餘法帖中不)
　(載者尚多竝以澄心堂紙寫蓋南唐人聊爾取古人詞/語自書之爾文真而字非故斯人自目為倣書蓋但)
　(録其詞而已非臨摹也國初論次法帖時如王著輩/不悟其非但采名雜載眞帖可勝歎哉今列此卷内)
　(一手偽/帖於左)
　(庾翼後一帖/王循)　　(沈嘉/劉超)　　　　　(杜預後一帖/司馬攸)
　(劉瓌/紀贍)　　　　　(劉穆之/王廞)　　　　(王劭/張翼)
　(陸雲十五家幷庾山濤預後一帖皆卞壺偽書/  右          翼杜          一手)
　(庾亮璠/謝伯)　　　　(庾翼前一帖/王徽之)　　(杜預後一帖/王凝之)
　(王操之/王坦之)　　　　(王渙之/謝莊)　　　　(索靖/王邃)
　(王恬䖍/王僧)　　　　(王曇首/)　　　　(孔琳之/)
　　(右十四家幷庾翼杜預前一帖皆眞帖/)
　
　法帖釋文考異卷三
欽定四庫全書
　法帖釋文考異卷四　　　明　顧從義　撰
　　梁尚書王筠書(大觀置四/卷第四)
筠和南至節過念哀慕深至情不可任寒凝道體何如
想比清豫弟子羸勞每惡惙弊何理(大觀摹/作俚)眷請勤御
比日來叙遣白王(案書法/作至)筠和南
　　梁特進沈約書(大觀置/第五)
今年殆差(劉施作/約垂)故爾(二字劉/施闕)始得此(泉本此行/有石斷紋)事至
(二字劉/施闕)沈約白(一作/行)十一月十六日
　　梁交州刺史阮研書(大觀置四/卷第六)
道增至得書(潘本得書甚勿未因中有補㾗直貫/刺字刺字左有錠紋顧本未下錠)深慰
已熱卿何如吾甚勿勿始(大觀失摹女/字内一㸃)過嶠今便下水
未因見卿為歎善自愛(潘本上三字/左有錠紋)異日當至上京有
因道增行所有(劉施/作具)少字不具(施作/乙乙)阮硏頓首(大觀帖/有四月)
(一日四字米/云同章帝偽)
　　梁征南將軍蕭礭書(伯思云齊豫章王凝孫礭子/範之子在梁位司徒右長史)
　　(此云征南將軍不知何㨿恐是梁邵陵王綸之子/確也其書孝經一章亦近世偽體非江左書阮硏)
　　(帖亦然為孫云一作確梁邵陵王綸之子也史謂/工楷𨽻  秘書丞若作齊豫章王孫位至司徒右)
　　(長史俱不曾為征南將軍大觀作/梁廣州刺史蕭確置四卷第七)
故以孝事君則忠以敬事長則順忠順不失以事其上
然後能保其禄位而守其祭祀蓋士之孝也詩云夙興
夜寐無沗爾所生(米云同/章帝偽)
　　梁蕭思話書(宋征西將軍大觀作宋征西/將軍蕭思話置四卷第三)
一月三日思話自節近説寒切足下復何如比何一涉
道久當諸惡耶少首(二字/疑)望近吾所患猶爾思話白
　　梁蕭子雲書(伯思云蕭子雲有章草史孝山出師/頌一章甚古雅與此卷正書列子逺)
　　(矣紙中王濛筆下徐偃信篤論也按史位至國/子祭酒大觀作梁侍中蕭子雲置四卷第八)
舜問乎丞曰道可得而有乎曰汝身非汝有汝何得有
夫道舜曰吾身非(潘本吾身非左有/錠紋顧本未下錠)吾有孰有之哉曰
是天地之委形也生非汝有是天地之委和也性命非
汝有是天地之委順也孫子非汝有是天地之委蛻也
故行不知所往處(潘本知所往處右有錠/紋顧本有補㾗未錠)不知所持食
不知所以天地强陽氣也又胡可得而有耶
齊之國氏大富宋之向氏大貧自宋之齊請其術國氏
告之曰吾善為盜始吾為盜也一年而給二年而足三
年大壤自此以往施及州閭向氏大喜喻其為盜之言
而不喻其為盜之道遂踰垣鑿室手自所及亡不探也
未及時以臧(列子/作贓)獲罪沒其光居之財向氏以國氏之
謬已也往而怨之國氏曰若為盜若何向氏言其狀國
氏曰嘻若失為盜之道至此乎今將告若矣吾聞天有
時地有利吾盜天地之時利雲雨之滂潤山澤之産育
以生吾禾殖吾稼築吾垣建吾舍吾陸盜禽獸水盜魚
鱉亡非盜也夫禾稼土木禽獸皆天之所生豈吾之所
有然吾盜天而亡殃夫金玊珍寶榖帛財貨人之所聚
豈天之所與若盜之而獲罪孰怨哉向氏大惑以為國
氏之重冈已過東郭先生問焉東郭先生曰若一身庸
非盜乎盜陰陽之和以成若生載若形況外物而非盜
乎誠然天地萬物不相離也仞而有之皆惑也國氏之
盜公道也故亡殃若之盜私心也故得罪有公私者亦
盜也亡公私者亦盜也公公私私天地之德知天地之
德孰為盜耶孰為不盜耶
或謂子列子曰子奚貴虛列子曰虛者無貴也子列子
曰非其名也莫如靜莫如虛靜也虛也得其居矣取也
與也失其所也事之破䃣而後有舞仁義者弗能復也
　　陳朝陳逵書(伯思云陳逵者晉西中郎將也此云/陳朝陳逵誤矣大觀作晉中郎將陳)
　　(逵置四/卷第一)
十二月廿五日逵百(劉施/作白)歲終感慘寒切足下何如遣
不悉陳逵
伯禮啟明顧問訙(陳云與/訊同)足(一作/兄)前許借介(劉闕施作/介斺之省)
(也/)纛今遣(一作/進)請受願付今(劉施/闕)使(劉施/作佳)仰干悚息謹
啟
　　中書令褚遂良書(伯思云褚河南潭府帖末云舅/遂良報薛八侍中前外舅張知)
　　(常以為河南謫潭時無有薛姓為侍中者㒒嘗攷/之信然按遂良以髙宗永徽六年貶潭州都督前)
　　(此上至神堯時為侍中者裴矩齊王元吉杜如晦/王珪魏元成楊師道劉洎張行成髙季輔宇文節)
　　(韓瑗凡十一人未有薛姓者至儀鳳中薛元超始/作相既在遂良後又不作侍中當時在外鎮未有)
　　(兼此官者及觀字勢亦斆褚作嫵媚態其偽必矣/後家姪至一帖乃眞河南得意書翩翩有逸敬體)
　　(以前帖視之如蒹葭倚瑶林也按題上/失唐字大觀作唐中書令置四卷第十)
潭府下濕不可多時(潘本顧本日/傍内闕一㸃)深益憒顇況兼年暮
諸何足言(按筆法當/作去意)疾患有增醫療無損朽草枯木安
可嗟乎自離王畿親故阻越每思宿曩寧喻於心承汝
立行可謩出言成軌遷居要職擢任雄臺聞之嘉聲增
以羡慕更得汝狀(一作兆十卷大令/鐵石帖内狀字同)吾誠因奏事閒方
便在意徒居此土深成要佳汝悉也五月八日舅遂良
報薛八侍中前
山河阻絶星霜變移傷揺落之飄零感依依之柳塞煙
霞桂月獨旅無歸折木葉以安心採薇蕪而長性魚龍
起沒人何異知者哉褚遂良述(伯思云山河帖乃褚河/南所書枯樹賦中鈔出)
(耳此庾子山作而褚書之後褚遂良述四字後人/妄益案此帖内星安性者哉字不知何處集成者)
家姪至承法師道體安居深以為慰耳復聞久棄塵滓
與彌勒同龕一食清齋六時禪誦得果以來將無退轉
也奉别􁀙(倐同一誤作獯是/獯鬻之獯字矣)爾踰卅載即日遂良鬚鬢
盡白兼復近歲之間嬰兹草土䴏雀之志觸緒生悲且
以即日蒙恩驅使盡生報國塗路近止無由束帶西眺
於邑悲冈更深因姪還州慘塞不次孤子褚遂良頓首
和南
　　唐秘書少監虞世南書(伯思云虞永興大運帖歐/陽率更比年帖皆集二公)
　　(碑中字為之大觀作唐祕/書監虞世南置四卷第九)
世南聞大運不測天地兩平風俗相承帝基能厚道清
三百鴻業六超君壽九宵命周成筭𤣥(大觀諱/末一㸃)無之道
自古興明世南(此下修/内司闕)
世南從去月廿七八率(一作/牽)一兩日(一上二字/合作曹)行左腳
更痛遂不朝會至今未好亦得時向本省猶不入内冀
少日望耳(施作/可)自力脫􁊾訪問願為奉答虞世南咨
賢兄處見臨樂毅論便是青過於藍欣忭無已數願(一/作)
(記/)學(陳云與第六卷王羲之帖中熙字下一字筆畫相書/似而次莊釋作孝字故知此亦未必是學字也案)
(法頭上作交又與六卷/存亡字不同當作學)耳世南近臂痛廢書不堪覼縷
(覼縷委曲也覼/覶通力和切)也虞世南呈十三日遣書謹空得書為
慰可言也(米云臨樂毅論/帖俗人偽作)
疲朽未有東顧之期唯增慨嘆今因使人指申代面必
公力也(此字有飛白潘本力也之間有小補/㾗右有錠紋顧本有補㾗未下錠)鄭長官致
問極眞而其三人恒不蕩蕩將如何故承後時有所異
責
潘六云司未得近問莫耶數小奴等計不日當有狀來
　　唐率更令歐陽詢書(大觀置四/卷第十一)
貞觀六年仲夏中旬初偶諸蘭惹猥辱見示諸家書徧
得㸔尋可以頓醒滯思各甚嘉妙今昔孰為比肩至於
興歎耳珍重珍重因書此叙於其後渤海郡率更令歐
陽詢記之
靜而思之勝事莫復(潘本莫復有補痕右有錠/紋顧本有補痕而未下錠)過此氣
力弱猶未愈吾君何當至速付書必向饒定須(施作願/當作頃)
寄信意(當作立/具二字)歐陽(潘本陽字右有補痕/及錠紋顧本俱無)詢呈
五月中得足下書知道體平安吾氣力尚未能平復極
欲知君等信息比憂散散不可具言不復歐陽詢頓首
頓首
足下何當(一作/嘗)定返還人望示心曲永嘉書處定難(泉/本)
(此行有/石斷紋)以為其心也
比年守疾病無事絶心氣至於書處焉並昔時既言必
求然顯數字豈能備矣須將示之十五日歐陽詢(米云/比年)
(帖俗人/偽作)
吾自腳氣數發動竟未聽許此情何堪寄藥猶可得也
　　唐諫議大夫柳公權書(伯思云栁少師與弟帖末/云誠懸呈人多疑之以顔)
　　(籕注漢書丞相衡傳云字以表徳豈人所自稱栁/不當稱字然嘗觀逸少敬謝帖自云王逸少白廬)
　　(山逺公集盧循與逺書自云范陽盧子先叩頭則/古人稱字蓋或有之大觀作唐太子太師栁公權)
　　(置四卷/第十七)
聖(泉本此字/闕石角)慈允許守官稍减罪責(潘本右有錠紋顧/本有橫補痕未下)
(錠/)猶深憂懼續冀面言不一一誠懸(公權字與弟書/故可以字也)呈
卅弟處十四日懸(施作懸當作/敬問二字)
伏審姊姊八月定發弟與卄八弟同從行逺聞不勝忭
躍今日元七(一作/叔)來望弟速到極也願在路咨聞不停
滯幸甚未即展割尚增悢悢不一一公權呈廿三弟卄
六弟卄八弟卅弟處卅一弟意不殊前要小楷後(當作/復)
使(一作/便非)送往(一作/言)
奉榮示承已上(潘本右有錠紋/顧本有補未錠)訖惟增慶悅下情但多
欣愜垂情問以所要悚荷難任儻有赤箭時寄及三五
兩以扶衰病便是厚惠不具公權狀白至十六日專到
崇賢惟昭察謹狀十五日公權狀辱問却送及碑本兼
虛奬逾涯但深反側因見趙張如虛奬之說為縁飾也
幸甚不具公權呈
　　唐李邕書(大觀作祕書監李邕/置第四卷第十五)
三數日晴頓熱若為自適也㒒少理欲使小兒入京當
從澧州去有書不示之諸公(潘本公當間有錠紋公字/下有補痕顧本有補痕未)
(錠/)歎賽無九百之事當不復爽也故使馳問不具李邕
白十二日差無多事撿挍來一言集耳通長孫五郎(慶/厯)
(帖有㪚/騎二字)
　　唐諫議大夫褚庭誨書(大觀置四/卷第十四)
辭奉後不辱問實增馳係初寒惟動履休勝庭誨推前
耳未由拜展悠悠下情惟珍厚人信惠問通法師往謹
附狀不宣謹狀
　　唐尚書郎薛稷書(大觀作唐禮部尚/書置四卷第十二)
孫權與介象論膾象以□魚為上權曰此出海中安可
得象乃庭中作塪置水投以鈎餌不經食得□(□□二/字韻書)
(不載二字一義恐通用也/考三國志俱作鯔音兹)魚付厨
　　唐洺州刺史徐嶠之書(大觀作廣平太守徐/嶠之置四卷十六)
春首餘寒惟闍(一作閲誤潘本有補痕左貫四行/闍字左有錠紋顧本有補痕未錠)梨動
正安隱弟子虛乏謬承榮寄蒙恩奬擢授洺州一歲三
遷自南徂北既近都邑忝竊彌深戰懼之情慙惶據便
即(大觀書/法少變)祇命未由頂謁瞻望山門但增悽斷願珍重
忩忩不宣弟子徐嶠和南
　　唐東宮長史陸柬之書(伯思云陸柬之帖殊不類/唐人語當是臨晉宋人帖)
　　(不爾效其語作此耳大觀作唐朝/散太夫陸東之置四卷第十三)
近得告為慰上下無恙恙不得呉興近問懸心得藥書
散勢耿耿嘗也(得耿耿也四/字有飛白)
　　唐薄紹之書(伯思云薄紹之宋世為丹陽尹書與/羊欣齊名時號羊薄此卷目為唐人)
　　(謬甚矣案薄字欽叙又字敬叔大觀/作宋給事中薄紹之置四卷第二)
知弟定欲廻換(潘本有補痕貫/四行顧本同)住止周旋(一作同/於非)江叅
軍甚○(施作得/可疑)一宅今㫖遣問之若必未得居宇多當
成交關也但臨丹訪處自難稱意得消息㫖遣白薄紹
之白
　(徐嶠帖内正字按文義當作止字及/觀汝帖幷古唐帖皆摹正作止字)
　
　
　
　
　
　
　法帖釋文考異卷四
欽定四庫全書
　法帖釋文考異卷五　　　　明　顧從義　撰
　　蒼頡書(伯思云自蒼頡至程邈書皆偽史籕書傳/世者岐鼓耳今此書云楊州裵易徳系字)
　　(殊無三代體與其辭皆唐人筆也李斯書米云未/知何人書㒒案其文云田疇耕耨為政朞月而致)
　　(灋令使父子為鄒魯乃李陽冰篆王宻所撰明州/刺史河東裵公紀德碣中字也其碑畧云驚逋復)
　　(田疇闢教以耕耨故為政可朞月而致寛之則法/令非行公之化夷俗為鄒魯使父子長㓜各得其)
　　(宜此帖乃摹田疇等十八字為斯書與碑中篆無/銖黍差而米云未知何人書蓋未嘗見此碑耳程)
　　(邈在秦雲陽獄作𨽻字迺今漢碑中字是也有此頡書/𨽻方生今正書不應邈已作之大觀標目作史倉)
(闕/)
　　夏禹書(劉釋/闕)
出令聶子星記齊春○(當作/其)尚(施/釋)
　　魯司冦仲尼書
烏延○○○有呉君子之墓呼(施/釋)
　　史籕書
唐(劉作楊施作剔案碧落碑有唐五十三禩唐字正與/帖同王著蔡京輩皆未考此碑耳何不闕疑以誤後)
(學/)州裴易徳系
　　秦丞相李斯書
田疇耕耨為政朞月而致法令使(潘本使字有補痕左/右貫一行右有錠紋)
(顧本有補痕未下錠文/本有闕二条俱未補)父子為鄒魯(米云未知/何人書)
　　秦程邈書(大觀標目作秦/御史程邈書)
天得一以清地得一以寧神得一以靈谷得一以盈萬
物得一以生侯王得一以為為天下正其致之天無以
清將恐歇(米云同章/帝偽帖)
　　宋儋書(伯思云宋儋唐明皇時人學鍾書但作側/戻殊失大勢王著録此書不知乃唐士意)
　　(為逺古人故與斯邈竝列其誤至此儋有/嵩山圭禪師等碑傳於世字亦不甚工)
自一接拜情同兄弟沈吟緬懷固非小子之所勤及也
策質前謝恐乖昔賢共弊之道晦事勿語且絶(一作作/非當作)
(紀/)詩人匪報之實遲徊循驅偭俛未已殆將有辰矣足
下多可不恠髙情内含如筠斯清比蕙又暢儋不以感
氣厚而修詐自廣不以撫已多而私頌作徳未致力謝
馳懷宣書何陳萬一也悚息今秋盡野外草木變衰長
郊蕭條風物凄𦂳清都久客莫復相親足下退食公庭
睡罷私室櫛沐晞景收視解聽豈念歲華不待厭倦為
旅之士哉頃者釀玉初令弦絲正調竟(大觀少末/筆一鈎)欲左
携鄭君幽指藥妙右對董叟髙談道微情酣(潘本情酣/右有補痕)
(貫六行左有錠紋顧/本補痕同而無錠紋)世忘浩去塵粃思足下能順試實
其事為何如哉時聞眞聲逈閒笙鶴此復異於人境耳
可以息宴可以嘯歌久不閒然期今日(潘本今日字起/有補痕左貫五)
(行至衛夫人帖耳字止今日右/有錠紋顧本補痕同而無錠紋)之事也倚候騎氣自豫
光臨幸甚謹馳疏不得具(一作/乙乙)宋儋白
　　衛夫人書(伯思云衛夫人帖蓋唐初李懷琳作事/見竇臮述書賦如續帖中稽康絶交書)
　　(世傳七賢帖皆懷琳偽蹟也此與師帖尤疎繆案/蕭子雲答武帝勅云臣昔不能㧞賞随時所貴規)
　　(摹子敬多歴年所秊二十六著晉史至二王列傳/欲作論草𨽻法言不盡意遂不能成十許年始見)
　　(勅㫖論書一卷商畧筆狀洞徹字體始變子敬全/範元常逮爾以來自覺功進此偽帖云但衛随世)
　　(所學規摹鍾繇遂歴多載年卄著詩論草𨽻又云/筆勢洞精字體遒媚皆竊取子雲啟中語欲小改)
　　(之遂失其句讀今世髙識豈無何不悟此又衛夫/人乃晉李矩妻李充母名鑠字茂猗既與師書自)
　　(當署名不但稱夫族及姓也以數事考之其偽不/疑又前輩論此帖以其勅字從力館從舍為偽未)
　　(中其病蓋自二王以來偽字甚多陳為陣䇿為莢/皆二王輩自製不可㨿此定眞偽也案茂猗廷尉)
　　(展之女恒之從妺汝陰太守李矩之妻伯思謂既/與師書自當署名不但稱夫族及姓也愚謂春秋)
　　(婦人稱姓如周女曰姬宋女曰子齊女曰姜書/是也伯思未之考耳大觀標目作晉衛夫人)
衛稽首和南近奉勅冩急就章遂不得與師書耳但衛
随世所學規摹鍾繇遂歴多載年廿著詩論草𨽻通解
不敢上呈衛有一弟子王逸少甚能學衛眞書咄咄逼
人筆勢洞精字體遒媚師可詣晉尚書館書耳仰憑至
鑒大不可言弟子李氏衛和南
　　古法帖
知賢弟至舍晚寒想顧之傷歎遂爾永惟痛壽春富陽
范道長體氣以(施作/似)小勝前日得此暑大都尋常新婦
書寄物示諸人散騎二君何時還兄(一作/允非)子皆佳能數
為也
　　　朝法帖(伯思云隋朝書中敬字闕其波蓋淳化/中摹此書時特省去避諱耳或指此目)
　　　(為偽帖非也大觀/標目内無朝字)
皇帝敬問婺州雙林寺慧則法師朕尊崇聖教重興三
寶欲使一切生靈咸蒙福力法師捨離塵俗投志法門
專心講誦宣揚妙典精誠如此深副朕懷既利益群生
當不辭勞也猶寒道體如宜今遣使人指宣往意
　　隨僧智果書(伯思云梁武帝書評乃命袁昻作者/其答啟云奉勅遣臣評古今書臣愚)
　　(短豈敢輙量江海但天㫖委臣斟酌是非謹品字/法如前此云梁武帝評書誤矣袁昻不以書名而)
　　(評裁諸家曲盡筆勢然論者以其評張芝書云如/漢武愛道憑虛欲仙則欲仙而已至況薄紹之書)
　　(乃云如仙人嘯樹則眞仙也為比擬失倫此亦一/病也寫此者字法局束天然大少疑非智果書果)
　　(號得右軍骨借譽/浮其實亦不至爾)
梁武帝(當是袁昻評今作武帝者/豈下脫勅袁昻三字耶)評書從漢末至梁有
卅四人王僧䖍書猶如揚州王謝家子弟縱復不端正
奕奕皆有一種風氣
王子敬(大觀少/一波)書如河朔少年皆充悅舉體㳫拖而不
可耐羊欣書似婢作夫人不堪位置而舉止羞澁終不
似眞阮硏書如貴胄失品次不復排突英賢王儀同書
如晉安帝非不處(潘本右有補痕有錠紋/顧本有補痕未下錠)尊位而都無
神明殷(大觀少/一波)均書如髙麗人抗浪乃不有意氣而姿
顔自足精味徐淮南書如南崗士大夫徒尚風軌然不
寒乞陶隱居書如呉興小兒形狀未成長而體骨甚峭
快呉拖書如新停傖(音當呉人罵/楚人曰傖)父一往似揚州人共
語語便態出栁産書如深山道人見人便欲退縮曹喜
書如經綸道士言不可絶
王右軍書字勢雄强如龍跳天門虎臥鳳闕故厯代寶
之永以為訓
蔡邕書骨氣洞達爽爽如有神力程曠平書如鴻鵠弄
趐頡頏布置初雲之見白日蕭思話書如舞女低腰仙
人嘯樹李鎭東書如芙蓉之出水文彩如鏤金桓𤣥書
如快馬入陣随人屈曲豈須文譜范懷約(一作/均非)眞書有
分草書無功故知簡牘非易皇象書如韵音繞梁孤飛
獨舞孔琳之書如散花空中流徽自得李巖之書如鏤
金素月屈玉自照薄紹之書如龍㳺在霄繾綣可愛秦
獄吏程邈善大篆得罪始皇雲陽獄增減篆體忠(大觀/作志)
其名名其書目𨽻也
扶風曹喜後漢人不知其官善篆及𨽻篆等少異李斯
見重一時耶鍾司徒書字有十二種意外巧妙絶倫多
奇崔子玉書如危峰阻日孤松單枝邯鄲淳書應䂓入
矩方圓乃成師宜官書如鵬翔未息翩翩而自逝梁鵠
書如龍威虎震劔㧞怒張張伯英書如武帝愛道憑虛
欲仙衛恒書如插花舞女援鏡(淳化少末筆/一鈎大觀全)笑春索(泉/本)
(此下闕/半卷)靜(當作靖或/古人通用)書如飄風忽舉鷙鳥乍飛鍾繇書
如雲鶴逰天羣鴻戯海行閒(一作間古無/間字同用)茂宻實亦難
過耶(孫本此帖/以下俱闕)
　　何氏書(伯思云何氏書若云何人耳或以為何/姓非也米以二帖為歐陽率更書良是)
投老殘年西崦已逼恒(大觀少/末一筆)慮儵忽歸骸𤣥(大觀少/末一㸃)
壤溘爾冥滅竟(大觀少/一鈎)不一言以(以字閣本闕/下筆一㸃)此在懷
預為其備於兹路唯有憑心他餘不能有益年將八十
可以意求欲望長存何可得(潘本何可得右/有第五卷三字)也(潘本也/字右有)
(十四/二字)道(潘本道右有/張範二字)大難俗情見善從善如登(潘本右/有錠紋)
見惡(閣本闕歇/筆一㸃)行惡如崩必須筞怠惰勤精進愛日惜
力乃可獲耳吞聲飲氣不身頓爾他(陳作/地)便生異議速
自詳答取竟(此字/疑)勿滯留也十六日
去留深情故當所爾餘散輩停歲積故切忽歸三月下
旬還非賖冀叙不遥南路行乃寂絶傷心
　　蔡琰書(案大觀標目作/東漢蔡琰書)
我生之初尚無為我生之後漢祚(一作/祀非)衰(米云同/章帝偽)
　　古法帖(伯□云敬祖鄱陽二帖大令部中已有此/重出耳敬祖王導子武岡侯協也與大令)
　　(不同時恐/非其書)
敬祖日夕還山陰與嚴使知(唐摹一/本作君)聞頗多歲月余屬
天寒擬適逺為當奈何奈何爾豈不令念姊逺路不能
追求耳(此帖重/見十卷)
鄱陽歸鄉承修東轉有理吾賢畢欲事必俟勝歡慰於
懷耶吾終權宜至承今年饑饉仰惟年支都乏絶不謂
乖又至于此耶吾腳尚未(潘本顧本俱/闕上一畫)差極憂也(此帖/重見)
(十卷米云二/帖並子敬)
孤不度德量力欲俟(古伸/字)義於天下而措(劉與施闕/史作智)術
淺短遂至昌蹶然至于今日志猶不息若謂計(一作/此非)將
安出(伯思云孤不度徳量力與董卓以來二帖皆諸葛/傳中與昭烈問答語有一段自孫權㨿有江東以)
(下與此文脉相接誤寘第十卷王大令部中皆章草書/雖字畫大小微異而筆勢若一大是全冩亮傳首語此)
(文雖出亮言亦史家潤色之又中云亮曰亦史家所記/米遂謂亮書差千里矣僕謂此帖當是逸少書蓋與此)
(公章草豹奴/帖筆法同)
亮曰(劉施作白史作曰/案章草書法曰是)董卓已來豪傑並起跨州連郡
不可勝數曹操比於表(劉施作/袁非)紹則名微而衆寡故能
尅紹以弱為强今日擁百萬之衆協挾天(大觀上/多一筆)子而
令諸侯誠能不可與(劉作九/陳云非)爭峰(施釋鋒/峰通用)也(米云並諸/葛書大觀)
(以尅紹以弱另作一帖/標唐張旭書不知何㨿)
　　僧懷素書(大觀標目/作唐僧)
右軍云吾眞書過鍾而草故不減張㒒以為眞不如鍾
草不及張所為世之所重以其能懷素書之不足以為
道其言當不虛也(米云同/章帝偽)
　　張旭書(大觀二帖作一帖標/目作隋僧智永書)
足下晚復(施作/後非)不知疾痛如何深極憂難比也上下安
之必得發耶
得足下十五日問為慰㒒前患差張旭書
　　古法帖(伯思云移屋有意適閑曠二帖眞羊中散/書與唐薛邕家所畜筆精帖字勢同與法)
　　(帖本部中三月六日帖殊不類彼六日帖乃偽也/筆精帖眞羊公得意書或以為逸少則過矣案余)
　　(新刻本失摹帖字因/傳搨已多不復補完)
既移屋近西􁀙㣲援(援欄/也)裡地成大寛援裏起小三架
如步廊政可一丈梁得使二家通出入作門閤也此屋
之東故應作墻宜(施作/直)步廊一壁太單恐園中彌宜(大/觀)
(此下接重復以/下七字作一行)移三間屋故當不甚難重複粗盡(一作/畫義)
(當作/畫)圖如别(大觀此下接移三間九字作/一行案文義當以大觀為正)耳
足下既有意適閑曠亦當惡暑耶逰矚踈數慰對告今
少吾今年病垂耳(施云疑與下文/耳字草法亦異)始小差大小㑹使疾
惽忽移日耳每每(施作/日)深望逺言慰尚賖慨然𤣥過(施/作)
(昌云/劉誤)寄與音介(一作分非𤣥過寄與音介六字案寫/法當作𤣥昌之問可令晉介八字)勿
勿書復既與宜人(潘本有補痕錠紋貫後三行人有濶/三字□文本同顧本有補痕未下錠)
(而三字/完好)理略絶(施作/紀非)何縁復有周旋理長史斷濶亦不
減卿唯公事時相(文本未/補有闕)瞻望耳吾面信遂至今不着
不可解計至故應必有香但不知好惡云河耳須得(米/云)
(須得當作欣白與/上一帖皆羊欣書)
　
　
　
　
　
　
　
　
　
　
　
　
　
　法帖釋文考異卷五
欽定四庫全書
　法帖釋文考異卷六　　　明　顧從義　撰
　　晉王羲之(右軍/將軍)
適得書知足下(潘本知足下右有錠紋有/補㾗顧本有補㾗無錠紋)問吾欲中治
甚憒憒(一作/快快)向宅上靜佳眠都不知足下來一(一作/門非)甚
無意恨不蹔面王羲之(伯思云自適得書至慰馳疎或/作悚闕    諸帖除穆松及秋)
(中二帖差似逸少闕/筆無晉韻又闕)　　　(如不工書者僞作耳非特/  命等乃今流闕)
(可辨之已/)
(闕/)　　　期共至謝欲處云(一作/之非)何欲行想忘耳過(闕/)
　
差涼君可不今日實顧不遲面力知問王羲之(泉本此/帖二行)
(有斜/裂紋)
比奉對對兄以(庭堅/作比)釋豈一(米云已上/四帖僞)
汝不可言未(潘本有/補㾗)知集聚日但有慨歎各慎護(有飛/白)
前與㛐試求屏風遂不得荅爲也(有飛/白)
奄至此禍情願不遂緬然永絶痛之深至情不能已況
汝豈可勝任柰何柰何無由叙哀悲酸
日月如馳㛐棄背再周去月穆松(劉闕張彦逺二/王帖錄作松)大祥
奉瞻廓然永惟悲摧情如切割汝亦増慕省疏酸感(米/云)
(已上三帖真伯思云酸感至比加下及宰相并噉豆鼠/伏想㛐等亦僞作蓋以逸少别帖垂三十年比加下㿃)
(等語厠/其間)
兄靈柩垂至永惟崩慕痛貫心(潘本心左有錠紋右有/補㾗顧本有補㾗未下)
(錠/)膂痛當柰何計(米云僞按日月如馳兄靈柩垂至淳/化帖張彦逺帖録所載皆爲兩帖大)
(觀連作/一帖)
(闕/闕)　　　(本此行下/    半行)翳垂三十年而吾勿勿不知堪(闕/)
　　不發言哽絶當復柰何吾頃至勿勿比加(闕/)
　
(闕/)　　　　小大問爲慰多分張念足下懸情武昌諸
子亦多逺宦足下兼懷並數問不老婦頃疾篤救命恒
憂慮餘粗平安知足下情至
旦夕都邑動靜清和想足下使還具(劉釋闕施/作乙乙)時
州將桓公告慰情企足下數使命(潘本顧本俱全/泉本少一㸃十)
(七帖諸本草/法各各不同)也謝無奕(謝安兄桓温嘗/辟爲安西司馬)外任數書
問無他仁祖(謝尚/字)日往言尋悲酸如何可言(米云/已上)
(三帖/真)
㐲想(二字作/一行)㛐安和自下悉佳松上下至乖隔十八年
復得一集且悲且(泉本此行後/斷石三行)慰何物(施云劉作指/誤陳作物)喻
㛐疾至篤憂懷甚深穆松難爲情地自至(施作/慰)猶小差
然故勿勿冀得涼漸利(施作/和)耳(米云此帖偽闕帖内篤/字諸本皆糢糊其中闕)
　
諸從並數有問粗平安唯修載在逺音問不數懸情司
州(王胡/之也)疾篤不果西公私可恨足下所云皆(闕/)
無間然諸問想足下别具不復乙乙(一作闕/)
(闕/)　　　　時見省甚爲簡濶(劉闕一/作理非)逺須異多(闕/)
　　疾篤(潘本顧本闕/歇筆一㸃)不得數爲歎耳(米云已上/二帖真)
宰相安和殷生無恙時面兄當宣兄懷(米云僞伯思云/宰相安和帖乃)
(郗愔書謂宰相者簡文作相王時也殷生者殷浩也然/此或是書郗愔帖語耳而結字實近世人僞作愔書自)
(與逸少早年抗衡而此帖了無晉韻其/非審矣泉本兄懷弔行倒在恙時行前)噉豆(一作/宣非)鼠傷
如佳今送能噉不(闕/)
得足下旃罽胡桃藥二種知足下至戎塩乃要也是(前/藥)
(字此是字十七帖小注/在旁閣本皆摹入行中)服食所須知足下得(施作/謂)須(施/作)
(頃/)服食方回(郗愔/字)近之(按書法當/作去字)未許吾此志知我者
希此有成言無縁見卿以當一笑秋中感懷異雨冷足
下各可可耳胛(劉作脾陳云當作胛常案胛古狎切背/胛也又見第七卷太  帖第十卷首帖)
(皆作胛庭堅云此後有髀中故不差八卷有痺差不十/卷有聚在左髀又有婢日夕字又有靜婢字視髀痺婢)
(筆法可知/非脾字也)風遂欲成患甚憂之力知問王羲之頓首(泉/本)
(此帖斜裂二行米闕/云已上三帖真闕)
(闕/)　　　痛熙存(施釋注云劉作孝陳去非云與虞世/南帖中學字筆法相似而闕)
(不同故知皆未必是也故作存下乃亡字闕/書譜云謂必存錄存字草法與此闕)　(書斷庭/    有)
(云過庭草憲章二王故此字闕/按陳謂虞帖中學字筆闕)　(矣虞帖字義亦通矣/      頭上有交乂)
(轉筆闕說爲不同/當以施    是)亡政爾復何於求之度政當求之内
事餘理不絶求之一條當有冀不信罔(泉本此石/斷二行)然前
塗願乙乙(陳施俱/作具)誨之以悟其心(二政字當作正蓋逸/少祖名正故王氏作)
(書正月或作初月一月及/他正字皆以政代之也)
疾不退潛損亦當日深豈可以常理待之此豈常(此豈/常下)
(各有/一㸃)憂不審食復何如云飢色可可所堪轉勝復以此
慰馳竦(劉作疎施/陳作竦)耳(米云已上二帖僞按後一帖語重/十卷但損亦二字合作處字又少)
(一云字張云帖内字下各/有一㸃當是重此一句)
吾有七兒一女皆同生㛰娶以(陳云逸少父子通用以/爲已字詳此後一段心)
(以馳於彼/矣可見)畢唯一小者尚未㛰耳過此一㛰便得至彼
今内外孫有十六人足慰目前足下情至委曲故具示
省足下别疏具彼土山川諸奇楊雄蜀都左太沖三都
殊爲不備悉彼故爲多奇益令其遊目意足(闕/)
　告卿求進(施作迎/張作近)少人足耳至時示意(闕/)　　　以
日爲歳想足下鎮彼土未有動理耳(闕/)　　　在彼登
汶領峩眉而旋實不朽之盛(闕/)　　　　以馳於彼矣
云譙周有孫高尚不出今(大觀并十七帖此下有爲所/在其人有以副此志十字凡)
(淳化本俱/闕此行)不令人依依足下具示嚴君平司馬相如楊
子雲皆有後不(米云已上三帖真按大觀嚴君平/另作一帖修内司十七帖亦然)
夫人遂善平康也足下各可不冀行復面王羲之頓首
(伯思云夫人及蔡家/二帖亦後人依放)
想小大悉佳蔡家賓至君情感益深唯當撥遣之耳(米/云)
(已上二/帖僞)
知足下散勢小差此慰無以爲喻云氣力故爾復以胡
(當作/悒)怛想散患得差餘當以漸消息耳
吾頃無一日佳衰老之弊日至夏不得有所噉而猶有
勞務甚劣劣
昨得熙二十六日書云患氣懸情(米云已上/三帖真)
知足下連不快何爾耿耿善將適吾積羸困而下(闕/)
　斷情慮尚深殊乏自力不能悉(米云此帖闕/智永書)　更致
問一一適修載書平安(米云此/帖僞)
羲之白奉告慰反側㐲想比安和伯熊過見之悲(闕/)
(猶云大凡也高適詩闕/    都秋雁少即此意)可耳惟垂心羲之平平(音便王/道平平)
(均/也)一日白比(施作/以)具
羲之白(大觀已上三字連上/帖已下另作一帖)送此鯉魚征與敬(淳化闕/波二王)
(帖波/全)耶不在不乃邑邑不(伯思云鯉魚帖敬字後行成/帖殷字皆闕波語在第五卷)
(施云褚河南禁中西堂行書目載此自係一帖南唐/刻石本坐行成前帖之後淳化大觀本另作一帖)
月半哀悼(一作/忤)兼至柰何柰何得告承復下懸耿(劉作/能非)
(王導帖中耿/字亦如此法)至勿勿(施陳同劉/合作具)願(一作/凡)不具王羲之再
拜(米云已上/二帖真)
今遣郷里人往口言(當作/具)也(大觀此行另作一帖/淳化連下行成帖)行成
旅以(伯思/作比)從是月也景風司至星火殷(施陳作列庭堅/亦誤作列者以)
(慶厯帖闕/波故也)宵伯趙(鵙也伯/勞也)鳴而載(唐文粹/作戒)陰爽鳩(鷹/也)習
(庭堅/作集)而揚武時(文粹作/賦字)可以升高逺望禮可以出宿餞
行有詔具寮爰開祖(米云僞帖伯思云賈曽送張說赴/朔方序中云備官而行成旅比從)
(是云云有詔具僚爰開祖宴且申後命寵以蕃錫此本/有此文自行字上祖字下皆亡之而作草闕)
(當是集逸少書寫此叔耳先輩以爲張闕下賈至文非/也米亦以自是月下爲僞殊不知自行成  已僞蓋此)
(帖失其首尾而米/未嘗考賈曽文)
(闕/)　　　　報近得書即日又得永興(蕭山縣舊名諸/本興字糢糊)
書甚慰想在道可耳吾疾故爾沉滯憂悴解日面近不
具(施作/乙乙)羲之報
四月二十三日羲之頓首昨書不悉君可不腫劇憂之
力遣不具(施作/乙乙)
羲之頓首濶别稍久眷與時長寒嚴足下何如想清豫
耳披懷之暇復何致樂諸(劉作往陳施作諸又云鈎勒/時筆法有誤處故後人疑爲)
(往字如此下諸無/意作諸字曉然矣)賢從就理當不疎吾之朽疾日就羸
頓加復風勞諸無意賴促膝未近東望慨然所冀日月
易得還期非逺耳深敬冝音問在數遇信悤遽萬不一
陳(伯思云濶别稍久眷與時長帖末云遇信悤遽萬不/一陳字既甚惡而筆語乃爾非逸少書無疑吾昨得)
(一日一起帖米以爲張長史書有之但米論多以/草字差大者爲非二王書一槩求之理恐未竟)
旦極寒得示承夫人復小欬不善得眠助反側想小爾
復進何藥念足下猶悚息卿可不吾昨暮復(闕/)
　便爾旦來可耳知足下念王羲之頓首
卿(闕黄諌/  作之)虞休意書有所問足下㫖爲致誠答令(闕/)
　　　忘此意自決令以資嚴知小大疾患念勞心
四月五日羲之報建安靈柩至慈蔭幽絶垂三十年永
惟(寶晉帖/有崩字)慕痛徹五内永酷柰何無由言若(張作告劉/作昔一作)
(發皆/非)臨紙摧哽羲之報(張作批米云/已上六帖真)
吾昨得一日一起腹中極調適無所爲憂但顧(一作願/一作欣)
(字/)情不可言耳(米以爲/張旭書)
侍中書書徐侯遂危篤恐無復冀深令人反側　敬豫
(敬豫王恬字也劉作潒陳作像施作豫卷案書法豫傍/予字作□二卷王珉第四帖卿可豫六  闊别帖想清)
(豫及此敬豫帖七卷長素帖/得敬豫俱如此法當以不疑)乃成委頓令人深憂
適知(劉釋闕/施作知)十五日問清和爲慰復得南後問不想二
庾(陳作庚/一作康)速(一作/建非)王(一作/至)之始興奴長就令人邑邑想
無所至(黄諫/作主)耳還具示問(米云已上/二帖真)
追尋傷悼但有痛心當柰何柰何得告慰之吾昨(闕/)
　　欲不自勝舉旦復服散行之益頓乏推理(闕/)
　所誨然吾老矣餘願未盡惟在子輩耳(闕/)　　垂
盡之年將無復理此當何益冀小(闕/)　　耳省卿書
但有酸(劉施/作毁)塞足下念顧言散所割多也王羲之頓首
(米云子敬代父書伯思云追尋帖米以爲大令書非也/字勢圓𦂳既非獻之體而中云吾老矣餘願未盡惟在)
(子輩耳案大令壽四十三初無後嗣與此帖不合/又法書要錄逸少帖内有此語固宜在此卷)
不得臨川(一作/小)問懸心不可言子嵩之子來數有使冀
因得問示之(伯思云不得臨川問帖亦非/逸少書庾子嵩非同時人也)
得袁二謝書具(施作/乙乙)爲慰袁生蹔至都已還未(案閣本/書法未)
(字不出頭/當是樂字)此生至到之懷吾(疑作/無)所也
想小大皆佳知賓猶爾耿耿想得夏節佳也念君勞心
賢姉大都轉差然故有時嘔食不已(此字/疑)至足言年衰
疾久亦非可倉卒大都轉差爲慰以大近不復(一合作/覆非)
服散常將陟厘(藥名即苔也又可作/紙南人誤呼爲側理)也此藥爲益如君
告
適太常司州領(劉作鎮/施作領)軍諸人廿五六書皆佳司州以
爲平復此慶慶可言餘親親皆佳大奴以(一作闕/)
冀或見之
司(闕/)　(司州供右潘本有第六卷/闕二享奇七小字俱半行)給寥落去無期也(闕/)
　　　私之望無理或復是福得大等書慰心
也野數言疏平安定太宰中郎
近因得(一作/鄉)里人書想至知故面腫耿耿今差不吾比
日食意如差而骭(劉陳作髀步米切股也/施張作骭遐諌切脛也)中故不差以
此爲至患至不可勞力數字令弟知問耳(米云已上/六帖皆真)
疾患差也念憂勞王羲之頓首(米云/僞)
想弟必有遇理得蹔寫懷若此不果役(劉作復施陳作/役一作後此後)
(第四段一役/字體正同)期欲難冀臨書多歎吾不復堪事比(當作/似)
成此書便大頓(米云/真)
二十日羲之頓首節日感歎深念君増傷灾雨(一作/兩)君
可也(伯思云廿日羲之下二帖結體雖疎詞筆皆/有王氏風氣殆是唐人縱筆臨倣非摹榻也)
僕(米作餘一/作深皆非)可耳力數字王羲之頓首
定聽(米作/登非)他母子哀此遂不還可令未也(米云已上/三帖僞)
適(闕/)　書如此果爾乃甚可憂張平不立勢向河南(闕/)
　　諸侯何以當之熙表故未出不說說荀侯(闕/)當轉
佳耳若熙自(一作得亦通/陳作目非)勉此一役(闕/)　言淺見實不
見今時兵任可處理(案重熙郗鑒子曇字也羲之妻鑒/女重熙之姉也郗曇傳時北中郎)
(荀羡有疾朝廷以曇爲羡軍司羡征還除曇北中郎將/都督徐兖青幽揚州之晉陵諸軍事鎮下邳此云荀侯)
(蓋指/羡也)
二謝在此近(有飛/白)終日不同同(施作同同劉/誤作同之)此歎恨不
得方回(郗愔/字)知春(施作/幸幸)後問令人怛怛(米云已上/二帖真)
　(重熙帖内今/當作令字)
　
　
　
　
　
　
　
　
　
　
　
　
　
　法帖釋文考異卷六
欽定四庫全書
　法帖釋文考異卷七　　　明　顧從義　撰
　　晉王羲之書
七月一日羲之白忽然秋月但有感歎信反得去
月七日書知足下故羸疾問(庭堅辨作而字/謂上失一㸃)觸暑
逺涉憂卿不可言吾故羸乏力不具(施作/乙乙)王羲之
白
得(闕/)　九日書見桓公(温/也)當陽去月九日書久當至(闕/)
　　遲可憂耳蔡公(大觀摹正公字案謝安子琰字/瑗度苻堅之役以闕    蔡公)遂
委篤又加㿃下日數十行深可憂慮(大觀摹/失寫法)得仁祖廿
六日問疾更委篤深可憂當今人物𦕈然而艱疾若此
令人短氣(伯思云得都下九日帖中云蔡公者蔡謨也/仁祖者謝尚也晉穆帝永和十二年秋桓公)
(破姚襄至洛故此云久當至洛是時將以謝尚鎮司州/以病止故此云得仁祖廿六日問病更委篤與陶榖家)
(所畜逸少破羌帖中所書事正同其帖云知虞師云桓/公以至洛即摧破羌賊賊重命想必禽之王畧始及舊)
(都使人悲慨深此公威畧實著自當求之於古真可以/戰使人歎息知仁祖小差此慰可言適范生書如其語)
(無異故須後問爲定今以書示君僕嘗䟦之云晉穆帝/永和十二年秋桓温破姚襄于伊水遂至洛時將以謝)
(尚鎮之屬病不行所云桓公摧破𦍑賊及仁祖小差正/當時事也是時逸少去㑹稽内史已歳餘方遯迹山水)
(間宜不復以世務經懷而此書乃歎宣武之威畧悲舊/都之始平憂國嗟時志猶未息惜其一憤逺引使才猷)
(約結弗光於世獨區區遺翰見寶後人覽之深爲興歎/此帖草法極工惜不載法帖間故附見案史琰封望蔡)
(公不可只曰蔡公且仁祖是伯豈有伯稱字而姓稱爵/之理乎蔡謨正與仁祖同時時人稱爲蔡公故時人曰)
(蔡公過浮航脫帶腰舟/長大觀接下帖作一帖)
謝光禄亦垂(潘本垂左有錠紋有補㾗右/貫短字顧本有補㾗無錠㾗)命可憂念念
一(已上三字劉施合念二二字按書法二字上一畫筆/勢不相連屬又一朝之義爲長故二畫當是重念字)
(闕一字/)　朝奄忽傷人懷今年彫落可(闕/)
　　　　深得書知足下故頓乏食差不耿耿吾故(闕/)
　　　　　爲結力不具(施作/乙乙)王羲之(闕/)
月半念足下窮思深至不可居忍雨濕體氣各何如參
軍得針炙力不甚懸情當深寛割晴通省苦(施作/告)遣不
具王羲之白
長素差不懸耿不大佳也得敬豫九日問故進退憂之
深
知念許君與足下意政(政作正語/見六卷)同但今非致言地甚
勅勅亦不知范生以居職未以卿示輒便及之吾尚不
能惜小節目但一開無觧已又亦終無能爲益(陳辨作/蓋非)
適足爲煩瀆足下呼爾不
每念長風不可居忍昨得其書既毁頓又復壯溫深可
憂
謝生多在山不復見且得書疾惡冷耿耿想數知問雖
得還不能數可歎(重第八卷後有不審/比出云云二十字)
初月二日羲之頓首忽然今年感兼傷痛切心柰何奈
何念君哀窮不已羲之皇恐(皇恐施作呈耳一作皇皇/伯思云自初月三日至前)
(從洛帖皆僞如初月有云羲之闕/使如然也願足下莫見責乃俗闕)　　　　(知心素致/是著書觀)
(其所補闕此正同/字格韻與)
足下時事少可數來主(劉施/作至)人相尋下官吏(大觀作更/施釋云是)
(淳化誤/摹作吏)不東西未委若爲言叙(一作/欲)乖足下不返重遣
信往問願知心素
吾恠足下參朝少晚不審有何事情致使如然也王羲
之再拜
前從洛至此未及就彼叅承願夫子勿悒悒矣當日緣
明府(此字/疑)共飲遂闕問願足下莫見責羲之頓首(米云/己上)
(四帖/僞)
十一月廿七日羲之報得十四十八日二書知問爲慰
寒忉比各佳不念憂勞久懸情吾食至少劣劣力因謝
司馬書不具(施作/乙乙)羲之報
十月七日羲之報前遇足下所得其書想殊有勞弊然
叔(一作/七非)兄(一作/見)子孫有數人足慰目前情至取荅委曲
故具示可令必達以副此志且山川甚有形勢逺想慨
然又出藥精要有騐信次(施作比一/作須皆非)何敢當大惠也從
弟分别吾深憂慮卿女轗軻(闕/)　　　充喜言不多
耳羲之(伯思云十月七日帖米以爲集成闕/帖亦然蓋二帖字意皆不相屬而)　　(君/)
(十七帖中足慰目前可令必達以副此闕平慨然等帖/語厠其間如云足下尚停數日得告承長  未佳足下)
(小大佳也知比得丹陽書熱日更甚期已至旦反想至/七帖皆後人依放中有云不易可得過夏知有患者早)
(乗涼行皆非當時人語承足/下還來一帖不論可見其僞)
皇象草章㫖信送之勿三當付良信
逺婦疾猶爾其餘可耳今取(潘本顧本此/字損未有補)書付想具(施/作)
(乙/乙)
阮生何如此粗平安數絶問爲慰
羲之白君晚可不想比果力不具王羲之白
得逺嘉興書計今日必度喜遲可言足下至慰今有書
想足下有㫖信别告具之
云(大觀失/上一㸃)足下尚停數日半百餘里(一誤作生當是武/字半百餘武猶言)
(五十餘/步也)瞻望不得一見卿此何可言足下疾苦晴便大
熱　(淳化摹誤劉闕/大觀改正作甚)恒(上二字庭堅辨作/小舡非一作所恨)中至不易可
得過夏不甚憂卿還具示問
得告承長平未佳善得適適君如常也知有患者耿耿
念勞心食少勞甚頓還白不具王羲之再拜
足下小(闕/)　也諸疾苦憂勞非一如何復得都下近問
不(闕/)　敬和(王洽/字)廿三日書無他重熙住定爲善謝二
侯(潘本顧本有補㾗張帖錄有謝二侯三/字帖按此巻内有兩謝二侯詳見下文)
省(潘本顧本省字下闕目/字大觀與泉本省字全)飛白乃致佳造次尋之乃欲
窮本無論小進也稱此將青於藍(顧本此帖/内多模糊)知比得丹
楊(縣名以其地多/赤栁故曰丹楊)書甚慰乖離之歎當復可言尋答其
書足下反(劉施同/當作友)事復行便爲索然良不可言此亦分
耳遲面具(施作/乙乙)
太常故患胛(有飛/白)灸俞體中可可耳(有飛/白)僕射事已行
以表讓未知恕不未復司州㫖告懸竦(劉作/諌非)鄱陽歳使
應有(一合二/字作膺)書而未得
向亦得万書委曲備半(大觀摹/作悉)使人慨然見足下乃悉
知叔虎尅昨發月半畧必至未見勞叅軍
熱日更甚得書知足下不堪之同此無賴早旦(劉作/且)乗
涼行欲往遲散也王羲之
知賢室委頓何以使爾甚助耿耿念勞心知得廿四問
亦得叔虎廿二日書云(大觀失/末一筆)新年乃得發安石昨必
復(潘本有/小補㾗)尅潘家欲剋廿五日也足下以(一作/比)語張令
未前所經由足下近如似欲見今送(大觀併後一/帖連作一帖)
七月六日羲之白多日不知問邑邑得二日書知足下
比問(劉陳施釋昨問案/書法當作比門)耿耿今已佳也
期已至遲還具足下問耳當力東論(一作/詣)道家無緣省
苦(施作/告)但有悲慨不得東此月問(米云當力/以下僞)信云舍(一/誤)
(作/欲)子别送乃是北方物也何以欲此欲幾許(施釋云淳/化誤連二)
(帖作一帖二按許字下空/半字宛然  帖何得誤也)
致此四紙飛白以爲何似能學不(大觀誤連上/帖作一帖)
月末必往遲見君無以爲喻
鄉里人擇藥有發　(劉施俱作簡字案革頭/下多一㸃宛是夢字)而得此藥
者足下豈識之不乃云服之令人仙不知誰能試者形
色故小異莫與(施作有一作/即一作可)嘗見者謝二侯(謝二侯别/作一行與)
(前後筆法不同故彦/逺爲别係一帖是也)
昨(劉施作昨案/筆法當作所)見君歡復(劉作/後)無喻然未善悉想宿昔
可耳脅中云何一善消息值(一作/德)周轉勝也耿耿疾患
小差與宏逺俱謁(庭堅作臨一作治案書法與前/期已至帖中東詣道詣字同)遲共
寫懷王羲之
承足下還來以久早(一作/子)欲叅慰爲染患不能得往問
眷仰情深豈此委具一兩日少可尋(潘本豈尋中有/錠紋有補痕)冀
言展若因行李願存故舊今遇(潘本李遇字中/有錠紋有補痕)賢弟還
得數張紙勞動幸不恠耳謹此代申不具釋智永(米云/子敬)
(書劉云此帖世多論爲差誤蓋太宗皇帝取其書類右/軍遂參列其間所以貴之耳太宗於草聖最爲深妙何)
(乃特不曉此釋智永耶愚以爲帖中錯亂甚多不特此/耳要是王著失誤故秦少游有云當時奉詔集帖之人)
(苟於書成不復更加研考斯言得之/矣大觀帖置第五巻次智果帖下)
雪候既不已寒甚盛冬平可吾(劉施俱/作苦非)患足下亦當不
堪之轉復知問王羲之
知(庭堅/作宏)逺比當造次(陳作須一/作江非)遲見此子真以日爲歳
足下得審問㫖令吾(宏逺王粹也出/稽紹傳子含傳)
荀侯佳不未果就卿　(劉施作深案書法/當作諄或淳字)企懷耳安好
音信那可遇(施云疑/作云里)得歸洛也計令(疑作/介)解有懸休尋
(米云僞帖伯思云荀侯帖云安好音信明公還得歸洛/也詞筆皆如初月帖劉釋云安好音信那可遇得歸洛)
(也信案筆法當作安西/音  那公里得歸洛也)
知君當有分住者念處窮毒而復分乖尚可居情想反
(一作友與前丹楊/帖内友字同法)理斷當
旦反想至所苦晚差不耿耿(脩内司/闕此行)僕脚中不堪沈陰
重痛不可言不知何以治之憂深力不具(施作/乙乙)王羲之
頓首
深以自慰理有火(劉施作大案/書法當作火)斷其思豁之令盡足下
勿乃憂之足下殊當憂吾故具(施作/乙乙)示問(伯思云深以/自慰晚復毒)
(熱二帖唐文皇所臨者羲/之白耳帖不論可見其僞)
晚復毒熱想足下所苦並以佳猶耿耿吾至頓劣冀涼
意散力知問王羲之頓首
足下家極知無可將接爲雨遂乃不復更(潘本復更中/有斷紋錠紋)
(顧本有裂/紋未下錠)諸弟兄問疾深䕶之不具(大觀具下/有玉字)羲之白
耳(米云/僞)
僕近修小園子殊佳致果雜藥深可致懷也儻因行往
希見比二處動靜故故(施作之黄/諫作具)常患馳情散騎㿈轉
利慶慰(施及黄諌/作至非)姊故諸惡及比(一作/側非)永嘉至(黄諫作/慰謂二)
(字顛/倒非)奉集欣憙無喻餘可耳得華直(一作/冝非)疏故爾諸惡
不差懸憂順何似(一作/以非)未復慶等近消息懸心君並何
爲耶此猶未得(黄諌作/行非)
盡集理行大尅遲此無喻(米云僞帖伯思云僕近修小/園子殊佳帖米以爲子敬書)
(僕謂處動靜以下方是子敬筆前兩行乃唐人書字勢/帖語與後逈殊大觀釋注云淳化本作慰大觀本作至)
(未知孰是下有永嘉至字與慶至字寫法一同後又有/慶等近消息此帖元章長睿皆謂非右軍帖乃子敬所)
(作元章藏子敬十二月帖勒石寶晉齋/亦有慶等字筆法正相類當是人名爾)
龍保等平安也謝之甚遲見之(案十七帖無之字多卿/舅可耳至爲簡隔也九)
(字當是王/著失摹)
離不可居叔當西耶遲知問(案十七帖及大觀帖上有/知足下行至呉會違八字)
(今錯置在/後第五帖)
知彼清晏歳豐(施作/無非)又所使(十七帖/作出)有無無鄉(一作一/謂一作)
(無/以)故是名處且山川形勢乃爾何可以不逰目
朱處仁今所在往得其書信遂不取荅今因足下荅其
書可令必達(伯思云朱處仁在十七帖間其中有云往/得其書信遂不取荅謂昔嘗得其書而信)
(人竟不取報書耳而世俗遂誤讀爲往得其書信殊不/知信者乃使人也自連下語非若今之謂書信也第一)
(篇晉武帖中已詳辨之按伯思此語見刋誤第六巻不/得臨川問帖語相連屬想當時所見之帖此帖誤在六)
(巻中/故耳)
愛爲上(一作/退)臨書但有惆悵(十七帖上有吾服/食云云廿一字)知足下
行至呉念違(案書法/當作連)
彼䀋井火井皆(潘本井皆左有補痕有錠/紋顧本有裂紋未下錠)有不足下目
見不爲欲廣異聞具示
足下今年政(正同見前/知念帖)七十耶知體氣常佳此大慶也
想復懃加頥養吾年垂耳順推之人理得爾以爲厚幸
但恐前路轉欲逼耳以爾要欲一逰目汶領(嶺通案蘭/亭崇山峻)
(領亦作/領字)非復常言足下但當保䕶以俟此期勿謂虛言
得果此緣一段奇事也
　
　
　
　
　
　
　法帖釋文考異巻七
欽定四庫全書
　法帖釋文考異巻八　　　明　顧從義　撰
　　王羲之書
羲之死罪小大悉以來未惶(施作/惟疑)不可懷未復諮(一作/咨黄)
(諌作/臨)誨問懸情計賔命行應至遲卞公(陳云是/卞壼)還具承
(一作/年非)問妹極得散力以爲至慰期等故爾耳因縁不多
白羲(上二字/飛白)之死罪(黄諫作書非伯思云羲之死罪小/大悉帖書殊惡末云因縁不多亦)
(近代所爲耳案罪字草法/不可辨豈鈎摹之誤耶)
不審定何日當北遇信復白遲承後問
伏想清和士人皆佳適桓公十月末書爲慰云所
在荒(大觀帖荒下甚上多一/筆如横波淳化有空)甚可憂殷生數問北
事勢復云何想安西(庾翼也/又謝奕)以至能數面不或云
頓厯陽爾耶無縁同爲歎遲知問(此帖前四行多/飛白大觀此帖)
(接運民/作一帖)
運民(一作/代非)不可得而要當得甚慮叛(淳化摹誤/大觀改正)散頃(施/亦)
(作頃一/作須)爲此足勞人意(頃至意七字大觀接上帖淳/化另起作一行未知孰是)
八日羲之頓首多日不知君問得一昨書知君安善爲
慰僕似(施疑/作比)小差而疲劇昨若耶觀望(淳化作宦字大/觀摹作望字)
乃苦(一作/者)輿上隱痛前後未有此也然一日一昔(當作/發)
勞復不極以此爲慰耳力不(有飛/白)鄉(一作/得非)里人樂著縣
户今送其名(一作/不)可爲領受君頃就轉佳不僕自秋便
不佳今故不善差頃還少噉脯又時噉麫亦不以爲佳
亦自勞弊散係轉久此亦難以求泰不去人間而欲求
分外此或(一作/咸非)速弊皆如君言
便大熱足下晚可耳甚患此熱力不具(大觀作/乙乙)王羲之
上(帖是一㸃當作白字凡帖/中一㸃非疊字即白字也)
此書因周常(有飛/白)侍想必至
吾惟辨辨(一作/辦)便(有飛/白)知無復日也諸懷不可言知彼
人已還吾此猶有小小往來不欲來者其野近當往就
(有飛/白)之耳不大思其方不見可久理而任之者悠然此
可歎息
得西問無他想彼人甚平安此粗佳元度(許詢/字)來數日
爲慰(潘本右有錠紋有補痕左貫/女字顧本有裂紋未補未錠)
中郎女頗有所向不今時㛰對自不可復得僕德(當作/往)
意君頗冷(一作論按書/法當作臨)不大都此亦當在君耶
發(有飛/白)瘧比日疾患欲無賴末面邑邑反不(有飛/白)具(當/作)
(有/)王羲之(當有言字或/作白字之類)
得書知問腫不差乏氣勿勿面近羲之報
足下各如常昨還殊頓匈(胷/通)中淡悶干嘔轉劇(劉施俱/誤作亂)
食不可强疾高難下治乃甚憂之力不具(施作/乙乙)王羲之
(伯思云足下各如常亦唐人作比初月帖差勝中云淡/悶干嘔淡古淡液之淡干古干濕之干今人以淡作痰)
(以千作乾非也據此/當亦非今人所作)
得書知足下問吾既不佳賢内妹未差延期
須狼毒市求不可得足下或有者分三兩(按字畫/類兩字)停須
故示
得書知問吾夜來(潘本夜來右有錠紋補㾗/顧本有補㾗尚未下錠)腹痛不堪
見卿甚恨想行復來修齡(王胡/之也)來經日今在上虞月末
當去重熙旦便西與别不可言(劉少/此字)不知安所在未審
時意云何甚令人耿耿
一昨得安西六日書無他無所知表亦復常言耳(此帖/多飛)
(白帖語重/本巻後)
濶轉久勞(有飛/白)想豈舍知足下常得(當作/同)之卒未近縁
如何足下數令知問(伯思云濶轉久帖云卒/未近縁如何非晉人語)十一月四
日羲之白冬中感懐深始欲寒足下常疾何如不得近
問邑邑吾故苦心痛不得食經日甚為虚頓力及不具
(施作/乙乙)王羲(潘本羲右有錠紋有補痕/  顧本有裂未補未錠)之白(一本無/白字)
周益州送此卭竹杖(山海經卭山之竹/節髙中實可作杖)卿尊長或須今
送(案右軍與周益州書凡廿許帖即今之十七帖也銓/次者誤置兩巻中耳周撫字道和穆帝永和三年桓)
(温攻成都李勢降以撫為益州刺史鎮彭模擊范普/獲之益州平封建成公在官十年卒蜀人廟祀之)
不得執手此恨為深足下各自愛數惠告臨書悵然(恨/告)
(臨三字/飛白)
阮公(案此二字/當是既月)故爾可憂時放恕大事今令速言何万
(一作/方)守篤大灸(黄諫/作惡)不將力而從事以至甚無計自必
出唯須小佳鐵石今出求救足下可復(潘本顧本修内/司本泉本俱闕)
(半字獨大觀復助/二字相連摹正)助旦令得通(伯思云阮公故爾/一帖非逸少書)
家月末當至上虞妹亦俱去
此蒸濕難爲人得示知足下故爾堪行想不成病耳吾
至無賴行尅王羲之頓首(米云子敬代父書伯思云蒸/濕帖米云大令代父書非也)
(蓋結字殊不同詞亦異晉體淳化/大觀已上三帖絳帖合而一之)
不得西問耿耿(有飛/白)
􁃷(施釋注云劉釋作近令送此宅圖近字與下文詞意/似舛而與水邱之􁃷字筆法正同當作邱彦逺帖録)
(云今與􁃷山陰書借人又語􁃷令臨葬借輕車竊意即/此邱令也右軍宅在越之蕺山今爲戒銖寺𨽻山陰庸)
(非此宅/圖耶)令送此宅圖云可得卌畝爾者爲佳可與水􁃷
(一作/近)共行視佳者(劉作往告陳/云當作佳者)決便當取問其賈
謝生多在山下不復見且得書疾惡冷耿耿想數知問
雖得還不能數可歎(已上半帖/重見七卷)不審比出日集聚不一
爾緬然恐東旋未期諸情罔
飛白不能乃佳意乃篤好此書至難或作復與卿羲之
白昨故遣書當不相遇知君還喜慰足下(劉作足下施/作重慰案大)
(觀摹帖失去足上一/㸃故施作重慰字)時行想今善除(劉作保陳/施作除)猶耿耿
僕時行以十一日而不除(同/前)如比日便成委頓今日猶
當小勝(潘本小勝右有補痕有錠/紋顧夲有裂未補未錠)不知能轉佳不積不
卿至劣劣力還不具王羲之白(一本無/白字)
不審復何比(一作/以)永(潘本永右有錠紋有補痕右貫小/勝字錠紋左貫當字顧夲有補㾗)
(未/錠)日多少看未九日當採菊(庭堅作藥謂/失一筆非也)不至日欲共
行也但不知當晴不耳倫等還殊慰意増慨知足下疾
患小佳當惠縁想　(劉與施俱作必施釋云張芸叟侍/郎得陳思王書雀鷂賦墨蹟伯思)
(論其僞如字晉魏六朝草止如行書故前輩云必字無/草書是也宿觀右軍諸帖皆然獨此帖中劉氏用唐人)
(草法釋作必字疑未是/案下筆㸃法當作君字)　能果遲(劉施陳皆作遲/案書法當作返)此善
散非直思想而已也尋復有問足下以數示(此行下有/一字空因)
(下文由爲二字連/筆寫不能容故耳)由爲諸力不具(施作乙乙此/帖内多飛白)
月半哀感柰何柰何念邑邑罔極之至不可居處比日
何似痺差不悒悒力知問王羲之頓首(米云子敬代父/書伯思云月半)
(帖雖晉人語字不合作蓋/後人寫二王尺牘中語耳)
知彼乃爾切切汝乃獨坐但有憂邑懸逺不能得遣人
且吾無復久意果去當南視汝等也
一昨得安西六日書無他無所知(劉作/大)說故不復付送
讓都督(劉作/共非)表亦復常言耳如兄子書道嵩自必果今
復與書督(劉作/共非)之足下勅令至并與逺書也(伯思云修/齡王胡之)
(也重熈郗曇也安西庾翼也其云一昨得安西六日書/無他無所知說故不復付送讓都共或作督表亦復常)
(言耳案翼之鎮荆州以石虎衷暴屢表請北伐康帝及/朝士皆遣使譬止孫綽輩亦致書諌之則逸少所見之)
(表殆亦論北伐事也翼之此舉朝論弗以爲然故逸少/以爲常言及聞其遷襄陽乃云稚恭遂進鎮東西齊舉)
(想尅定有期也則始雖同羣議而終以爲當猶趙充國/之計䍐羌初是之者十三中十五最後十八有詔詰前)
(言不便者皆頓首服無足恠也然翼有志無年徒奮十/倍之氣而蔑一統之功此志士所嗟慨者逸少所書進)
(鎮帖唐張彦逺載於書/録今聞在王仲修家)
奉黄甘二百不能佳想故得至耳船信不可得不知前
者至不
尊夫人不和想小爾今以佳念累息卿佳不吾故劣劣
力知問王羲之敬問(米云/僞帖)
日五期結極以大先師之言皆著(潘本右有錠紋有補/㾗顧本有補㾗本下)
(錠/)推此言之無騐如此事君當欲知故及冝停宅
先生適書亦小小不能佳大都可耳(書都可/耳飛白)
三月十六日羲之白一昨省不悉雨快君可不万石(謝/万)
(字/)轉差也灸得力不不得後問懸悒不去(劉作/知)懷君云
當有㫖信遲望其至僕劣劣故遣不具(施作/乙乙)還具示王
羲之
取卿女聟(壻同案干禄字書聟􁀙壻上俗中通/下正劉與施誤分聟爲知耳兩字)爲長史
休(大觀與黔江帖/立人作二㸃)種(一作/稚)知(疑作/不)何似耿耿適欲遣書
云得示知足下得涼以爲佳其慰知(潘本慰知有錠/紋顧本未下錠)多
疾患念勞心吾(潘本吾右有錠紋有補/㾗顧本有補㾗未下錠)故不欲食比來
(劉與施合作/幾又作以來)以爲事恐不可久邑邑(一作區區潘本有/補㾗右貫一行顧)
(本此/同)思面行(疑作/拜字)故果之王羲之(此帖又見續帖第四/卷無尾後六字米定)
(爲智永伯思刋誤謂非右軍書然所䟦續帖復以爲真/但䟦在崇寧丙戌刋誤又大觀戊子所著也潘本之字)
(有補㾗顧/損本同)
此郡之弊不謂頓至於此諸逋滯非復一(潘本復一右/有錠紋有補)
(㾗顧本有補/㾗未下錠)條獨坐不知何(有飛/白)以爲治自非(非字可/疑中闕)
(一筆諸本皆同/獨大觀摹正)常才所濟吾無故舍逸而能勞(有飛/白)歎
恨(有飛/白)無所復及耳夏人事請託(有飛/白)亦所未見(劉作/怱非)
(施作/免)小都冀得小差須(大觀/作頃)日當何理(伯思云此郡帖/米謂與王述書)
(非也逸少與藍田方隙而爲屬郡既撿察苛急主者疲/於課對正救過不暇豈復尺牘間自彰其逋滯哉此帖)
(官本傳摹甚失真如以就勞爲能勞小却爲小都皆轉/失草法也  又云逸少十七帖本唐貞觀御府中書張)
(彦逺云王草書烜赫著名帖也僕謂當時書巻首帖有/十七日字故諸帖總謂之十七帖耳非帖數也本二十)
(七條今官法帖有其十五散寘逸少書三巻中又續法/帖有五而卭竹杖絲布衣漢講堂諸葛顒天䑕膏四果)
(種虞安吉七條不載當是亡軼而世有完巻者傳摹殊/精非此比也此巻有帖云周益州送此卭竹杖卿尊長)
(或須今送僕案十七帖云去夏足下致卭竹杖皆至此/士人多有尊老者皆即分布令知足下逺惠之至以前)
(帖觀之即知此帖蓋與周益州矣自昔相傳十七帖乃/逸少與蜀太守者未必盡然然其中蜀事爲多是亦應)
(皆與周益州書也但來禽一帖則或以爲與桓温而已/本朝僧邦者有寄李昌武翰林詩云來禽簡寄桓宣武)
(不知何據案此帖有云今在田里惟以此爲事足下致/此子者大惠也逸少視桓公位殊寥絶與書不當爾爾)
(然當時真長子猷輩猶嫚侮桓公彼亦能容逸少作書/若交友蓋無足恠温飛卿詩云畫圖驚畏獸書帖得來)
(禽此帖垂/寶非一也)
　
　
　
　法帖釋文考異巻八
欽定四庫全書
　法帖釋文考異巻九　　　明　顧從義　撰
　　晉中書令王獻之書(伯思云此卷王大令部僞者/最少相過終無復日借匪獻)
　　(之韻自/可賞)
相過終無復日悽切在心未嘗蹔掇(施與陳/辨作撥)一日臨坐
目想勝風但有感慟當復如何常謂人之相得古今洞
盡此處殆無恨于懷但痛神理與此而窮耳盡此感深
殆無㝠(劉闕施/作寘)處常恨況相遇之難而乖其所同
省告不覺灌(施作/滻)流既已往矣(當作/員)亦復何言獻
之(米云無/名人偽)
諸舎復何如吾家多患憂面以問慰情不知可耳永
永嘉比復患下上下諸疾患乃爾燋馳豈可懐不
審今復何如㛐即平和耳貞夀不成病不
鵞還慰姊意(潘本右有錠紋有補痕右貫兩/行至復字顧本有裂未補未錠)今已嘗(施/與)
(陳俱/作當)向發分張諸懷可言殊嘗(同/上)復憂縣婢腹痛見差
不劉家疾患即差秀已還也(伯思云鵞還慰姊意帖鵞/者王氏子姓之小字耳猶)
(袁羊顧虎之類或以此鵞即/逸少所愛之鵞甚可鄙笑)
諸女無日事懸心阮新婦何日至至(一作/慰)姉目下(一帖/有君)
(書二/字)
獻之死罪授衣諸感悲情伏惟哀慕兼慟痛毒難居見
徐㑺并使君書承比極勝但承此凶問當復大頓耳比
日憂馳無復意不審尊體云何脚及可痛氣得此哀號
何如先大惡時灸創(古瘡/字)特不堪此不乃爲患眠食幾
許使君今地實難爲識然所以爲識政在此耳(大觀帖/此下尚)
(有四十二字伯思云授衣帖厯世所傳自爲一巻法帖/中亡其帖尾政在此耳下當云當今可復使不萬全不)
(願其以多筭難易得之便自可令不爲因絫耳比者忉/怛當不可言當不可言獻之死罪法帖無此四十三字)
(又其間多有燥筆及魚食處/而官帖不復依本其失多矣)
獻之白奉别告承安和慶慰極冷不審尊體復何必(諸/本)
(皆作必劉/施作如)獻之比日如復小勝因夜行忽復下如欲作
㿃今服藥盡温燥理冀當可耳然異極都不得復小失
和卿(黄諫/作已)惡亦不復得妄近生冷體氣頓至此令人絶
歎行(黄諫/作何)有佳酒(劉作治陳/施作酒)便服(大觀帖此下多獻之/二字字亦微大施謂)
(别用摹入/此帖者)
想彼悉佳汝復見諸女不此上(施作/近)下故爾耳
獻之白(一無/白字)承承姑比日復小進退其爾不得一極和
憂悚猶深不審比(劉作/以)服散未必得力耳比驎(張堪小/字也)
相聞故云惡懸懷使君數得書也(有飛/白)獻之白思戀觸
事彌至獻之既欲(潘本右有第/九巻三字)過餘杭州將若比還京
必視之來月十左右便當發奉兄(當作/見)無復日比告何
喻願復盡珍重理獻之白(一本無/白字)
獻之白節過歳終衆感纒心伏惟同之奉月初告承極
不平復頭眼半體􁭪恒惡兄告說姉故殊黄瘦憂馳可
言寒切不審尊體復何如眠食轉進不氣力漸復先(劉/作)
(先施與陳作充/案筆法當作克)耳遲復(潘本復右有錠/紋有小補㾗)㫖告獻之故爾
獻之
願餘餘(施云此帖前段已/亡無文義可考)上(一作/近非)下安和知婢日夕疏
慰意育故羸懸心倪比健也(上二字/飛白)適奉奉永嘉去月
十一日動靜故常患不寧諸女無復消息獻之
再拜夏節近感思深惟窮號崩絶不可忍處晴快不審
體中何似食噉復多(當作/知)少甚馳情不審諸舍復何如
未復西動靜不寧此多患反側願深寘勉故承問
思戀無往不慰省告對之悲塞未知何日復得奉見何
以喻此心(潘本此心右有錠紋/顧本有補痕無錠紋)惟願盡珍重理遲此信
反復知動靜
十二月廿七日具疏操之獻之再拜歳盡無復日感思
兼懷不自勝兄亦同之柰何柰何奉十二日告承承掾
安和慰馳情姉三兄諸患故爾不損憂馳晴快不審尊
體並復何如遲復來告操之故平平己再服散冀得力
獻之亦忘(劉與施作惡/或是忌字)憒勿謹拜疏不具操之等再拜
衞軍猶未平和而哀勞殊未得盡消息理常以不寧僕
射得散力甚慰表解臺職不知得恕不復冠軍告(疑作/首)
懸企(文本有裂紋/貫後行息字)
獻之白兄靜息應佳何以復小惡耶伏想比消息理盡
轉勝耳礜石深是可疑事兄憙(通作/喜)患散輒發㿈勢爲
積乃不易願復更思獻之唯賴消息内外極生冷而心
腹中恒無他此一事是差但疾源不除自不得佳論事
當(劉作常陳/施作當)隨冝思之也獻之姉性纒綿觸事殊當(劉/作)
(常陳施/作當)不可獻之方當長愁耳(施云自姉性纒綿以下/載續帖中第二卷右軍)
(部字體一同伯思云靜息帖云賴消息内外極生冷内/外二字本行旁注故字差小而昧者摹填著行中非也)
(當依本爲勝諸帖中此例甚多如十七帖中逺想慨然/孔琳之帖恨恨脚中轉劇等字本皆側注後人摹以入)
(行雖失格體猶於理未害至於讀蘭亭叙者以不知老/之將至旁一僧字爲逸少作曽字之誤借使摹入行中)
(則害理矣案古蘭亭叙本二十八行至第十四行間特/濶者蓋接紙處而不與知字適在此行之末梁舍人徐)
(僧權於其旁著名當時謂之押縫梁御府中法書率如/此而此帖僧字下亡其權字近世人殊不知此乃云僧)
(者曽之誤因讀爲曽不知老之將至非也又案晉史逸/少本傳及書録第十巻皆載此叙但云不知老之將至)
(而無曽字蓋可是正乃知善摹帖者勿問其黵滅注闕/横斜細大一放其本而不小異乃不失真矣今法帖多)
(妄更易之至以注字入行大小既殊體不綴屬後人不/曉從而效之一行之中洪纖頓異號子母體如第五卷)
(近世僞作釋智果書是也每一觀之使人深慨散又云/靜息帖云礜石深是可疑事兄憙患散輒發㿈  者寒)
(食散之類散中蓋用礜石是性極熱有毒故云深可疑/也劉表在荆州與王粲登障山見一岡不生百草粲曰)
(此必古冢其人在世服生礜石熱蒸出外故草木焦滅/鑿㸔果墓礜石滿塋又今洛水冬月不氷古人謂之温)
(洛下亦有礜石今取此石置甕水中水亦不氷又鸛伏/卵以助暖氣其烈酷如此固不冝餌服子敬之語實然)
(聊附于此草又云異苑魏武北征踰頓升領眺矚見山/岡不生百  王粲曰是古冢此人在世服礜石而石生)
(熱蒸出外故卉木焦滅即令發看果得大墓内有礜石/滿塋此段本草誤列在礬石部此云劉表障山當别有)
(出/)
獻之白不謂鄱陽一門艱故至此追尋悲惋益不自勝
柰何柰何政坐視其滅盡使人悲熟賴子高在此不(潘/本)
(此不中有補㾗右有錠紋/文本顧本有裂未補未錠)爾無可成獻之
阮新婦勉身得雄甚善散騎(潘本散騎左冇錠紋有補/㾗左貫五行右貫一行文)
(本顧本有裂/未補未錠)殊常(施陳辨/作當)憙也
雖奉對積年可以爲盡日之歡常苦不盡觸頗(一作/額)之
暢方欲與姉(潘本顧本泉本/皆闕中一筆)極當年之足(潘本之足間/有錠紋有補)
(㾗右貫二行顧本/有裂未補未錠)以之偕老豈謂乖别(一作列伯思/及施俱作反)至
此諸懐悵塞實深當復何由日夕見姉耶俯仰(施作/纒綿)悲咽
實無己己唯當(一作/常)絶氣耳(伯思云奉對帖云方欲與/姉極當年之足以之偕老)
(豈謂乖反至此當是與郗家帖也案子敬病篤請道士/上章法應首過子敬曰不憶餘事惟省與郗家離婚子)
(敬前室郗曇女也郗氏自太尉鑒後爲江左名族其姓/讀如絺繡之絺而世人以俗書郗字作郄因讀爲郤詵)
(之郤非也郤詵乃春秋晉大夫郤縠郗鑒乃漢御史大/夫郗慮之後姓原既異音讀逈殊後世因俗書相亂郗)
(郤二姓遂不復辨亦近代氏族及小學二家之學不講/故也陸魯望愽古矣其詩有云一段清香染郄郎亦誤)
(讀也今因郄氏帖聊爾及之以糾俗繆梁中書郎虞龢/表云逸少爲會稽子敬爲呉興故三呉之地偏多遺迹)
(又是暮年遒美之時今此卷中亦時有呉興帖然大令/帖傳于世佳者尚多如乞假表庾公帖周姉帖洛神賦)
(劉氏所藏十二字等帖官帖中皆遺之頃以韻語題河/南王氏所藏子敬帖云君家大令書盈紙茟勢翩翩趣)
(多媚雖云沓拖如少年豈至拘攣同餓𨽻會稽七子五/知名此公風概尤超詣太極璿題猶重書謂石書太極)
(殿榜一時凜凜標英氣半袖精裓衆争求數幅新裠世/尤貴當時親遇得己難況復傳今僅千歳龍珠歸浦劍)
(還津此帖君藏真得地才披尺許目増明鸞跂鴻驚欲/飛逝硬黄響榻若傳吾完碧摹刊願垂世聊爾以記大)
(令書事澷附/于此碧字疑)
夏日感思兼悼切割心懷痛當柰何得思道書慰意薄
熱汝比各可不吾並故諸惡勞益勿勿獻之白疏
獻之白思戀轉不可言瞻近而未得奉(潘本奉下有補/㾗左貫還字文)
(本顧/本同)見(或作/具)但有歎塞遲諸作還具動靜獻之(施釋多/一白字)
(潘本右有小補/㾗顧損本同)
白東告具天寶疾患問何其倉卒乏(一作/令)子(有飛/白)孫常
欣倫早成家以此娯上下豈謂奄失此女愍惜深至惻
切心懷㛐哀念當可爲心情願不可保使人惋惋悲政
當(劉釋/作常)隨事豁之耳㛐先積弊復有此痛心不審不乃
惡不甚以憂馳眠食復多少願遣無益盡消息理
吾十一日發呉興違逺兄姉感戀無喻慶等别不可言
比奉告故多患姉經(恐是/纒字)感(按經感二字特小亦/似以旁注摹入行者)極頓
憂馳益深適咨議十六日告風疾故爾反側餘可行未
東動靜不寧五宜速吳與丞别兄進猶戀冈勞亦極惡
馳情二女晚生皆佳未復(一作/後)華姜疏比來得直疏故
惡故足(疑是/云字)當視(示旁闕一㸃潘本/顧本泉本皆同)華也汝兒女並可
不
廿九日獻之白昨遂不奉恨深體中復何如弟甚頓勿
勿不具獻之再拜(有飛白伯思云廿九日帖云昨遂/不奉恨深此近世人語非子敬書)
承服腎氣丸故以爲佳獻之比服黄耆甚懃平平耳亦
欲至十齊(劑/通)當可知
得書爲慰吾先夜遂大得服湯酒諸治漸折(大觀/作相)故頓
極難勞知足下便去不得面别悵(劉作/快非)恨深保愛臨書
増懷王獻之
元度時往來以此爲慰興公(孫綽/字)使適還數日具都下
問人情所憂良可歎息諸吳(劉作從陳/施作呉)數問齡前來經
日極爲差云仁祖欲請爲軍司不知行不(米云無名人/僞帖伯思云)
(元度時來一帖米以爲無名人作僕謂此真晉人語但/筆勢疎緩多失落耳謂大令書則非蓋中云仁祖欲請)
(爲軍司案獻之以晉孝武太元十一年年四十三卒上/推謝尚於穆帝升平元年卒時獻之方年十三請軍司)
(又在升平前大令是時纔十許歳安得已作書論時/事殆是穆帝時他人書第十卷元度何來遲亦此類)
慕容有易賴意耶(米云無/名人僞)
薄冷足下沈痼已經歳月豈冝觸此寒耶人生稟氣各
有攸處相示消息
益部耆舊傳今送想催驅寫取了慎不可過淹留吾去
月(潘本右有錠紋有補㾗左貫/四行顧本有裂未補未錠)從孫家求信信次頓爾
頻爲亂反側餳大佳栁六惠言餳可常餌亦覺有益耳
(米云已上二帖並歐陽率更書伯思云薄冷益部二帖/米以爲歐率更書實然但米誤以益部爲益郎蓋下接)
(耆舊傳字此帖蓋借陳/壽所著益部耆舊傳也)
前告先以陳事意必是更有家信未知期說見德逺書
所致(潘本右有錠紋有/補㾗右貫二行)人耶(施作/勞誤)何可足下今(施作足/念一本)
(作云/云)耶(耶字下又有一乛一釋作何可/足下今水門米云無名人僞帖)鬱鬱(潘本鬱鬱/右有第九)
(卷十四/五小字)澗底松離離山上苖以彼徑寸莖蔭此百尺條
世胄躡高位英雋沈下僚(伯思云詠史詩鬱鬱澗/底松數句乃集大令書)
一月廿九日告仲宗奉世諸兒禍變無常(伯思云一月/二十九日黄)
(門帖亦王氏書/而非大令也)
黄門隕背哀痛摧剥不自勝任柰何李何及書感塞父
姑告
令(一作/念)外甥知(一作/欲非)問郗新婦更篤憂慮深
獻之白思戀轉不可言瞻近而未得奉見但有歎塞遲
諸信還具動(此帖重本巻後尾闕/四字泉本闕此一帖)
承冠軍故爾不覺轉勝灸無所覺憂馳深汝燋㥩可耳
(施作言謂劉誤作耳十巻/内重此帖但書法大異)
可必不耳企遲此大都如常秀順至慰意順心痛委頓
燋勞
諸舍不能集會深哽(此下十八/字泉本闕)塞仰料靜婢自常不和
知從事甚簡致此佳也(有飛/白)
　
　
　
　
　
　
　
　
　
　
　
　
　
　
　
　法帖釋文考異巻九
欽定四庫全書
　法帖釋文考異卷十　　　明　顧從義　撰
　　王獻之書
吾當託桓江州助汝吾此不辨得遣人舩迎汝當具東
攻(劉施作改疑/是歸頭字)枋三四吾小可者(黄諫/作去)當自力無湖(陳/云)
(蕪湖地名劉作無/御黄諌作仰皆非)迎汝故可得五六十人小枋(黄諌作/楊非以)
(上文桓江州字攻枋字玩之當作枋/字文彭云枋字疑借作舩舫之舫)諸謝當有二便是
見今當語之大理盡此信還具(施作/乙乙)白(陳作/自非)胛痛可堪
而以(一作/比)作書絶欲不可識(首當有知汝云云數/十字見法書要錄且)
(作逸少書伯思云吾當託桓江州助汝帖米以爲/張長史書雖未必然要非大令書也案此帖不至)
(惡但縱任近俗無晉世清韻真非大令書但殊不/知亦寫右軍帖詞耳張彦逺右軍帖錄有此語此)
(卷亡其半上畧云知汝欲來下云云凡九十字其/中云上方大枋想汝不過數枋足人方足不果爾)
(可白吾當託桓江州助汝王又云續帖逸少部中/有前段結字殊應模矩蓋  氏子弟臨逸少書勝)
(此逺/矣)
疾不退潛處當日深豈可以常理待之此豈(二字各/重一㸃)常
　　(又重一㸃黄諌釋憂/字案筆法當作急急)不審食復何如(大觀帖有云/字淳化諸本)
(無/)肌色可可所堪轉勝復以此慰馳竦(劉作疎非潘本/有補痕顧本竦)
(右有裂未補/竦左有補㾗)耳(語同六卷伯思云疾不退至分/張帖諸大草字語類江表人)
消息亦不可不恒精以經心向秋冷(潘本右有錠紋有/補㾗右貫三行顧)
(本有補㾗/無錠紋)疾下亦應防也獻之下斷來恒患頭項(施作/頭項)
(當作/温頭)痛復小爾耳
省前書故有集聚意當能果不足下小大佳不聞官前
逼遣足下甚急想以相體恕耳足下兄子以至廣州(有飛/白)
耶當有得集理不念懸心也耳
近與鐵石(蘇軾云是/殷鐵石)共書令致之想久達不得君問以
復經月懸情豈可(潘本可右有錠紋有補/㾗顧本有裂未補未錠)言頃(黄諌/作須)更
寒不適頗有時氣君頃(一作/須)各可耳遲㫖問僕大都小
佳然疾根聚在右髀脚重痛不得轉動左脚又腫疾候
極是不佳幸食眠意事爲復可可冀非(按書法當是章/草狀字與四卷)
(禇帖狀/字同)臧(劉與施/作藏非)病耳知鐵石前往快作樂諸君善處
世一(施無/一字)達於當年不復過此僕端坐將百日爲尸(黄/諫)
(誤作/卩)居觧日耳不知那(疑作/邦)得一散懷何其相思之(修/内)
(司闕/此行)深臨書意塞
元度何來遲深令(劉作/足非)人憂懸耶當謂有理因祠監多
感(大觀帖/多共字)足下事甚善然所造極難想足下毎思先後
公(黄諫/作卿)豈須言親親不已意耳安石停此過半日(黄諫/作已)
(非/)猶得一宿何物喻(疑作/􁀾)之一十(二字當/作早字)當浦送(黄諫/作道)
近(施作/迎)道所以致歎(黄諫作□大觀以淳化誤摹何物/一行在前送近一行在後改正)
陽諸懷兒不可言且不復得卿送有諸歎(黄諌/作□)今此貪
(黄諫作奕/字亦通)上道(伯思云元度何來遲亦似逸少語其字/皆張長史藏真輩僞作或自書二王帖)
(語耳與第二巻知汝殊愁及/藏真長史部中諸帖一手也)
忽動小行多畫(庭堅作畫以爲筆/誤成十劉誤作書)夜十三四起所去多
又風不差脚更腫轉欲書疏自不可己唯絶歎於人理
耳二妹復平平昨來山下差靜岐當還委(泉本摹/有誤)曲前
書具想(案筆法/作於字)勝常也諸人悉何如承冠軍定入計今
向達都汝奉見欣慶但恐停日不多耳(米云已上八/帖皆唐人書)
慶等已至也鵞差不甚懸心冝道尋去奴定西諸分張
少言
新婦服地黄湯來似減眠食尚未佳憂懸不去心君等
前所論事想必及謝生未還可爾進退不可觧吾當書
問也
鴨頭丸故不佳明當必集當與君相見
不審阿姨所患得差否極令懸惻想東陽諸妹當復平
安不審頃者情事漸差耶彼郡今載甚不能佳不知早
晚至當遂至郡深想望
豹(劉作/斁非)奴此月唯省一書亦不足(文本口/内糢糊)慰懷深悉足
下情素耳(伯思云豹奴桓嗣也王氏甥故二王帖中時/及之如云豹奴晚歸家之類然此豹奴此月)
(帖亦後/人依放)
七月二日獻之(潘本右有錠紋有補㾗左貫一/行文本顧本有裂紋未補未錠)白孫權
據有江東以厯三世國險而民附賢能爲用斯可與爲
援而不可圖也益州天府之地高祖因之以成帝業荆
州北據漢河利盡(一作/逮)南海西連(帖作/武)巴蜀東通吳會
此用武(帖作/連)之國而其不能治天所以資將軍將軍既
是帝室之胄信義著於四海來之大國誠難至也(伯思/云七)
(月二日獻之白七字人僞作也下章草云孫權據有江/東以厯三世亦蜀志中語與第五卷章草不可争鋒也)
(語相接字雖大小異乃一人書語已見本章此段世字/闕中畫蓋唐人臨摹時去之以避諱猶今集法帖時殷)
(敬二字多省其波也但東連吳會與用武之/國連武二字章草體差相亂摹謬互置之)
鄱陽書停諸舍便有月未具散騎書知情至草草未發
遣奉去月問承婦等復不能差深憂慮耳
獻之白不審疾得損未極憂及更能出入未前書云至
於散情㛐疾苦療得所深喜慰想必爲問敬和(王洽/字)晚
際似差耶諸舍也能向諸弟各也
獻之白極熱敬(大觀/闕波)惟府君此月内得書來時幾得問
希此消息極悶悶軍中復知何患濃不能潰意甚無賴
君有好藥必時復與府中多少極濟事耶(伯思云極熱/敬惟府君帖)
(云來時幾得問希此消息極悶悶又云意甚無賴君有/好藥云云極濟事耶又服油帖云不至絶艱辛也皆近)
(世俗言字勢亦不至/佳非王氏帖明甚)
承冠軍故爾不覺轉勝灸無所覺憂馳深汝憔悚可言
(重第九巻大觀無/此帖米云此帖僞)
服油得力更能停噉麫只五六日停也不至絶艱辛也
足下明當必果想即日如何深想憶
近奉阿姑告知(一作/欲非)平安極慰人意獻之遂不堪暑氣
力恒惙恐是惡風大都將息近似小却
白承舍内分遣(案書法/作連)近豫遂就難以喻痛濟理獻之
白
復面悲積蕃首以不佳耿耿僕近動散委頓雖轉折猶
惙然發止(綘帖/作心)尚以未定日冀以言首(一作百非/一作居)力還
不復耳(施作乙乙當作具字伯思/云復面悲積宋齊人書)
還此今有書何以至不知諸舍故多患念勞以今差也
得領軍書故在風丹楊書常疾動耿耿亦足(施作云/一作之)得
鄱陽近書爲慰丹楊疾者(施作/苦非)不果来甚悵恨
得西問不冦(劉作/寢非)復云何令人邑邑具示
獻之言月終伏惟哀傷不可任不審尊體諸患復何如
悚息謹言疏不備獻之言(米云已上/三帖皆僞)
東家尚未欲下李叅軍無政日有此議能自來此方寸
無使聞上極不妙之事獻之頓首
八月十九日具疏操之獻之再拜昨日諸願悉達奉奉
告慰馳心極冷(一作/洽)不審尊體復何如操之創故不差
常惡亦(案惡亦字當/是念公字)故爾憒憒(陳作快快潘本憒憒右/有錠紋有補痕顧本有)
(小裂未/下錠)獻之昨來復下如欲作㿃殊乏(案乏字/疑作口)極服石
的(泉夲的字勹中作一㸃潘/本顧本的字勹中無㸃)丸(潘夲丸右有錠紋有補/痕右貫㿃字顧本有裂)
(紋未補/未錠)冀得(案得字當/作之字)力謹謹(下謹當/作白)不具操之等再
拜
獻之白不審尊體復何如昨夜眠多少願盡寛喻理憂
馳可復言若得消息者(一作告/一作去)獻之(米云羊/欣書)㛐等承更
惡不審頃痊復不必須散時終得力耶此藥甚佳想姉
舉體不能行履服遂差安西且無恙府君属有和稀久
滯行路同人絶得此心故當攜其長㓜諸汝上下知彼
駱驛有書示不足以慰吾意耶冬(潘本冬間右有錠紋/有補㾗顧本未錠)
間必欲至足下所居承使君明練不謂漸有勝也君數
(劉作/散非)集聚然其大都可可吾止於月半間耶(伯思云㛐/等帖亦王)
(氏書非/大令)鄱陽歸鄉承修東轉有理吾賢畢欲事必俟勝
歡慰于懷耶吾終權冝至承今年飢饉仰惟年支都乏
絶不謂乖又至于此耶吾脚尚未差極憂也(米云羊欣/書案帖重)
(五/巻)
獻之等再拜不審海鹽(施作/監)諸舍上下動靜比復常憂
之姉告無他事崇(閣本摹有誤/大觀改正)虚劉道士鵞羣並復歸
也獻之等當(疑作/常)須向彼謝之獻之等再拜(宋云僞帖/伯思云鵞)
(羣帖前輩謂此墨帖乃大令真筆僕觀此書殊不惡但/怒張狂勁無晉諸賢韻味而前輩乃云此帖筆勢險逺)
(如從空中數丈外擲下恐是真筆此非僕之所敢知也/又此帖詞云崇虗劉道士鵞羣並復歸也獻之等須向)
(彼謝之亦非當時尺牘體蓋以大令父逸少嘗書道德/經換鵞而山陰曇􁡬村道士舉羣贈之故以此事傅會)
(作是帖耳案崇虚館乃宋明帝泰始四年建子敬晉人/相去亡慮五十餘年何得已稱之其僞可無疑又案魏)
(收釋老志太和十五年詔立道家寺宇於枽乾之陰名/崇虚寺去晉愈逺矣予前所校量諸書詎敢自謂竟理)
(要非臆決目論蓋書雖小道亦六藝之一能之既艱知/亦匪易然天下理當爲天下士言之真賞難遇豈獨論)
(書/哉)
敬祖(王導子武/岡侯協也)日夕還山陰與嚴使知(唐摹一/本作君)聞頗多
歳月今屬天寒擬適逺爲當柰何柰何爾豈不令念姉
逺路不能追求耳(重五/巻)
　　　　淳化三年壬辰歳十一
　　　　月四日奉
　　　　聖㫖模勒上石(毎巻後有此/篆字三行)
　
　
　
　
　
　
　
　
　
　
　
　
　法帖釋文考異巻十
