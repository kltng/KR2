#+TITLE: 金石史-明-郭宗昌
#+DATE: 2016-06-11 12:22:43
#+SOURCE: github.com/kanripo/KR2n0034 master 61218a39                
欽定四庫全書　　　　　史部十四
　金石史　　　　　　　　目錄類二(金石之屬/)
　　提要
　　　　(臣/)等謹案金石史二卷明郭宗昌撰宗昌字
　　　　允伯華州人平生喜談金石之文所居沚園
　　　　在白崖湖上常搆一亭柱礎墄􁀙皆有欵識
　　　　銘贊手書自刻之凡三十年而迄不成盖迂
　　　　僻好異之士也與同時盩厔趙崡皆以搜剔
　　　　古刻為事崡著石墨鐫華宗昌亦著此書而
　　　　所載止五十種僅及趙書五分之一上卷起
　　　　周迄隋唐下卷唐碑二十餘而已宋絳州夫
　　　　子廟記一篇間雜其中殆仿原本集古目錄
　　　　不序時代之例歟其論石鼓文主董逌廣川
　　　　書跋之説據左傳定為成王所作已為好異
　　　　又謂以石為鼓無所取義石又不類鼔形改
　　　　為岐陽石古文則乖僻更甚矣其論嶧山碑
　　　　一條引唐封演謂其石為曹操所排倒而云
　　　　拓跋燾又排倒之何一石而兩遭踣云云考
　　　　封演聞見記云秦始皇刻石李斯小篆後魏
　　　　太武帝登山使人排倒之無曹操排倒之語
　　　　殆宗昌所見之本或偶脱太字因誤讀為魏
　　　　武帝遂謬云兩次排倒其援引疏舛亦不足
　　　　據然宗昌與趙崡均以論書為主不甚考究
　　　　史事無足為怪觀其論衡岳碑比干墓銅盤
　　　　銘季禮碑天發神䜟碑碧落碑諸條皆灼指
　　　　其偽頗為近理其論懷仁集聖教序勝於定
　　　　武蘭亭盖出於鄉曲之私自矜其闗中之所
　　　　有不為定論故後來孫承澤深不滿之然承
　　　　澤作庚子銷夏記其論列諸碑實多取此書
　　　　之語則固不盡廢宗昌説也惟其好為大言
　　　　冀以駭俗則眀季山人譎誕取名之慣技置
　　　　之不問可矣乾隆四十六年十一月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
原序
吾華郭𦙍伯先生以間出之才遭不偶之數余方之郭
有道欽其道而惜其遇也先生生與予父同齡忘年友
余誼最篤把酒論文常繼日夜甲申亂後失家余索居
東村而先生在郭南幽篁中同患相恤接見尤密即豺
狼冰雪不爲阻是以知先生無過余者先生明以析理
精以博物制器天巧書法精善議論淹通著述淵奥談
藝之家取爲折衷至於秉禮正俗士大夫多宗之可謂
賢矣辛卯仲冬余别入都壬辰初夏聞先生殁痛哭數
日夜歸弔於家哭於墓即問遺書其家小阮能藏之惟
金石史亡矣益深於慟甲午又入都從民部張爾唯飲
言及金石史之亡也而張公曰吾能存之亟觀之乃習
見本也嘻是生𦙍伯也且喜且悲八月八日手錄二十
八功竟人亡業顯不朽在是讀是書者毋謂是書足以
盡𦙍伯即余之序是書亦不能極言𦙍伯而是書亦可
以知𦙍伯矣甲午十月十一日劉澤溥序
欽定四庫全書
　金石史卷一
　　　　　　　　　　　　明　郭宗昌　撰
　　周岐陽石古文
岐陽石古文有謂爲周宣王獵碣者惟董程二氏以左
傳成有岐陽之蒐證之皆鑿鑿有據其畧云考之書天
子大蒐㑹諸侯施命令非嘗事也史不得無書若宣王
蒐岐即周史失之列國不得並逸胡後世無聞焉則爲
成王信矣其言真如岳峙不可復撼第廣川有其學有
其識有其辯而無其筆故不勝葛藤糾纒確論反晦耳
鄭樵謂爲秦惠文後及歐陽三疑皆瞽說迷謬不足與
辯韋應物謂爲文王之鼔宣王刻詩真如少君古強之
徒曽目覩其事也何物又有馬子卿者以爲宇文周時
作一似無目者益大可笑如此樵又爲石鼔者立碑之
漸千載名言至謂以石爲鼔繇其土地之所出則非也
古人制作尚象不爲虛器豈止以地之所出苟且不法
耶觀九州貢物攷工制器無一不窮極奥渺以石爲鼔
何所取則乎今石在太學聖廟㦸門左右寳䕶無人冬
輒篝火撫搨燬剝日甚余曽手摩其文與鼔形了不似
其堅類玉故能久存就石形之自然少加琱琢旋轉刻
文行字或七或六少華山前石之堅潤者與此無異想
當時因有佳石即刻置蒐所而已第文無不典字無不
雅民休王遊自相寳愛此三代有道之長也非如後世
竭力徵石造天無極刻龍繡螭築藩置守妄意垂逺然
不一轉盼旋離野火能得鬼神呵䕶至今哉悲夫余旣
􁔾潢成而題曰周岐陽石古文斷以成王時物而不以
鼓名足刋古今之謬
　　夏衡岳贗碑
相傳禹衡岳字七十七在密雲峯楊用修得之張僉憲
云宋嘉定中何致子一遊南岳脫其文刻於岳麓用修
又刻于滇楊時喬又刻於棲霞用修又謂韓愈劉禹錫
朱熹張栻諸人求之不得已得之爲奇幸仰止諸賢冀
是恐非紛紜聚訟獵以爲奇余於是喟然歎曰嗚呼是
何異逺隔絶域而泣其先也善乎王元美之言也曰銘
詞未諧聖經類周冢穆天子傳語㫖哉㫖哉
　　又
禹碑余不能隨人悲笑已辯其附㑹因又攷其文與唐
小説無異因並載於後禹碑文曰承帝曰咨翼輔佐卿
洲渚與登鳥獸之門參身洪流而明發爾興久旅忘家
宿嶽麓庭智營形折心罔弗辰往求平定華岳泰衡宗
䟽事裒勞餘伸禋鬱塞昏徙南瀆衍亨衣制食􁁎萬國
其寧竄舞永奔凡七十七字此豈虞唐語耶唐大厯中
有人獨至鳳凰臺見一男子獨與一婦相和而歌聲徹
雲際歌罷其人廹視乃二獸一類豬而體特髙蔚有文
彩一類龍而小徧體純黃色其人驚走遇行者語其故
共往寂無所見惟竹書一束在地取視竹策幾毁文不
可辯惟首隸書地出梓桐僞失厥衆邪去立言灌平獲
誦於古有文乍得斯人慈心勿用筆冠日輪三十二字
其視禹碑何異觀此則益知其贗
　　周武王贗銅盤銘
銅盤銘曰左林右泉後岡前道萬世之寧茲焉是寳似
非三代語第銘字頗類漢淮南王故宫所出古戈銘而
輒謂武王封比干墓抑何據耶余故集金石古文彜器
外斷自岐陽石始而不以鼔名他如衡岳壇山比干季
札墓題諸書皆妄自附㑹區區不能隨人悲笑而廣川
書家張杜復謂陽冰初學嶧山碑後見季札墓字便變
化開合如龍如虎勁利豪爽風行雨集陽冰遂從此得
篆法抑又何也豈陽冰所見别爲真書非今附㑹可笑
者耶今觀陽冰遺跡亦竟不能超唐人而上之烏在其
法所從得也
　　秦嶧山銘
余藏嶧山銘二種一爲宋淳化中鄭文寳刻之長安者
一爲元人摹宋張仲文本刻之鄒縣者元刻不足言文
寳刻者猶少存玉箸遺意斯篆不絶如綫此尚可意㑹
知非李陽冰輩所能髣髴也唐封演謂其石曹操排倒
嗟乎秦雖暴銘詞尚樸古近情真實無飾有合聖人之
意非如賊瞞荼戮忠良為鬼為蜮受禪勸進矯詐罔誣
弋取漢鼎嘔穢千古而又何以踣其碑也又北魏拓跋
燾登嶧山見其石亦使排倒何其一石而兩遭其踣豈
踣後復豎之而又遇燾耶抑别爲一石耶始皇以力經
營天下思欲威加萬世乃不一轉盼而爲人揶揄如此
亦可鑒矣
　　又
此元人又摹宋張仲文本重刻之嶧縣者不知張本何
如元摹定非其舊元劉之美一記益潦倒極可笑銘後
方爲二世詔槩謂頌始皇功德誤矣杜少陵云嶧山之
碑野火焚棗木傳刻肥失真又云書貴瘦硬方通神此
刻轉瘦於闗中鄭刻而失真益甚則書一瘦硬何渠便
通神耶工部時已傳刻失真况宋元乎可爲慨歎
　　漢韓明府叔節修孔廟禮器碑
漢韓明府修孔子廟器碑才剝蝕十一字存者猶有鋒
鎩文殊髙古尚可讀豈神物固有鬼神呵䕶耶其字畫
之妙非筆非手古雅無前若得之神功弗由人造所謂
星流電轉纎踰植髪尚未足形容也漢諸碑結體命意
皆可髣髴獨此碑如河漢可望不可即也韓明府名勑
字叔節歐陽永叔謂書傳無以勑命名者秦制天子之
命稱勑漢用秦法當時臣下豈敢以勑自名者是以勑
爲敕也詳廣川書䟦第意有未明余更著之韓明府自
名勑從力來聲音賚勞也亦作徠徠來答勤曰勞撫至
曰勑示有節也故字叔節以勑爲敕僞也敕從攴束聲
誡也攴小擊也又有束縛之義故爲敕命之敕又攴傍
加束音策馬箠也束若讀刺又敕從攴束聲音其木别
生也支持也與攴異四字易淆故詳著之然永叔謂人
無名敕者亦屬臆說因記得一事余方謂石千年猶存
當爲鬼神呵䕶有一憲使宦魯者余以此碑爲記憲使
檄曲阜令致得數搨以印鈐手板報云曲阜諸生大閧
石已薤粉矣取家藏者應命耳余深痛神蹟永絶後死
者不得與於斯文每一展玩撫几興歎後復有至自闕
里者謂石巋然無恙因出所搨視余嗚呼天下萬事無
憑如此然亦足喜也
　　漢魯相史伯時供祀孔子廟碑
觀此碑與置卒史碑略同知漢制郡國守相奏章雖不
得徑達天子猶得上書尚書府今益一切格忌不得行
志所以古今不相及也魯相史晨當漢末季猶能上書
享祀孔子至空府竭寺咸來觀禮合九百七十人亦盛
矣哉今時何可得也分法復爾雅超逸可爲百代模楷
亦非後世可及
　　漢魯相史伯時供祀孔子廟後碑
漢史伯時祀孔子有二碑前碑載晨姓氏爵里於建寧
元年四月十一日戊子到官乃以令日拜孔子即修禋
祀罷歛民錢後碑晨自出奉錢家穀以供禋祀於建寧
二年三月癸卯朔七日上尚書時副言太傅太尉司徒
司空大司農葢古有大造司徒司空通而論之晨不以
案食小節自忽必上之尚書請之天子亦賢矣
　　漢魯相乙瑛置孔子廟卒史碑
此漢相乙瑛上書司徒吳雄司空趙戒府請置孔廟百
石卒史一人掌主禮器廟祀元嘉三年三月二十七日
壬寅雄戒奏可雒陽宫如瑛言又詔選能奉𢎞先聖之
禮爲宗所歸者當桓帝時雄戒諸人猶知崇聖如此初
戒博學明經劾奏貪殘不避貴戚後與子堅定䇿不能
終執本議卒致傾覆是非真能崇聖者按史元嘉止二
年碑稱三年三月者蓋是年五月始改元永興耳章懷
謂戒字志伯碑作意伯趙明誠疑避桓諱似矣碑即今
公移復爾雅簡質可讀書益髙古超逸魏才代漢便不
能無小變六朝極矣極之而復故唐爲近古評者槩多
别論是非深於分法者
　　漢華山碑
新豐郭香察書西岳華山廟碑其結體運意乃是漢隸
之壯偉者割篆未㑹時或肉勝一古一今遂爲隋唐作
俑如山子諸字是也余家華下近百年前有客訪其石
已毁此搨獨巋然如魯靈光並嶽色同來暎發几席殘
闕僅百二十餘字存者鋒芒銛利如新拱璧駟馬云何
可尚碑建於延熹而謂以莽制東京無二名察書者監
書也夫莽漢賊也當莽世已欲啖其肉瀦其宫不顧安
有世祖正位二百年尚尊莽制不衰耶按莽孫宗坐罪
死莽曰宗本名㑹宗以制作去二名今復名㑹宗是當
莽世亦自有二名也况即往牒一按二名不可勝紀則
瞽說無據可笑也集古錄謂集靈宫不見他書惟載此
碑董逌黄伯思廣引諸書駁之加詳夫以永叔葢代之
學缺漏如此誠爲可議然何關名義也則余於此烏容
以無辯此搨舊藏墨莊樓雲駒舉以歸余雲駒博雅能
詩善漢分法於余獨有臭味之雅余之寳此又不獨以
物也
　　漢景君銘
漢故益州太守北海相景君銘隸書似聊以勒石非當
時名手第小具一種拙樸之意且有八分遺則自是時
代使然亦不爲佳也今人不習古反謂一出古人色色
皆佳了無軒輊不知三代彝器古雅奇絶千載無匹而
野鑄鼎彜非不古色蒼然而花文欵識粗鹵不足觀者
多矣矧漢代乎余藏漢碑數種後之所收不可知據吾
目覩當以韓勑修禮器碑爲第一嘗評其用筆結體元
妙入微當得之神功弗由人造或爲此銘時代前於禮
器碑古質似勝按此石建於漢順帝漢安二年青龍在
敦牂禮器碑建於桓帝二年涒灘雖經三帝僅十五年
耳何時代之足云王元美賞鑑前無古人亦云隸法古
雅然當其時正以未雅耳孔廟碑結體古逸兼有分法
反謂非其至者皆所未解至謂益州部當言刺史不當
言太守額曰銘辭曰誄亦屬未妥東京作者往往如是
自是名言因附著之額字小篆去秦幾日更相絶千里
余得漢朔方守右第三銅虎符銀錯小篆又絶類秦碑
字何也想書碑既非名手額篆亦爾耶
　　漢司隸校尉魯忠惠峻碑
魯忠惠名峻字仲嚴山陽昌邑人治魯詩嚴氏春秋舉
孝廉除郎中謁者河内太守丞辟司徒司空府舉髙第
御史東郡頓丘令九江太守拜議郎太尉長史御史中
丞司隸校尉遭母憂自乞拜議郎服竟還拜屯騎校尉
以病遜位熹平元年卒門生於商等二百三十人諡曰
忠惠公碑已剝蝕不可讀見集古錄書分法峭峻古雅
第小開魏人堂室然自是漢格鄭樵氏謂出蔡中郎何
據明誠疑之固是余意私諡起於春秋漢末尚節義故
尚不廢苻秦既已非古猶諡及隱逸唐朝臣尚加山林
之號激貪厲競豈曰罔俾令典三品京朝摸牀結舌循
叙考終皆得美諡外吏即品亞六卿德牟夷惠非際時
㑹竟以格置夫錄勞則外瘁於内崇體則抔土長掩防
大則没無虞悼此義人勞卿所以扼腕太息也乃知私
諡所當復古嗚呼今安得此門生故吏乎
　　漢曹景完碑
此碑曹景完前爲郃陽令門下掾王敞諸人於中平二
年刋石紀功立也據史建寧元年疏勒王於獵中爲其
季父和德所殺自立爲王三年涼州刺史孟陀遣從事
任涉將燉煌兵與戊巳司馬曹寛西域長史張晏將焉
耆龜兹車師前后部合三萬餘人討疏勒攻楨中四十
日不下引去碑稱疏勒國王弑父簒位又稱全以西域
戊部司馬討疏勒攻城野戰謀若涌泉威牟諸賁和德
面縳歸死皆與史異然和德既弑父簒位碑不當稱王
史謂曹寛當以碑爲正史止光和六年碑稱七年三月
者葢其年十一月始改元中平紀元以年紀事以月無
足異者碑萬厯間始出於郃陽此方出最初搨也止一
因字半闕其餘鋒鋩銛利不損絲髪因見漢人不獨攻
玉之妙渾然天成琢字亦毫無刀痕以余生平所見漢
隸當以孔廟禮器碑爲第一神竒渾璞譬之詩則西京
此則豐贍髙華建安諸子比之書禮器則季直表此則
蘭亭叙自髭聖一評謂鍾古而不今長而踰制心慕手
追惟逸少一人王遂踞鍾上余目不識書自謂頗窺漢
人三昧弇州識洞千古以方整瘦勁寡情爲漢法是柳
誠懸輩可盡晉法也碑隂自伯祺正孝才五十二人外
五人名字不􁁎當是書石時闕畧非剝蝕也書法簡質
草草不經意又别爲一體益知漢人結體命意錯綜變
化不衫不履非後人可及
　　漢太山都尉孔宙碑
漢太山都尉孔宙融父也史作伷趙明誠歐陽永叔王
元美皆謂卒以延熹四年元美又謂四年都尉廢三年
長子褒坐融匿張儉抵罪時融年十六宙卒時僅九歲
按建寧二年張儉舉奏侯覧誣儉鈎黨刋章討捕時融
年十七非十六也又按碑宙以延熹六年正月乙未卒
甚明三公皆史家張杜謂四年何也又案融建安十三
年卒年五十六則是永興元年癸巳生至延熹六年癸
卯融正十一歲非九歲也夫以文舉望繫漢鼎横遭賊
瞞毒荼海内痛盡其卒年史不應浪書至云融年十三
喪父史亦矛楯當以卒年及碑爲正其書尚存分法且
結體古逸殊不易造元美少之是胸中爲曹氏諸碑所
據漢魏咫尺便墮千里文亦典則獨怪文舉十歲謁元
禮令問蔚起而碑詞不載古人真樸乃爾在後世不知
何如譽借也因記得一事有父以子訟忿恚致殁哭死
之文尚欲譽生何耶嗚呼異哉
　　漢孔季將碑隂
孔宙碑隂載門生故吏等名楊用修金石古文謂四十
二人而余收自張雲至王政反六十二人何也洪丞相
适隸釋謂親受業曰弟子傳授曰門生未冠曰門童掾
屬曰故吏占籍曰故民似鑿鑿可據漢碑隂字多潦倒
此獨超逸古雅非魏人可及金石錄謂捕巡可補姓苑
不載弇州謂今皆失之當由偶未收得碑陰實未嘗失
也余收有古人名印其姓氏奇異者甚夥皆可補姓苑
之遺固不獨一捕巡也
　　吳天發碑
吳天發碑人皆懾於怪誕始不能無疑久則信不揣源
本寸木岑樓蹄涔滄溟矣余直以爲牛腹書耳彼秦漢
之跡所不論上之岐陽石三代彝器其文非不奇古皆
爾雅典則何曽爲牛鬼蛇神耶所謂彝器者如彝常之
必不可紊作如是器必作如是𣢾絲髪罔踰此古昔足
尚也吳不前於漢秦三代也古疏昭然可鏡何遽迷源
忘本爲怪誕所懾黄長睿書家張湯是窮穴得鼠者亦
稱之何也趙明誠以爲妖其知言哉古篆定當以岐陽
石爲第一其岣嶁壇山比干季札諸題皆轉相附㑹斷
不可信洞然心目亦無足致疑也
　司馬氏以魏爲正統已乖春秋之義紫陽氏正之庶
　人心死而復生第有未盡漢獻帝三十年是爲己亥
　明年改元延康是爲庚子是年十月曹丕簒漢紫陽
　當於黃初書僭不當削去延康年號獻帝於庚子改
　元南面而臨天下者一載即曹氏父子梟謀發號施
　令無不挾之以出北面臣事之者亦一載稱號顧可
　除之耶義不可除則是三十一年矣始庚午終庚子
　明年辛丑正昭烈章武接統之年安得謂魏晉授受
　相接耶若論紀載以延康正月至十月將紀之漢乎
　紀之魏乎黷亂不經名不正言不順正非所以爲紀
　載也吳壬寅僭號雖後魏三年庚子爲晉所滅與魏
　相終始尚後亡僭國非統又不當論僭號之先後也
　余故列吳碑於前
　　魏勸進碑
勸進表或謂是鍾繇書又謂梁鵠書皆未有據視封孔
羡碑雖無其矯飾屈强亦無漢人雍雍超逸古雅之致
阿瞞才弋漢鼎書法頓分時代人概以漢隸目之謬矣
當時華歆與管幼安齊名表首列歆則其寵冠羣奸一
時得意千載薉唾視遼海滄涼何如九京有知寧無汗
顏
　　魏受禪碑
昔人稱受禪碑王朗文梁鵠書鍾繇刻石爲三絶碑顏
魯公又謂繇書皆不知何據豈亦張稚圭夢語耶書法
同勸進雖小逺漢人雍雍雅度衫履自飾亦復矯矯昔
莽簒漢匈奴猶感漢恩不拜新室印至操碑稱南單于諸
國皆服或出矯詐若果爾則操奸更出莽上
　　魏封孔羡祀孔子碑
昔人以莽操懿德並論而阿瞞神謀鬼筭弋取漢鼎假
義立名毒炎燔天不啻過之子丕濟惡父子兄弟間至
不忍言矧他人哉讀白馬王詩益慘痛千古此春秋必
誅尚欲矯祀孔子耶書法方削寡情矯强未適視漢隸
雍穆之度不啻千里書之所自可以知風謂書一藝云
乎哉余嘗編詩謂曹氏父子間遽分漢魏操應殿漢不
當冠魏又不當䝉帝號也今於書亦然
　　後魏魯郡太守張君頌
張猛龍碑是龍爲魯郡太守郡人頌其功德者也其文
無足言者其書律以晉法雖少蘊藉而結體錯綜之妙
使以劑唐足脫一代方整之累歐陽諸公便可入山陰
之室矣然此碑却落嶮峻又未證晉果何也當曰筆與
歐顏異也至若蘓黄少變又入别趣書道之難如此然
知者鮮矣猛龍字神􁁜按􁁜呼骨切日出氣也其名字
險怪不雅馴六朝濫觴於詩亦爾殆不特書也
　　後魏兖州刺史李仲璇修孔子廟碑
李仲璇東魏世家當中原雲擾知尊孔子能修繕廟庭
先是宫牛阻嶮又能以威惠歸伏史稱所歴並著清勤
是且具有文武焉碑不著書者姓名猶存古意雖筆力
勁駿如偏面驕嘶又如殊俗揖讓江式書表云皇魏承
百王之季世易風移文字改變篆形錯謬隸體失眞俗
學鄙習復加虛造以意爲疑炫惑於時不獨正其偏傍
正爲此等書發耳唐景龍觀鐘銘源出於此少劑以馴
雅便勝
　　後周華嶽碑
余嘗過金天祠輒縱觀前代碑版漢碑無一存者獨後
周華嶽碑如魯靈光巋然古栢下余手摩其文制作精
雅洞達若鍳爲万紐于瑾文趙文淵隸書于瑾嘗著碑
頌數十萬言此文殊無可觀文淵爲周書學博士書跡
雅爲當時所重宇文泰時命刋定六體至江陵書景福
寺碑梁主稱之又以題榜功増封邑除郡守不可謂不
遇也而碑字盡偭古法淺陋鄙野一見欲嘔而名動一
時何耶竇臮述書賦云文深孝逸獨慕前蹤至師子敬
如欲登龍有宋齊之面貌無孔簿之心胸臮避唐諱故
文淵作文深當時謂文深師右軍孝逸師大令平梁後
王褒入國舉朝貴胄皆師褒獨兩人負二王法二王不
作古隸文淵豈獨工行草楷則固不閑於分法耶江式
論書法云皇魏承百王之季紹五運之緒世易風移文
字改變篆形謬錯隸體失真俗學鄙習復加虚造以意
爲疑炫惑於時此論其形象㑹意耳况結體乎乃知唐
隸雖涉豐艷結體猶爲復古然文淵隸體險俗不入格
豈所謂俗學鄙習炫惑於時者耶嗚呼作者不賞賞者
不作殊爲恨恨余故表而出之示耳食者
　　隋智永千字文
永禪師真草千字文趙宋時刻於關中頗極精工無復
遺恨楷則已登山陰正覺如入定僧貌類死人自爾神
遊變化草如苦行頭陀行動坐卧不失戒律而時出一
字忽復入俗何也斯陀含名往來而實無往來乃知聲
聞初果尚不易證也宋楊大年云敕員外散騎侍郎周
興嗣次韻敕本梁字傳寫謬爾當時帝王命令尚未稱
敕至唐顯慶中始云不經鳳閣鸞臺不得稱敕敕名始
此不知此特髙宗故實楊何以遂概往代耶如梁蕭子
雲啟云臣子雲奉敕使臣寫千字文此何以稱焉且自
漢而下稱敕不暇臚舉止如唐太宗九成宮醴泉銘稱
奉敕撰奉敕書不一而足皆在髙宗前而楊瞽說固不
足瓣第以董逌亦宗楊說謂爲謬字何也况敕梁二字
絶不類安得誤書宋人解經不得輒妄加改竄肆爲曲
說此特其小小者耳
　　唐孔子廟堂碑
唐書法以歐虞並稱然張懷瓘謂歐若狂將深入時或
不利虞若行人妙選罕有失詞又虞剛柔内含歐筋骨
外露君子藏器以虞爲優固當至謂秀嶺危峯處處間
起則非也歐虞固可並稱今只存一廟堂碑已經五代
翻刻丰神尚爾暎發初刻更不知何如耶貞觀四年碑
成進御賜以右將軍㑹稽内史印逸少所佩當時已爲
文皇所重如此况今日乎
　　唐懷仁集王逸少書聖教序
書苑云唐文皇製聖教序時都城諸釋諉𢎞福寺懷仁
集右軍書勒石累年方就逸少劇跡咸萃其中按貞觀
二十二年髙宗在春宮述聖記至髙宗咸亨三年始建
碑已二十八年矣則碑非文皇刻也豈懷仁集書乎貞
觀間至咸亨始勒石耶黄長睿謂所見右軍遺帖與碑
字纎微克肖今右軍遺跡日亡眼中更無此覩所存止
有此石又復就淪慨念神踪可勝逺想長睿又謂於時
翰林侍書輩多學此書了無髙韻遂有院本體之目一
時學士大夫多不賞玩蓋學弗能至自俗碑字未嘗俗
也乃知唯其有之是以似之苟於中無有南越北轅去
之愈逺因記余曽題一舊本云聖教如青㝠仙闕可望
不可至乃知翰林侍書輩正如李少君設機殿屋雖懸
足凌雲繡帶飄颺容色娟秀於仙姝何與長睿千古知
言强欲學而至乎恨不能起之九原相視抵掌一笑也
　　又
王右軍書登無上神品今古琅琅固不必更論若聖教
序右軍石刻中第一較定武蘭亭諸刻相絶千里而今
碑在長安人人可搨賤易貴難故人莫知寳不知真足
模楷百代稱山隂嫡嗣也夫以文皇宏文之主聖睿傍
啟兼精臨池佳兒又粗能繼之一時摩搨之工宜靡有
及此者且當時右軍殘楮纎墨盡入天府從真跡中搨
出摩刻手亦復精絶稱山隂嫡嗣豈虛哉按此右軍之
跡流傳人間詎止千萬傳搨失真肉眼莫辨遂使他刻
乃敢狡然奪嫡而此祇爲搨工日夕餬口計擊撲之聲
曉夜不斷行復剝落盡矣慨念神踪莫可奈何聊自解
曰逸少之惠何渠止蕺山老媪也
　　又
集王聖教序與古詩十九首如青㝠仙闕可望不可至
評者謂偏傍凑合大小展縮此固集書所不免以此病
之耶此搨爲季安氏家藏百餘年前物也雖經斷闕鋒
鎩猶存今關中得數十年前者如獲半璧補其闕斷輒
冒連城肉眼視此反爲揶揄周鼎康觚能不於邑特命
家童凌偃依松談閣製式􁔾潢成帙歸之季安其善寳
之勿視肉眼
　　又
集書非始於聖教序如章帝千文諸跡皆集書不過僅
入能品獨懷仁當文皇宏文之景運値右軍真跡囷萃
乃能凑合展縮遂入神解豈天地精英之氣不欲遽冺
耶真足模楷百代蘭亭淳化大觀皆逺出其下而觀者
不知譯義止見碑後有潤色字遂謂一經懷仁手再爲
于志寧許敬宗來濟薛元超李義府等潤色不無失真
良可笑也余故備載譯義於此爲此書雪謗按唐宰相
銜帶譯經潤文使至宋不改顯慶元年𤣥奘法師在大
慈恩寺譯梵經薛元超李義府問古來譯義師答苻堅
曇摩瞿譯中書侍郎趙整執筆姚興時鳩摩羅什譯安
城侯姚嵩執筆貞觀波羅頗那譯左僕射令郡王孝恭
太子詹事杜正倫太府蕭景等監閲敕曰𤣥奘所翻經
論既新文義頗宜令太子太傅尚書左僕射燕國公于
志寧中書令來濟禮部尚書許敬宗黃門侍郎薛元超
侍郎李義府杜正倫看閲隨事潤色之觀此豈惟於右
軍真跡無損於以見古重釋典乃爾故􁁎載之世人未
竟釋典一語輒妄加貶駁是目不覩罪案而决人獄也
　　又
此未斷舊本也是武關構皮紙堅柔相得虛和受墨秦
產也簾紋如織隃麋如漆嵗久入理第多補字爲拈出
無致蘭亭訟端其𢎞福寺福字闕以蒼生罪而還福福
字補晉右將軍將字以將日月而無窮將字補然則大
教然字以然而天地然字補晦影歸真真字以受真教
於上賢真字補智通無累通字以通神甸通字補非蓮
性自潔非字以習俗而是非非字補桂質本貞貞字以
幼懷貞敏貞字補將日月而無窮日字誤以即說呪曰
曰字補斯福遐敷斯字以以爲斯記斯字補皇帝在春
宮皇字以我皇福臻皇字補赴感應身感字以感懇誠
感字補重昏之夜重字以誠重勞輕重字補火宅之朝
火字以火宅之乾燄火字補幽闇而恒明而字以日月
而恒明而字補忽見來書忽字以忽得來書忽字補度
一切苦苦字以除一切苦苦字補無意識界無無名第
二無字以亦無無明下無字補苦集滅道滅字誤以不
増不减减字補共割補十八字一一指次頗極然犀至
於斷文三十三反無一闕者亦奇矣余生平所見舊搨
數十本惟仲宗王孫先世所藏爲第一余曽爲一䟦已
二十餘年矣猶憶其鋒鎩此本髣髴勝之仲宗伯仲子
十皆精硏博古千秋自命結社青門分余半席苟非斯
道冠葢不入故鑒賞斯精
　
　
　
　
　
　
　
　
　
　
　
　
　金石史卷一
欽定四庫全書
　金石史卷二
　　　　　　　　　　　　明　郭宗昌　撰
　　唐大雅集王右軍書吳將軍碑
此碑破碎已無碑形余手摹其文止餘一二十字文已
不可讀尚存𢎞福寺僧大雅集右軍書為大將軍吳文
立又有開元九年字若神鬼呵䕶並姓名年代無一殘
闕亦奇矣碑字極類聖教序第大雅懷仁已分人天何
能較優劣耶此石萬厯間王文學堯惠遊其西安府隍
中見之亟語郡守移置頖宮余聞吾家有道碑遭一儒
生布氊其下嘯賞良久一夕失所在跡之無踪今刻惡
道匿跡訖無傳之者與城土灰何異堯惠自我得之不
私諸己使右軍遺跡亡而復存賢矣哉
　　唐九成宮醴泉銘
趙子固謂率更化度醴泉為楷法第一余謂唐楷第一
耳顧化度已毁醴泉非舊先正奉八十年前於先外祖
確山公請得一本百年前物也公姓東氏閥閱甲關中
圖籍之癖即斷墨殘楮珍笥不棄故古碑版最富余志
學之年即酷好之萬厯間託趙常吉鑒定􁔾潢差稱善
本鋒鎩猶存剥蝕儉瘦於意未盡後過渭南宗伯元象
先生出示一本云朱汝脩物也余一見擊節咤異宗伯
舉酒謂余朱趙賞鑒收藏聲溢都門每過輒出共賞皆
拍案絶叫天下第一本也汝脩物故遺書㪚亡以三十
千得之舍人子偶坐客謬指剝蝕宗伯輒以大白浮之
余生平所見數十本皆出此本下昔人云記書每似憶
良朋余於法書亦云往來胸臆二十年間頗得數本别
有識最後得此本僅闕十四字壯偉瓌奇頓還舊觀精
韌界縷猶存真北宋物也昔人所稱草裏驚蛇雲間電
發森森若武庫矛㦸者釐然可見視宗伯本不啻奕奕
過之矣憶昔子函著石墨鑴華見一善本便鼔掌絶叫
四座色飛一日語余曽見一善本竟入淛中輒為扼腕
垂二十年始獲此本恨不能聚諸公一堂舉酒拍案絶
叫也客或嘲余寧渠昭陵蘭亭敬仁像贊篤好乃爾因
解曰余不云乎唐楷第一耳又當趣大白浮之客皆大
噱
　　又
人知信本變晋法不知用筆結體多從古隸中出故小
歐陽遂作批法雖今隸之變亦家學有自觀宋搨醴泉
銘首行如宮字左㸃作竪筆正鋒一畫而微轉便有韻
度是漢分法也今撫搨日久碑字漸減細瘦失真遂成
一㸃筆意了不可㝷故古搨足尚也
　　唐道因禪師碑
古跡吾不得而見之矣今之摸搨失真又了無足觀惟
有古碑版耳率更碑版尚有數種而蘭臺止存一道因
法師碑蘭臺父子齊名號大小歐陽率更楷法源出古
隸故骨氣洞達結體獨異居唐楷書第一小歐陽早孤
購求父書不惜重貲力學不倦能窺源本故輒作批法
家學相承非剏造也
　　唐贈太師魯國孔宣公碑
此爲唐髙宗封泰山還過曲阜祀孔子贈太師所立碑
也敕崔行功撰孫師範書時天下大權胥歸中宮天子
拱手中外謂之二聖是非真能尊孔子者行功纂述雖
頗博雅詳縟有乖厥體善乎太史公之贊孔子也曰髙
山仰止景行行止雖不得至然心切向往之自天子王
侯中國言六藝者折衷孔子可謂至聖矣師範隸書瘦
硬而方削寡情是魏以後法非漢法也反不如開元後
之風流藴藉也
　　唐述聖頌
碑在華陰西岳廟一道院余每過輒徘徊其下爲達奚
珣撰序呂向撰頌并書是頌其𤣥宗所建華岳碑也今
碑已燬尚存塊石巋然如山頌稱其光洞納不可復見
至云嶷若斷山真成碑䜟又云羣神離立負其下彷彿
猶存尚餘兩字徑數寸甚竒偉飛動恍如龍翔鳳舞昔
向曽以美人賦諫幾死張說爲請即拜補闕賜銀章朱
紱不可謂不遇也建碑時帝侈心既萌且謂岳神來迎
頌不可以諷何也碑字結體類登善聖教骨氣少孫峭
爽過之所以不及耳評者謂歐鍾相雜既不類筆端流
潤而微傷挑反謂筋骨乾枯又何也
　　唐華岳精享碑
此刻之後周碑陰者蘓頲承𤣥宗命禱雨有應而建也
主簿咸廙撰御史劉升書何其當開元間隸體絶無豐
艷妖冶之習猶存古意耶第得漢支不得體得漢象不
得意即起漢人於九原能不鼔掌李休光名額俱粗野
可笑
　　唐褚書同州倅㕔聖教序
同州禇書聖教序記與慈恩大小畧同而同州饒骨慈
恩饒韻如出兩手而同州又有墜石驚電之勢後云龍
朔三年癸亥六月二十三日建大唐褚遂良書在同州
倅㕔復不稱臣又與慈恩異公永徽元年庚戌出爲同
州刺史三年還朝六年貶潭州顯慶二年貶愛州三年
戊午卒於貶所至龍朔癸亥卒已六年矣安得復以書
事豈二碑皆非手書上石公没同人不勝故鄉之思復
摹刻官所實紀所建歲月初不計其存亡其兩地字跡
不同者摹手異耳昔人臨蘭亭出歐陽率更故楷法勝
出褚河南故行法勝此必習褚者摹慈恩習歐者摹同
州故各自具一氣骨風韻也雖愧具眼竊憶張湯窮鼠
何渠踰此元美先生於此致疑恨不能起九原而語之
　　唐褚書鴈塔聖教序記
禇河南楷書聖教序記關中有二種一在同州倅㕔一
在長安慈恩寺在慈恩者序記自爲二碑嵌鴈塔門東
西兩旁致令辟甚精余嘗手摹其文筆法如輕雲纎阿
若無若有所謂瑤臺青瑣窗暎春林嬋姢美女不勝羅
綺信然序後云永徽四年癸丑十二月十日建尚書右
僕射上柱國河南郡開國公臣褚遂良書此自同州召
還後筆稱臣者以御製文非奉敕書也
　　唐王淸源忠嗣碑
清源碑元載撰王縉書清源不獨忠勇敢戰其策石堡
料祿山皆深謀早見非一將之識也獨爲林甫所惡陰
使誣告明皇不察論死非哥舒翰以官爵贖罪幾至不
免然猶貶死史稱工於謀國拙於身圖其然哉元載淸
源女夫也其筆力庸冗固爾不言林甫排陷何也縉書
法蒼老雖藏鋒斂態而復開宋人率直門戸史稱忠嗣
華州鄭人碑稱華隂人碑竪州城西三十里赤水道南
又南高原即其塜也余猶及布毡其下頗極穹窿追琢
之妙非今人可及側刻水獸尤竒異怪偉益令人逺想
唐人畫跡不覺色飛萬厯間渭南崔令君邦亮忽移置
城縣之西道北不知何故
　　唐少林寺碑
此碑上方刻太宗爲秦王時征王世充移寺主及軍民
檄也首𤣥宗八分書七大字謂太宗文皇帝御書以文
皇天授即無論羽書交馳無暇手楷今觀其用筆懁佻
凡近既不類文皇筆且世民二字獨大而又行草一見
便奇偉不羣真如李密見秦王時狀始知檄必出記室
而秦王自書名耳不然何獨别作行草與檄字不類耶
豈𤣥宗欲昭先跡偶誤羣臣墨墨訖無正之乎檄文下
方即少林寺碑崔㴶撰並書王元美謂懿公少負文筆
號霹靂手此㴶父琰之事琰之爲同州司戸參軍甚少
不主曹務刺史李崇義内輕之積案數百讓使趣斷琰
之命吏連紙進筆爲省决一日都盡與奪當理詞筆勁
妙崇義驚曰子何自晦成我過耶由是名動一州號霹
靂手子㴶仕至吏部尚書曽諫止造玉真金仙觀當時
稱長於敷陳碑復繁蕪書頗得褚河南之勁俊而無窅
暎春林之致
　　唐嵩陽觀碑
嵩陽觀碑是徐浩分書李林甫述其道士孫太冲爲明
皇煉丹至九轉而作頌者也在昔如秦皇漢武皆希心
仙術然徐市三千畏誅不歸文成五利終至大戮而明
皇尚爲太冲起觀立碑終始不悟當由林甫奸佞蠱之
耳林甫不足言侍中分法簡穆不墮明皇豐艷之習是
當以筆諫而復爲書碑亦遇之不幸也評者謂子敬元
常異代同友孔氏升堂得門窺牖過矣
　　唐段行琛碑
唐段行琛字行琛忠烈秀實父也行琛卒於天寳九載
碑建於大厯十四年已越三十年矣時忠烈四鎭北庭
涇原鄭潁諸州節度使開府儀同三司御史大夫張掖
郡王故始立石光昭其考張増書碑李同系篆額不著
撰文姓名似亦太草草矣碑在汧陽忠烈故里尚完好
可讀碑稱夫人樂平狄氏下夀初登先時永逝門子祥
頴仲子秀成季子同頴則忠烈同母兄弟四人可補史
傳之闕増書疎縱不入格歐虞風軌掃地矣唐書行楷
八分皆遠超六代惟此碑隤然自放則近啟宋元矣
　　唐周公祠靈泉碑
鳳翔府岐山縣鳳棲鄉周公祠舊有泉水久竭大中間
泉忽躍出崔觀察珙奏狀亦水旱恒事耳宣宗手詔褒
嘉猶見下霽而史尚以無復仁恩察察爲明短之今世
何可得也碑勒奏及手詔謝表筆氣蕭散有褚河南意
後書年月及銜復似栁如出兩手
　　唐景龍觀鐘銘
景龍觀唐中宗所起睿宗復爲煉銅鑄鐘而銘之中宗
是醒寐不知昏曉者睿以臨淄幸登天位當清濁二儀
再世牝晨淫薉天地不思反政而復察東宮幾成太平
之亂亦是側耳不聞雷霆者何事鐘耶今在西安鐘樓
余曽手摹其文睿宗御製銘書復古雅拙樸在唐以上
是楷法兼篆分者惜姓名未著其源出自興和年李仲
璇修孔子廟碑劑之以雅故勝余收金石文數百種除
彝器欵識惟此爲金耳
　　唐柳尚書公綽武侯祠碑
諸葛武侯祠記裴晋公度柳尚書公綽在武相元衡幕
中時撰書公綽於公權兄也米元章評其勝弟然無復
蘊藉風流雖極揮洒視誠懸擫宻雅致不及與老顚糾
糾雄傑格力知有合也然柳正米偏又唐宋之别也碑
尚完好如新豈忠武之靈鬼神呵䕶耶惜碑不能寫其
遊龍神變莫測之妙而卒復歸之正昔人謂忠武如龍
無可比擬余謂惟太史公文右軍書似之恨不得爲之
碑寫其神變令觀者稱快也
　　唐碧落碑
絳州碧落碑尚書故實謂陳惟玉書髙祖子韓王元嘉
四男爲先妃所製洛中紀異錄謂李諶爲母房太妃追
薦像成忽二道士來自謂天下能篆撰者李聽所爲則
扄戸三日乃開化二白鴿飛去篆文宛然像背矣王元
美謂此雖誕妄然李陽冰覽之七日而不忍去習之十
二年不成其妙如此豈惟玉輩小子所辯乎識之以俟
知者余謂篆書三代尚矣下訖秦絶矣世傳三代遺跡
皆屬贗作獨岐陽石古文彞器欵識爲真卽字畫不必
盡識而古雅無前望而可辯此碑獨以怪異奥人以不
可解所以有扄戸化鴿之說而㸃畫形像結體命意雜
亂不理其髙處不能遠追上古下者已墮近代惡趣如
村學究教小兒角險凡俗可厭定爲惟玉輩書無疑唐
人於八分尚不能造極况古篆乎後人懾於傳聞之異
眩然莫辨遂不敢輕加評駁不知李陽冰之慕習非爲
盲瞽定屬謬傳曷足據爲斷案耶釋文雖非至者反不
失唐人氣格但作字潦倒未稱此石無足深論獨恨不
能起元美於九原而與之上下其議爲之惘惘今天尊
像字不存乃是别刻之石以應搨者元美本正是别刻
碑名碧落李肇謂碧落觀也李漢謂終於碧落字今其
文完善可讀非終於碧落而開元間始改名龍興寺初
實名碧落觀也則肇説有據
　　唐代國公主碑
代國長公主睿宗第四女也名華字花婉以開元二十
二年六月二十九日薨下嫁鄭萬鈞碑稱摴蒲奕碁盡
得微妙箜篌阮咸隔簾隨手有若天授雖述其心靈聰
敏實乖詩人無非之儀唐主多驕恣罔終良有以也碑
字極得褚河南楷法因見唐代宏文之治源本流發非
如今世杜撰可笑也
　　唐涼國公主碑
涼國碑爲𤣥宗分書蘓頲撰書法遒逸匀適少遜孝經
縂脫盡六朝之習者公主睿宗第六女名㝹字華莊元
美謂碑爲華莊史作花莊而不言名子函石墨鐫華直
以字爲名二公似俱未見其碑也余當從叔兄至奉先
遊唐諸陵犯暑造極羣山北峙萬峯連亘一目無際竟
不辯何者爲陵也歸而得數碑此石卧草間字跡完好
如新於時恨楮墨不具後遣工搨得已爲土人擊仆損
半恐一經採訪官使或搨不勝誅求故也公主初封仙
源嫁薛稷子伯陽坐父稷流嶺表自稷復改今封復嫁
溫彥博曽孫㬢碑自不得不諱伯陽而史不當逸㬢也
　　唐實際寺隆闡禪師懷惲碑
懷惲南陽人姓張氏唐髙宗見夢辟至親授朱紱不受
敕祝髪西明寺永昌元年敕徵主實際寺今碑置西安
府學都𤣥敬謂碑無書撰人姓名王元美謂僧懷惲撰
書今碑云弟子思莊敬想淸徽勒兹𤣥琰大足元年十
月二十二日神遷春秋六十有二神龍元年敕贈隆闡
大法師天寳二年癸未建碑則二公俱似未竟讀其碑
也蓋緣碑首有懷惲及書四字元美遂誤耳余攷京兆
府章敬寺又有懷惲者諡大覺禪師泉州同安人謝姓
元和初憲宗召居上寺元和十二年十二月二十二日
示滅建塔灞水曰大寳相塔碑所謂懷惲書者豈卽大
覺耶何以又稱及書耶按天寳癸未至元和十二年丁
酉已七十五年卽大覺滿百歲計至天寳建碑之年纔
二十五歲豈自以生晚故云及書幾幸及之耶書復老
健不類少年且大覺以宗㫖著而不以書名有謂惲名
後人増刻者余手摹其文絶無痕迹可辯不知何也書
復勁駿倣聖教無一筆不似而評者又謂婉媚纒繞無
晋人之致皆所未解
　　唐圭峰禪師碑
圭峯禪師碑裴公美休撰并書柳誠懸篆柳書名噪一
時視公美固在鴈行裴博綜教相通徹祖心手書藏經
五百函序諸疏論固是宰官禪那其父中明肅越州觀
察使又建龍興大佛殿先是越州沙門曇彥同許詢造
塔未就詢亡彥師可一百二十歲猶存岳陽王將撫越
彥曰元度來也時詢亡已三十餘年弟子疑其耄忽岳
陽果至以誌公密示先造彥彥遥召曰許元度來何暮
昔日浮圖今如故岳陽曰弟子蕭詧何呼許元度彥曰
未達宿命拉入室席地以三昧力加被岳陽忽悟前身
造塔事宛若目前因重新二塔衆以殿事請彥曰吾緣
力未至二百年後以待非衣刻石記之及裴至期應不
爽遂爲建塔觀此則裴公再世皈依宿因故碑能爲其
家言復無精詣何也
　　唐不空禪師碑
不空梵名阿目佉䟦折羅華言不空金剛止行二名略
也碑爲嚴郢撰徐浩楷書浩字季海越州人肅宗召授
中書舍人官至太子少師帝喜其書法寵絶一時其父
嶠之善書以法授浩論者謂如怒猊抉石渴驥奔泉袁
昻又謂如南岡士大夫徒尚風範不免寒乞今觀碑字
饒骨力而乏規度不堪與王謝門中子弟周旋謂近大
令結體甚莊重而復謂寒乞何也不空得縂持門靈異
甚多故不獨伏泉澄海數事如値大旱京兆尹蕭昕請
致雨空呪畵龍投曲江白龍尺許振鱗出水亘天昕鞭
馬疾驅奔及十歩暴雨驟至比至永崇里已决渠矣𤣥
宗嘗召述士羅公遠同至便殿校功力殿石瑩滑師借
逺如意遽激窣羅再三取之不得上起不空曰三郎勿
取此影耳因舉手示羅如意又西蕃宼西涼詔不空入
誦仁王密語神兵見於殿庭西涼果奏東北雲霧中見
神兵鼔噪蕃部有金色鼠皆咋絶弓弦城幻幻光明王
怒睨蕃師大奔帝敕諸道城樓置天王像此其始也又
邙山有虵頭若丘陵見不空乞度遂欲陷河雒快所居
不空授戒說法且曰昔以瞋深受此苦報今復忿恨吾
力何及當思吾言此身自捨旬月遂死澗中不空多秘
密法當時甚著碑荒落不稱余所見尚多遺忘故少爲
筆削附載於此
　　唐𤣥秘塔碑
𤣥秘塔爲大達法師建在長樂南原今移西安府學裴
休撰柳公權書公美固是宰官禪那文於禪理無能闡
發獨述其寵遇人主傾動貴衆何也誠懸書雖與歐虞
禇顏并稱猶在鴈行而米元章評書自負具眼紕漏顚
倒一似無目者其云歐如新瘥病人顏色憔悴舉動辛
苦虞如學術休糧道士神淸體疲禇如熟戰御馬舉動
隨意别有驕色顏如項羽按劍樊噲排突硬弩欲張鐵
柱特立昻然有不可犯之色柳如深山得道士修養已
成神氣清健無一塵俗嗚呼此何異囈語耶余謂柳如
趙王敦劍垂冠曼胡之纓短後之衣瞋目而語難顏如
龍泉太阿登髙臨深巍巍翼翼褚如公孫盛年舞劍器
波瀾蔚跂玉貌錦衣歐虞法圎法方則固是諸侯之劍
也若夫見影不見光其在晋法乎
　　唐大智禪師碑
史惟則書雖濃郁而縝密暢適筋骨不乏所以肉不病
肥書述稱古今折衷大小應變甚合律以漢法又當别
論槩以此棄之則所謂思如泉而吐鳳筆似海以吞鯨
者又何處生活嚴挺之文亦序述有體
　　唐楚金禪師碑
余嘗與人論詩有右髙華左沉實者余曰否否何渠以
天漢廢洪河第所辨者格耳一不入格即墮惡趣此論
可通於書吳通微楚金禪師碑輕圓婉暢有類髙華試
以平原倔强較之當復取此又所不解豈快士偶快快
筆耶
　　藏真律公帖
素師藏真律公三帖是宋游師雄刻之關中者故極工
無復遺恨其書飛動遒逸天真爛然比之聖母多筋少
肉故勝孫䖍禮云偶然欲書一合也此豈亦偶然落筆
者耶或謂遊絲連綿筆非也所謂遊絲筆者都無輕重
斷續離合折旋之妙若意斷而筆連雖右軍絕少大令
往往不乏安得概以遊絲病之似非
　　宋綘州夫子廟碑
綘州夫子廟記集王逸少書搨刻手俱精雅視懷仁集
聖教序雖相絕千里然猶不失邯鄲之步第中忽雜以
一二草書杜撰不入格宋人傖父之態居然畢露矣豈
其欲踞右軍上耶宋人多不自量往往乃爾
　　唐李元諒懋功昭德碑
李元諒本安息安氏少養宦官駱奉先冒姓駱名元光
鷙敢有謀㑹朱泚之亂能鎭定華州華人感之於其將
移鎭隴右行軍司馬董叔經請之天子立碑而張濛撰
述作頌所謂昭德懋功皆實錄也韓秀弼分書勁駿瘦
雅不减擇木當兵戈雲擾碑復琢磨精工窿然巋然不
爲苟就亦足占中興之兆元光以功封武康郡王諡莊
威李元諒賜姓名也萬厯初碑卧廢署草間人多薉其
上永昌石公元麟來守華州移置郡衙
　
　
　
　
　
　
　
　
　
　
　
　
　
　
　金石史卷二
