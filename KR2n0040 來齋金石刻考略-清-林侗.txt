#+TITLE: 來齋金石刻考略-清-林侗
#+DATE: 2016-06-11 12:22:43
#+SOURCE: github.com/kanripo/KR2n0040 master 811bebf8                
欽定四庫全書　　　　　史部十四
　來齋金石刻考略　　　　目錄類二(金石之屬/)
　　提要
　　　　(臣/)等謹案來齋金石刻考略三卷
　　　國朝林侗撰侗字同人侯官貢生中書舍人佶
　　　　之兄也侗少好金石文字嘗游長安求得漢
　　　　甘泉宫瓦於淳化山中又攜拓工厯唐昭陵
　　　　陪𦵏地得英公李勣以下十有六碑當時稱
　　　　其好事是編乃總録古今碑刻凡夏商周六
　　　　秦漢十九魏一吳一晉五梁一後魏三北齊
　　　　一後周二隋八唐一百七十三皆據目見者
　　　　書之中間辨證大抵取之顧炎武金石文字
　　　　記而頗以己意為折衷多所考據又録唐諸
　　　　帝御書碑十四種獨斥武后不與亦深合排
　　　　抑僭偽之義惟首列夏禹􁆩嶁碑載其友劉
　　　　鰲石説謂當在祝融峰頂未免失之好奇又
　　　　於各碑後載入賦詠詩篇亦非歐趙以來題
　　　　跋之體特其搜羅廣博鑒别尚頗詳審故考
　　　　金石者亦有取焉乾隆四十三年七月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
來齋金石刻考畧原序
來齋金石刻考畧若干卷吾友閩中林于野侗所集録
也尊甫立軒先生今八十矣自元旦至歲除手未嘗釋
卷禮俗士概屏不得見惟以讀書為樂家有故業遭亂
淪失止餘小軒容膝傍搆為樓樹蕉竹花果藤蔓之屬
於簷隙焚香拭几環壁皆圖書終日與于野及其仲子
鹿原佶俛仰其間泊如也初先生以明經為令於秦為
牧於魏與蜀皆有惠政于野從宦游所至搜輯古今石
書已成帙及先生解組歸于野多交四方士屬轉相購
求所得日益廣於夏得岣嶁碑於商得比干墓銅盤銘
於周得壇山石刻石鼓文鼎銘孔子題吳季子墓碑於
秦得嶧山碑至漢則得刻本十九魏吳各一晉六梁一
北魏三北齊一周二隋十六而唐最多唐以後無取焉
以其近且不勝收也於是分漢魏碑刻為一部唐昭陵
陪葬十六碑為一部鹿原又合夏至唐共為總録一部
考定史乗之同異兼正歐陽永叔趙明誠楊用修都𤣥
敬王元美趙子函諸家之得失沿波討原由端竟緒卓
然成書以示來學好古者能無樂於斯與于野之得是
書也凡逺㳺必攜良工楮墨以從親為摹搨其披榛縋
險蓋有田夫牧䜿所不能至而奮往不顧者及歸篋笥
即手為裝潢䕶以名木又若寳玉不足為貴軒冕不足
為榮而惟此之珍惜焉世之人逐逐焉各狥其所求未
有不以為迂者矣而立軒先生非讀書不樂日顧之而
色喜則于野之所以娱親者在是也且與鹿原以古文
辭名天下而書法尤擅一時其所得不更多與况諸子
繼起所以振興家學者未有已也然則以彼易此于野
不願也予向在許州見闗忠義廟中揷刀石屬北齊天
保三年所製大佛蓮座有記猶可搨又金陵靈谷寺鐘
銘曰周辟□鐘文作□□□□皆古篆𨽻可愛天下遺
文棄置於荒寂中者不少安得于野輩悉收之成書雖
金朽石泐而斯文仍在穹壤間也宿松朱書題
欽定四庫全書
　來齋金石刻考畧卷上
　　　　　　　　　　　　　　侯官林侗撰
　　夏
　　　衡山岣嶁峰石刻
禹書在岣嶁峰者不當稱碑洪荒初闢未嘗有碑製若
重刻於祝融峰及他書院者或用石四片或兩片乃可
言碑耳按徐靈期衡山記夏禹導水通瀆刻石書名山
之巔唐劉禹錫寄吕衡州詩傳聞祝融峰上有神禹銘
古石琅玕姿秘文龍虎形崔融云於鑠大禹顯允文德
龍畫傍分螺書匾刻韓退之詩岣嶁山尖神禹碑字青
石赤形摹竒科斗拳伸薤倒披鸞飄鳳泊拏虎螭事嚴
迹秘鬼莫窺道人獨上偶見之我来咨嗟涕漣洏千搜
萬索何處有森森緑樹猿猱悲古人稱禹書者不一若
劉禹錫葢徒聞其名耳未至其地也韓退之至其地矣
未見其石也崔融所云則似見之矣宋朱晦翁與張南
軒㳺南岳尋訪不獲其後作韓文考異遂謂退之詩為
傳聞之誤嘉定中蜀士何致子一因樵者指得其處摹
搨刻於夔門觀中後俱亡而岳麓書院及祝融峰諸處
又重刻之轉相摹倣郡國遂多刻石余友上杭劉鰲石
避亂祝融峰讀書僧舍数年常親至其處摩挲乆之印
歸一紙真如崔融所云龍畫傍分螺書匾刻是也然則
形模之竒怪變靈秘豈後世所能彷彿萬一哉鰲石又
云其石不圎不方濶可八九尺徑可丈餘未至岣嶁絶
頂倚於崖壁之間而髙出其上形色不類本山自然之
石似是人力安措承帝二字間有一孔相傳異人以塵
柄負挈来此峰髙不及祝融而巇峭過之非久居山中
有土人指引則不得徑路故好古如退之晦翁皆不獲
見岣嶁字畫體圎而意變靈怪不可端倪甄豐竒字頗
有其意漢人𨽻法鍾王楷書皆有所本拙手重翻神聖
之靈跡亡矣
　　商
　　　比干墓銅盤銘
今在衛輝府汲縣北十五里比干墓上府志曰比干墓
銅盤銘碑石殘斷字畫失真萬厯十五年知府周思宸
重摹汝帖立石於墓前按薛尚功云開元四年游子武
之竒於偃師耕穫獲一銅片槃形四尺六寸上鏤丈深
二分其文云右林左泉後道前岡萬世之寳兹焉是藏
其左右前後岡道並存惟林字無矣泉字亦存考諸圖
籍即比干之墓府志又載思宸云至元延祐戊午學正
王悅臨摹汝帖勒石今考嘯堂集古録與汝帖逈異證
以三代欵式秦漢碑刻則嘯堂尚似而舊體亦未可必
也惜左右字訛謹按地形改正併摹二篆以獻博雅君
子路傍有殷太師比干墓碑不知豎於何時嵗乆將仆
亦命直之俾往来者得知所遇閱通志兹墓乃載於偃
師縣移文覈焉止云因耕者得銘而竟忘其墓所噫銘
一也何兩地而俱得歟此有廟墓而志不載彼無實而
虚載焉書之不可盡信也如此夫(史記周武王封比干/子堅為長林侯此林)
(氏受姓之始/不敢忘也)余庚子夏入秦過函谷闗門數歩路北山
半有闗龍逢墓碣僅三尺許山頗陡絶又三十餘年壬
申春二月再過闗門碣已倒矣今之稱忠臣者首龍逢
比干而比干廟墓特盛龍逢缺然則後人表章之功豈
可少哉予始愧不能登山拜墓復愧旅人不能豎碑惟
有一慨
　　周
　　　壇山石刻
吉日癸巳四字世傳穆王登壇山刻此於石宋宋祁尋
而摹之縣令劉莊鑿取歸州權郡事李祐龕置㕔事右
壁而為之跋宋濓攷據欵式以為吉日字與周淮父卣
伯碩父鼎齊侯鎛鐘諸欵式合實二千年竒迹趙明誠
金石録獨以筆畫類小篆為疑今考以石鼓文多用小
篆恐當時小篆與蝌蚪書兼行明誠已信石鼓為周人
書何獨於此而疑之宋人施宿以為州廨舊石以政和
五年取入内府然則今石或後人翻刻未可知也濓曾
摹刻於浦陽山房仍自為䟦亦有搨本行世今在儒學
㦸門西壁
　　　石鼓文
凡十鼔今在京師國學先師廟㦸門左右斯鼓前人之
論已詳自周宣王至唐憲宗元和千六百餘年若自宇
文周至元和僅四百年矣韓韋諸公博學好古豈有認
四百年物為一千六百年而不知辨乎後人强以其文
淺近又以其字非蝌蚪而近小篆疑之亦過矣金人司
馬定國以字畫考之謂是宇文周造著辨萬餘言楊用
修隨而和之又惑矣韓昌黎濯冠沐浴告祭酒求移之
國學而不能得當年自岐陽至長安不過數百里元人
乃能自秦移至燕都懸隔三千里中朝大觀固何如哉
有元人潘廸音訓另立一石余又藏有宋淳化間檇李
沈揆摹本縮小鼓文特為精彩共四百五十字
　　　焦山鼎銘
在鎮江府焦山寺中鼎髙一尺三寸二分腹徑一尺五
寸八分口徑一尺四寸五分耳髙三寸濶四寸二分足
六寸一分深八寸二分銘九十三字皆古文蝕一字外
為雲雷之形王西樵先生曰焦山古鼎一髙可二尺許
腹有銘韓吏部如石為予言鼎故京口某公家物當分
宜枋國時某公官於朝分宜聞此鼎欲之某公不即獻
因嫁禍焉鼎竟入嚴氏嚴氏之敗鼎復歸某公以禍由
鼎作謂鼎不祥捨之寺中郡乘山志皆載山有周鼎一
而不詳所自也作歌偹掌故焉海雲堂中暮相索古鼎
照人光駮犖龍文獨許吾丘知篆銘略辨周京作宛同
石鼓出陳倉那數銅狄傳西洛韓公摩挲指向予曾入
秦家格天閣雲烟過眼已成虚劍去珠還事堪愕安陸
飛龍亦英主元修晚慕軒轅樂一德何人曰相嵩金鉉
只用青詞博朝廷仍收養士報楊沈蹇蹇如鵰鶚鼎鐺
有耳豈不聞耻向廻風作秋籜蕚山先生厮養耳紛紛
冠葢多酬酢當時不鄙趙師􁨂於今誰憐賈秋壑從來
鑄鼎戒饕餮此物胡為亦遭攫山頭尚有焦山詩三尺
古碑黒光錯隻字重於神禹金猶向山林辟不若老奴
真欲愧歐陽廿載鈐山空寂寞培壘已拉氷山摧有鐵
誰能鑄此錯裵回三歎軒几旁極目江天莽寥廓　予
丁丑初夏至山寺謂此鼎必加貴重襲藏問寺僧藏鼎
處乃引入一陋室塵土黯然寥落可歎近丹徒令鄒儀
周將鼎銘摹石以傳無復古文之樸雅矣予所得一紙
乃數十年前故家舊藏可貴也朱竹垞曰鼎銘其人莫
考曰王格於周曰司徒南仲殆周時器也其曰立中廷
按毛伯敦銘文亦有之薛尚功釋為位而周禮小宗伯
掌建邦之神位註故書作立鄭司農云立讀為位古者
立位同字古文春秋經公即位為公即立則是銘曰立
亦當讀位也
　　　孔子題吳季子墓碑
孔子題字唐大厯十四年潤州刺史蕭定重刻在丹陽
縣延陵鎮吳季子廟越絶書曰毗陵上湖中塚者延陵
季子塚也古名延陵墟即其地也後人又摹刻於縣南
門外驛前　集古録云吳季子墓銘自前世相傳以為
孔子所書據張從紳記云舊石湮滅開元中𤣥宗命殷
仲容摹搨其書以傳然則開元之前已有本矣至大厯
中蕭定又刋於石則轉相傳摹失其真逺矣按孔子平
生未嘗至吳以史記世家考之其歴聘諸侯南不踰楚
推其歳月踪跡未嘗過吳不得親銘季子之墓又其字
特大非古簡牘所容第以其名傳之乆不可遽廢故録
之以俟博識君子　顧寜人金石文字記云元吾丘衍
學古編曰按古法帖止云嗚呼有吳君子六字篆法敦
古似乎可信今此碑妄増延陵之墓四字除之字外三
字是漢人方篆不與前六字合且音君字作季字漢器
蜀郡洗郡字半邉正與此君字同用此法也以季字音
顯見其謬比干墓前有漢人篆碑亦有此説洪氏𨽻釋
漢𨽻字原辨之甚明此不復具今毘陵呼為十字碑
　　秦
　　　嶧山碑
秦李斯篆石髙四尺三寸廣二尺二扇每扇八行每行
十五字按魏太武登嶧山排倒秦碑然摹搨猶為邑人
苦聚薪焚之有縣宰取舊文刻於石杜甫詩云嶧山之
碑野火焚棗木傳刻肥失真然則此碑亡於唐前其翻
刻者或以石或以木矣宋徐鉉得古本以授鄭文寳淳
化五年刻於長安之國子學此碑是也其縣令之石本
耶其肥失真之木本耶今鄒縣亦有此石乃至元翻刻
夫亦愈失其真矣
　　漢
　　　甘泉宫瓦文
瓦頭篆長生未央四字按三輔黄圖甘泉宫一曰雲陽
宫史記秦始皇二十七年作甘泉宫及前殿築甬道自
咸陽屬之宫周圍十餘里漢武帝建元中増廣之周十
九里師古曰秦林光宫在磨石嶺嶺側有甘泉故漢武
建甘泉即取為名其嶺髙出他山距長安三百里而能
望見長安城堞更置前殿始造宫室百官皆有邸第有
芝生甘泉殿齋房中漢舊儀云芝有九莖芝金色緑葉
朱實夜有光乃作芝房之歌帝又起紫殿雕文刻鏤黼
黻以玊飾之如他宫館不可勝記帝時居之漢書云烽
火達甘泉以帝不常居長安故邊警烽火兩通之也巫
蠱事起帝亦居甘泉宫成帝永始四年行幸甘泉歴今
二千餘年王迹乆湮蕭相國所造未央宫舊址在今西
安城西北三四十里間禾黍離離耕夫時棄瓦礫道傍
亦隠隠有字文可見絶無完好者嵗辛丑余與祝丈光
逺自三原至淳化山中憑弔故宫惟有荒烟蔓草不意
於幽僻處搜獲此瓦何異商周鼎彛近與家弟吉人作
為歌詩以咏其事四方博雅屬而和之遂盈卷軸其所
寄慨又非特一瓦已也詩多不具録聊誌其梗概如此
瓦製字形質古簡樸漢初法物世所希有為足重也
嘉興朱竹垞歌西京無書家但有急就凡將篇其後闕
里闢乃得五鳳二年甎滕公石室閟已乆文體倜詭乖
自然芝英鶴頭書嵗逺具沈湮孰能抉淵奥𡨕索崔張
先福州林侗媕蒼雅袖中忽出甘泉瓦長生未央字當
中逸熊横生恣塗寫定州漢廟不足珍銅爵香姜盡流
亞吾聞甘泉本是祖龍之所遺武帝因而恢拓之非無
益夀延夀字今已蕩盡捐􁀙犂金銅仙人别渭水椽桷
自毁化作龍鱗而當知是瓦定有鬼神䕶不然安得團
圞如鏡勿使纎毫虧伊誰擅此𨽻法古毋乃史邈丞相
斯下至元封人物能爾為侗也好竒莫與竝影搨硬黄
墨一挺装池作册要客題重之不異焦山鼎吾生亦嗜
金石文南逾五嶺西三雲手披藂篁剪荆棘殘碑斷塌
搜孤墳攜歸蓬屋少香芸壁魚散走饑䑕嚙蟲涎粉蛀
徒紛紛侗兮侗兮真好事殿闕遺墟靡不至短衣匹馬
尋昭陵陪葬諸臣辨衘位旁及降王一十四右先咄毖
左什毖殿以那順范頭利舊史缺略新史刪侗也為之
考其次試入儲藏蘭話堂長物何論金一笥君家嚴君
政不苛至今秦地猶謳歌年過八十尚健飰丹砂不餌
朱顔酡循陔之養樂事多長生瓦兆本為此請君一日
三摩挲　濟南王阮亭歌漢宫一百四十五横絶南山
包九嵕未央建章最廣麗渭北更起甘泉宫甘泉之山
化金碧千門萬户交玲瓏通天髙䑓屹宫表下瞰雲雨
青濛濛武皇求仙跨滄海射魚牽犬東門東(秦始皇紀/立石東海)
(上以為/秦東門)孫卿已誅五利死飛㢘桂館猶巃嵸上陵磨劍
勢一變雲陽烟草悲秋風甲帳珠簾盡黄土何况片瓦
埋荒叢林生好古極幽賾短衣匹馬空山中太乙壇邊
弔鈎弋悲歌慷慨斜陽紅此瓦出土事非偶長生古篆
疑神工濯以清泉襲綈錦攜歸嶺海光熊熊令弟繪圖
亟示我使我懐古憂心忡終南渭水舊逰歴漢家陵闕
隨飛蓬豈知一瓦供賞識逺與石鼓岐陽同兄視羽陽
弟銅雀纎兒慎勿加磨礱　吳江徐虹亭詩武帝乗龍
事可哀更無人到集靈䑓惟留一片甘泉瓦曾照西京
烽火来雲陽宫殿乆摧殘遺瓦猶同渭水寒莫向銅駝
問消息金仙清淚不曾乾已無寳鼎薦芝房碧瓦徒憐
委路旁猶勝臨漳老銅雀不從䑓畔看分香土花如繡
色如妍收拾荒山夕照邊留與詩人共嘯詠夜深常得
伴陳𤣥　常熟王露斯歩前韻詩地指雲陽是處哀漫
憑片瓦想樓䑓金莖甲帳神仙窟剰得長生兩字來磨
洗鱗鱗片碧殘自然鮮潤自清寒當年雨露知多少重
叠苔痕漬未乾斵成員璧列文房猶勒甘泉字在傍不
用龍睛開半勺玉蟾蜍注露花香霜毫氷繭共清妍獻
賦應隨到日邉釋却褐衣臨即墨明光殿上賜重𤣥
来齋歌阿房烟飛渭水赤六國美人楚人索蕭相亟營
未央宫萬户千門重金碧婁敬羊裘定帝京被山帶河
長安城四帝垂休七十載百金露䑓還未成上林苑墻
連太乙武皇獵騎旌旗疾漢闗開拓種葡萄(得西城葡/萄并作葡)
(萄/宫)中流簫鼔横汾日北山紫霧樹濛濛(甘泉山/多紫霧)甘泉如
醴多清風君王避暑深駐輦渡渭渉涇萬國同珠簾玉
户山谷裡中有傾城尹與李集靈䑓上青鳥鳴是耶非
耶徒徙倚回中烽火照夜來(漢回中烽火/達甘泉宫)江充巫蠱事
堪哀(巫蠱禍起/帝在甘泉)神仙未有長生術幸聞明詔罷輪臺君
王一去變滄海豈但榮華能不改雄闗百二鎻秋烟終
南惟有夕陽在未央前殿百牛犂長樂朱草路人悲(長/樂)
(宫内有地數尺草根莖俱/赤色傳是韓淮隂死處)敗瓦斷甃時隱見無有完好
足稱竒甘泉虎豹之所穴九月寒氷蹵霜雪天南逰屐
來者誰我同祝叟遍搜抉(余與祝丈/光逺同逰)儲胥鳷鵲漫經過
紫殿芝房失山阿(儲胥芝房皆/宫内之别殿)從人躋險披荆棘獲此
完瓦若隨和土人失色嗟未有幾見來人祗空手長生
未央字陸離光覩商敦與周卣君不見銅雀髙䑓漳水
濱何曽一日斷行人朝求暮取古已盡縱有流傳疑非
真又不見秦時更築羽陽宫千歲萬歲空青蔥(宋時長/安民有)
(獻羽陽宫瓦於朝者/文曰羽陽千歲萬歲)秦人持瓦獻天子宣和御府轉漂
蓬玊盌金盤成倐忽陳迹逓遷王氣歇茂陵芳草逐春
生天外三峯照漢月　杏山阿雲舉詩未央銅雀咸飲
墨汁甘泉荒榛孰啓而闢偉兹片瓦珍逾拱璧寳諸奕
祀匪雕伊刻
　　　五鳳二年甎刻
石縱一尺廣二尺許刻五鳳二年魯三十四年六月四
日成十四字金明昌五年開州刺史髙德裔勅修孔子
廟掘得此石於太子釣魚池中德裔記曰在靈光殿基
南三十歩太子者景帝子劉餘封魯故俗以太子呼之
也曰五鳳二年宣帝年號也曰魯三十四年餘孫孝王
之三十四年也曰六月四日成者必當時創建或鑿池
而記其成功之日也西漢石刻無有傳者存之見西京
之遺石在廟内奎光樓下北壁按金章宗明昌五年即
宋光宗紹熈五年是時和議成南北息兵章宗好文學
髙德裔以才名顯故充修廟之選開州距魯四百里家
君守開州丁未歲侗自開至魯挈西安良搨工以往欲
盡搨廟中碑廟中諸工人持不肯因請於闕里主人乃
得極印搨之樂即廟中諸搨手環視皆嘆服以為精好
莫及闕里四氏稱為近来盛事
　　　嵩山開母廟神道石闕銘(延光二年/)
在今嵩山啓母廟南漢避景帝諱改啓曰開　此銘與
少室銘二紙皆楚黄葉井叔先生所貽先生嵩陽石刻
記曰今見存篆書三十二行前題名十行每行七字内
第三行止六字以少室石闕所列官名參考之則此十
行之上無闕文也後二銘共二十二行前銘十二行年
月一行每行十二字今止存六字後銘今止存九行每
行亦止存六字葢亡其上一層矣後銘視嵩髙志所載
又闕四句　顧寜人金石記嵗屠維協洽暮春予親至
廟下視此石闕井叔所謂闕四句者今又四行得二十
餘字以文多不能容故轉而刻於其旁仍亡其上一層
也　啓母石嵩志載在崇福宫左漢書武帝詔曰朕用
事華山至中岳見夏后啓母石顔師古註云禹治洪水
通轘轅山化為熊先謂塗山氏曰欲餉聞鼓聲乃来禹
跳石誤中鼓塗山氏往見禹方化熊慚而至嵩髙山下
化為石方孕啓禹曰歸我子石破北方而啓生　梅堯
臣詩曠哉嵩室陽神怪所棲宅蒼石不知年靈熊去無
跡烟巖想桂宫苔壁疑椒掖不學舜娥悲瀟湘竹枝碧
　　　少室神道石闕銘(延光二年/)
今在登封縣西十里邢家舖西距少室山尚十餘里當
是漢時廟在其地葉井叔嵩陽石刻記所載無疑也
此闕有銘辭而今僅存二行八字其可辨者五字又云
三月三日而上無年云郡陽城而上無郡名亦亡其上
石一層矣　楚黄葉井叔先生司理延平改令登封嵩
岳古碑搜搨無遺乙丑復至閩家弟佶從受壁經見余
家藏帖秦晉闕里悉偹許以嵩岳全碑見遺丙寅仲夏
郵寄二十七種分為十二帙為漢者二啓母少室兩闕
銘是也漢石在人間者甚少余所得頗無遺恨記此以
誌不忘
　　　北海相景君碑并隂
碑額篆漢故益州太守北海相景君銘十二字漢安二
年八月碑剥蝕不能讀石髙七尺廣二尺七寸計一十
七行每行三十三字　碑隂刻故中部督郵故門下督
盜賊門下議史書佐騎吏故循行故小史諸名稱共四
十八人
　　　魯相置孔子廟卒史碑(永興元年六月/)
司徒臣雄吳雄也司空臣戒趙戒也以魯相言請置孔
子廟百户卒史掌領禮器制可造此碑石髙六尺廣二
尺八寸計十八行每行四十字碑後小刻楷書云後漢
鍾太尉書宋嘉祐七年張穉圭按圖題記永興桓帝號
也鍾太尉獻帝初始為黄門侍郎距永興且四十年非
太尉書明甚不知穉圭所按何圖也
　　　韓勑造孔廟禮器碑并隂(永夀二年/)
勑為魯相造立禮器立此碑髙五尺六寸廣二尺五寸
四面遍書面文十六行每行三十六字隂側刻助錢姓
氏隂列三層計十七行左右側俱三層四行共一百八
人碑面文自韓明府下已載八人碑隂始曲成侯王暠
終魯周房伯台六十二人左側始東海傅敬謙終盧成
子十八人右側始山陽瑕丘終平陵令魯麃十九人内
有蕃王狼子逺人慕義可嘉也楊用修金石考以碑隂
姓氏附有多寡為疑或未得其左右側故所見有不同
耳
　　　郎中鄭君碑(延熹元年/)
碑額刻漢故郎中鄭君之碑文云君諱固字伯堅亦剥
落不可讀存二百餘字有延熹元年字面今在濟寜州
學　碑文有云逡遁退讓顧寜人金石文字記曰逡遁
者逡廵之異文也考據經傳累數百言不詳録
　　　泰山都尉孔君碑并隂(延熹七年/)
碑額篆有漢泰山都尉孔君之碑　秦漢魏不刻書石
人姓氏此碑𨽻書髙八尺餘廣三尺餘計十六行每行
二十九字按宙字季將孔子十九世孫融之父也此碑
宜豎於墓不知何時移立曲阜孔廟㦸門東方碣方座
式甚樸古題額三尺許中鑿圎孔如月透背即記所稱
麗牲者是也碑隂額篆刻門生故吏名五字下列三層
有門生弟子門童故吏故民之不同共六十二人　按
延熹七年甲辰桓帝即位之十八年梁冀雖誅五侯猶
縱是嵗太尉黄瓊亦卒未幾而黨禍作范李諸君子且
就戮矣人之云亡邦國殄瘁迨戊子四十三年間覆巢
之傷神明之胄且不免焉可慨也夫
　　　魯相史君祀孔子廟碑并隂(建寜二年/)
漢制郡國因尚書以達天子史晨為魯相出俸錢以供
祀事上書尚書府奏於桓帝石髙五尺五寸廣二尺六
寸計十七行每行三十六字碑隂刻史君姓氏爵里稱
享禮成郡國觀者九百七人皆雅歌吹笙又以餘錢修
瀆置井云計十四行毎行三十六字　顧寜人金石文
字記曰其文云飲酒畔宫者泮宫之異文也益州太守
髙朕修周公禮殿記亦作畔宫
　　　郭有道先生碑(建寜二年/)
先生諱泰字林宗碑文蔡邕撰書昔人謂中郎書有道
碑當知合也墓在介休縣驛路傍侗嘗過介休墓下不
見碑石詢之故老云漢石乆亡即重刻者以摹搨之累
明末一夜為人盜去此拓本為潘次耕先生所遺不知
所自出略存形似乏神采耳計二十(闕/)行每行四十(闕/)
字髙六尺廣三尺介休碑作界休　闗西夫子楊公震
墓在潼闗内西五七里間其墓背渭面華岳前有四知
坊後有饗堂堂後為楊氏諸墓纍纍其中擇髙大者當
為太尉墓歐陽集古録楊墓尚存漢碑四五通余數過
墓下不見片石矣漢𨽻最為難得即有道碑亦是拓本
不知去本來面目又何若也集古録又云楊氏墓在閿
鄉今潼闗以内皆屬秦為華隂縣地閿鄉則屬中州河
南耳
　　　博陵太守孔君碑(建寕四年/)
君諱彪字元上孔子十九世孫與宙為伯仲也碑在孔
林叢中髙八尺餘廣不及三尺額題漢故博陵太守孔
府君碑其下亦鑿一圎月漢碑製皆如此雖全碑搨之
其可讀者十之二三耳計十八行每行四十六字　孔
林雖在平地入其中草木叢翳禽鳥交飛週遭二十餘
里即大山幽谷不啻過也古塜纍纍皆孔氏子孫碑碣
亦多亡矣
　　　司𨽻校尉魯君碑(熹平二年/)
碑額𨽻書漢故司𨽻校尉忠惠父魯君碑十二字文云
君諱峻周文公之碩胄伯禽之懿緒延熹(闕/)年拜司𨽻
校尉　按漢書桓帝延熹九年中二年帝御前殿命司
𨽻校尉張彪率兵圍梁冀第收大將軍印綬九年以黨
人下司𨽻校尉李膺北寺獄峻漢書無考其在彪之後
膺之前耶何名之不彰也其門人私諡曰忠惠父亦尊
之之至耳碑髙八尺餘廣三尺餘計十七行每行三十
三字靈帝熹平二年造碑隂刻故吏門人名二層共四
十二人末有稱義者亦甚剥蝕難讀　大名府開州志
境内有頓丘邑令昌邑魯峻碑州東北有頓丘顔師古
曰因丘以氏縣衛風送子渉淇至于頓丘者也然則峻
昌邑人始為頓丘令也碑今無矣
　　　郃陽令曹君碑并隂(中平二年/)
此碑趙子函石墨鐫華曰萬厯初郃陽縣舊城掘得此
碑中平二年造内稱全為戎部司馬疏勒王和德攻城
野戰謀若湧泉威侔諸賁和德面縛歸死還師振旅諸
國禮遺且二百萬悉以簿官　按范史西域傳和德射
殺其主自立涼州刺史孟佗遣從事任涉將燉煌兵五
百人與戊巳司馬曹寛西域長史張晏將諸國兵合三
萬人討疏勒攻楨中城四十餘日不能下引去二説不
合且司馬為曺寛非曺全豈即其人范史傳寫誤耶或
紀功者張大其詞而面縛歸死似非虗飾抑又何也碑
又稱光和七年史光和止六年葢七年冬十一月始改
元中平耳碑文𨽻書完好無一字缺壞石髙四尺餘廣
二尺二寸計二十一行每行四十五字碑隂題名字體
細小列二層共五十三人今在郃陽縣無論宋室歐陽
諸公不及見即明之都𤣥敬王元美皆未寓目也
　　　漢尉氏故吏處士人名殘碑(中平二年/)
此碑隂也其石面已平無一字隂亦只二十餘字獨其
額大篆尉氏故吏處士人名八字未壊耳
　　　蕩隂令張遷碑(中平三年/)
此碑在東平州　顧寜人金石文字曰其文有云荒逺
既殯者賔之誤中謇於朝者忠之誤而又有云爰既旦
於君則暨之誤古字多通而賓旁加歹已為無理又何
至以一字離為二字也歐陽趙洪三家皆無此碑山東
通志曰近掘地得之豈好事者得古本而摹刻之石遂
訛謬至此耶
　　　執金吾丞武君碑
碑額陽文刻此七字文云君諱榮當是靈帝時也下即
剥蝕不可讀僅存百餘字
　　　治書侍御史孔翊碑
君諱翊殘缺特甚洗刷僅得二十餘字碑在孔林與博
陵碑近
　　　汾隂寳鼎歌玉刻
友人張逺得古刻𤣥玉一片廣寸三分縱寸五分厚三
分首稍圎如碑形刻班固寳鼎歌四句二十八字洛修
貢兮汾效珍吐金景兮歊浮雲寳鼎現兮色紛紛煥其
炳兮被龍文鐘鼎文小篆背刻癸鼎二字按漢書班固
寳鼎歌六句四十二字嶽修貢兮川效珍吐金景兮歊
浮雲寳鼎現兮色紛紜煥其炳兮被龍文登祖廟兮享
聖神昭靈德兮彌億年斯刻去後二句洛修貢汾效珍
皆實指其處與漢書異不但篆法刀法精妙即𤣥玉世
所稀見也
　　魏
　　　封孔羨奉孔子祀碑(黄初元年/)
魏黄初元年始封孔子二十一世孫孔羨為宗聖侯以
奉孔祀此碑刻其詔書也石髙六尺(闕/)寸廣三尺計二
十二行每行四十(闕/)字宋張穉圭按圖記為曹植詞梁
鵠書不知按者何圖梁武評鵠書云龍威虎震劍㧞弩
張且王逸少學其書法其書固可寳重矣不知果為鵠
書否也　闕里志漢平帝元始九年封褒成君孔覇曾
孫均為褒成侯奉孔子祀王莽敗失國光武建武十三
年復封均子志為褒成侯志子損和帝永元四年復封
褒尊侯世世相傳至獻帝初國絶魏文帝黄初二年始
封孔子二十一世孫孔羨為宗聖侯邑百户　顧寜人
金石文字記攷宋書禮志曰漢以後天下送死奢靡多
作石室石獸碑銘等物建安十年魏武帝以天下彫弊
下令不得厚塟又禁立碑晉武帝咸寜四年又詔曰此
石獸碑表既私褒美興長虚偽損財害人莫大於是一
禁斷之其犯者雖㑹赦令皆當毁壊義熈中尚書祠部
郎中裴松之又議禁斷松之傳曰松之以世立私碑有
乖事實上表陳之由是竟斷以故終魏之世略無紀功
述行之文其立碑之見於史者惟田豫顔斐二人晉則
羊祜杜預等八人齊建武中范雲上表求為太宰竟陵
王子良立碑事竟不行故自魏至陳六朝二百餘年碑
刻罕傳於後有由然矣隋書禮儀志梁天監六年申明
塟制凡墓不得造石人獸碑惟聽作石柱記名位而已
又考蔡中郎集中胡廣陳寔有三碑橋𤣥楊賜有二碑
冗矣袁滿來年十五胡根年七歲各有碑濫矣大約闕
樓人獸之飾多在桓靈之世水經注言閹寺擅權五侯
暴世割剥公私以事生死其所載荆州刺史李剛諸人
為石闕祠堂窮工極巧繇上之人不為之限制也然則
魏武之禁其可已乎侗嘗謂江左六朝所都陵寢丘墓
纍纍而穹碑豐碣絶少以當時有禁令故也不然則當
時人文之盛羲獻書法之精妙得片石流傳至今豈不
焜耀千古哉
　　吳
　　　天發神䜟文(天璽元年/)
吳後主皓巖山紀功石也舊在金陵城南天禧寺段石
岡宋元祐辛未六年胡宗師輦置漕䑓後圃今在江寜
府學相傳為華覈文昔人已辨其謬為皇象書戚光續
志云象書獨歩漢末况體兼篆籀誠宜居周鼓秦刻之
次　按實録吳主皓時吳郡臨平湖開又於湖邊得石
函函中有小石青白色長四寸廣二寸刻上作皇帝字
於是改元天璽立石刻於岩山紀吳功德其石今斷為
三文殘缺不可讀祥符周雪客在浚聨而續之其文頗
貫串而缺其無字者作天璽碑釋文一卷予依其次序
装潢無訛予再考吳主皓甲申即位建號元興十一年
甲午改天冊秋八月臨平湖瑞石出又改天璽誇張盛
事刻石紀功晉武帝炎乙酉即位建號泰始至是改咸
寜任用羊祜杜預王渾諸公雄據上流有兼并江東之
志皓更滛暴以逞佞諛小人以揑符命自塗耳目則斯
石為亡國之言不足觀特以文簡樸而字竒古且歴千
五百載之乆故存之吳自討虜開基二十餘年壬寅嵗
大帝建號赤烏在位三十年亮六年休七年皓十七年
至庚子皓降晉歴四主五十八年而吳亡距天璽甲午
纔七年耳妖孽之作物與人㑹然江左王氣實自吳開
六朝相繼臨平莫愁湖畔為帝王都㑹迨明祖興合䑓
城石頭諸城作王都填臨平湖作宫闕規模愈大後金
川門破明鼎北遷故宫陷而黍離興歌顧瞻周道孝陵
瓦礫報恩塔腹内自焚金碧改色矣可感者寜特段石
岡之三片石已哉　宋梅聖俞詩了頭石雖斷文字未
全訛年算赤烏近字疑皇象多幾時經霹靂異代見干
戈更與千秋㸔松煤定費摩　楊備詩孫吳紀德舊刋
碑埋沒蟠螭與伏龜惆悵石岡三斷在至今猶似鼎分
時　魯極詩凛然皇象法書存重屋應無野火焚割據
英雄餘一念斷碑千載尚三分　丁丑仲春予客上江
幕府撫軍陳公琳望有事江寕予告之曰有一紙之微
非藉節鉞之重莫能得因囑以此碑旬時歸餉余二紙
越半月江寜太守又呈六紙悉歸於余後過吳江宿潘
稼堂先生家觀藏帖語是碑稼堂曰予生長江南幾六
十年願望不能得公乃充滿笥箧若此亟以分我因以
一紙轉遺之依周雪客所審定手装一冊而記以一絶
江東鼎峙奠王基千載空傳天璽碑緩帶輕裘功已就
龍蟠虎踞不勝悲
　　晉
　　　孝女曹娥碑
今上虞江上曹廟中並無片石右軍書此碑雜見於各
集帖中妍媸互見蔡虎賁所題八字乃太守度尚元嘉
元年始立碑也不待三百年墮江而碑亡右軍再書於
石今又無存而重刻者不絶於世尚有漢人篆𨽻遺意
王元美云小楷則右軍軼塵行筆則蔡卞竭蹶蔡書予
未之見王書予收有數本舊搨最佳
　　　蘭亭叙(永和九年/)
蘭亭之聚訟已乆若定武之肥本瘦本五字選五字不
選各本趙松雪之十三䟦此皆希世之珍於交逰處得
以寓目足矣宋時士大夫既多摹刻賈似道得一百七
十餘本分為十支舊刻湮沈新刻復出昔人謂蘭亭無
下搨余所得十餘種為真宋搨者二其餘為潁上為上
黨為國學為秦府諸石(萬厯間西安土中掘出秦王取/入府中此本遒勁甚有歐陽筆)
(法/)一為玉版一為周邸東書堂更雜選諸刻之佳者亦
可觀也　宋林霽山詩昭陵玉匣走天涯金粟堆前幾
吠鴉水到蘭亭轉幽咽不知真帖落誰家
　　　周孝侯墓碑
今在宜興縣王元美曰宜興周孝侯墓有古碑一通云
晉平原内史陸機撰右軍將軍王羲之書䟦尾云唐元
和六年辛夘十一月十五日承奉郎守宜興縣令陳從
諫重樹此碑後又有一條前試太常寺協律郎黄某書
名與書俱糢糊而書字微可推當是後人因陸機撰下
空石妄増右軍將軍王羲之書以重其價耳文内初載
處事大約與傳同至於弦絶矢盡左右勸退處按劍怒
曰此是吾授節効命之日何以退為大臣以身殉國不
亦可乎下忽接韓信背水文差不成句又云莫不梯山
架壑襁負来歸云云元康九年因病増加奄捐館舍春
秋六十有二天子以大臣之葬師傅之禮親臨殯壤建
武元年冬十一月甲子追贈曰孝侯禮也賜錢百萬塟
地十頃京城地五十畆為第又賜王家田五頃詔曰處
母年老加以逺人朕每愍念其年二月日葬於宜興舊
原　按處以永平七年戰歿贈平西將軍贈錢葬地及
給處母醫藥酒米俱如碑葢又十五年而元帝稱制追
封孝侯建武其年號也時陸平原歿已乆矣豈於樹碑
之際而為處後者竄入諡孝侯一句耶然不應以永平
之詔移入建武後至所謂梯山架壑奄捐館舍天子以
師傅之尊等語又似平原它文錯簡然考之吳及晉初
俱無元康年號不可曉也書結搆雖小踈筆亦過强而
中間絶有姿骨督策之制大得鍾王意在李北海張從
申間又不可以其譌而易之也
　　　筆陣圖
王元美云右軍筆陣圖凡二本其一刻自周邸東書堂
正書差小有率更之清勁其一行筆甚遒逸而不能脱
俗或以為江南李主筆遒勁有格恐亦非唐以後人所
可到但圖説非右軍所著明甚右軍十二而過江神州
已陸沉所謂之許之洛者何哉即華岳碑乃張昶非張
旭也
　　　保母甎
王獻之書保母甎剥蝕已甚僅存二十餘字收入戯鴻
堂諸帖趙孟頫曰保母碑雖近出故是大令當時所剜
較之蘭亭真所謂自應不同世人知愛蘭亭不知此也
人欲學草書不可無此僕有此獨恨驅馳南北不得盡
古人臨池之工因公餘出示人令人愛嘆
　　梁
　　　瘞鶴銘(天監十三年/)
顧寜人金石記云今在丹徒縣焦山下刻於崖石輟耕
録云須潮落方可摹故罕得其全文者歐陽文忠公以
舊記稱王羲之書為非又疑顧況號華陽真逸而此書
類顔太師沈存中則真以為況黄長睿東觀餘論謂陶
𢎞景嘗居華陽故自號華陽隱居𢎞景著書不稱建元
直以甲子紀歳今此銘曰壬辰曰甲午壬辰梁天監十
一年甲午十三年𢎞景以天監七年逰海岳住㑹稽及
永嘉至十年還茅山十二年弟子周子良化去𢎞景為
作傳即十一年在華陽可知也董逌書䟦載南陽張壆
所記云瘞鶴銘今存於焦山凡文章句讀之可識㸃畫
之僅存者百三十餘字而所亡失者幾五十計其完書
葢九行行之全者二十五字而首尾不預焉熈寜三年
春余索其遺逸於焦山之隂偶得十二字於亂石中石
甚廹隘偃仆其下然後可讀故昔人未之見而世不傳
其後又有丹陽外仙江隂真宰八字與華陽真逸上皇
山樵似是真侣之號余於崖上又得唐人詩詩在貞觀
中已列銘後非顧況可知矣今考此銘字體與舊館壇
碑正同其為隱居書無疑予友淮隂張弨以丁未十月
探幽山下復得七字云惟寜之上有厥土二字華亭之
上有爽塏勢掩四字其右題名徵下有君字皆昔人之
所未見也　予所得張中丞舊本其卷首題云予以嘉
靖丙辰提兵清海宼過金焦搨得數幅郡守髙維石公
博雅好古偶談及遂以奉贈蜀眉山明厓居士張景賢
記自髙郡侯後流傳數家予乃得之可見者不滿百字
觀其筆意與舊館壇石大小不同丰度則一也舊館帖
於潘次耕先生家見之
　　後魏
　　　魯郡太守張猛龍碑
額題魏魯郡太守張府君清頌之碑正書十二大字碑
額正書首見於此君諱猛龍字神􁁜可異也正光三年
魏明帝翊之七年梁武帝普通五年也石髙六尺五寸
廣二尺八寸許計二十六行四十六字多殘缺
　　　中嶽嵩陽寺碑銘
顧寜人金石記曰今在嵩山善㑹寺末有正書一行曰
大唐麟德元年歲次甲子九月景午朔十五日庚申從
嵩陽觀移来善㑹寺碑文東作柬矩作短潜作濽馴作
廵啄作喙洋作庠鶩作務惟皇帝太后不跳行不空闕
猶存古式　葉封嵩陽石刻集曰此碑上截佛相雕鏤
層叠佛相隆起餘地鐫平此文刻於下截當碑四分之
一其字之上方又刋空方六寸許深入二寸許其規製
亦逈異於後代也北齊諸碑亦率類此
　　　李仲琁修孔廟碑
仲琁為兖州刺史修孔廟立此碑東魏興和三年梁武
帝大同七年也干戈搶攘中能留意聖宫仲琁可謂知
所好尚矣碑額篆魯孔子廟之碑文雜篆𨽻八分正諸
體石髙七尺廣二尺六寸許計二十四行每行五十一
字
　　北齊
　　　修孔子廟碑
碑額篆夫子之碑四字陽文碑字剥落不可讀石髙不
踰五尺廣三尺餘齊廢帝殷乾明元年陳髙祖霸先永
定二年是嵗齊有兩元乾明元年八月肅宗演皇慶元
年
　　後周
　　　華嶽頌碑
万紐于瑾造文趙文淵奉勅書按瑾即唐瑾賜姓史稱
其著碑頌數十萬言此其一也而趙文淵史稱其雅有
鍾王之則宇文泰時命淵與黎季明等刋定六體嘗至
江陵書景福寺碑梁主稱之又以題牓功増封邑除郡
守毎須題牓輒復追之然則文淵書在當時固自知名
此碑天和二年造正其書路寢等牓後也江陵景福寺
碑不知存否此碑完好無一磨泐石髙六尺廣三尺厚
九寸許二十行每行五十四字在岳廟五鳳樓内甬道
東此文刻石之北而唐開元劉升所書精享文反刻石
之南面何也顔魯公謁岳記即刻此石之西側東側乃
賈竦并諸題咏在焉　碑石刻撰書人官爵姓氏始見
於此
　　　車騎大將軍豆盧敬公碑
碑文庾信撰周開府車騎大將軍豆盧敬公墓碑今不
知豆盧墓所在此碑移在文王陵廟㦸門西側卧墻畔
嵗癸丑季秋予至咸陽薄暮過文陵見此碑規製甚大
命從行數人作力翻視其首八九行尚可讀餘則磨滅
無字矣予懼石露易壞乃偃於墻側甲辰春令搨工於
咸陽原上搜搨古碑印此兩紙後讀庾集乃見全文碑
云公諱恩字永恩集曰諱永恩字某碑云器侔鐘鼎聲
感風雲猛虎震地七嵗不驚羝羊觸籓九齡能對集曰
觀於秦兵尚稱童子對於楚戰猶在青衿其不同不止
此數語予竊意公諱與字當從碑若文則後日有増改
耳咸陽原東西凡三百餘里陵塚相望碑碣百不一存
庾集碑銘三卷皆仕周時作今祗此石數行未毁已僵
仆荒草中將来之存亡不可知可慨也全碑髙五尺四
寸廣三尺計二十五行每行五十一字末有保定二年
贈上柱國大將軍涪陵郡公諡曰敬　予過咸陽原讀
豆盧㤙碑二絶斜陽秋草讀殘碑嘆息中原板蕩時遼
左將軍封馬鬛纍臣詞藻動文螭家山蕪沒空江外秦
地還悲楚客来何事江南尋舊賦數行荒碣不勝哀
　　隋
　　　龍藏寺碑
今在真定府龍興寺大殿内顧寜人金石文字記曰龍
興寺後天寜閣九間五層髙一百三十尺中有銅觀世
音像髙七十二尺四十二臂各有所執之物俗謂之大
佛寺也碑為隋開皇六年恆州刺史鄂國公金城王孝
僊立而其末乃云齊開府長兼行參軍九門張公禮撰
齊亡入周周亡入隋而猶書齊官葢君子之能不降其
志而其時之人亦不以為非也其書踐阼為踐祚何人
為河人伽藍為伽籃懐為壊五臺為吾臺則理之不可
通者疑為後人摹刻之誤又宋歐陽公集古録云龍藏
寺已廢今在常山府署之門此嘉祐八年所書而龍興
寺乃乾德元年建據文忠集録之日碑尚不在龍興此
其徙置之由己不可問(金薤琳琅曰寺在隋名龍蔵歐/公謂寺廢與碑在常山府署盖)
(未嘗親歴其/地故誤書耳)惟其大書齊官必非後人之所加也余考
顔之推仕歴周隋而其作家訓有謂梁為本朝葢同此
意其時南北分疆興亡迭代為之臣者雖不獲一節以
終而心之所主見於稱名之際者固較然不易如此然
則今人之不及古者又豈獨書法之陋文字之訛而已
哉
　　　安喜公李使君碑(開皇十七年三月/)
今在馬嵬堡北五里碑額篆隋安喜公李使君之碑八
字碑剥落難讀趙崡曰碑獨闕使君名而有季父琰之
琰之見魏書使君封安喜縣官雖不卑而隋書無傳不
可考
　　　隋都督滎澤令常府君墓志(大業三年/)
諱醜奴扶風始平人即今興平是也仕周為(闕二/字)入隋
為滎澤令以大業元年卒葬以三年石方圍各尺二寸
計二十七行每行二十七字無書撰者名今在興平縣
崇寜寺壁間為童子摩挲青瑩如鏡字亦幾平失墓所
在
　　　陳明府修孔廟碑(大業七年/)
陳明府名叔毅字子嚴陳武帝之孫宣帝之子陳滅入
隋為曲阜令大業七年修孔廟仲父俊為文立此碑石
髙(闕/)尺(闕/)寸廣(闕/)尺(闕/)寸計二十二行每行四十二字
碑末有孔子三十一世孫孔長名三十四世孫孔子歎
監上石名曰孔子歎可異也宣華夫人陳氏亦武帝之
女隋文帝選入宫有寵隋文死煬帝烝焉未幾死煬帝
作傷神賦叔毅為曲阜令葢宣華死之後也碑稱皇上
萬機在慮妙選才能周公餘化雖待一變之期孔子遺
風自為百王之則斯則是何倫紀尚敢言及周孔耶
　　　智永千字文
智師乃逸少之七代孫書學淵源為一代宗匠居長安
西明寺寫真草千字文八百本散於世但是律召調陽
乃真蹟草聖召與吕相似俗作吕誤耳夫閏餘對律召
即其義也王元美謂圎勁古雅無一筆失度妙於藏鋒
斂態又謂曽見絹本真蹟於山隂董氏妙墨深入膚理
滃欝欲飛真神物也生時一字值五萬今當不知如何
耳此碑乃宋大觀間薛嗣昌以長安崔氏所藏真蹟摹
刻於石今在西安府學文廟㦸門西搨者無虗日且就
泐矣
　　　李靖上西嶽書
楊東里謂此碑乃衛公為布衣時厭隋亂已極負濟世
之志奮欲有為而禱於岳神之祠士莫重乎立志養氣
衛公此書志已先定而氣籠宇内矣宜其依附日月而
焜燿旂常也王元美謂此書粗豪不成語斷亦後人附
㑹之談而書却有意出入右軍永興間趙子函亦謂此
好事者所為而唐劉餗言衛公祈神且請告以官位詞
色抗厲後有聲曰僕射好去顧不見後果如言以此觀
之真有是事耶又小説載公射獵行雨事謂公水神旱
災祈應殆異人或不可以常理論也此碑明成化陜西
布政朱英翻宋刻立石於岳廟五鳯樓内甬道東後周
華嶽碑後數歩計十九行每行十九字或二十字宋刻
在潞州者崇寜間刻在藤縣者紹興刻兩地皆有廟在
　　　皇甫府君碑
皇甫誕死於隋漢王諒之難是時已有䘏典至唐復以
子無逸貴因得立碑于志寜撰文歐陽詢書雖無年月
當是貞觀初王元美謂比信本諸碑尤險勁是蘭䑓所
發源趙子函謂勁而不險但一變晉法可為楷法神品
碑舊在長安之鳴犢鎮不知何時移入西安府學文廟
㦸門西智永千字碑後數歩嘉靖戊子陜督學余君房
覆以亭丙申亭圯碑斷先故缺二十餘字至是復缺五
十餘字今旁鉗以鐵雖續而復立其缺者且百餘字矣
石髙五尺三寸廣二尺六寸計二十八行每行六十字
按無逸初事越王侗王世充篡斬闗出追騎及之乃解
金帶投之地騎争下取帶得免歸唐為同州刺史益州長
史所至輒閉闗不通賔客所須則市之他境常按部宿
民家燈炷盡主人將續進無逸輒抽佩刀斷衣帶為之
其孤介若此然過自矜慎每上奏必讀十數過猶懼未
審使者上道猶追省再三
　　　文州總管陸使君碑
公諱讓碑立於唐貞觀之十八年剥落不可讀不知撰
者名有郭儼書數字隱隱可見碑額正書隋文州總管
陸使君碑九字勁㧞類歐陽信本石髙四尺四寸廣三
尺計三十七行每行五十一字碑在三原縣北原上淪
没已乆侗命役掘出搨之猶百餘字奕奕可觀也　此
碑與皇甫碑皆貞觀中所立第碑額稱隋故繫於隋
　
　
　
　
　
　
　
　
　
　
　來齋金石刻考畧卷上
欽定四庫全書
　來齋金石刻考畧卷中
　　　　　　　　　　　　　　侯官林侗撰
　　唐
　　　髙祖為太宗祈疾疏
此隋大業二年正月八日刻也髙祖此時尚為鄭州刺
史太宗方九嵗疏云鄭州刺史李淵為男世民目患先
於此寺求仙䝉仙恩力其患得損敬造石碑一舖願此
功徳資益弟子男合家大小福徳興足永無災瘴弟子
李淵一心供養石方廣尺許在鄠縣草堂寺非原石乃
元寺僧重刻未佳
　　　秦王告少林寺教(行書/)
今在少林寺中其文刻於裴漼少林碑之上方首曰太
尉尚書令陜東道益州道行臺雍州牧左右武候大將
軍使持節涼州總管上柱國秦王世民告伯谷塢少林
寺上座寺主以下徒衆及軍民首領士庶等末曰四月
三十日　按舊唐書太宗紀髙祖受禪拜尚書令右武
候大將軍進封秦王加授雍州牧武徳元年冬拜太尉
陜東道行臺尚書令尋加左武候大將軍涼州總管三
年加拜益州道行臺尚書令七月總率諸軍攻王世充
於東都則此乃四年之四月三十日也其五月丙寅則
世充降而河南平矣世民二字草書特大乃太宗親書
餘字乃記室㕘軍所為今少林寺僧以棒法擅天下在
隋之世己能助秦王抗王世充其來舊矣闖獻之亂獨
不敢侵犯少林而僧衆專以摽掠諸賊為事僧徒徃徃
有列大帥建牙者
　　　太宗晉祠之銘(貞觀二十一年御製并書/)
顧寧人金石文字記祠在太原府西南四十里距今太原
縣八里而今縣則古晉陽之故址唐時為并州為北都
為河東節度使治昔人立廟於此以祀唐叔考之北齊
書已有其名而髙祖起兵嘗禱於此冊府元龜太宗貞
觀二十年正月幸晉祠樹碑製文親書之於石今存祠
中葢昔之并都甚大祠去城三四里在懸甕之麓晉水
之所發源後人於此引池結亭架橋其上林木翳然足
為一方之勝其廟負山而東面者晉水之神南面者唐
叔之神後晉天福六年封唐叔為興安王䑓駘為昌寧
公而宋時又封晉水為顯靈昭濟聖母飾為婦人之像
今之人但言聖母而不復知有唐叔為古先有土之君
矣水經注云昔智伯遏晉水以灌晉陽後人踵其遺蹟
畜以為沼西際山枕水有唐叔虞祠水側有涼堂結飛
梁於水上北史薛孝通曽與諸人同詣晉祠皆屈膝盡
禮孝通獨捧手不拜顧而言曰此乃諸侯之國去吾何
逺恭而無禮將為神笑是則當時之所祀者唐叔非水
神也祠前蓮花臺上有鐵人四一紹聖四年一五年造
俱完一𢎞治十一年一無年月俱壊今之工不及古也
　碑陰上方扈從諸臣題名七人司徒太子太師上柱
國趙國公臣無忌　太子太保上柱國宋國公臣瑀
特進太子詹事兼左衛率上柱國英國公臣勣　光祿
大夫刑部尚書上柱國勛國公臣亮　禮部尚書上柱
國江夏郡王臣道宗　太常卿駙馬都尉上柱國安徳
郡公臣楊師道　正議大夫守中書令太子右庶子兼
攝吏部尚書䕶軍臣馬周　凡七行字體不一皆當日
七公自書者觀髙宗萬年宫碑陰同一例也下方空處
皆唐以後人漫題絶無唐人書以本朝御碑臣子不敢
擅題也余此碑得之舊書肆而缺碑陰祥符周雪客許
補贈碑陰及余至江寧而周適粤余歸而周死矣天末
片紙難以復得命家弟與人錄此七行於冊末　按唐
書新羅王金真徳遣其子弟入朝其歸也太宗令公卿
宴餞賜以御製温湯晉祠銘二碑本想新羅至今猶寶
藏也而温湯之石今亦亡矣
　　　太宗御書屏風銘(貞觀十四年四/月二十二日)
在餘杭縣官廨　丙午春予在燕京於報國寺集場見
唐太宗屏風銘帖索重價不能得庚戌初夏與友人陳
成之士芳夜坐齋中論太宗以神武定天下而六書八
法精妙乃爾非天縱安能若此因憶屏風帖殊覺悵然
成之謂鄉學究巾笥中有此紙不知貴重因以兔園冊
易之對坐補綴手自裝潢迄今不覺三十年里人有為
餘杭令者知此石在廨中因首行石缺名為截角碑連
得二紙歐陽公云物常聚於所好非耶若太宗所書文
徳皇后碑魏鄭公碑與温泉宫碑皆亡久矣則此帖其
可不貴重乎
　　　髙宗萬年宫碑銘(永徽六年五/月建行書)
髙宗御製御書石髙四尺廣二尺二寸計二十二行每
行四十一字碑今在麟遊縣九成宫中萬年即九成之
更名也髙宗書法不愧乃父大約皆精入於羲獻而闇
劣受制武氏可哀也　碑陰刻奉勅中書門下見從文
武三品以上并學士并聴自書官名於碑隂後列從官
長孫無忌李勣褚遂良五十餘人字體大小不倫如賀
蘭契苾諸畨將當非親書如大將軍張貴生硬之中却
有㧞劍橫矛之意亦一竒觀
　　　司空英貞武公李勣碑(髙宗御製御/書咸亨元年)
在醴泉縣昭陵　漢之興也項羽為之先驅唐之興也
李宻實首發難羽咤叱生風㣲司馬子長之筆則㧞山
葢世亦無由而傳宻非羽比然亦一世之雄信布楚將
卒為漢臣英公鄭公始事宻而終為唐之良佐信有天
焉未可以成敗論也世勣統數十州之地歸唐而不居
功宻以叛誅而表請收葬不負事人之節可謂難矣碑
中所謂宻來投附公獨未歸既承其㫖方奉皇運誠於
所事造次必形者是也勣與鄭公皆為唐佐命臣勣幸
而豐碑存後人因以識其塜屹若連山之狀鄭公不幸
豐碑一仆於文皇再墜於後之豎子後人不知但稱為
丞相塜云余入潼闗渡涇渭謁昭陵徘徊陪塟諸功臣
丘隴間碑碣百存其二三鄭公碑已為泰山之無字且
卧於地矣英公碑製巍然而磨滅者過半不勝懐古之
悲及至澶淵固古來戰爭之場英雄之所驅馳也壁壘
猶存西眺鉅鹿想天地之震動咫尺黎陽憶厫庾之貯
積過大伾繙濬縣誌讀之而得鄭公所為宻墓誌銘深
歎其不終澶州夜雪鈴柝聲寒展項羽本紀一再讀之
風耶雨耶車馬劍㦸之聲耶草昧英雄成就如此不自
知其欲歌而欲泣也陪陵碑此最髙大豈非以陛下家
事一言而為是以報之耶乃敬業之叛武后既發公塜
而暴其屍此碑獨不毁何歟塜為陰山烏徳韃山之狀
土人謂下三塜(李衛公墓居北謂/上三塜相去里許)碑髙二丈餘廣五尺
三十二行每行存上半四五十字可觀餘字為鄉人捶
損過半矣以摹印之累也宻墓在濬縣大伾山西南五
里髙七仞明初牧人入塜取石而出明末為鄉人燔作
石灰可惜守土與士大夫均有責也丙午秋日跋於澶
淵披雲樓并錄宻墓誌備考焉
　　　唐故上柱國光祿卿邢國公李公墓誌銘(太子/洗馬)
　　　　(魏徵/撰)
觀夫天造草昧之初有聖經綸之始原鹿逐而猶走瞻
烏飛而未定必有異人間出命世挺生負問鼎之雄圖
鬱拔山之壯氣控御英傑鞭撻區宇志逸風颷勢傾海
岳或一丸請封函谷或八千以割鴻溝夏殷資以興亡
楚漢由其輕重懋功隳乎將立竒策敗於垂成仰龍門
以摧鱗望天池而墜翼求之前載豈代有其人者哉公
諱宻字元邃隴西成紀人自種徳降祉宏道垂風道碧
海之長瀾竦閬峰之遥搆家傳餘慶明哲繼軌論文徳
則弼諧舜禹語武功則經綸秦漢其餘令望且公且侯
垂翠縷拖鳴玉者葢亦耆舊未得盡傳良史莫能詳載
矣曽祖弼周太師上柱國衛公祖擢周太保魏公父寛
隋上柱國大將軍涼州總管蒲山郡公匡周之美吕望
愧其嘉謀平呉之功杜預慙其逺略公渥洼龍種丹穴
鳳雛降列象之元精稟成形之秀氣雲生五色一日千
里起家左親衛府東宫千牛備身趨馳武帳輝暎廓廡
出入龍樓光生道路隋文帝精華以竭義不㫁恩始開
陵長之源將致覆宗之禍公見幾而作謝病言歸優游
經史晦明藏用風塵靡雜賔友簡通交必一時之俊談
必霸王之略尚書令景武公楊素崕㟁峻峙天資宏亮
壁立千仞直上萬尋嗣闗西之孔子追陜東之姬旦深
謀逺鑑獨步當時公年甫弱冠時人未許景武公一見
風神稱其傑出乃命諸子從而友焉結以始終之期申
以生死之分暨有隋二世肆虐黔首三象霧塞五岳塵
飛妖災所臻匪維血落星隕怨讟所動寧止鬼哭石言
轍迹遍於天下徭戍窮於海外寃魂塞宇宙白骨蔽原
野墳壟發掘城郭丘墟萬里蕭條人烟㫁絶公與楚公
糾契共拯横流未息溟海之波幾及崑岡之火亡自道
中竄身草澤奮臂大呼羣雄響起豹變梁楚鳳翔鞏洛
據厫庾而塞轘轅登太行而臨白馬九服諸侯四方豪
傑或跨州連郡或稱帝圖王合從締交爭亡秦族者莫
不驅兹青犢背彼黒山擊長轂以雷奔望髙旂而電集
不期而㑹者以百千數遂大開幕府肇啓霸圖敷七徳
以宣威掩八紘而取俊鱗羽畢萃草澤無遺於是發人
文以化之播仁義以乗之應時機以鼓之總羣䇿以決
之九野風馳六合雷駭彈壓趙燕振驚江漢世充甚昆
陽之敗煬帝同望夷之禍化及師殱於黎陽建徳稽顙
於河朔六服之地四為我有五都之所三在域中胡騎
千羣長㦸百萬飲馬則河洛可竭作氣則嵩華自飛近
無不懐逺無不肅聲溢寰宇威懾華夷屬人神之乏主
以天下為己任荒裔佇來蘇之望遺黎有息肩之思雖
實下民伊賴然非上帝所臨壯志展於人謀雄圖屈於
天命始先鳴於大樹終垂翅於羣孽乃眷西顧舉茲東
夏載驅周道來謁承明帝曰念功降茲休命上柱國邢
國公拜光祿卿公雖威未震主自謂謀葢當世舊部先
附多出其右故吏後來或居其上懐漁陽之憤憤恥同
呉耿後列同淮隂之怏怏羞與絳灌為伍負其智勇頗
不自安俄屬元帥秦王經營瀍洛公亦親承秘策率卒
先行既出鳴鷄之闗方次休牛之塞詔令旋斾更盡嘉
謀公想雲夢之偽遊慮青衣之詐及心辭魏闕之下志
在江湖之上慕范蠡之髙蹈追赤松之逺遊熊耳峰危
羊腸徑險降呉不可歸蜀無路短兵既接修途已窮隂
陵失道誰展拔山之力騅馬不逝徒切虞兮之歌臨陣
喪元時年三十有七故吏上柱國黎陽總管曹國公徐
世勣等表請收塟有詔許焉公體質貞眀機神警悟五
行一覽半面十年雅善書劍尤精文史輕一夫之勇學
萬人之敵至於三令五申之法七擒七縱之功出天入
地之竒拔幟擁沙之策莫不動如神化應變無窮負縱
橫之才遇風雲之㑹望紫氣以驤首凌扶揺而振翮總
不召之衆問獨夫之罪從我如流三分將二遂有囊括
四海之志併吞六合之心既而神器有歸朝宗天闕率
從義之旅為勤王之師更以名重自疑功髙自懼將逺
遊以逃難翻窮途而及禍髙鳥未盡良弓遽折敵國猶
梗謀臣已喪天子過細栁而興嗟聞鼓鼙而軫慮雅重
事人之節方申詔喪之禮粤以武徳二年某月日塟於
黎陽之西五里平原禮也故吏徐世勣等咸同嬰世網
共涉艱難感意氣於一言託風雲於千載所恨並發唐
代不列元凱之功俱為漢臣獨漏山河之誓是以慟深
欒布悲甚向雄慮陵谷之推移勒斯銘於泉户庶使神
遊楚國無慚項羽之臣魂徃齊都不愧田橫之塜乃為
銘曰如馬唐臣猶龍周史宏道百世邁徳千祀帶地深
源極天峻峙玉種逾潤蘭芳不已成形騰氣成象降精
餘慶種美惟公挺生少表竒智早擅英聲符采發越志
略縱橫隋道方衰始聞凌長覩兹兆亂緬然長想閉闗
晦跡招弓莫徃盤桓利居不嬰世網運否道銷時逢改
卜朱旗爰指紫靈已哭野戰羣龍馳走原鹿競窺周鼎
爭亡秦族時遭蠖屈運偶鳳翔劬勞百戰經營四方振
蕩六合牢籠八荒始聞楚霸終基漢皇羣雄竝起莫恢
王度聖人既作皇天乃顧爰自東夏言遵西路來擬竇
融寵逾英布爵窮五等位登九棘帷幄㕘謀髙衢騁力
海運方遙圖南未極縱壑摧鱗摩天墜翼熊耳失路新
安隕身長男喪楚少女留秦驚魂靡託反塟何因列樹
松檟惟餘故人
　　　周順陵碑(武后父士彠墓/睿宗御書之碑)
在咸陽縣北原陵前佛寺内藏石一片如几厚二尺許
存百許字武三思撰相王旦書趙子函云碑用武氏製
字武三思稱􁒚猶可而旦亦曰􁒚旦當發一笑書不知
真出旦否方整遒健可録也碑已仆於乙丑之地震而
亡於縣令之修河余猶從故家見其搨本(字大徑/二寸)乙巳
四月余至咸陽過順陵見陵製壯麗幾與昭乾二陵埒
南雙闕内天禄辟邪二石獸東西相向髙丈許又北翁
仲十又北石獅二南向尤髙大又北為陵廟舊址今為
佛寺三層碑石一片在中楹可坐可卧百許字徑可二
寸寺後石獸翁仲如前之數又北巍然陵也武氏為李
家婦竟以女子稱制革命追尊父母此天地一大變局
令人短氣非狄梁公唐祚不幾殞乎
　　　景龍觀鐘銘(睿宗御製御書/景雲二年九月)
今在西安府鐘樓上　景龍觀中宗所作睿宗時鑄鐘
製銘觀久毁鐘移西安城鐘樓上在臬署西偏聲聞百
里為有唐故物但摹印甚難白日登樓下窺官署鐘錚
然有聲匠人印者以草塞其内毡包其外而後得之銘
廣二尺縱少減金石文字記曰初唐人作字尚有八分
遺意正書之中徃徃雜出篆體無論歐虞諸子即睿宗
書亦如此猶之初唐律詩稍似古風平仄不盡穩順開
元以後書法日盛而古意遂亡遂以篆楷為必不相通
分為兩部
　　　記泰山銘(𤣥宗御製御書/開元十四年)
唐太宗時羣臣請封禪不許曰卿等以封禪為帝王盛
事朕意不然誠令天下乂安家給人足不封禪何損今
天下殫敝人物凋耗即封禪愈靡靡矣昔秦始皇封禪
而漢文帝不封禪後世豈以漢文帝不及始皇耶且古
者事天掃地而祭天神降焉何必登太山之巔封數尺
之土然後展其誠敬乎已而羣臣請不已許之魏鄭公
獨爭以為未可帝曰公不欲朕封禪以功未髙耶曰髙
矣徳未厚耶曰厚矣以中國未安四境未服年穀未豐
天瑞符應未至耶對曰陛下兼此而有之矣然則卿斷
㫁云不可封禪何也對曰陛下雖有此六者然百姓當
大亂之後户口未復倉廩尚虚呻吟未起而東巡即供
億煩費其未易任也且陛下封禪萬國君長皆當扈蹕
今伊洛以東至於海岱灌莽極目此為引戎人入腹中
而示之以空虚况賞賚不豐則不能厭其望必豐之雖
給復連年固不償百姓勞矣崇虚名而受實害將焉用
之帝大感悟事竟寢鄭公匡救愷切當上心如此開元
帝致治庶幾貞觀不免侈心漸生姚崇既死宋璟罷相
張說處中書文章信美矣骨鯁安敢望鄭公未幾林甫
國忠進而天下幾亡讀唐史至開元天寶之際恫乎有
餘憾焉　開元帝十四年東封帝作紀泰山銘大書深
刻於穹巖之上王元美曰余登泰山轉天門見東二里
許穹崖造天銘書若鸞鳳翔翥於雲烟之表為之色飛
惜其下三尺許為搨工惡寒篝火焚蝕遂致百餘字剥
落云是時張說有封禪頌蘇頲有封東嶽朝覲序碑刻
明𢎞治間林焞鑿忠孝廉節四大字於上惡札題名縱
橫漶滅不可讀見之悵然後人事事可憎殆不特此王
元美云余得一紙於泰安州守家果菴廣三丈髙六丈
字徑可六寸真足與泰山齊觀矣
　　　孝經(天寶二/年𨽻書)
𤣥宗御製孝經頌并注皇太子亨篆額今在西安府學
墨洞内作大亭以覆之下作石臺髙五尺餘硺鬼工猙
獰擎扶狀上硺石葢為龍螭拏攫狀皆極精緻中石四
面皆廣五尺髙九尺餘束以巨鐵上下通計髙二丈四
面遍書每面二十一行每行五十一字小注分寫兩行
石瑩潤如玉照人鬚睂朗若明鏡鑿刻精工為最殊觀
書法與泰山銘同老勁豐妍如泉吐鳳如海吞鯨非虚
語也後有李齊古所進石臺表行書亦佳同勒諸臣名
字皆秀勁可愛至如行押數行尤豪爽飛動王元美謂
帝是時為林甫蠱媚極矣猶知有是經耶三子同日就
隕屬鏤南内凄涼廢食厭代唐家父子如此循覽遺跡
為之慚慨
　　　鶺鴒頌(𤣥宗御/製御書)
開元帝篤友于之愛為長枕大被此亦帝王之盛事不
可以妃子之亂而忽之開元中鶺鴒數千翔集麟徳殿
前右衛率府長史魏光乗作頌帝俯而和之十一章詞
既稱美字更遒逸見於戲鴻快雪諸帖中可貴也　歐
陽集古錄當皇祐至和之間余在廣陵有勅使黄元吉
者以唐明皇自書鶺鴒頌本示余把玩久之後二十年
獲此石本於國子博士楊褒又三年來守青州始知刻
石在故相沂公宅然則此頌宋時已勒石矣
　　　金仙長公主碑
在蒲城縣金粟山睿宗橋陵内　明皇行草中有開元
字面漫漶存二三百字亦在隱見間矯逸異常大都書
法至開元帝一變文為徐嶠之作有先帝不奪雅志云
云嶠之亦以書名其子浩又世其學不獨稱率更蘭臺
父子已也
　　　嵩岳㑹善寺批答碑
代宗大厯二年十月内勅於㑹善寺建戒壇抽律生七
人講律者主僧乗如表謝代宗批答云戒分律儀釋門
𢎞範用申奬導俾廣勝因允在嚴持煩於申謝二十四
字書法不及乃祖亦自佳以見唐帝能書者多皆太宗
有以啓之也　石在㑹善寺内一碑列三層上層大厯
二年勅牒中刻乗如謝表下刻批答
　上諸帝御書十四種而則天后昇仙太子碑亦為御
　製御書不以列於諸帝者惡其瀆也仍歸於嵩山諸
　碑内
　　　虞公温彦博碑(岑文本撰歐陽詢正/書貞觀十一年十月)
碑以貞觀十一年十月立殘缺計三十六行祇存上截
三百餘字　按唐書恭公以貞觀十年薨年六十四而
歐陽信本年八十餘矣而字猶精健乃爾此見顔魯公家廟
碑文史稱温大雅與思魯(顔魯公/髙祖)同事東宫彦博與愍
楚同直内史省彦將與遊秦同典校秘閣二家兄弟各
為一時人物之選少時學業顔氏為優其後職位温氏
為盛其為通賢所稱若此
　　　尚書右僕射申公髙士廉塋兆記
在昭陵許敬宗撰趙模正書以貞觀二十一年薨壽七
十二石殘缺存百餘字不知塟年月日碑側云㑹昌四
年五月四日六代孫尚書左丞元裕拜塋所一云六代
孫正議大夫行給事中上柱國渤海縣開國男食邑三
百户賜紫金魚袋少逸謹附名題於碑側㑹昌四年五
月十五日
　　　房梁文昭公𤣥齡碑
在昭陵褚遂良書舊唐書公諱喬字元齡碑曰諱𤣥齡
字喬新唐書從碑以貞觀二十二年薨年七十計三十
四行止存上截尺許計毎行有二十餘字可觀文不知
誰撰
　　　中書令髙唐公馬周碑(𨽻/書)
在昭陵許敬宗撰殷仲容分書貞觀二十二年薨碑殘
缺存三百許字有永徽二年贈尚書右僕射詔
　　　國子祭酒孔憲公穎達碑(于志寧撰二正書/貞觀二十  年)
在昭陵碑殘缺趙子函謂公有功六經鬼神呵䕶故碑
多可讀今殊不然計三十四行上二尺許寥寥數字可
觀規模虞褚法史云字仲達碑云字仲逺當從碑貞觀
二十二年六月十八日薨年七十五隱隠見於碑者
　　　芮君豆盧寛碑
在昭陵永徽元年卒據金石錄李義府撰不知誰書
豆盧代北著姓魏太和中稱單姓為盧寛乃隋文帝之
外孫為梁泉令髙祖定闗中與刺史蕭瑀同赴京師累
授殿中監子懐讓尚萬春公主貞觀中厯禮部尚書左
衛大將軍封芮國公
　　　太常寺卿汾陰獻公薛收碑
在昭陵殘缺存百餘字據金石錄于志寧撰不知誰書
武徳七年薨最早年三十三碑額唐故太常卿上柱國
汾隂獻公薛府君之碑
　　　司徒衛公李靖碑(正/書)
在昭陵許敬宗撰王知敬書　顯慶三年墓準衛霍故
事為陰山烏徳韃山狀土人謂之上三塜王知敬與虞
褚諸公入内府臨蘭亭者昭陵碑多殘缺此獨有千餘
字可讀　金石記曰其文有曰憫兹視􁘱􁘱即肉字謂
蚩愚之人也史記李斯傳禽鹿視肉索隠曰禽鹿猶禽
獸也言禽獸但知視肉而食之莊子及蘇子曰人而不
學譬之視肉而食文子言人有二十五等其二十四等
謂之肉人廣韻肉俗作􁘱越絶書陳音對越王㫁竹續
竹飛土逐􁘱作此􁘱字乃俗書也而今人以為古字誤
矣　宋元祐四年二月游師雄别立碣於唐碑側刻云
唐特進衛國公李靖以貞觀二十二年薨年七十九贈
司徒并州都督陪塟昭陵墳制如衛霍故事起冡象鐵
山積石山以旌殊功今按其墳在昭陵左北距山麓三
里南距今醴泉縣三十五里冢為三山之狀主山與西
山迤邐相屬而東北者勢若㫁絶别為一山疑其一象
積石而一象鐵山也而其髙五十五尺東西七十五尺
周一百五十五步遺跡雄偉見之者無不想其英概能
以功名始終真一代之名臣也前有神道碑乃許敬宗
撰王知敬書其座元無鼇制規模皆削於英公未詳其
然也訪古者可以觀焉
　　　禮部尚書張後𦙍碑
在昭陵殘缺不知撰書何人顯慶三年額題大唐故禮部尚
書張府君之碑　　太宗受學於張及文皇即位尚在下
僚乃自請老文皇始悟置酒宴之尋以對孔門弟子稱
㫖授國子祭酒卒加禮部尚書陪塟昭陵甲午十一月
二十五日徃賀來髙舅壽歸因書記之
　　　蘭陵長公主碑(正/書)
在昭陵碑殘缺據金石錄李義府撰不知誰書首云太
宗第十九女也顯慶四年薨年三十二駙馬竇懐悊贈
長公主
　　　太子少師崔敦禮碑(正/書)
在昭陵據金石錄為于志寧撰殘缺不知誰書顯慶年
間卒碑額題太子故少師中書令文昭崔公碑
　　　陽翟侯褚亮碑(八分/書)
在昭陵殘缺存五百餘字不知撰書姓氏以貞觀二十
二年薨壽八十八碑額題大唐褚卿之碑文内有龍朔
封陽翟侯數字可見
　　　大將軍許洛仁碑
在昭陵殘缺不知撰書人隱隠可見者破宋老生有功
年八十八諡曰勇隆朔二年
　　　大將軍阿史那忠碑(正/書)
在昭陵殘缺不知其卒塟年月撰書姓氏額書大唐故
右驍衛大將軍薛國貞公阿史那府君之碑
　　　右武衛將軍乙速孤行儼碑(分/書)
在昭陵北五十里叱干村東與其父左領軍將軍神慶
墓相去十餘步劉憲撰白義晊分書此碑去昭陵最逺
醴泉縣誌曰昭陵諸碑若文皇后碑止存贔屭長孫無
忌碑存而字盡滅其碑字尚有存者僅二十一片房𤣥
齡存五百餘字(褚遂/良書)髙士廉存三百餘字(許敬宗撰/趙模書)段
志𤣥存八百餘字張後𦙍馬周蘭陵公主各存六百餘
字(公主碑李義府/撰殷仲容分書)姜遐許洛仁各存九百餘字(姜碑姪/郕公晞)
(撰/書)孔穎達存千字(于志/寧撰)阿史那忠崔敦禮各存七百餘
字(崔碑于志寧/撰于立政書)豆盧寛存四百字(李義/府撰)薛收張阿難監
門將軍王君各百餘字徒存形似惟唐儉存字一千一
百乙速孤行儼存字一千四百(劉憲撰白義/晊八分書)李靖存字
一千五百(許敬宗撰/王知敬書)李勣存字千八百(髙宗御/製并書)乙速孤
昭祐存字二千五百餘(苖仲容撰/釋行滿書)又一碑存字百五六
十可辨而前有蘭陵公主字中存詔詞曰第十九女則
公主或有二碑不可知此崇禎十一年苟好善所修志
云又二十六年而余至陵下時值雪後空山無人未及
徧訪僅見李衛公一碑其下截俱劖去後又購得四五
碑皆然且有并其碑而仆之者
趙崡曰萬厯戊午四月余為九嵕之遊距昭陵十里宿
髙生儼家翌日同行北一里許得許洛仁碑又北半里
許得薛收碑似昭仁寺碑駸駸有伯施法折而西一里
許為趙村村有廣濟寺寺後石鼓唐人書尊聖經咒精
健絶倫止存十三從趙村北行里許為莊河村未至先
於道旁冡得姜遐㫁碑至村則有段志𤣥碑東行有監
門將軍王君碑橫於田間又東行一碑無字亦無冡葢
土人平之而磨其碑耳以圖考疑長孫無忌碑又東行
為劉洞村流水界之渡而東有房梁公𤣥齡碑褚河南
正書而東有髙士廉碑又東有李靖碑撰書姓氏殘缺
與褚碑同而上半完好靖冢作三山形文皇以象其功
土人謂上三冢勣冢亦如靖土人謂下三冢南北相去
不二里勣碑髙宗御書髙二丈餘嶄然屹立與温彦博
碑搨者甚多土人捶其字殆盡彦博碑在靖碑北歐陽
詢書書法視皇甫九成化度三碑最為得中而不復可
搨至西峪村村東南古冡相連有褚亮碑阿史那忠碑
張後𦙍孔穎達豆盧寛張阿難各碑鱗次不逺書與段
姜等碑皆有法而孔碑極類虞伯施但結搆小踈昔人
謂伯施書非也穎達卒在世南後當是習世南之書耳
既而又得蘭陵公主碑於老軍營之西北得馬周碑於
苟村之東得唐儉碑於小陽村之北又得崔敦禮碑又
尉遲敬徳碑自額以下埋土中聞十五年前令芮質掘
而搨數十紙余出之了無一字又山半數塜土人謂亂
塜坪仆二碑余皆起之則與尉遲碑同葢土人捶而仆
且瘞之也又西山半數塜土人謂宰相墳仆一碑傳是
魏鄭公碑又登山謁昭陵有六馬皆以片石刻其半左
右各三陵北四十五里叱干村村東二塜一為乙速孤
昭祐碑苖仲容撰釋行滿正書一為乙速孤行儼碑劉
憲撰白羲晊分書地僻搨者少故得稍完
林同人曰趙子函以萬厯戊午遊昭陵家本秦又得賢
主人極搜討之樂顧瞻低徊穹碑豐碣仆者起之埋者
出之百六十殘篇㫁簡猶二十餘種至崇禎丁丑方二
十年苟公好善修醴泉縣志所載昭陵碑目悉同趙公
所見又二十八年為康熙甲辰余過昭陵經兵火之後
耳目非舊而余乃倩工搜搨僅得英衛房馬諸公十六
碑字之存者已不能如趙公所云耳若段志𤣥唐儉姜
遐阿那難監門王公及蘭陵公主别碑皆亡矣又三十
年予重遊西涼過闗中時秦方大饑百里㫁人烟昭陵
一徑化為萑苻之藪行旅裹足竊意前所存十六碑將
復沈沒於寒烟衰草中後人不得而見也毎翻閱碑本
愈加珍重作為昭陵石蹟考略三卷慨昔賢之既逝傷
往制之將湮不禁寄愁天上云爾　杜甫行次昭陵舊
俗疲庸主羣雄問獨夫䜟歸龍鳳質威定虎狼都天屬
尊堯典神功協禹謨風雲隨絶足日月繼髙衢文物多
師古朝廷半老儒直詞寧戮辱賢路不﨑嶇徃者災猶
降蒼生喘未蘇指麾安率土盪滌撫洪爐壯士悲陵邑
幽人拜鼎湖玉衣晨自舉鐵馬汗常趨松栢瞻虚殿塵
沙立瞑途寂寥開國日流恨滿山隅　重經昭陵草昧
英雄起謳歌厯數歸風塵三尺劍社稷一戎衣翼亮貞
文徳丕承戢武威聖圖天廣大宗祀日光輝陵寢盤空
曲熊羆守翠㣲再窺松栢路還見五雲飛
　　　孔廟詔表碑
在曲阜縣廟中武徳九年十二月詔一通太宗即位之
初年髙宗乾封元年詔一通太子宏表一通乾封元年
祭文一通共為一碑𨽻書出一手王元美曰其行書不
甚精工而時有漢意乃知古法自開元帝始盡變也金
明昌二年七月一日暴風折木壓其碑仆於地龜趺分
為二碑與字俱無害豈陰有所相而然耶九月一日復
命工易以此座云(開州刺史/髙得裔記)
　　　贈太師孔宣公碑(𨽻/書)
在曲阜縣孔廟崔行功撰孫師範分書乾封元年　顧
寧人金石記曰碑文内升斗二字升音陞斗音㪷𨽻釋
漢苦縣老子銘有斗星字司𨽻校尉楊孟文石門頌上
順斗極白石神君碑米斗五錢註並云斗字(漢𨽻分韻/升斗二字)
(上升/下斗)唐比丘尼法琬碑天分斗極竟作升字則謬矣昔
人以其文易混故改斗為斗俗作斗而二字多有誤者
故漢書食貨志治日勤謹則畆益三升不勤則損亦如
之臣瓉曰當言三斗尚書帝命騐黄曰神斗博雅誤作
神升又世語姜維膽大如升誤作斗
　　　修孔子廟墓碑
在曲阜縣廟中開元七年李北海邕撰張廷珪書邕文
不及書此碑是己廷珪名書書小史謂邕文不及珪書
而評者有古木隤沙閒花映竹語觀此亦未為的然但
書趙盾作趙遁何也
　　　兖公之頌(正/書)
在曲阜孔廟張之宏撰包文該書天寶元年四月
舊唐書禮儀志開元二十七年八月制追諡孔子為文
宣王贈淵為兖公(即顔/淵)閔子騫費侯冉伯牛鄆侯冉仲
弓薛侯冉子有徐侯仲子路衛侯宰子我齊侯端木子
貢黎侯言子游呉侯卜子夏魏侯又贈曽參顓孫師等
六十七人皆為伯
　　　新修文宣王廟門碑
在曲阜孔廟裴孝智撰裴平書大厯八年十二月
　　　修文宣王廟記
在曲阜縣賈防撰無書者名咸通十一年三月　孔子
三十九世孫温裕以私俸奏請葺廟蒙奬中書門下牒
一道
曲阜孔廟碑石林立自漢至魏凡(闕/)碑已編於前唐碑
凡六通序次如右自宋而下不詳錄焉
　　　嵩岳㑹善寺造像記(八分書十麟/徳元年  月)
今存本寺大殿右
　　　少林寺金剛經(正/書)
王知敬書咸亨三年是時𤣥奘奉勅再於東都譯諸佛
經佛法方盛之始天子尚加敬信書此經所由來矣第
石質似惡刻亦未精剥蝕甚存不及半正可與李靖墓
碑叅看
嵩岳諸碑自漢開母廟石闕至唐代嵩髙碑凡二十七
種俱楚黃葉井叔所貽
　　　天后御製詩(正/書)
在少林寺王知敬書永淳二年九月　武后既殺王皇
后宫中時有祟故常居東都嵩山諸勝多所游觀而三
十六峰碑碣亦惟此時為盛
　　　王徵君口授碑(正/書)
在嵩山老君洞南垂拱二年四月徵君即王元宗也弟
紹宗甄錄并書
　　　封祀壇碑
在登封縣西萬羊岡武三思撰天冊萬嵗二年薛曜正
書下截剥蝕
　　　中岳體𤣥先生潘尊師碣文
在(闕三字/)王適撰司馬承禎分書聖厯二年
　　　昇仙太子碑
在偃師縣南三十五里武后御製并書聖厯二年六月
　王元美謂文似北門諸學士手筆意軟媚無鐵椎椎
悍馬時意氣且既為太子立碑而以蓮花六郎稱其後
身得不穢千古青簡耶　趙子函云碑首昇仙太子之碑
六大字飛白書作鳥形亦佳飛白書久不傳於世此其
僅存者耳葉井叔先生以此碑寄余未有額為之一悵
乃行書甚虬健有致非直柔也(惡其亂常因/不列於御書)
　　　夏日游石淙詩并序(凡十/六人)
在嵩山石淙北崖上薛曜正書久視元年五月　天后
自製七言一首侍游應制皇太子􁒚顯太子左奉裕率
兼檢校安北大都䕶相王􁒚旦太子賔客上柱國梁王
􁒚三思内史􁒚狄仁傑奉宸􁒚張易之麟臺監中山縣
開國男􁒚張昌宗鸞臺侍郎􁒚李嶠鳳閣侍郎􁒚蘇味
道夏官侍郎􁒚姚崇給事中􁒚閻朝隠鳳閣舍人􁒚崔
融奉宸大夫汾隂縣開國男􁒚薛曜守給事中􁒚徐彦
伯右玉鈐衛郎將左奉宸内供奉􁒚楊敬述司封員外
􁒚于季子通事舍人􁒚沈佺期各七言一首
　　　秋日宴石淙序
在嵩山石淙南崖張易之撰正書闕年月疑與夏日同
時之事
　　　道安禪師碑
在嵩山廢戒壇寺西南宋儋撰并行書開元十五年十
月　宋儋開元中人明甚淳化閣帖編入隋朝王著之
不學乃爾
　　　少林寺碑
在寺内鐘樓下裴漼撰并書行體開元十六年七月
裴懿公負文筆號霹靂手不以書名而此文不及書法
之秀勁漸升伯施之堂此碑上方刻秦王告少林寺教
𤣥宗書太宗文皇帝御書七大字其陰刻開元賜田牒
一碑前後三刻
　　　景賢大師身塔石記
在嵩山㑹善寺羊俞撰沙門温古行書開元二十五年
八月　葉井叔云按王維有留别温古上人詩云宗兄
此削髮葢其族人亦必可稱者也
　　　嵩陽觀聖徳感應頌
在登封縣故嵩陽觀遺址李林甫文徐浩分書裴逈題
額天寶三載　石髙一丈廣五尺八寸計二十五行毎
行五十字碑髙大為諸碑冠宋廣平碑方豪記云髙二
丈許然石身不過八尺廣僅五尺若此碑下龜上螭不
知如何壯麗惜乎其為林甫所撰與道士孫太沖煉丹
九轉諛飾方術以邪事主不足稱也
　　　少林寺靈運禪師塔銘(崔琪撰沙門勤行書/天寶九年四月)
今在寺中碑頂有字云寺西石塔靈運師墳即梁帝皇
嗣者也以其為梁武帝之裔而稱皇嗣亦為不順其陰
刻陀羅尼經咒
　　　嵩岳永泰寺尊勝咒石幢
在寺内庭西天寶九載
　　　永泰寺碑(沙門靖彰撰荀望行書/天寶十一載閏三月)
今在嵩山永泰寺
　　　㑹善寺戒壇勅牒(行書十大厯/二年  一月)
今在嵩山㑹善寺西上層刻中書奉勅牒中層刻沙門
乗如謝表下層刻代宗御書批答二十四字
　　　大證禪師碑銘(王縉撰徐浩正/書  大厯四年)
今在嵩岳寺
　　　梵網經心地戒品等經(髙堅正書正大/厯十三年  月)
今在嵩山㑹善寺後一碑兩面
　　　㑹善寺戒壇記
陸長源撰陸郢分書并篆額貞元十一年七月
　　　少林寺厨庫記
顧少連撰崔溉正書貞元二十年
　　　狀嵩髙靈勝詩(尉遅汾撰正書無名/太和三年六月)
今在中岳廟壁有宋熙寧丁巳王紳題字題云府尹王
侍郎准制拜嶽準字作准
　　　多寶佛塔感應碑
在西安郡庠岑勛撰顔真卿正書天寶十一載趙子
函云魯公此書最著以其字比諸碑稍小便於展玩耳
而結法視東方讃家廟碑似覺少遜　王元美曰惜在
藏鋒小逺大雅不無佐史之恨信然碑舊在興平千福
寺不知何時移立西安府學中岑參有登千福寺楚金
禪師法華院詩
　　　東方朔畫像賛
在山東陵縣夏侯湛撰賛顔真卿正書天寶十三載
予少時鄉人有為陵令者以此碑一紙餉旅館主人予
見悅之及長問其家無有也後自秦抵開州去陵邑四
五百里其令秦人以世好求之得四紙歸閩偶置别舟
下建溪觸石舟破碑紙損裂愧趙子固之䕶蘭亭猶補
綴得一本裝潢頗精䕶以佳木又為人竊去悵惘久之
後於故家得舊搨本後又得畫賛而缺碑陰亦可無憾
記此以見守藏之不易子孫其識之右軍作畫賛小楷
風流藴藉為百代模式魯公乃大書深刻巖巖氣象有
垂紳搢笏之容皆東方生之所顧盼而深喜也
　　　祭伯父豪州刺史文　祭姪賛善大夫季明文
二文俱乾元元年魯公文稿也石本有單行者有見於
各法帖中者
　　　華岳題名記
在岳廟真享碑東側顔真卿正書乾元元年十月　魯
公自蒲州刺史除饒州與監察御史王延昌穆寧評事
張澹華隂令劉暠主簿鄭鎮同謁廟題記字徑二寸僅
百餘字
　　　郭汾陽王家廟碑并陰
在秦藩司内下庫御題額顔真卿撰并正書廣徳二年
十一月　汾陽忠武王子儀為父太保敬之作家廟立
碑魯公為文并書當矣相傳今秦藩司乃當年汾陽府
第故其立碑地今為下庫雖有亭覆之輿皂居處豈知
愛䕶故石㣲漫漶即承宣者亦未必知所重也予常一
至亭前不知牝犬生子其下狂吠而出羣犬隨之幾至
狼狽疾奔得免好事之報每思及輒發一笑　碑面書
文及銘碑陰行筆列汾陽兄弟子姪官爵俱列大位太
保九男長子琇次子儀三子雲四子瑛五子珪六幼賢
七幼儒八幼明九幼沖史止載汾陽弟幼明一人而子
儀官封史與碑亦多不合錄之以備考　子儀武舉及
第授左衛長上改河南府成皋府别將又改同州興徳
府右果毅左金吾衛知隊仗長上又改汝州魯陽府折
衝知右羽林軍長上又遷桂州都督長史充當管經略
副使又改北庭副都䕶充四鎮經略副使又除左威衛
中郎將轉右司禦率兼安西副都䕶改右威衛將軍同
朔方節度副使改定逺城使本軍營田使又加單于副
大都䕶東受降城使左廂兵馬使又拜右金吾衛將軍
兼判單于副都䕶又拜左武衛大將軍兼安北副都䕶
橫塞軍使本軍營田使又兼充天徳軍使安北副都䕶
又兼封州都督西受降城使右廂兵馬使改衛尉卿兼
單于安北副大都䕶靈州刺史攝御史中丞充朔方節
度闗内支度營田鹽池押諸蕃部落副大使知節度事
六城水運等使又拜御史大夫餘並如故又拜兵部尚
書同中書門下平章事兼單于安北副大都䕶靈州大
都督府長史節度等使餘如故又特加銀青光祿大夫
又拜司空餘如故又充副元帥餘如故又拜尚書左僕
射同平章事兼武部尚書餘如故又加朔方管内採訪
處置使又加司徒封代國公食實封一千户餘如故又
兼中書令司徒兼靈州大都督府長史單于鎮北副大
都䕶朔方節度等諸使餘並如故又充東京畿及山南
東道并河南等道諸節度防禦兵馬元帥乃權知東京
留守判留司尚書省事餘如故又兼邠寧鄜坊等兩道
節度使又封汾陽郡王知朔方河中北庭潞儀澤沁等
節度行營兼興平定國等軍兵馬副元帥仍充本管觀
察處置使餘並如故加實封五百户又加實封二百户
又加實封二百户又充闗内副元帥餘如故又兼上都
留守餘如故又兼河東副元帥河中節度本道觀察處
置等使兼河中尹餘如故又兼靈州大都督單于鎮北
大都䕶充朔方節度大使及闗内支度營田鹽池押諸
蕃部落等使六城水運使管内觀察處置使餘如故又
拜太尉兼河西副元帥通和吐蕃等使餘如故又拜尚
書令兼中書令餘如故　太保孫見於碑者十三人曜
旴晞昢晤昉曖晛曉曙昫映暄上皆有官爵曜晞二人
俱稱太原縣開國公曽孫見碑者二人刻名處為人所
壊一曰守少府卿一曰守國子監主簿予從郭氏寵
命錄抄當日碑石所未載者世次於後汾陽有大勲於
唐室宜其後之以熾而昌也旴子儀次子晞子儀三子
兵部尚書封趙國公曖子儀六子卒贈尚書左僕射以
女為憲宗后穆宗太后復贈太尉曙子儀七子先金吾
大將軍卒封沂國公昕子儀姪幼明之子安西大都䕶
四鎮節度使旼子儀姪郭太后叔父封鄭國公曜太子
太傅諡曰孝郭太后穆宗母憲宗后也為曖尚代宗長
女昇平長公主之女追贈曽祖太保追封岐國公敬之
贈太傅父曖為太尉母虢國長公主為髙國大長公主
釗曖之子工部尚書劍南西川節度入為太常卿檢校
司徒郭太后兄也鏦金吾大將軍卒贈尚書左僕射尚
順宗長女漢陽公主鋹太子詹事仲恭尚穆宗第四女
金堂公主銀青光禄大夫仲詞尚穆宗第六女饒陽公
主釗之第三子也銀青光禄大夫襲封太原郡公仲文
殿中少監(以上抄/寵命録)忠武王陪塟肅宗建陵(陵内陪塟/止王一人)在
武將山與太宗九嵕山昭陵相連而稍西北何以無墓
碑或經後人埋沒未可知也郭氏子孫今尚盛住居華
下華州之東路旁有郭汾陽故里石碑此地山川亦極
秀麗集古錄有忠武王將佐略碑云貞元十二年陳翊
撰翊之所書亦為盛矣猶言得其六七葢其官至宰相
者七人為節度使者二十八人尚書丞郎京尹者十人
為察使者五人據翊所得而書者實六十人而顯名於
世者葢五十人雖喬琳周智光李懐光僕固懐恩等陷
於禍敗然杜鴻漸黃裳李光弼光進之徒偉然名見於
當時而垂稱於後世者亦少能及此豈惟得失不相當而已
哉雖汾陽功業士多喜附以成名然其亦自有以得之
也其忠信之厚固出其天性至於處富貴保名徳古人
之所難者謀謨之際宜亦得其助也
　　　贈工部尚書臧懐恪碑
在三原縣北原李秀巖篆額顔真卿撰并正書廣徳二
年　魯公此碑書比諸石風骨特秀勁下截為田夫磨
礲無字上半精采奪目可寶也　按碑公諱懐恪東莞
人今之沂州非粤之東莞魯公與臧氏交厚碑云臧氏
自驃騎以還世以材雄朔陲迨於今兹蕃衍彌熾自天
寶距開元乗朱輪而拖珪組者相望國都云云懐恪七
子皆仕於朝少子希讓為代宗都虞候渭北節度使封
魯國公懐恪以子貴自右武衛將軍三贈至工部尚書
兄懐亮右羽林軍大將軍魯公又為臧氏書故宅碑糾
宗碑縣志載之今皆亡矣
　　　宋州八闗齋㑹石幢(正/書)
在歸徳府顔魯公撰并書廣徳三年首篆文宋州八闗
齋㑹記　節度田神功項疾愈州將徐向等為之齋㑹
作石幢以記之其事不足重以魯公書重之耳石幢八
角每角濶八九寸髙八尺
　　　茅山碑(正/書)
在茅山顔真卿撰并書夏五月　魯公此碑字與顔家
廟大麻姑壇相埒予得之友人敝篋中十損二三缺其
首尾未獲考其年月
　　　麻姑壇記(大厯/六年)
在撫州南城縣東南二十里麻姑山中　都𤣥敬金薤
琳琅云右唐小字麻姑壇記顔真卿撰并書今在江西
南城縣之麻姑山歐陽公謂或者疑其非真而復以為
筆畫有法非魯公不能書也趙明誠謂陳無已嘗見黃
魯直言此乃慶厯中一學佛者所書魯直能道其名及
觀陸放翁云魯公麻姑壇記有大小二本葢用羊叔子
峴山故事通志金石略載魯公書亦有小字麻姑壇記
則歐陽公之疑與魯直之言又似不足信元栁待制道
傳云麻姑壇碑小字楷法尤精𦂳比聞舊石焚毁山中
重刻宜也顔魯公書麻姑壇記有大小字兩石都元敬
考論詳矣余昔過南城登麻姑山見小字石已漶漫而
諸家所刻幾十數種雖非原本皆足見魯公書法風骨
姑收此兩紙以存梗概若大字本則絶無而僅有戊寅
春暮余於鶯脰湖潘次耕先生家見之字大如臧懐恪
碑宛若新刻宋搨何疑真可寶也又余齋所藏帖字大
莫如中興頌字小莫如麻姑壇皆魯公筆所謂神龍屈
伸不可端倪者也侗記
　　　磨崖中興頌
在祁陽縣浯溪石崖上元結撰顔真卿大字正書大厯
六年　磨崖石𤣥宗泰山銘字體最大八分書若正書
字大者則以此頌為第一而結體最小者莫若麻姑壇
皆魯公手筆元結序云非老於文學者其誰宜為王元
美謂首句噫嘻前朝孽臣姦驕非頌體此石本予得之
舊家若今搨無此完好矣頌石後有黃庭堅讀中興頌
詩宋刻漶漫略可讀明華亭董𤣥宰以白松綾五幅自
書讀浯溪頌詩漫郎左氏癖魯公羲之鬼千載逺壇場
同時恰對壘有唐九廟隨秋煙一片中興石不毁幾回
吹律寒谷春幾度看碑陳迹新遼鶴歸來認城郭杜鵑
聲裡含君臣折釵黃絹生光恠舊國江山餘氣概當年
富貴腹劍多異代風流椽筆在書生何負於國哉元祐
之籍何當來子瞻飽吃惠州飯涪翁夜上浯溪臺扶藜
掃石溪聲咽不禁技癢猶題碣清時有味是無能但漱
湘流莫饒舌綾色如新墨光映射魯公千載後不得不
推為擅場予力不能得不知為何人所有　宋馬永卿
曰中興頌云復復指期此兩字出漢書匡衡傳云所更
或不可行而復復之註云下復扶目反又何武為九卿
時奏言宜置三公官又與翟方進共奏罷刺史更置州
牧後皆復復故註云依其舊也下復扶目反
　　　右丞相廣平文正公宋璟碑
在沙河縣西北八里墓前顔真卿撰并書大厯七年壬
子　碑側記大厯十三年戊午石髙八尺廣四尺厚一
尺一寸四面遍書前後面皆二十七行每行五十二字
左右旁皆七行每行五十字嵗久已㫁仆於地明沙河
令方豪起而立之另有碑記碑側記乃魯公續書宋世
即已缺裂崇寧間范致君别刻於石迄今五百餘載石
復剥蝕而文隱隠可讀邢州司李蕭蟄菴震梓而傳之
補史所未備恐碑石湮沒不彰予裝録側記於裝本之
末今再録於此初公任監察御史持節於沙河屬突厥
宼趙定州河朔兇懼邢州刺史黃文軌投艱於公公以
父母之邦金革無避及賊至城下公為曉陳禍福其徒
有素聞公威名者乃相率而去開元末安西都䕶趙含
章冒於貨賄多以金帛賂朝廷之士九品以上悉皆有
名其後節度范陽事方發覺有司具以上聞𤣥宗切責
名品將加黜削公一無所受乃進諌焉𤣥宗納之遂御
花蕚樓一切釋放舉朝皆謝公衣冠儼然獨立不拜翌
日入奏𤣥宗謂公曰古人以清白遺子孫乃卿一人而
已公曰含章之賄偶不至臣門非不受也𤣥宗深嘉歎
之前碑闕故略述之公第四子渾之為中丞也方欲陳
乞御製碑頌未果而中受譴謫事竟不成真卿時叅監
察殿中為中丞屬吏故公孫儼泣請真卿論撰之昭義
軍節度觀察使尚書左僕射兼御史大夫平陽郡王薛
公曰嵩以文武忠義之資為國保障上慕公之徳業嘆
尚無窮次嘉儼之懇誠崇豎莫致迺命屯田郎中權知
邢州刺史封演購他山之石曳以百牛僝刻字之工成
乎半嵗磨礱既畢建立斯崇逺近嗟稱古今榮觀雖大
賢為徳樹善庸限於存亡而小子何知附驥托跡於階
序真卿刺湖州之日因成其文請儼刻其側而志之未
及雕䥴而第八子衡因謫居沙州叅佐戎幕河隴失守
介於吐蕃以功累拜工部郎中兼御史河西節度行軍
司馬節度周鼎保守燉煌十餘嵗遂有中丞常侍之拜
恩命未逮而吐蕃圍城兵盡矢窮為賊所陷吐蕃素聞
太尉名徳曰唐天子我之舅也衡之父舅賢相也落魄
於此豈可留乎遂贈以駝馬送還於朝大厯十二年十
一月以二百騎盡室獲歸士君子偉之乃古來所無也
上欲特加超奬且命待之於側門十三年春三月吏部
尚書顔真卿記　按文貞開元二十五年丁丑冬卒壽
七十五明年戊寅夏塟碑立於大厯七年壬子自丁丑
至壬子凡三十六年又六年戊午乃大厯十三年復有
碑側之記顔文忠興元元年甲子秋卒於希烈之難壽
七十六遡壬子書碑時文忠年六十四書碑側時年七
十矣文貞卒時文忠年始二十九開元五年文貞同平
章事文忠方九齡乃自少而壯壯而老世變屢更而巍
巍豐碑必出文忠手筆此中謂非有神合乎千載下見
遺跡而想其徳令人慨慕之無從也　蕭蟄菴至邢訪
文貞公後二十四代孫道亨攜族譜來公子七六無譜
惟六子華譜甚詳華子儼蘇州刺史儼二子長嗣先左
補闕次子嗣宗奉化令家焉明景泰初兵部侍郎諱琰
者公十七代孫也過邢有望墓詩其家南和者十七代
而絶𢎞治間南和令朱銳於奉化取公十九代孫伍來
以守祠自伍至亨凡六世今家沙河者百餘人業農家
南和者僅道亨一人奉化者久不相徃來蟄菴震記
　　　孔子廟殘碑
在華州程浩撰顔真卿正書　此文載於唐文粹為扶
風縣文宣王廟記大厯二年駕部郎中程浩文而今西
安府學有僧夢英書此一記其文正同但去扶風古縣
也以下半篇其跋云此記刋石元在湖州臨安縣夢英
愛而書之豈駕部先作此於扶風魯公又書之湖州而
去其半篇耶而考唐地里志臨安屬杭州不屬湖州得
非夢英之誤耶今華州有此殘碑數十字其文同
　　　爭坐位帖
在西安郡庠聖敎序亭内右廂西牕臺行草　此魯公
為檢校刑部尚書時與定襄郡王郭英又書稿論朝㑹
不宜讓内侍魚朝恩居上坐侃侃其詞俗謂爭坐位帖
　宋沈括夢溪筆談曰都堂及寺觀百官㑹集坐次多
出臨時唐以前故事皆不可考惟顔魯公與郭英乂書
云宰相御史大夫兩省五品供奉官自為一行十二衛
大將軍次之三師三公令僕少師保傅尚書左右丞侍
郎自為一行九卿三監對之從古以來未嘗叅錯此亦
略見當時故事　趙子函曰不知何時上石石已泐矣
而法猶可尋王元美云無一筆不作晉法所謂無意而
文從容中道者也又云公剛勁義烈之氣文不能發而
發之於筆墨間余嘗謂公學不如其人於麻姑壇記見
之詞不如筆楷不如行有意不如無意於此帖見之而
都𤣥敬乃謂草草之筆亦為摹刻以人重耳余不能不
服膺元美此碑雖泐而顔公筆法宛然近董氏摹入戲
鴻堂帖乃云陜省者不足觀而自謂存公法度今以余
觀董氏刻視此則神亡矣　此石質粗多麻孔幸字畫
皆未損摹印不精遂致糢糊予至郡庠墨洞與印工對
坐竟日紙墨力俱佳僅得兩本觀者謂為重刻又謂舊搨
董氏誇有宋搨本想亦如是恨未一見
　　　顔氏家廟碑
在西安郡庠李陽氷篆額顔氏家廟之碑建中元年建
　唐末喪亂其碑倒於郊野宋太平興國五年都院孔
目官李延襲移建學宫立於明皇孝經石臺亭東北向
碑首行題曰唐故通議大夫行薛王友柱國贈秘書少
監國子祭酒太子少保顔君廟碑銘乃魯公父也次行
第七子光禄大夫行吏部尚書充禮儀使上柱國魯郡
開國公真卿撰并書　君諱惟貞字叔堅其叙先世或
稱諱某若伯叔祖父羣從具直書其名碑文已詳石四
面遍書額上題字額隂片石方廣如前　魯公書云髙
祖記室君國初居此宅虢州君舍人君侍焉堂今置廟
地髙祖妣殷夫人居十字街西北壁第一宅秘書監君
禮部侍郎君侍焉虢州君居後堂華州君於堂中生焉
今充神厨少保君堂今充齋堂㕔屋充亞獻終獻齋室
共八十五字人不知摹搨塵土封翳予拂拭摹出碑石
髙八尺廣四尺七寸厚一尺五寸前後皆二十二行每
行四十七字左右旁皆六行每行五十字字比前後面
略小額字又差小
　　　顔魯公與蔡明逺書
行草拓本二帖並依金石録附於大厯之末
　　　奉使蔡州題字
在同州中有魯公畫像書曰真卿奉命來此事期未
竟止縁忠勤無有旋意然中心悢悢始終不改游於波
濤宜得斯報千百年間察真卿心者見此一事知我是
行亦足達於時命耳又曰人心無路見世事只天知下
有題曰觀此筆蹟不題嵗月以事實考之蓋公使李希
烈時也希烈以建中元年陷汝州盧杞建議遣公奉使
至正元(宋諱貞/故作正)元年八月丙戌公不幸遇害困躓賊庭
者踰二年刅加於頸而色不變度無還期誓不易節葢
書此以自表云靖康元年七月壬申朝散郎秘閣修撰
知同州軍事唐重書　又有忠義堂帖宋人所刻此帖
名為奉命帖又有移蔡一帖曰貞元元年正月五日真
卿自汝移蔡天也天之昭明其可誣乎有唐之徳則不
朽耳十九日書葉少藴避暑錄話曰顔魯公真蹟宣和
間存者猶有數十本其最著者與郭英乂論坐位書在
永興安師文家祭姪季明文病妻乞鹿脯帖在李觀察
士衡家乞米帖在天章閣待制王質家寒食帖在錢穆
甫家其餘與蔡明逺帖盧八倉曹帖送劉太真序等(當/作)
(劉太/沖)不知在誰氏皆有石本坐位帖安氏初析居分為
二人多見其前段師文後乃併得之相繼皆入内府世
間無復遺矣(孫承澤曰送劉太沖序墨蹟舊在中書趙/士禎家後歸之闗中南宗伯宗伯沒其邑)
(中舉人東䕃商得之後復歸南氏余從東君借臨月餘/今國學所摹印即趙氏本也視墨蹟文字及書法俱小)
(異豈傳世不/止一本乎)今忠義堂所刻已上諸帖皆有之又有送
辛晃序清逺道士同沈恭子遊虎丘寺詩末題大厯五
年十二月　又有開元二年二月顔元孫告身一通乾
元元年四月顔昭甫告身一通寶應元年七月顔惟貞
贈秘書少監告身一通殷氏贈蘭陵夫人告身一通大
厯十二年八月顔真卿刑部尚書告身一通建中元年
八月真卿太子太師告身一通後有宋至和二年蔡襄
跋嘉定乙亥劉元剛刻石
　　　國子學石經
在西安府儒學聖殿明倫堂之後東西長廊樹立其下
故稱墨洞開成二年立於國學宋元祐二年移立此舊
唐書文宗紀開成二年宰臣判國子祭酒鄭覃以經義
啟導稍接文學之士遂奏置五經博士依漢蔡邕刋碑
列於太學創立石壁九經諸儒校正訛謬上又令翰林
勒字官唐元度復校字體石末有元度等表文一通
　　　易經十卷九石二萬四千四百三十七字
　　　書經十三卷十石二萬七千一百三十四字
　　　詩經二十卷十六石四萬八百四十八字
　　　周禮十卷十七石四萬九千五百一十六字
　　　儀禮十七卷二十石五萬七千一百一十一字
　　　禮記二十卷三十三石九萬八千九百九十四
　　　字
　　　春秋左傳三十卷六十七石十九萬八千九百
　　　四十五字
　　　公羊傳十卷十六石四萬四千七百四十八字
　　　穀梁傳十二卷十六石四萬二千八十九字
　　　孝經一卷一石二千(闕/)百(闕/)十三字
　　　論語十卷六石一萬六千五百九字
　　　爾雅三卷四石一萬七百九十一字
　　　五經文字三卷十石
　　　九經并孝經論語爾雅字様共計六十五萬二
　　　百五十二字
　　　大唐開成二年丁巳嵗月次於元日維丁亥
　　　書石學生前四門館明經臣陳玠
　　　書石學生前四門館明經臣艾居晦
　　　書石學生前文學館明經臣(闕/)
　　　書石官將仕郎守潤州句容縣尉臣段絳
　　　校勘兼看書上石官將仕郎守四門助教臣陳
　　　莊士
　　　校勘兼看書上石官將仕郎守秘書省正字臣
　　　栢暠
　　　覆定字體官翰林待詔朝議郎權知沔王友上
　　　柱國賜緋魚袋臣唐元度
　　　校勘官兼專知都勘定經書檢校刋勒上石朝
　　　議郎守國子毛詩博士上柱國臣章師道
　　　朝散大夫守國子司業騎都尉賜緋魚袋臣楊
　　　敬之
　　　都檢校官銀青光禄大夫(闕/)
　　　國子祭酒同中書門下平章事太清宫使監修
　　　國史上柱國滎陽郡開國公食邑二千户臣覃
京兆府府學新移石經記略汲郡龍圖吕公領漕陜右
之日持適承乏雍學一日謁公公喟然謂持曰京兆闤
闠間有唐國子監存焉其間石經乃開成中鐫刻唐史
載文宗時太學勒石經而鄭覃與周墀等校定九經文
字上石及覃以宰相兼祭酒於是進石壁九經一百六
十卷舊在務本坊自天祐中韓建築新城石經盡委於
野至朱梁時劉鄩守長安有幕吏尹玉羽者白鄩請輦
入城鄩方備岐軍之侵軼謂此非急務玉羽紿之曰一
旦賊兵臨城碎為矢石亦足助敵為虐鄩然之乃遷置
於此即唐尚書省之西隅也地雜民居其處窪下隨立
輒仆嵗久折缺予欲徙置於府學之北墉遂視圖命役
具器用築浮虚凡石刻之偃者仆者悉輦置於其地洗
剔塵土補錮殘缺分為東西次比而陳列焉明皇注孝
經及建學碑則立之於中央顔褚歐陽徐栁之書下迨
偏傍字源之類則分布於庭之左右先是有興平僧誕
妄惑衆大尹劉公希道沒入其貲有請於朝以修慈恩
浮圖者公建言興建學校為急朝廷以五百千畀之不
費於公不役於民經始於元祐二年初秋盡孟冬而落
成門序旁啟雙亭中峙廊廡回環不崇不卑誠故都之
壯觀翰墨之淵藪也如蔡中郎石經四十六碑范蔚宗
纔見其十有六今皆磨滅不可攷矣然後知金石之固
不得其人以䕶持之亦難必其可久此吕公所以為有
功於聖人之經而不可不書也元祐五年嵗次庚午九
月黎持記河南安宜之書予以為尹玉羽之功在吕公
之上諸石殘缺多明崇禎間長安費鑄另書九經補缺
字様别刻於石字不佳與唐不類予所裝裱石經手自
補綴唐石有半字㸃畫可見者悉存之空缺處不得已
用費字謄補玉羽小吏有功石經　本朝陜撫賈漢復
於康熙三年補刻孟子於石孟子七卷十石三萬六千
五百六字　周宣王石鼓韓昌黎請自鳳翔移至長安
國學而不可得元人乃不逺數千里輦置燕都石經自
唐開成厯宋至明迄今千餘年而孟子一書補之者乃
出於漢復之手不能不作繞朝之歎然字與刻手皆劣
不足以㜶美唐石　顧寧人金石文記曰宰臣鄭覃以
六經訛謬已多博士相沿難改正請召宿儒奥學詳校
正定準後漢故事勒石太學從之乃石經立又乖師法
後數十年名儒皆不窺之以為蕪累甚矣舊史之評如
此愚初讀而疑之又見新書無貶辭以為石壁九經雖
不逮古人亦何遽不賢於寺碑冡碣及得其本而詳校
之乃知經中之繆戾非一而劉昫之言不誣也略識於
左
　　　周易
君子以裒多益寡裒誤作褒　悔吝者言乎其小疵也
言誤作存　其孰能與於此哉脫於字　周易繫辭下
第八脫下字　易窮則變變則通通則久是以自天祐
之吉无不利下多一也字　力小而任重小誤作少
復於外者必反其家其誤作於　夬必有所遇脱所字
　蠱則飭也飭誤作飾　豐多故親寡旅也故下多一
也字　姤遇也姤誤作遘　其與今文不同而兩通者
　終來有他吉他作它　剛健篤實輝光作煇光　君
子以治厯明時厯作厯　可與佑神矣佑作祐　其受
命也如嚮嚮作響　兼三才而兩之三才之道也才皆
作材　其一字而前後不同者　包䝉包荒包承包羞
繫於包桑(繫辭/下同)包皆作苞包有魚包无魚以杞包𤓰包
皆作包　問以辨之由辨之不早辨也其辨明也明辨
晳也辨吉㓙者存乎辭困徳之辨也井以辨義辨是與
非辨皆作辯君子以類族辨物剥牀以辨君子以慎辨物
居方復小而辨於物皆作辦其旁註至静而徳方徳下
添一也字　賁亨小利有攸徃利下添一貞字　其先
誤而後改者　略例筌誤作荃　愈誤作喻　二无誤
作無皆即以其誤改之　其標題周易繫辭上第七周
易繫辭第八周易說卦第九皆八分書而周易序卦第
十周易雜卦第十一皆正書雖依古註本附於第九之
内以正書為别終似未安
　　　尚書
乃祖乃父丕乃告我髙后曰作丕刑於朕孫乃父誤作
先父孫上多一子　臣下罔攸禀令令誤作命　若藥
弗瞑眩藥誤作樂　王乃狥師而誓狥誤作循　乃汝
世讐世誤作誓　太保乃以庶殷攻位于洛汭攻誤作
公　用端命于上帝于誤作予　其與今文不同而兩
通者　敢對揚天子之休命無之字　其旁注者　予
有亂臣十人臣字旁註　惟婦言是用是字旁註　釋
箕子囚封比干墓式商容閭干下容下各添一之字
　　　詩
小戎序國人則矜其車甲甲誤作田　舒懮受兮懮誤
作憂　予尾翛翛翛誤作脩　戎車既飭飭誤作飾
以祈黃耉祈誤作祁　涼曰不可涼誤作諒　無此疆
爾界界誤作介　侯疆侯以疆誤作強　其與今文不
同而兩通者　雝雝鳴雁雝作雍　之死矢靡他他作
它　不知我者謂我士也驕作不我知二章同　和鸞
雝雝雝作雍　何人斯序故蘇公作是詩以絶之也以
作而　維塵雝兮雝作雍　既匡既敕敕作勅　其政
不獲政從鄭箋作正　尚不愧于屋漏愧作媿　于彼
西雝肅雝和鳴有來雝雝雝作雍　屢豐年屢作婁
其先誤而後改者　抱衾與裯裯誤作稠　不瑕有害
瑕誤作遐　鱣鮪發發發誤作撥　噂沓背憎噂誤作
蹲　如彼遡風遡誤作􁀙　駉駉牡馬牡皆誤作牧皆
即其誤改之　云何其吁脱其字添
　　　周禮
女史八人史誤作使　太宰三曰郊甸之賦郊誤作邦
　内饗豕望視而交睫豕誤作施　典枲掌布緦縷紵
麻草之物緦誤作絲　牛人軍事共其犒牛犒誤作槁
　司市市司帥賈師而從賈誤作胥　肆長掌其戒令
令誤作禁　鞮鞻氏府一人一誤作八　鬯人禜門用
瓢齎用誤作明　司几筵設莞筵紛純筵誤作席　大
司樂大㲈㲈誤作磬　王大食三侑侑誤作宥　大師
令奏皷􁇭皷誤作瞽　大祝四曰禜禜誤作榮　司常
家各象其號象誤作相　凡以神仕者仕誤作士　小
子史二人二誤作一　大司馬旂居卒間居誤作車
考功記妢胡之笴笴誤作笱　矢人前弱則俛俛誤作勉
　其與今文不同而兩通者　醫師疕瘍者疕上多一
有字　野廬氏有相翔者誅之誅上多一則字　邦之
大師大上多一有字　庭氏以救日之弓與救月之矢
射之射上多一夜字
　　　儀禮
士冠禮􁇅柶興􁇅誤作建　射禮司射適堂西袒決袒
誤作祖　楅髤橫而奉之奉誤作拳　大夫與士射袒
纁襦纁誤作薰燕　禮右祭脯醢脯誤作補　大射儀
賔升成拜拜誤作敗　坐授瑟乃降授誤作受　聘禮
賔既將公事復見訝以其摯訝誤作之　公食大夫禮
陳鼎於碑南南面西上脱一南字　覲禮天子賜舍曰
伯父脫曰字　士喪禮祭服不倒倒誤作到　少牢饋
食禮如筮日之儀儀誤作禮　主婦被錫衣侈袂侈誤
作移下同　祝延尸延誤作筵　有司徹二手執挑匕
枋挑誤作桃　主婦洗爵于房中脫爵字　主婦北面
答拜受爵尸降筵受主婦爵以降誤作受尸爵　主人
降洗爵爵誤作觶下主人實爵竝同　主人拜受爵尸
拜送脫爵字　其與今文不同而兩通者　鄉射禮適
左个中亦如之亦作皆　燕禮小臣又請媵爵者二大
夫媵爵如初大夫下更有大夫二字
　　　禮記
刪御定月令在曲禮之前　月令人乃遷徙徙誤作徒
　其器閎以奄奄誤作掩　檀弓上周公盖祔祔誤作
附　王制示弗敢主也示誤作亦　禮器饗帝於郊而
風雨節寒暑時脱節字　學記燕辟廢其學辟誤作譬
　喪大記男子出寢門外脫外字　子大夫公子衆士
食粥脫衆士二字　哀公問如此則國家順矣少則字
　坊記民猶薄於孝而厚於慈猶下多一有字　中庸
待其人而後行而誤作然　君子之所不可及者脫之
字　緇衣有國家者章善癉惡脫家字　儒行慎静而
尚寛脫而字　大學人之其所親愛而辟焉五辟字皆
誤作譬　若有一个臣个誤作介　其與今文不同而
兩通者　檀弓上有亡惡乎齊亡作無　嵗壹漆之壹
作一　樂記非聴其鏗鏘而已也鏘作鎗　雜記上客
立于門西于作於　雜記下泄栁之母死泄作世　喪
大記命婦汜拜衆賔客於堂上於作于　主人先俟于
門外于作於　中庸可一言而盡也一作壹　問喪祭
之宗廟以鬼享之享作饗　大學堯舜帥天下以仁二
帥皆作率　昏義祖廟既毁教於宗室于作於　射義
是以諸侯君臣以作故　其先誤而改者　學記教人
不盡其材材誤作才　故人不耐無樂耐誤作能皆即
誤而改之
　　　春秋左傳
隱元年且告之悔且誤作具　五年僖伯稱疾不從疾
誤作侯　十年伐戴戴誤作載　桓二年故封桓叔于
曲沃故誤作政　六年楚之羸羸誤作嬴　以類命為
象類誤作徳　閔二年從曰撫軍軍誤作國　僖三年
公子友如齊涖盟涖誤作泣　四年歸胙于公脫胙字
　姫寘諸宫六日宫誤作公　公殺其傅杜原欵傅誤
作傳　七年弗可改也已改誤作故　十四年公怒止
之止誤作上　十五年輅秦伯輅誤作􁀙　使郤乞告
瑕吕飴甥且召之且誤作國　二十五年昬而傅焉傅
誤作傳　二十七年責無禮也責誤作青　郤縠可縠
誤作榖　三十一年晉新得諸侯新誤作親　東傅於
濟傅誤作傳　三十三年入險而脫入誤作人　為從
者之淹淹誤作流　文元年王使毛伯衛來錫公命錫
誤作賜　享江芉芉誤作芊　二年廢六闗闗誤作闕
七年寘文公子焉焉誤作曰　十二年太子以夫鍾與
郕邽來奔邽誤作封　宣二年晉趙盾弑其君夷皋弑
誤作殺　三年晉侯伐鄭及郔郔誤作延　商紂暴虐
紂誤作討四年秋公如齊秋誤作利　六年離卦誤
作同人　八年殺諸絳市絳誤作終　十二年晉師在
敖鄗之間師誤作帥　十五年吾獲狄土土誤作士　十
七年盟于卷楚卷誤作巷　郤子其或者欲已亂于齊
乎乎誤作平　十八年凡自虐其君曰弑虐上多一内
字　成二年及齊師戰於新築師誤作侯　且辟左右
且誤作旦　七年尋蟲牢之盟蟲誤作蠱　十七年楚
公子櫜師襲舒庸櫜誤作槖襄十年子蟜誤作矯　今
伐其師今誤作令　十四年士鞅反反誤作及　十七
年茍過華臣之門必騁騁誤作聘　十九年而視不可
含含誤作舍　所不嗣事于齊者事誤作是　天子令
徳天誤作夫　二十一年欒盈過于周過上多奔楚二
字　二十三年邾畀我來奔畀誤作卑　二十五年先
夫當之矣夫誤作天　井堙木刋堙誤作煙　賦車兵
徒卒甲楯之數卒誤作兵　二十七年父子死余矣余
誤作餘　免餘復攻寗氏餘誤作余　二十八年重丘
之盟未可忘也忘誤作志　使析歸父告晏平仲晏誤
作宴　文子使召之召誤作君　慶氏之馬善驚馬誤
作焉　武王有亂臣十人脫臣字　三十年蔡景侯為
太子般娶于楚娶誤作聚　單公子愆期期誤作旗
駟帶追之駟誤作四　昭元年今武猶是心也今誤作
令　二年齊使上大夫送之送誤作逆　三年少姜有
寵而死姜誤作齊　知而復從復誤作弗　四年恃險
與馬馬誤作焉　五年娶于子尾氏娶誤作聚　君若
驩焉好逆使臣若誤作苦　九年無囿猶可囿誤作宥
　十三年隠太子之子廬歸于蔡廬誤作盧　十四年
楚子使然丹簡上國之兵于宗丘宗誤作宋　二十年
余不忍其訽訽誤作狥　取人于萑苻之澤苻誤符
二十一年心是以感感實生疾感誤作咸　二十二年
士平出奔楚士誤作氏　邊卬為大司徒卬誤作印
二十五年季公鳥生申申誤作甲　二十七年入于堀
室堀誤作􁀙　定元年榮駕鵝駕誤作罵　三年及邾
盟于㧞㧞誤作技　八年子姑使溷代子代誤伐　十
年駟赤謂侯犯曰赤誤作亦　哀四年盜殺蔡侯申殺
誤弑　蔡昭侯將如呉蔡誤作􁩦　十六年與晉人謀
襲鄭晉誤作為　三十三年有不腆先人之産馬馬誤
焉　二十六年四方其訓之訓誤順　其與今文不同
而兩通者　宣二年以視諸朝視誤作示　哀十六年
此事克則為卿事下有也字　其續添者　昭二十二
年辛丑伐京毁其西南下添子朝奔郊四字
　　　春秋公羊傳
隱元年何以名字也字上多一不字　二年婦人謂嫁
曰歸嫁誤作稼　三年曷為或言崩或言薨脱上一或字
　生毋相見死毋相哭毋字竝誤作母死毋誤作母死
　六年吾與鄭人未有成也未誤作末下同　十年宋
人蔡人衛人伐戴戴誤作載　桓二年曰有有則此何
以書脫一有字　隠賢而桓賊也賊誤作賤　莊十九
年此其言遂何脫其字　二十五年求乎隂之道也隂
誤作隠　二十三年狄伐邢邢誤作刑　僖四年南夷與
北狄交誤作北夷　六年此其言圍何圍下多一者字
　二十六年乞師者何脫師字　三十年歸惡乎元喧
也乎誤作于　三十三年百里子與蹇叔子百誤作伯
　文四年其謂之逆婦姜于齊何何誤作河　宣十五
年然後歸爾爾誤作耳成十五年成公幼幼誤作憂
　臧宣叔者相也叔誤作公　襄十四年季孫宿㑹晉
士匄宋華閱衛孫林父鄭公孫蠆莒人邾婁人于戚邾
婁人脫人字　十七年春王二月二誤作三　十九年
為其驕蹇為誤作或　二十九年許人子者必使子也
人下脫子字　昭九年其言陳大何脫陳字　定元年
立煬宫宫誤作公　四年夷狄也而憂中國而誤作其
　哀四年盜殺蔡侯申殺誤作弑　六年齊國夏及髙
張來奔高上多一齊字　十四年顔淵死子曰上多一
孔字　其與今文不同而兩通者　隱四年隱公曰否
作隱曰吾否　桓六年簡車徒也徒作馬淫乎蔡乎作
于　十一年祭仲者何鄭相也相上有之字　文六年
何以謂之天無是月非常月也是月下更有是月二字
　宣公六年此非弑君而何而作如　十年未絶於我
也於作于　十二年是以君子篤於禮而薄於利於作
于　成二年得一貶焉爾一作壹　襄十二年春王正
月正作三　二十九年爾殺吾君殺作弑　三十一年
於是負孝公之周愬天子愬作訴　十四年有麏而角
者麏作􁁉　其先誤而後改者　桓二年此其目言之
何目誤作月　閔元年盍弑之矣使弑子般弑竝誤作
殺　僖十三年塟陳宣公宣誤作桓　成二年及齊侯
戰于鞍侯誤作師　昭二十五年慶子免君于大難矣
脫矣字皆即其誤改之
　　　春秋榖梁傳
隱元年父者何傅也傅誤作傳　四年弑而代之也代
誤作伐　九年所使也使誤作挾　莊七年則是雨說
也雨誤作兩下同　僖五年天子世子世天下也誤作
士子　二十二年春秋三十有四戰脫有字　二十八
年晉侯齊師宋師秦師誤作齊侯　文二年内大夫可
以㑹外諸侯脫外字　三年王子虎卒誤作壬子　宣
八年以譏乎宣也譏誤作饑　襄元年晉侯使荀罃來
聘罃誤作嬰二年三月同　三年諸侯始失正矣正誤
作王　六年立異姓以蒞祭祀立上多一非字　哀元
年此該之變而道之也該誤作郊　六年入者内弗受
也弗誤作不下同　其與今文不同而兩通者　僖十
七年桓公嘗有存亡繼絶之功脫公字　文六年處父
主境上事事上多一之字　成五年帥羣臣而哭之前
作率後作帥　其先誤而後改者甚多不具載
　　　論語
賜也爾愛其羊爾誤作女　不知其仁仁誤作人　子
使漆雕開仕雕誤作彫　再斯可矣斯誤作思　三人
行三上多一我字　必有我師焉有誤作得　冉有子
貢侃侃如也有誤作子　告夫三子三上多一二字
可與言而不與之言脫之字　稱諸異邦諸誤作謂
何徳之衰衰下多一也字　其與今文不同而兩通者
　女得人焉爾乎爾作耳　人潔已以進潔作絜　其
先脫而後添註者　陽貨篇子曰巧言令色鮮矣仁
　　　爾雅
替戾底廢底誤厎　翿纛也翿誤作翢　皇華也誤作
華皇　赫兮咺兮咺誤作烜　是刈是穫誤作獲　木
謂之虡木誤作本　何皷謂之牽牛何誤作河　澤烏
􁁉􁁉誤作薞　莩麻毋莩誤作茡　檴槖含檴誤作攫
　柷州木柷誤作祝　魚尾謂之丙尾上添之字　燕
白脰烏烏誤作鳥　楊烏白鷢楊烏誤作鸉　鳶烏醜
烏誤作鳥　烏鵲醜烏誤作鳥　􁊔大􁊔誤作大􁈹
凡經中二十字皆作廿三十字皆作卅按古詩之文多
是四言如于三十里三十維物皆四言也則當為三十
字史記秦始皇刻石如卄有六年維卄九年卅有七年
則當為卄字卅字今改經文而為卄卅字非矣　凡經
中虎字皆缺末筆作虎虓號􁀉饕滮箎褫字皆同避太
祖諱　淵字皆缺筆作淵婣亦作婣避髙祖諱　世字皆
缺筆作丗泄作洩紲作絏棄作弃勩作勩葉作􁁉㳿揲
韘媟諜堞偞皆改從云　民字皆缺筆作民氓作甿岷
作㞴昬緡皆改從氏避太宗諱　适字皆缺筆作活避
徳宗諱　誦字皆缺筆作誦避順宗諱　純字皆缺筆
作□避憲宗諱　恒字皆缺筆作恒避穆宗諱　湛字
皆缺筆作湛葚作葚避敬宗諱　乃若髙宗諱治中宗
諱顯睿宗諱旦𤣥宗諱隆基文宗諱涵皆不缺筆者禮
天子事七廟自肅至敬七宗而髙祖太宗創業之君不
祧者也𤣥宗以上則祧廟也故不諱(冊府元龜寶厯元/年正月太常寺禮)
(院上言𤣥宗廟諱准故事/祧遷後不當更諱制可)文宗則今上也古者卒哭乃
諱故生不諱　左傳文公宣公卷字更濫惡而成城字
皆缺末筆榖梁襄昭定哀諸公卷儀禮士昏禮皆然皆
為朱梁所補刻考之宋劉從乂黎持二記但言韓建劉
鄩移石而不言補刻(宋建隆三年劉從乂修文宣王廟/記言天祐甲子嵗太尉許國公為)
(居守移太學并石經於此甲子嵗昭宗遷雒之年許國/公即韓建也元祐五年黎持新移石經記則云舊在務)
(本坊自天祐中韓建築新城而石經委棄於野至朱梁/時劉鄩守長安從幕吏尹玉羽之請輦入城中置於此)
(地即唐尚書省之西隅也今龍圖吕公領漕陜右以其/處窪下命徙置於府學之北墉而建亭焉二說不同)
(朱彞尊曰尹玉羽者京兆長安人以孝行聞劉鄩辟為/保大軍節度推官厯雍汴滑兖從事仕後唐至光禄少)
(卿晉髙祖召之辭以老退歸闗中嘗著自然經五卷武/庫集五十卷其事散見於冊府元龜惜歐陽子不為之)
(立傳而其書亦/不傳於世也)然成字缺筆其為梁諱無疑昔人固未
嘗徧讀而博考也詳見鎮東軍牆隍廟記下
　　　五經文字三卷
凡一百六十部三千二百三十五字大厯十一年國子
司業張參以說文字林兼采漢石經著為定體按劉禹
錫國學新修五經壁記曰大厯中名儒張參為國子司
業始詳定五經書於論堂東西廂之壁辨齊魯之音取
其宜考古今之文取其正由是諸生之師心曲學偏聴
臆說咸束而歸於大同積六十年崩剥汙衊泯然不鮮
今天子尚文章尊典籍國學上言遽賜千萬時祭酒皥
博士公肅遂以羨贏更新壁書懲前土塗不克以壽乃
析堅木負墉而比之其製如版牘而髙廣其平如粉澤
而絜滑皆施陰闗使衆如一附離之際無迹可尋堂皇
靚深兩屋相照申命國子能通書法者分章揆日懸其
業而繕寫焉此文當作於太和年間自土塗而木版自
木版而石壁凡三易矣乃今石刻其末曰乾符三年孫
毛詩博士自牧以家本重校勘定(當云毛詩博士孫/自牧於文乃順)七
月十八日書刻字人魚宗㑹其字别體與朱梁所刻相
類而本文不然當是開成中所刻其中有磨改數字者
意自牧所為也
　　　新加九經字様一卷
凡七十六部四百二十一字國子監奏覆定石經字體
官翰林待詔唐元度狀准太和七年十二月五日勅覆
定九經字體者今所詳覆多依司業張參五經文字為
准其舊字様嵗月將久畫㸃參差傳寫相承漸致乖誤
今並依字書參詳改正諸經之中别有疑闕舊字様未
載者古今體異𨽻變不同如總據說文即古體驚俗若
依近代文字或傳寫乖誤今與校勘官同商較是非取
其適中纂録為新加九經字様一卷請附於五經字様
之末奉勅宜依開成二年八月十二日中書門下牒
冊府元龜周太祖廣順三年六月尚書左丞兼判國子
監事田敏獻印板書五經文字五經字様各二部一百
三十䇿奏曰臣等自長興三年較勘雕印九經書籍經
註繁多年代殊邈傳寫紕繆漸失根源臣守官膠庠職
司較定旁求援据上備雕鐫幸遇聖朝克終盛事播文
徳於有截傳世教以無窮謹具陳進是此二書曽有印
板而自宋以來學者不之言何也
　　　吏部南曹尊勝咒石幢(天寶/七載)
在西安府學文廟櫺星門内(與六部題名/石幢對立)左光允撰序
　　　崇仁寺尊勝咒石幢(天寶/七載)
在西安府城西十里(今名金/勝寺)張少悌書今寺僧龕置經
堂前知所愛䕶一字不損趙子函云深圓秀逸顧寧人
謂以少悌之名存之
　　　慈恩寺尊勝咒石幢
今在西安府城南寺内堂前
　　　草堂寺尊勝咒石幢(在鄠縣楊/萬嵗書)
經咒石幢秦中在處有之不下二千餘種太宗昭陵前
趙村内有石鼓寺皷制如周宣王石鼓而稍大亦遍書
尊勝經咒行筆甚佳石色甚美剥蝕過半予搜搨陵碑
獨略此今思亦覺可惜
　　　嵩岳永泰寺尊勝咒石幢
在寺内庭西天寶九載
　　　成都府尊勝咒石幢
字特大與前五石異太和五年馬季武書嘉靖間土中
掘出
　
　
　
　
　
　
　
　
　來齋金石刻考略卷中
欽定四庫全書
　来齋金石刻考略卷下
　　　　　　　　　　　　　　侯官林侗撰
　　唐
　　　孔子廟堂碑(正書/)　(武德九年/)
評者謂虞永興書如層臺緩步髙謝風塵又如行人妙
選罕有失辭此碑武德九年奉勅撰書乃碑首有相題
額(相乃王/旦也)何以題額反居後耶葢古碑多無額至武后
始増耳是碑謂與歐陽率更齊名而耑體過之今經五
代節度王彦超重刻原石不知亡於何時賈相公躭謂
為青箱至寶葢指舊刻言耳其見重於當時如此今在
西安府學文廟㦸門内東墀與智永千字文碑對峙碑
已斷今續而豎之嘉靖乙夘嵗三秦地大震廟中碑其
斷而或存者幸也其碎而遂亡失者亦多矣碑髙五尺
二寸廣二尺六寸計三十四行每行六十四字
　　　宗聖觀記(武德九年𨽻書無名/)
宗聖觀唐奉老子為逺祖故神其說謂尹文操遊太白
山覩異象立壇而祀之老子降於壇間不經實甚歐陽
詢撰序陳叔達銘𨽻書無書者名經元人翻刻失其筆
意耳石髙六尺廣二尺五寸計二十三行每行六十字
在盩厔縣中南樓觀大殿前華陽録記云秦始皇好神
仙於尹先生樓南立老子祠此祀老子之始晉元康中
重更修葺蒔木萬株連亘七里給戸三百供洒掃按尹
先生相傳為老子之師著尹真人經者有紫雪樓在盩
厔縣東三十里尹先生結草為樓望紫氣西邁處今名
樓觀是也晉惠帝時重修唐髙祖武德改為宗聖觀蘓
東坡通判鳳翔来遊詩古觀正依林麓斷居民来說水
泉甘亂溪赴渭争趨北飛鳥迎山不復南羽客衣冠朝
上象野人香火祝春蠶女師豈解言符命山鬼如何說
老聃刻於碑側子由亦有和詩
　　　邠州昭仁寺碑
今在邠州長武縣宜禄遞運所内　按舊唐書太宗本
紀貞觀三年十二月癸丑詔建義已来交兵之處為義
士勇夫殞身戎陣者各立一寺命虞世南李百藥褚亮
顔師古岑文本許敬宗朱子奢等為之碑銘以紀功業於
是立昭仁寺於邠州破薛舉處也立昭覺寺於洛州破
王世充處也立宏濟寺於汾州破劉武周處也立慈雲
寺於晉州破宋金剛處也立普濟寺於吕州破宋老生
處也立等慈寺於鄭州破竇建德處也立昭福寺於洛
州破劉黒闥處也並官給供度精藍森列當日之顱山
血海驟化為經獅律虎之塲陳眉公品外録言之甚詳
石髙七尺二寸廣三尺計四十行每行八十四字稱守
諫議大夫騎都尉臣朱子奢奉勅撰而無書者名氏字
類廟堂碑廟堂經五代翻刻稍覺豐逸此更勁瘦為虞
伯施真蹟可寶也余四過其地始得一紙裝潢甚精為
人借觀不還又三十年往西涼重過其地復得兩紙石
多漶漫且僻在西陲圉人驛卒豈知愛重銷沉易易耳
余有過宜禄巡司讀昭仁碑二律邊沙夕起接天黄梵
唄遺踪塞路長堅壁早敎平薛舉揮戈寧待識秦王戰
聲尚想揺吴岳殺氣潜消到上方締搆髙文應卧讀隴
秦雲樹望蒼蒼晉陽興運統戎衣百戰功成四海歸故
壘尚浮龍虎氣征裘猶帶雪霜威連營鞞鼓千山動大
漠旌旗夾日飛梵宇寂沉文石在拂塵讀罷對斜暉
　　　九成宫醴泉銘
九成宫今在麟遊縣西五里之天台山即隋仁夀宫也
按開皇中文帝命楊素作仁夀宫於岐州北素遂剷山
堙谷為崇臺累榭宛轉相屬而役令嚴急丁夫斃者載
道皆推填坑谷中覆以木石夷為平地帝頗知其事甚
不悅後值嵗晚帝偶登仁夀殿周望原隰見燐火彌漫
又聞哭聲令左右察之報曰鬼火也帝曰此輩皆以役
死今年暮魂魄思歸耶乃令設祭灑酒宣勅咒遣之自
是乃息王元美謂鄭公此文因隋氏之鉅麗歸唐德之
儉損頌而有風體了然諫録中語渤海書書鄭公文當
知合也書㫁云率更書出大令森森若武庫矛㦸虞永
興稱其不擇紙筆皆能如意髙麗亦知愛重遣使請之
其名大若此然太傷瘦儉古法小變獨醴泉銘遒勁之
中不失婉潤尤為合作宫乆蒿莱而碑獨存覆以小亭
繚以周垣山且多虎摹搨者必數人持械以上今碑既
為海内所寶重已糢糊矣復為惡令鑿損三十餘字亦
何心哉余家藏宋搨舊本今特搨其碑額篆文與安喜
使君碑同體皆陽刻可愛石髙五尺二寸廣二尺六寸
計三十四行每行五十字麟遊縣學有吴道子畫凌烟
閣功臣像石刻今只存魏徵王珪李勣侯君集四像余
曽得之復為人竊去不勝惋惜
　　　慈恩寺塔聖教序并記
三藏聖教序文皇帝所製也述三藏聖教序記髙宗在
春宫日所製也褚遂良奉勅書各為一碑文皇序龕塔
門東髙宗記龕塔門西風雨牧樵所不及故最完好二
碑俱髙四尺三寸廣俱二尺一寸序計二十一行每行
四十二字永徽四年十月建記二十行毎行四十字永
徽四年十二月建　按髙宗為文德皇后立寺曰慈恩
寺作浮圖曰慈恩塔今名雁塔以唐放進士榜於此有
諸科進士題名石碑寺乆廢毁殆盡獨塔嵬然為魯靈
光在髙坡之上曰塔坡其下有居民數十家今亦有寺
而小非昔日之舊可知自宋熈寧火後塔不可登至萬
厯始加修葺有梯以上今復壊僅得陟至第四層而天
府千里盡入目中矣但求唐人題咏如孟郊舒元輿之
類不可得見塔下四門以石為桄桄上唐畫佛精絶為
遊人惡札題刻可恨塔前近有碑亭萬厯乙夘秦地震
塔頂墜壓亭圯碑碎唐題名無一存者只有尊勝石幢
在東墀下無恙又唐史載髙宗御製御書慈恩寺碑𤣥
奘迎置寺中導以乘輿鹵簿天竺法儀其徒甚盛上御
安福門觀之可想當日金碧之致今此碑已亡又其南
為曲江杜曲韋曲諸勝今一望平疇為禾黍腴區名刹
如慈恩而泥積塵封僧徒數人負米南畆茫不知楞嚴
法華為何物豈昔日過盛有時而衰耶使慈恩寺在江
南報恩瓦棺不能獨擅其美唐故事天子遊幸秋登慈
恩寺浮圖進菊花酒稱夀
　　　同州聖教序并記
此以序與記并書一碑立同州倅㕔龍朔三年建石髙
五尺三寸廣三尺計二十九行每行五十八字王元美
謂遒逸婉媚波拂處虬如鐵線似勝慈恩寺　二碑元
美考據詳甚謂稱龍朔三年者按遂良以永徽六年貶
漢州永慶三年徙桂州未㡬貶愛州嵗餘卒未嘗生至
龍朔也豈遂良嘗書之至是始摹搨上石耶稱永徽四
年中書令臣褚遂良攷之本傳宰相表遂良貞觀末為
中書令後罷永徽三年以吏部尚書同中書門下三品
四年進尚書左僕射以前所署銜疑後人附益此不可
知但疑以為翻刻則元美未至闗中不知二石所在耳
按玉海太宗製聖教序髙宗為太子又述記并勒碑置
慈恩寺浮圖永徽四年十月褚遂良書則塔本似當年
真蹟而同州反勝或遂良偶然得意之書故亦勒之石
耳
　　　道因法師銘
李儼撰文歐陽通書龍朔三年建石髙六尺二寸廣三
尺計二十四行每行七十三字今在西安府學墨洞
王元美曰評者謂歐陽蘭臺疲怯於父而險峻過之道
因碑如病維摩髙格貧士雖不饒樂而眉宇間有風霜
之氣可重也趙子函謂蘭臺故學父書而小變為險筆
時兼𨽻分自是南北朝風流餘韻李仲璇孔廟碑趙文
淵書華岳可覆觀也
　　　定公斷碑(龍朔三年𨽻書/)
三原縣漢唐畿輔地縣北六十里為白鹿原唐太祖永
康陵髙祖獻陵敬宗莊陵武宗端陵咸在其上獻陵葬
萬王二貴妃館陶公主悼懐太子普滕王元嬰河間王
孝恭等十六王并州總管張淪等六臣之墓亦俱在今
獨淄川郡王李孝同墓碑存矣其他則上蔡侯臧懐恪
東海郡公于辨機黄隋刺史于大猷都督臧希晏劍州
長史李廣業六碑存焉若燕公于志寧唐初指數其人
物墓與碑俱在縣北萬夀鄉碑額題曰大唐故柱國燕
國公于公之碑縣誌載曰于立政碑誤也癸夘之夏命
工印搨三原諸古碑因得讀燕國公之神道後又命役
於原上廣搜石蹟於泥中得片碑僅存𨽻書三百六十
七字與馬髙唐公碑如出一手為殷仲容書無疑有曰
以龍朔三年嵗次癸亥二月葬於三原縣萬夀鄉諡曰定公
禮也云云與燕國于公葬同域同諡曰定其葬期在癸
亥燕公葬以丙寅葢前四年事也未知何人當於唐書
再求之第此石前此不知埋没幾何年從余搨後恐亦
不能再見於世也
　　　都尉李君墓誌
君諱文字緯以麟德元年葬同州馮翊縣武城鄉之原
石方總各一尺四寸計二十四行毎行二十四字在同
州學宫　貞觀時有李緯太宗征遼房𤣥齡居守以緯
為民部尚書疏至太宗曰緯好鬚齡聞遽易之彼緯其
名此緯其字新唐書𤣥齡字喬單字唐時多有之或以
此為褚河南書非也葢唐初人之習褚書而逼肖者矣
　　　燕國公于志寧神道碑
碑文剥落未知誰氏撰書石髙六尺廣三尺二寸計四
十五行毎行九十五字亦不知何年所建但薨於麟德
二年十月而葬以乾封元年丙寅嵗十一月也癸夘夏
予既得盡讀三原諸石碑縣誌以此碑為于立政碑予
竊惑之碑雖剥蝕數語可辨因考之唐書復與友人申
嵂馳謁墓下搨其碑額曰大唐故柱國燕國公于公之
碑了然無疑矣葢吏部郎中立政為君之子而東海公
辨機黄隋刺史大猷又立政之子君墓與碑俱無恙尚
有四石獸存若辨機大猷二君碑存而墓為田矣縣誌
既不載燕公又不知立政墓所在乙巳嵗修秦誌董其
事者為河濵李楷叔則先生余録燕公墓碑始末乞改
訂誌書叔則先生攘袂稱善以為有功古人踰年余抵
澶州叔則先生報書珍重云已改正乃今觀秦誌仍踵
前訛何也如杜莱公如晦墓在昭陵亦復載於城南司
馬村段太尉秀實墓在隣洞縣㶚岸斜口鎮而復載于
汧陽縣郡邑乘不足信如此類甚多也　又石墨鐫華
云趙明誠有定公曽孫黙成碑黙成為沛令早卒以子
休烈顯肅代朝亦得立碑黙成不知為辨機為大猷之
子此碑亦在三原則休烈至定公正為五世又按碑燕
公祖謹周太師諡曰剛父宣道周大將軍諡曰獻定公
七世於此可攷史既多逸縣誌又已不傳賢人君子論
定公之後猶有升沈顯晦之數寓焉可慨也夫公髙陵
人今邑中尚有于姓讀書出仕者
　　　淄川郡王李孝同碑
在三原縣北白鹿原不知誰撰諸葛思禎書咸亨元年
石髙六尺六寸廣三尺計三十行每行七十五字剥蝕
過半　按公太祖之從祖弟淮安靖王神通之子太宗
為秦公公𨽻焉乗間啓王曰秦公瞻視非常功業又大
雖非儲貳必膺寶厯靖王心然之此亦可為先見矣諸
葛思禎與内府臨蘭亭趙子函以為筆法虬健波拂處
大類褚河南書可寶也獻陵陪葬僅存此碑
　　　碧落碑(咸亨元年/)
今在絳州　洛中記異錄云刺史李諶為母房太妃追
薦造像成有二道士来請書之閉戸三日乃開化二白
鴿飛去篆文宛然像背此說怪誕然李陽氷觀之七日
而不忍去學之十二年而不成其妙如此又說陽氷毁
其佳者數字而去篆文原刻像背州將以不便摹搨别
刻置廟中今所傳皆摹本也其文曰有唐五十三禩龍
集敦祥歐公謂為髙宗總章三年董􁍠謂為咸亨元年
按總章三年三月始改咸亨耳釋文鄭承規書咸通中
立書法方整甚有歐虞遺意　唐書言韓王元嘉垂拱
中徙絳州刺史洛中記異則云刺史李諶為母房太妃
追薦造像其說不合予按韓王元嘉與滕王元嬰俱陪
葬髙祖獻陵在三原縣北房太妃當從葬於此也然陪
葬獻陵十有六王獨淄川片石存耳諸塜星列不能指
為誰是東望晉絳四百餘里盈盈黄河衣帶水間而已
　　　集王聖教序
在西安府儒學墨洞咸亨三年𤣥奘法師西域歸以二
車馳載佛經六百五十七部詔譯於慈恩寺僧徒數千
人太宗為製聖教序髙宗在春宫為製述聖教序記永
徽初褚遂良奉勅書石兩通豎於慈恩塔門之西東遂
為釋氏弁冕緇流仰瞻太宗喜右軍真蹟寺僧懐仁以
一金錢易一字集成斯碑合二宗序記批答并心經勒
成以天竺儀仗導至慈恩天子御樓以觀可謂盛矣王
元美云或謂結體無别搆偏傍多假借葢集書不得不
爾今慈恩已毁此石移在郡庠墨洞覆以廣屋南向而
𤣥宗孝經石臺北向對立環以石經顔栁諸碑秦人謂
之墨洞此碑極為斯世寶重洞中諸匠人輪日摹搨殆
無虚晷精彩無存略有形似而已嘉靖乙夘地震石斷
為二不特宋搨難即初斷之搨亦難然世間流傳已多
重價可獲未若定武蘭亭之絶響也重刻者多妍醜互
見原石方座螭首上下兩傍皆刻佛像蓮座極精石瑩
潤身髙六尺七寸廣三尺計三十行每行八十六字
　　　黄隋二州刺史于大猷碑
在三原縣北原碑剥蝕强半不知撰書人聖厯三年卒
按碑文之可讀者大猷為燕公志寧之孫吏部郎中立
政之子東海郡公辨機之弟也趙子函謂書法全出登
善峻㧞遒健可謂傳神　是碑無武后所製字疑非此
時所立余至墓下去燕公墓不逺而削者過半
　　　騎都尉馮本碑
周先天元年閻朝隠撰在髙陵縣西南七里男敦分書
　　　鎮軍大將軍契苾明碑
在咸陽縣北五里原上婁師德撰殷元祚書周先天二
年　石髙八尺六寸廣四尺一寸計三十八行每行七
十七字碑最髙大字多完好元祚亦習褚書而廹真者
但用武后新製字耳
　　　比丘圓滿塔碑(正書/)
在西安府城南華嚴寺　趙子函云銘石斷殘不能一
半華嚴寺敗垣中得書者無名全出褚登善波拂處虬
健絶倫銘内有神龍二年并鎮國太平公主等語當是
中宗時人習登善書者
　　　贈歙州刺史葉慧明書
今在金鄉縣開元五年江夏李(闕/)　國子太學生(闕/)
　八分書　此為葉法善之父本傳法善括州括蒼人
三世為道士皆有攝養占卜之術髙宗聞法善名徵詣
京師法善事髙宗則天中宗殆五十年嘗徃来名山數
詔入禁中盡禮問道然排擠佛法議者或譏其向背以
其術髙終莫之測也睿宗即位稱法善有㝠助之功先
天二年拜鴻臚卿封越國公仍舊稱為道士止於京師
之景龍觀又贈其父為歙州刺史年一百七嵗卒
　　　兖州都督于辨機碑(開元五年正書/)
在三原縣北原據金石文字為姚崇撰石殘缺無書名
　按辨機燕公志寧之長孫吏部郎中立政子刺史大
猷之兄封東海郡公贈兖州都督碑曰葬於三原縣萬
夀鄉之先塋余特謁燕公墓辨機大猷二碑相去不逺
大猷墓僅存如堵牆辨機墓已平耳其碑存
　　　廬山東林寺碑
在寺中開元五年李邕撰并書
　　　雲麾將軍李思訓碑(開元八年李邕撰書/)
在蒲城縣金粟山　北海此碑乆赫赫人間米元章謂
其崛健生疎似為未當下截已盡剥蝕上半存者風神
奕奕朱秉器謂良鄉亦有此碑文反謂蒲城者為趙文
敏臨書妄為臆斷若良鄉為趙書未可知矣楊用修謂
其已斷或以鐡束之又謂已亡皆無是事六詔傳說不
足信也思訓陪葬睿宗橋陵墓現存而碑即在其前
　　　華岳精享昭應之碑(開元八年劉升分書/)
在華隂縣東五里華岳廟五鳳樓内甬道東咸廙撰李
休光題額　金石文字記曰其文即刻於後周天和三
年頌碑之南面其右旁有顔魯公乾元元年十月題名
大字三行(闕/)十(闕/)字左旁有賈竦元和元年十月華岳廟
寺詩太和六年四月姪男宣義郎行華州參軍琡重修碑
之下方亦有唐人題名此碑前後空處為宋人攙入題名
甚多幸正文皆分書題名或𨽻或行不相混耳廟中古碑
嘉靖末地震多毁唐碑惟此與韓擇木二通俱完好
　　　衡山岳麓寺碑(開元九年/)
在寺中李邕書　東林碑與此碑二石皆拓本且石質
粗刻手未精安及雲麾碑王元美謂殘楮斷墨猶足傾
倒趙子函謂可與雲麾伯仲
　　　鎮軍大將軍吴文墓銘(集王書/)
一曰興福寺碑亦曰半截碑在西安郡墨洞　趙子函
曰此碑斷殘棄西安城南隍中王生堯恵輩見之以語
郡守舁置泮宫碑為大將軍吴文立興福寺僧大雅集
右軍書余觀其筆法去聖教逺甚應是集字者不及懐
仁而碑中有開元九年字疑又從聖教序諸刻中摹集
非右軍真蹟也　顧寧人曰其文有夫人李氏圓姿替
月潤臉呈花唐人寫狀婦容猶有碩人詩意今人以為
嫌不肯作此語矣
　　　集王四十七字殘碑
自懐仁集聖教序後唐人集王復有多種余命搨工遍
搜殘碑西安城南隍中有片石無字出其土中者得四
十七字晉是以典疑廣神後飡桂極佳教者之正合朽
骨石異物傳露添異空空無揚讃多尚書文林紛粤縁
何以顯知慈感紛糺宛然聖教初搨深歎唐石磨泐者
多也此四十七字自余搨後不能再傳於世也愧不及
王生堯恵亦無好事郡守舁入泮宫裝附吴文墓誌之
後為集王之楷法
　　　御史臺精舎碑
在墨洞崔湜撰梁昇卿八分書開元十一年　御史臺
何地而入精舍耶佞佛可鄙若湜之所為則更為佛教
罪人特昇卿聲價重一時東封朝覲序石既為傖父所
壊此碑獨完好無恙耳
　　　娑羅樹碑(開元十一年李邕撰并行書/)
在淮安府城中惡刻不足觀逺不逮東林岳麓
　　　净業法師塔銘(開元十二年/)
在西安府城南香積寺畢彦雄撰無書者名　趙子函
云法亦習褚登善者勁㧞似之而其鈎磔處稍不及耳
萬厯間侍御楊修齡亟賞之遂多搨者石固完好
　　　大智禪師碑并隂
在西安府墨洞嚴挺之撰史惟則八分書并篆額開元
二十四年九月碑隂并記陽伯成撰史惟則分書開元
二十九年　竇泉書譜稱其古今折衷大小應變如因
髙而囑逺俯川陸而必見今觀此碑信是開元間分書
第一手智師見方技傳傳云開元二十年卒碑云二十
四年三藏𤣥奘之卒傳與塔銘亦不同
　　　大德進法師塔銘
在西安府實際寺陳光撰僧智詳正書開元二十五年
七月碑殘僅存形似書法亦是善學褚者
　　　大德檀法師塔銘(開元二十五年正書/)
在西安府城西金勝寺即唐崇仁寺姜立祐撰無書名
　趙子函云行草筆法圓健清逸當與建初大遍覺銘
並觀
　　　鐡彌勒像頌(開元二十九年/)
在交城縣石壁寺林諤撰房嶙妻髙氏行書　寺自元
祐至今三燬於火碑亦屢經重刻猶奕奕乃爾深得右
軍聖教之意閨閣用筆無出其右者　歐陽集古録云
余所集録古文自周秦以下訖於顯德凡千卷唐居其
十七八其名臣顯達下至山林幽隠之士所書莫不皆
有而婦人之書惟髙氏一人爾其所書刻石存於今者
惟此頌與安公美正頌二碑筆畫字體逺不相類殆非
一人之書疑摹刻不同亦不應相逺如此又疑好事者
寓名以為竒也識者當自辨之　又云予與蔡君謨論
書以為書之盛莫盛於唐書之廢莫廢於今余之所録
如于頔髙駢下至陳游環等書皆有葢武夫悍將暨楷
書手輩字皆可愛今文儒之盛其書屈指可數者無二
三人非皆不能葢忽不為爾唐人書見於今而名不知
於當時者如張師立繆師愈之類葢不可勝數也非余
録之則將泯然於後世矣余之集古不為無益也夫
　　　夢真容碑(蘓靈芝行書/)
在盩厔縣樓觀　𤣥宗自言夢見𤣥元皇帝云有像在
京城西南百餘里即命使同諸道士求得之于盩厔縣
樓觀東南山阜間迎至興慶宫開元二十九年四月事
也
　　　𤣥元靈應頌(天寶元載/)
在盩厔縣樓觀戴琁撰序劉同昇撰頌戴伋八分書
趙崡曰此頌刻於宗聖觀記之北面唐人分書甚佳但
經元人翻本減弱矣碑側宋蘓軾書并詩弟轍詩嵗乆
剥蝕元人别摹一碑視碑側字法亦減
　　　隆闡法師碑
在西安儒學天寶二年　首行唐實際寺故寺主懐惲
奉勅贈隆闡大法師碑銘并序其下曰懐惲及書葢不
可曉第其書亦自出聖教稍完媚乏蕭疎之致矣
　　　述聖頌
在岳廟東道院達奚珣撰吕向撰頌并正書天寶十三
載　其隂之上方有韓賞岳神文韓擇木分書下方有
大厯九年華隂令盧朝徹謁岳廟文有貞元九年十三
年題名左旁有乾元元年張惟一祈雨記右旁有上元
元年華隂縣令王有等題名李樞書上為篆下為八分
　髙宗乾陵有述聖頌武后製文中宗書遒健得歐虞
遺意石来自于闐填以金屑照耀陵園後仆斷為數段
萬厯間趙子函見其兩段予登陵不見此石矣
　　　心經(無年月鄭萬鈞草書/)
舊在長安百塔寺成化中西安守孫仁移置墨洞計三
十行後尚有二年嵗除先姊忌辰百塔寺内十二字今
亦亡矣
　　　祈雨記
在岳廟述聖頌之左側張惟一撰李權分書乾元二年
　　　華隂令王宥謁岳記(上元元年/)
在岳廟精享碑下方上為篆下為八分李樞書　王伯
厚言華岳題名五百十一人再題三十一人自開元迄
清泰今存者惟此與述聖頌及魯公乾元記不過二十
餘人而已又因地震之後以碎石裝砌岳廟大門墻上
亦有唐人題今王無異所搨得者通共九十二人有裴
士淹李德裕李商隠名歐陽永叔云華岳題名自唐開
元三十三年訖後唐清泰二年實二百一年題名者五
百十一人再題名又三十一人録為十卷徃徃當時知
名士也或兄弟同遊或子姪並侍或寮屬將佐之咸在
或山人處士之相攜或奉使奔命有行役之勞或窮髙
望逺極登臨之適其富貴貧賤歡樂憂悲非惟人事百
端而亦世變多故開元二十三年嵗在丙子是年天子
躬耕藉田肆大赦群臣方頌太平請封禪葢唐極盛之
時也清泰二年嵗在乙未廢帝簒立之明年也是嵗石
敬塘以太原反召契丹入自雁門廢帝自焚於洛陽而
晉髙祖入自太原五代極亂之時也始終二百年間或
治或亂或盛或衰而徃者来者先者後者雖窮達夀夭
參差不齊而斯五百人者卒歸於共盡也其姓名嵗月
風霜剥裂亦或在或亡其存者獨有千仞之山石泉爾
故特録其題名刻石每撫卷慨然何異臨長川而歎逝
者也治平元年清明後一日書
　　　左金吾衛將軍臧希晏碑
在三原縣北白鹿原廣德二年韓秀弼八分書希晏與
其父右武衛將軍懐恪伯父羽林大將軍懐亮并兄弟
七人墓俱在原上懐恪碑為顔魯公書與此碑俱存其
餘墓在而碑亡
　　　三墳記　先塋記
二石俱在墨洞俱李季卿撰李陽氷篆書　元吾丘衍
學古編曰陽氷名潮杜甫甥也後以字行因以為名而
别字少温　按楊用修以為潮另自一人顧寧人亦云
陽氷趙郡人太白從叔其字少温見於宣和書譜與其
名相應若名潮而以陽氷少温為字於義皆無取且陽
氷工篆書潮工八分觀趙氏金石録載城隍神祠記忘
歸臺銘孔子廟記先塋碑三墳記等為李陽氷篆書而
慧義寺彌勒像碑彭元曜墓誌為李潮書則其非一人
明矣　杜甫李潮八分小篆歌蒼頡鳥跡既茫昧字體
變化如浮雲陳倉石鼓又已訛大小二篆生八分秦有
李斯漢蔡邕中間作者絶不聞嶧山之碑野火焚棗木
傳刻肥失真苦縣光和尚骨立書貴瘦硬方通神惜哉
李蔡不復得吾甥李潮下筆親尚書韓擇木騎曹蔡有
隣開元以来數八分潮也奄有二子成三人况潮小篆
逼秦相快劍長㦸森相向八分一字值百金蛟龍盤拏
肉屈强吴郡張顛誇草書草書非古空雄壯豈如吾甥
不流宕丞相中郎丈人行巴東逢李潮逾月求我歌我
今衰老才力薄潮乎潮乎奈汝何
　　　華隂令盧朝徹謁岳記
在岳廟與祈雨記同石大厯九年
　　　贈兵部尚書清源公王忠嗣碑
在渭南縣東闗内大厯十年元載撰文王縉正書碑隂
宋崇寧元豐間王臨吕希逸等過墓讀碑各有題記
按唐書本傳忠嗣父海賔為五原太守開元二年七月
與吐蕃戰初以捷聞既敗没子訓方九嵗帝召見入伏
地哭帝撫之曰真羽林孤也吾當壯而將之賜今名養
禁中長雄毅寡言為皇甫惟明所陷貶東陽府果毅以
杜希望請赴河西從下新城破吐蕃功最轉朔方節度
與奚戰桑乾河取回紇右廂降葉䕶加左衛大將軍塞
外晏然忠嗣勇敢負氣然為將乃持重自朔方至雲中
連袤數千里據要險築城堡斥地益逺自張仁愿築受
降城而来忠嗣繼其功佩河西隴右朔方河東四節度
印控勁兵重地者萬里近古未有也時方有事石堡城
忠嗣以為未可李林甫因毁之上前於是詔董延光下
石堡令忠嗣分兵應之忠嗣不得己未出軍而賞格不
立兵馬使李光弼諫曰大夫愛惜士死有拒延光心雖
名受詔付數萬之衆而不立重賞則何以賈士勇乎延
光攻石堡不下必委罪大夫大夫奈何惜數萬匹帛而
以啓讒人之口乎忠嗣曰吾思之乆矣得一城不足以
制敵而空殺無罪數萬人此忠嗣之所不為異日即天
子見責吾亦何忍以數萬人命博一官哉光弼曰大夫
能行古人所行復何言遂趨出而延光果訴忠嗣沮兵
㑹安禄山城雄武請忠嗣為助欲因留其兵忠嗣上言
禄山必亂林甫益惡之誣忠嗣養宫中云吾欲奉太子
帝怒下三司訊當死哥舒翰方有寵請以官爵贖忠嗣
罪貶漢陽守卒年四十五後竟㧞石堡然死亡略盡如
忠嗣言寳應間贈兵部尚書太子太師　宋祁曰以忠
嗣之才䇿石堡之得不償所亡髙馬直以空虜資識安
禄山亂萌可謂深謀然卒死放地自古忠臣工於謀國
則絀於身多矣可勝詫哉　王世貞曰哥舒之力爭義
者能之李臨淮之先見智者能之清源仁者也所見逺
而超矣　来齋林侗曰王海賔戰死青海西𤣥宗育孤
於禁中恩隆寵渥千載下為之感泣况身受其賜者乎
清源之不為身謀良有以也特𤣥宗始厚而終薄始任
賢而終信䜛亦始治而終亂然而社稷無隕唐祚再安
用舊日之部曲成光復之大功其一念誠懇夫固有入
人深者矣　按元載清源之女夫為婦翁製隧石文事
與史傳合第沿六朝餘韻語多駢偶不足以闡發清源
之偉略大節耳王縉乃右丞維之弟當日詩稱王維崔
灝書稱王縉李邕且謂其過薛少保稷縉書固自知名
松雪翁之所師資也載縉並相終以賄敗載信有罪乃
其妻王氏付長安縣杖殺之曽不得邀清源公一世之
宥可與鄴侯之子同一慨也
　　　東明五言詩
在秦藩司後堂西倉臺前　前首𨽻筆謝靈運書四字
遂傳為謝康樂筆矣而董元宰收入戯鴻堂帖䟦之曰
項元度出示謝客真蹟予乍展卷即命為張旭卷末有
豐考功䟦項持謝書甚堅予謂元度曰四聲定於沈約
狂草始於伯髙謝客時都無是也且東明二詩乃庾開
府步虚詞謝安得預書之乎元度曰此陶𢎞景所謂元
常老骨更䝉榮造者矣遂為改䟦第不知初刻石時果
何所據以為謝也
　　　千字文斷石　肚痛帖
二石俱在西安墨洞張旭草書　帖云忽肚痛不可忍
不知是冷熱所致欲服大黄湯冷熱俱有益如何為計
云王元美謂二帖出鬼入神恍惚不可測今千字文斷
石有五而肚痛一帖宋人李丕緒為僧彦脩刻草詩附
刻此帖於末元美謂僧札極惡豈可先於長史予裝潢
之際以東明千文肚痛為張長史三帖且謂素師所景
行故録於素師之前其彦脩草書不録
　　　懐素自序帖
懐素自序草書大厯十二年丁巳十月嘉靖間長洲文
氏刻於石　元美曰此帖如并州勁鐡北山迅鷹竒矯
無前獨冠諸種然坐此亦不得與二王盟僅崛强江淮
耳真蹟歴數相臣家歸陸冢宰近聞一總帥以八百金
購之復入平津邸矣於乎素師不習蓮花梵字作此有
為跡堕落縑素伴朱提入紫闥宛轉粉黛間對肥肉大
酒不亦重痛辱哉安得祖龍火了此累刼障為快也
此帖前入嚴相宅今又不知落何所矣
　　　贈揚州都督段行琛碑(張増正書/)
在汧陽縣無撰者名李同系篆額大厯十四年　按行
琛段太尉秀實父也汧陽人墓在汧陽以太尉貴贈揚
州都督死於朱泚之難德宗改葬太尉㶚岸東御製碑
文皇太子誦書末云以志吾過且旌善人今在臨潼縣
斜口鎮碑亡矣墓存俗呼為烈士塜未嘗歸葬汧陽秦
通志於汧陽縣載段府君行琛墓又載太尉段秀實墓
何未深考歟予裝此帖録德宗碑並栁宗元所上太尉
逸事狀於後遂成完觀　碑云行琛字行琛髙標甲科
賁丘園而用晦次子秀實投筆占募廣德二年九月贈
府君秘書省著作郎狄夫人太原縣太君上以王翊亮
三朝大厯十年五月加贈府君婺州刺史夫人太原郡
太夫人十一年冬舊使馬璘表王自代詔遷御史大夫
十三年五月贈揚州大都督夫人沂國太夫人府君葢
三贈官云　太尉守涇州禦吐蕃彈箏峽予過涇吊太
尉詩并録段公何烈烈宛委伸其節殺賊恨不死笏乃
不如鐵浩氣激滄溟日月力提挈邊城秋色暗遊子淚
嗚咽涇水作筝聲崆峒五月雪黒霧濕征衣晨興野徑
滅䇿馬登髙原黄沙埋戰血遐想英特資天空心胆熱
唐室既中衰如何多俊傑常山與睢陽烹妾與抉舌八
十老魯公之死不少折徒保七尺軀視息猶蠓蠛
　　　改修季子延陵廟碑(大厯十四年蕭定書/)
在丹陽縣
　　　景教流行中國碑
今在西安城西金勝寺内僧景净述吕秀巖書建中二
年　石髙五尺四寸廣二尺六寸計三十二行每行六
十二字明崇禎間西安守晉陵鄒靜長先生有幼子曰
化生生而雋慧甫能行便解作合掌禮佛二六時中略
無疲懈居無何而病微瞑笑視翛然長逝卜葬於長安
崇仁寺之南掘數尺得一石乃景教流行碑也此碑沉
埋千年而今始出質之三世因縁此兒其凈頭陀再来
耶則佳城之待沈彬開門之俟陽明此語為不誣矣見
頻陽劉雨化集中字完好無一損者下截及末多作佛
經畨字
　　　三藏不空和尚碑
在西安郡庠嚴郢撰徐浩正書建中二年　舊唐書王
縉傳云初代宗喜祠祀未甚重佛而元載杜鴻漸與縉
喜飯僧徒代宗嘗問以福業報應事載等因而唘奏代
宗由是奉之過當嘗令僧百餘人於宫中陳設佛像經
行念誦謂之内道塲其飲膳之厚窮極珍異出入乗廄
馬度支具廪給每西蕃入宼必令羣僧講誦仁王經以
禳虜宼茍幸其退則横加錫賜胡僧不空官至卿監封
國公通籍禁中勢移公卿爭權擅威日相凌奪凡京畿
之豐田美利多歸於寺觀吏不能制僧徒雖有藏姦蓄
亂敗戮相繼而代宗信心不易乃詔天下官吏不得箠
曳僧尼又見縉等施財立寺窮極瓌麗每對揚啓沃必
以業報為証以為國家慶祚靈長皆福報所資業力已
定雖小有患難不足道也故禄山史思明毒亂方熾而
皆有子禍僕固懐恩將亂而死西域犯闕未擊而退此
皆人力所未能制也帝信之愈甚公卿大臣既推以業
報則人事棄而不修故大厯刑政日以陵遲有由然也
五臺山有金閣寺鑄銅為瓦塗金於上照耀山谷計錢
巨億萬縉為宰相給中書符牒令臺山僧數十人分行
郡縣聚徒講說以求貨利代宗七月望日於内道塲造
盂蘭盆㑹飾以金翠所費百萬又設髙祖以下七聖神
座備幡節龍傘衣裳之制各書尊號於幡上以識之舁
出内陳於寺觀是日排儀仗百寮序立於光順門以俟
之幡花鼓舞迎呼道路嵗以為常其傷教之源始於縉
也史傳所言佞佛之弊至切故具録之按此碑不空以
一胡僧而官至特進大鴻臚開府儀同三司肅國公遂
為後代沙門授官之祖吁亦異矣　冊府元龜載不空
贈官詔曰大道之行同合於異相王者至理總歸於正
法方化成之齊致何儒釋之殊塗故前代帝皇罔不崇
信法教宏闡與時偕行特進試鴻臚卿大興善寺三藏
沙門大廣智不空我之宗師人之舟楫超詣三學坐離
於見聞修持萬行常示於化滅執律舍縛䕶戒為儀繼
明善教之志来受人王之請朕在先朝早聞道要及當
付囑常所歸依每每執經内殿開法前席凭几同膠序
之禮順風比崆峒之問而妙音圓演宻行内持待扣如
流自涯皆悟滌除昏妄調伏魔寃天人洗心於度門龍
鬼受職於神印固以氣消災厲福致吉祥當有命秩用
申優禮而得師為盛味道滋深思復强名載明前志夫
妙界有莊嚴之士内品有果地之儀本乎尚德敬順時
典可開府儀同三司仍封肅國公贈司空諡曰大辯正
廣智不空三藏和尚　按浩傳曰父嶠之善書以法授
浩世狀其書曰怒猊抉石渴驥奔泉尤為司空圖所愛
又嘗論書曰鷹隼乏彩而翰飛戾天者骨勁而氣猛也
翬翟備色而翺翔百步者肉豐而力沉也若藻耀髙翔
書之鳳凰矣可謂誇詡之極今觀此碑雖結法老勁而
㣲少清逸在唐書中似非其至者而宋人之能書者多
祖其筆惟莆陽師宗魯國故為逈出
　　　武康郡王李元諒懋功昭德頌碑(即駱元光/賜姓名)
在華州治大内門張濛撰韓秀弼分書李彛篆額貞元
五年　舊唐書李元諒傳元諒本名駱元光嘗在潼闗
領軍積數十年軍士皆畏服德宗居奉天賊泚遣偽將
何望之輕騎襲華州刺史董晉棄州走望之遂據城將
聚兵以絶東道元諒自潼闗將所部乗其未設備徑攻
望之遂㧞華州望之走歸元諒乃修城隍器械召募不
數日得兵萬餘人軍益振以功加御史中丞賊泚數遣
兵来宼輒擊却之遷華州刺史兼御史大夫潼闗防禦
鎮國軍節度使與副元帥李晟進收京邑力戰壊苑垣
而入遂復京師賜姓李改名元諒官終隴右節度使
　　　懐素聖母帖
在西安郡庠草書貞元九年　王元美云素師諸帖皆
遒瘦而露骨此書獨匀穏清熟妙不可言唯姿態少遜
大令餘翩翩近之矣　趙子函云此石元祐年刻刻手
極佳與藏真律公帖俱不失素師筆意
　　　懐素藏真律公二帖
在西安郡庠　王元美云懐素藏真律公二帖乃游絲
筆意縈回怳𣺌中有挽强飲石之勁至不易得䟦尾周
越書得其遺意蔣之竒書有蘇黄法皆可重也趙子函
云以下諸䟦皆可刪李白䟦尤屬贋作
　　　千字文(懐素草書/)
在西安郡庠　趙子函云此帖明成化間余肅敏公刻
於石者書故横肆以刻手不良遂使素師婉轉清逸趣
十失其五所未亡者骨肉耳視前二帖斯為下矣
　　　劒州長史李廣業碑
在三原縣北原與淄川郡王孝同碑近貞元二十年鄭
雲逵撰碑泐不知誰正書　杜甫贈劔州李長史廣業
詩使君髙義驅今古寥落三年坐劒州但見文翁能化
蜀焉知李廣未封侯路經灧澦雙蓬鬢天入滄浪一釣
舟戎馬相逢更何日春風回首仲宣樓　王元美云長
史名廣業曽祖淮安王神通父雲麾將軍璲子為都統
國貞貞子庶人錡也以錡顯故立碑碑立未五年而錡
用叛僇矣夫一傳而子死事再傳而孫死叛不亦大逕
庭哉碑詞多泐闕不可讀書撰人有曰尚書刑部侍郎
上柱國原武男有曰使持節華州諸軍事者而皆不可
攷矣書法極清婉可玩集古金石諸書具遺之因志其
略　趙子函云廣業即孝同之孫為劒州長史長子國
貞為王元振所害者次子若水仕金吾衛大將軍通事
舍人功名俱不顯以國貞子錡始樹此碑攷之史國貞
原名若幽而附若水於李齊物傳云齊物族弟不言為
國貞親弟又孝同碑中有子瑱此碑云雲麾將軍璲公
之烈考則廣業家世歴歴可尋至錡以叛遂亡此碑貞
元二十年立後五年錡始叛也今碑中有云謂雲逵嘗
學舊史云云而前署撰官刑部侍郎當是鄭雲逵攷雲
逵正與李錡同時撰文無疑但碑文又上柱國原武縣
開國男雲逵傳不及或史略之耳書者則誠不可攷書
法真乃徐浩敵手
　　　楚金禪師碑
在墨洞魯公多寳塔碑隂沙門飛錫撰吴通微正書貞
元二十一年　岑參有登千福寺楚金禪師法華院詩
即此　趙子函云吴通微為學士工行草然有譏其近
吏者此碑清圓婉逸雖鈎磔小減而亦微有晉人丰度
　　　賈竦謁華岳廟詩
詩五字十八韻刻於後周天和二年華岳碑之右旁正
書元和元年
　　　蜀丞相諸葛武侯祠堂碑
在成都府裴度撰栁公綽正書元和四年　孫樵刻諸
葛武侯碑隂文曰赤帝子火熾四百年天厭其熱洎獻
燼矣武侯獨不憤不顧收死灰於蜀欲嘘而再然之艱
乎為力哉是以四稱武岐雍間地不尺濶抑非智不周
天意炳炳然也夫以武侯之賢寧靡籌其不可也葢激
備隆中天下託不欲曲肱安榖終兒女子手將馳驅死
備志耶由是覈武侯之所為殆庶幾矣然跨西南一隅
與吴魏抗國提卒數萬綽綽乎去留無我枝者是亦善
為兵矣史夀以為短應變真抑武侯哉俾武侯不早入
地曹之君臣將奔走固圉之不暇鍾鄧寧能越巖懸兵
決勝指取耶是井絡之野與武侯存亡俱矣天殱武侯
其不愛劉愈明白其姜維何力焉曩蟠南陽時人不與
仲毅伍洎受社稷寄擅刑賞柄曽心不愧畏人不疑黷
何意氣明信卓卓也武侯死五百載迄今梁漢之民歌
道遺烈廟而祭者如在其愛於民如此而乆也獨謂武
侯之治比於燕奭彼屠齊城合諸侯在下矣　此文既
刻於碑隂而無印本傳世明末大盜張獻忠入蜀屠殺
之慘亘古未有萬里烟絶侯神人也廟貌得保無恙家
大人刺達州予擬遊錦江浣花未果此碑予得之故家
宦蜀者而録孫文於裝本之末
　　　狄梁公祠堂碑
在大名府城南馮宿撰文胡證書元和七年　梁公功
在社稷澤在民生固宜血食不朽寧州碑雖不傳而傳
於天下之人心者千古如覩也此碑魏博節度田宏正
所建武后通天中契丹陷冀州河北震動武后以梁公
為魏刺史魏人德之舊有祠經亂而廢宏正因舊址復
為重建按宏正原名興元和七年以相衛澶貝魏博六
州之地歸朝請吏李絳固争宜即以節使授興因賜名
宏正且以帑錢百五十萬犒將士命知制誥裴度徃宣
慰即其時也諸藩鎮宏正為最忠順其後父子皆死國
祠堂之作亦忠義氣節之所發歟
　　　内侍李輔光墓碑
在髙陵縣崔元略撰巨雅正書元和十年　趙子函云
清勁有聖教遺意葬在咸陽東北近涇萬厯中涇岸崩
擁水不流三日乃得茲石其銘曰水竭原遷斯文乃傳
適符其事可為竒矣
　　　義陽郡王苻璘碑
在富平縣儒學李宗閔撰栁公權正書永貞元年　宋
王楙墅客叢書曰苻堅其先本姓蒲其祖以䜟文改為
苻符融其先魯頃公孫仕秦為符璽郎以符為氏故苻
堅之姓從草符融之姓從竹二姓固自不同而唐義陽
郡王符璘碑合從竹而書作苻而苻堅之苻又書從竹
者皆失於不勘耳余考漢碑𨽻書率以竹為卄少有從
竹者如符節字皆然今前漢書苻瑞多從草魏晉以下
真書碑亦有書符節為苻節者葢古者皆通用故耳此
又不可不知顔元孫干禄字書曰從草者姓從竹者為
印亦未之察也不知符融之符獨非姓乎
　　　邠國公功德碑
在西安庠楊承和撰并書陸邳篆額長慶二年十二月
　此宦者梁守謙造經於興唐寺而䕶軍中尉楊承和
為銘之書之者也諂媚宦寺為平蔡之功十居五六小
人無忌由来舊矣此碑何足存當椎而碎之特其書全
法歐陽蘭臺耳　都穆金薤琳琅曰邠國公者内侍梁
守謙也考之唐史宦者守謙無傳惟憲宗元和十五年
書帝暴崩於太極殿中尉梁守謙王守澄等共立太子
殺吐突承璀及澧王惲而韓文公平淮西碑亦載守謙
在帝左右嘗命之徃撫蔡師夫守謙以一宦而爵至上
公此可見其信任小人宜其晚節不終卒死於宦者之
手然予録此葢將為天下後世之戒而非徒取其文字
也
　　　西平郡忠武王李晟碑
在髙陵縣裴晉公度撰栁公權正書太和三年　王元
美云是時西平諸子皆已逝獨太保聼存乞晉公文寥
落不能發其忠義戡定之績至於料吐蕃背盟事絶不
載葢聽於其時徒見晉公禄位勲業之盛幾埓西平意
其文足以光顯其先而不知晉公雖非忌者自以為位
宰相文崇簡要體當如是而於西平之元功偉略十不
著一二嗚呼今碑首云奉勅撰書序末云乃命臣度稱
代言時似非聼乞也王元美豈未讀全文耶元敬又録
其官時與史不合者極詳今抄具左
碑謂晟由左清道率歴三府右職累遷至光禄太常卿
傳則云授特進試太常卿碑謂晟為涇原四鎮北庭節
度都知兵馬使代宗徵之以左金吾衛將軍為神䇿軍
兵馬使傳則云以右金吾衛大將軍為涇原四鎮北庭
兵馬使碑謂晟平蜀還授檢校太子賓客而傳不書碑
建中二年以晟為神䇿先鋒都知兵馬使加御史中丞
尋拜左散騎常侍兼御史大夫傳則云晟為神䇿先鋒
加檢校左散騎常侍兼魏府左司馬尋授御史大夫碑
謂皇居失守授晟檢校工部尚書充神䇿行營節度使
傳則云詔拜神䇿行營節度使碑謂大駕再遷加檢校
右僕射尋轉左僕射同平章事兼京兆尹神䇿軍京畿
鄜坊節度觀察等使管内及商華等州副元帥復詔晟
兼河中晉絳慈隰節度使又兼京畿渭北鄜坊丹延節
度招討使又進京畿渭北鄜坊商華兵馬副元帥傳則
云進晟尚書左僕射同中書門下平章事復詔晟兼河
中晉絳慈隰節度又兼京畿渭北鄜坊丹延節度招討
使又進京畿渭北鄜坊商華兵馬副元帥碑謂鑾輅爰
歸拜司徒兼中書令俄以本官兼鳳翔尹鳳翔隴右節
度觀察等使及四鎮北庭涇原等州副元帥改封西平
郡王傳則云拜晟司徒兼中書令尋拜鳳翔隴右涇原
節度使兼行營副元帥徙王西平郡晟之碑作於當時
而史成於後代要當以碑為是　蘓子瞻李西平王像
讃以予觀西平王提孤軍自北方赴行在走懐光斬朱
泚如反掌迨其後帥鳳翔與隴右瞰河湟兵益振謀既
臧終不能取尋常堕賊計困平涼卒罷兵仆三將誰之
咎在廟堂斬馬劍誅延賞為葅醢不足償覽遺像涕泗
滂　西平墓在髙陵葑蘚荒凉人尚謂此碑為三絶王
元美謂晉公文寥落不能發其忠義戡定之績而栁書
亦為劣刻所掩何西平之多不幸耶三絶殆虚語矣偶
讀蘓公賛聊補晉公之略録此以誌一慨
　　　禮部尚書馮宿碑
在西安郡庠王起撰栁公權正書開成二年　趙子函
云此碑栁書結字小差勝𤣥秘塔碑尚不堪與薛稷雁
行楊用修云亞廟堂碑過矣大都桞書筋骨太露不免支
離宜米南宫鄙為惡札而宣城陳氏之笑其不能用右
軍筆也　韓昌黎與馮宿論文書曰辱示初筮賦實有
意思但力為之古人不難到但不知直似古人亦何得
於今人也僕為文乆毎自測意中以為好則人必以為
惡矣小稱意人亦小怪之大稱意則人必大怪之也時
時應事作俗下文字下筆令人慙及示人則人以為好
矣小慙者亦䝉謂之小好大慙者即必以為大好矣不
知古文直何用於今世也然以竢知者知耳昔揚子雲
著太𤣥人皆笑之子雲之言曰世不我知無害也後世復
有揚子雲必好之矣子雲死近千載竟未有揚子雲可
歎也其時桓譚亦以為雄書勝老子老子未足道也子
雲豈止與老子爭强而已乎此未為知雄者其弟子侯
芭頗知之以為其師之書勝周易然侯之他文不見於
世不知其人果何如耳以此而言作者不祈人之知之
也明矣直百世以俟聖人而不惑質諸鬼神而不疑耳
足下豈不謂然乎近李翺從僕學文頗有所得然其人
家貧多事未能卒其業有張籍者年長於翺而亦學於
僕其文與翺相上下一二年業之庶㡬乎至也然閔其
棄俗尚而從於寂寞之道以之爭名於時也乆不談聊
感足下能自進於此故復發憤一道　唐文之衰馮公
獨能力進乎古為昌黎所推許生無愧秩宗之官死而
栁公權為之書碑今又列於泮宫馮公亦足以不朽矣
第碑移竟失墓所惜哉
　　　大徧覺𤣥奘法師塔銘
在西安府城南興敎寺劉軻撰僧建初行書開成四年
五月　𤣥奘法師始出塞涼州都督李大亮留之不聴
去且奏聞邊臣之風紀凛然髙祖勅放行﨑嶇西域十
七載得畨經六百五十七部而還詔譯於慈恩寺再譯
於洛中自佛法入中國至是始大行於世也按唐書法
師從天竺東歸婆羅門國王尸羅逸多遣使隨入朝貞
觀二十年命長史王元䇿徃慰之蔣師仁為副未至尸
羅逸多死其臣阿羅那順自立發兵拒元䇿元䇿時從
騎纔數十戰不勝皆没時吐畨以尚主親中國元䇿挺
身奔吐畨西郵檄召隣國兵吐畨泥阿婆羅皆將騎士
以来二十一年五月元䇿部分之攻和羅城三日破之
阿羅那順委國走合散兵復陣師仁破擒之獲其妃王
子萬二千人雜畜三萬降城五百八十獻俘告廟法師
且親見之矣天竺居葱嶺南去長安萬里自古未有使
至其國者法師以取經為其王敬信其臣阿羅那順悖
逆遂以召戎至於君臣係累萬里為俘中國之威靈於
佛法何有哉今阿羅那順刻石肖像於唐太宗昭陵列
諸畨君長十四石人之末侍立北闕背刻曰婆羅門帝
那伏帝國王阿羅那順云　趙子函云𤣥奘乆居西域
廣譯佛言唐太宗極尊崇之據史卒於顯慶六年即龍
朔元年銘則云卒於麟德元年之二月史云年五十六
銘云年六十九先葬滻東後移徙樊川北原即少陵原
文宗開成四年劉軻撰文僧建初行草秀勁有法而文
亦粗能言師事復可存也
　　　安國寺寂照和尚碑
在咸陽縣東門内寺中佛堂前段成式撰僧無可正書
開成六年正月　趙子函云此碑在咸陽西馬跑泉地
中武功康子秀先生過而識之以語土人竪於道傍其
後王咸陽移之咸陽城中寺以碑有安國寺字遂改名
其寺為安國寺按碑段成式撰僧無可書成式文筆自
竒此文為佛言尤竒無可賈島從弟有詩集傳世其書
法出栁誠懸而優孟者子秀名梣太史德涵子也
　　　𤣥秘塔碑
在西安郡庠裴休撰栁公權書㑹昌元年　趙子函云
塔為大達法師建者書雖極勁健而不免脫巾露肘之
病大都源出魯公而多踈此碑是其尤甚者
　　　杜順和尚行記
在西安府開佛寺杜殷撰董景仁草書大中六年(闕/)月
　趙子函云碑在開佛寺董景仁行草亦清勁但小弱耳
　　　圭峯定慧禪師傳法碑
在鄠縣草堂寺裴休撰并書栁公權篆額大中九年十
月　趙子函曰此碑書法全出歐陽信本而瘦勁不及
也當時栁誠懸書名動一時乃任篆休自任書亦信能
書也余不敏竊謂此固當勝栁書　金禮部尚書趙秉
文自號閒閒遊草堂寺詩五首寺僧刻之石首篇云下
馬来尋題壁字拂塵先讀草堂碑平生最愛圭峰老惟
有裴公無媿辭五詩可頌字尤佳
　　　吏部題名石幢
在西安府儒學㦸門内大中十一年十一月　按宋張
舜民畫墁録曰長安今府宇即唐尚書省也府院即吏
部也府録㕔前石幢即郎官題名石也不知何年移此
　柱八面毎面為三段或四段曰左司郎中曰左司員
外曰吏部郎中曰吏部員外郎曰司封郎中曰司封員
外郎曰司勲郎中曰司勲員外郎曰考功郎中曰考功
員外郎曰户部郎中曰戸部員外郎曰度支郎中曰度
支員外郎曰金部郎中曰金部員外郎曰倉部郎中曰
倉部員外郎曰禮部郎中曰禮部員外郎曰祠部郎中
曰祠部員外郎曰膳部郎中曰膳部員外郎曰主客郎
中曰主客員外郎按唐制二十四司以尚書左右丞領
之左右司為之副此皆左丞之屬也題名不及左丞者
自五品以下也十二司司各百餘人後題大中十二年
十一月書鐫上石柱故自唐初迄宣宗諸名臣多在焉
唐諸司官名或改或復或省或復置今不書所改者從
舊制也書者不知為何人筆法出歐陽率更兼永興河
南雖骨力不逮而法度森然葢唐世之書判取士顔元
孫至以干禄命其字様故人多習書而歐虞褚薛一代
前矛故多用其法也
　　　脩武安君白起廟記
在咸陽縣中古杜郵正書無名乾符五年　白起為秦
將雖有功而殺秦民不少慘毒寡恩杜郵其賜死地後
人立祠祀之何哉至唐乃能見夢於人云當為國家捍
西患未㡬吐蕃入宼敗去遂得脩廟之典亦異矣秦俗
嵗除城郭村墟凡十字街築土作大人頭空其内剔抉
其眼鼻七孔聚薪於内焚之烟火自孔中出謂之燒白
起怨毒至今猶未改耶　趙子函曰壁間石記正書遒
勁亦有歐法知唐世官牒無不作佳書也記中所立添
置物色有晀子舍一十間沙子三間傘一顔石押衙影
等皆不可曉
　　　濟安侯廟記
在華州城隍廟内近移西安李巨川撰郭懐素正書
光化二年唐昭宗自華州還京改華州為德興府封少
華山神為佑順侯封城隍神為濟安侯此文多述韓建
之功稱太傅許國公而不名
　　　唐故左龍武軍統軍檢校司徒贈太保隴西李
　　　　公神道碑　唐故使持節代州諸軍事代州
　　　　刺史李公神道之碑
朱彛尊曰代州栢林寺東晉王李克用墓斷碑二贈太
保文曰公諱國昌字德興今為隴西沙陀人偉姿容善
射葢克用之父朱邪赤心也代州刺史文曰公即太保
之次子也其名克字僅存餘可識者有公前躍馬彎弓
及徐方等數字　按史克用兄弟四人次曰克讓為振
武軍校從討王仙芝以功拜金吾衛將軍宿衛京師賜
第親仁坊自克用稱兵雲中殺守將段文楚詔捕克讓
克讓與僕十餘騎彎弧躍馬突圍出奔雁門與碑文合
則為克讓無疑但史載克讓守潼闗與黄巢兵戰敗匿
南山佛寺中為寺僧所殺不言其為代州刺史又得歸
葬於代皆不可曉者當歐陽永叔時去五代甚近沙陀
世次已不得詳其為唐人傳謂太祖四弟皆不知其父
母名號至國昌字德興紀亦遺之是二碑永叔亦未之
見也　按五代史後唐莊宗先號朱邪出西突厥後世
别號曰沙陀德宗時有朱邪盡忠者為吐畨賛普所殺
子執宜歸唐居定襄其部落萬騎皆驍勇號沙陀軍執
宜死其子曰赤心懿宗咸通中神䇿大將康承訓討龎
勛於徐州以朱邪赤心為大原行營招討沙陀三部落
軍使從討勛拜單于大都䕶鎮武軍節度使賜姓名李
國昌屬籍沙陀益横恣懿宗徙國昌雲州刺史大同軍
防禦使稱疾拒命子克用為雲州守提師殺使遂殺大
同軍防禦使段文楚據雲州自稱留後唐以太僕卿盧
簡方為振武節度使㑹幽并兵討之簡方軍潰沙陀愈
侵掠代北為邊患明年僖宗立以李鈞為靈武節度使
以招輯之拜克用大同軍防禦使居乆之國昌出擊党
項吐渾赫連鐸襲破振武克用聞之自雲州徃迎國昌
而雲州人亦閉闗拒之國昌父子無所歸因掠蔚朔間
得兵三千僖宗拜鐸大同軍使以李鈞為代北招討使
以討沙陀唐兵數敗沙陀益熾北據蔚朔南侵忻代嵐
石至於太谷廣明元年李琢李可舉赫連鐸㑹擊沙陀
克用叔父李友金以蔚朔州降唐可舉琢又連敗之沙
陀大潰克用父子亡入契丹克用少驍勇軍中號曰李
鵶兒其一目眇及其貴也又號獨眼龍居乆之又懼契
丹圖已時從羣豪射獵羣豪皆服黄巢已陷京師中和
元年代北起軍使陳景思發沙陀先降者與吐渾等萬
人赴京至絳沙陀掠而還景思承制以克用為代州刺
史雁門以北行營節度使率畨漢萬人過太原又大掠
還二年十一月景思克用復以步騎萬七千赴京師正
月至河中巢黨驚曰鵶兒軍至矣遂連敗賊兵是時諸
鎮兵皆㑹長安大戰渭橋賊敗走入城克用乗勝追之
自光泰門先入戰望春宫昇陽殿巢南走京師平克用
功第一拜檢校司空同中書門下平章事河東節度使
以國昌為雁門以北行營節度使十月國昌卒未十年
克用封晉王數年亦卒子存朂嗣晉王十餘年梁滅唐
存朂即皇帝位繼唐祚立髙祖太宗以下七廟尊祖考
曽祖執宜祖妣崔氏皆諡曰昭烈廟號懿祖祖國昌祖
妣秦氏皆諡曰文景廟號獻祖考克用諡曰武廟號太
祖立廟於太原
　　　唐福建觀察使司徒陳公墓誌
公諱巖字夢臣閩建州人鄉進士黄璞撰文安定胡兆
祉書景福二年八月立　按朱子綱目僖宗中和四年
甲辰十二月以陳巖為福建觀察使初黄巢轉掠福建
建州人陳巖聚衆數千保鄉里號九龍軍觀察使鄭鎰
表以自代巖為治有威惠閩人安之　昭宗二年辛亥
十二月福建觀察使陳巖卒巖疾病遣使召泉州刺史
王潮欲授以軍政未至而卒都將范暉諷將士推已為
留後發兵拒潮潮遣弟審知攻福州入其城潮自稱留
後素服塟巖以女妻其子延晦厚撫其家　康煕甲申
九月石工有以舊銘石来求售者諦視知為陳公墓誌
歎詫乆之衆議舁置郡庠按黄巢之亂塗毒中原至於
陷京師惟沙陀李克用破之於北陳公驅之於南李氏
竟代唐而有天下為唐室立九廟陳公於南方觀察九
載授軍柄於王潮以及審知奉唐正朔念餘年保境息
民陳公之功德於閩甚鉅璞銘文叙次頗詳誌云厝於
閩縣敦業鄉太平里宋太平興國間析置懐安縣前明
萬厯併入侯官今北郊三十八都是也此石出於北郊
村民黄福之家福於屋後浚溝得之遂加發掘見壙中
石室規制宏壯時鄉隣多目擊者傖父俗兒烏知其為
名賢蟄骨之區而䕶惜之哉乙酉春仲諸生陳祈廣等
相率上其事於制府牒下有司乃有豪强奄有其地欲
毁古塜而作新墳多方狡辯展轉支離甚至指銘文厝
字為非葬夫篆額明書墓誌銘矣今以為非葬則孝經
云卜其宅兆而安厝之者非歟終則摭建寧縣誌以為
疑案夫纂輯志乗出於後人之手攷據失實如李忠定
公墓今在侯官桐口大家山而邵武郡誌無錫縣誌皆
載有公墓朱夫子墓今在建陽考亭山而徽郡誌亦載
有公墓此類殊多即建寧縣誌亦云今已無跡矣其出
流傳附㑹可知豈若誌銘為當年殉葬法物大書深刻
正以防陵谷之變遷為千古不磨者哉有司一惟豪强
之言是聴諸生數屈辱於公庭灰心結舌以古憲之豐
功偉烈一坏莫保吁可勝歎哉予於唐末既得沙陀李
氏二殘碑今又得讀陳公墓誌竊歎二人功蹟相類㫁
碣荒碑皆可寳也代州誌載晉王墓明時為土人所發
能見夢於神宗官為完之豈陳公一代人傑而今靈爽
遂爾銷沉哉可慨也
　　　晉王李克用北岳廟題記
河東節度使檢校太保同中書門下平章事隴西郡王
李克用以幽鎮侵擾中山領畨漢歩騎五十萬衆親来
救援與易定司空同申祈禱翌日過常山問罪時中和
五年二月二十一日克用記易定節度使檢校司空王
處存看題至三月十七日以幽州請就和好遂却班師再
謁晬容兼申賽謝便取飛狐路却歸河東克用重記天
㑹十二年七月六日尚書都官員外郎知曲陽縣事髙
君陳摹刋　朱彛尊曰文稱中和五年二月者即光啓
元年考僖宗以是年二月至鳯翔三月還京改元之詔
㫖未下通鑑遣將康君立救處存兩題名則云領畨漢
兵五十萬衆親来救援與通鑑異文云至三月幽州請
就和好遂班師取飛狐路却歸河東則又史所不及載
者
　
　
　
　
　
　
　来齋金石刻考略卷下
