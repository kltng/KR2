#+TITLE: 崇陽石刻集記-清-葉封
#+DATE: 2016-06-11 12:22:43
#+SOURCE: github.com/kanripo/KR2n0041 master dd79b0c2                
欽定四庫全書　　　　　史部十四
　嵩陽石刻集記　　　　　目錄類二(金石之屬/)
　　提要
　　　　(臣/)等謹案嵩陽石刻集記二卷
　　　國朝葉封撰封字井叔黄州人順治己亥進士
　　　　官至工部虞衡司主事是編乃康熙癸丑封
　　　　官登封知縣時作也登封地在嵩山南故其
　　　　所録碑刻以嵩陽為名考此書初出之時顧
　　　　炎武潘耒皆嘗議之炎武之言曰開母廟石
　　　　闕銘重曰二字出楚辭逺遊篇所謂言之不
　　　　足而長言之也井叔誤以為重日而言是年
　　　　月一行按此一行今存六字二年之下重曰
　　　　之上空石未鐫益明其非紀日矣耒之言曰
　　　　太安二年後魏中嶽廟碑今在登封縣天寳
　　　　十四載少林寺還天王師子記今在少林寺
　　　　井叔石刻集記不知何以遺之此其説誠然
　　　　然炎武金石文字記采此記者不一而足而
　　　　景日昣説嵩金石類亦全用此記古今金石
　　　　之書其備載全文者在宋惟洪适之隸釋隸
　　　　續在明惟都穆之金薤琳瑯餘不過題跋而
　　　　已此書録取碑文便於㕘考漢嵩山太室神
　　　　闕銘開母廟石闕銘少室神道石闕銘以及
　　　　唐之則天封祀壇碑夏日逰石淙詩歐陽趙
　　　　洪皆失載而此記能收之洪書但載漢魏歐
　　　　趙二録僅迄五代此書載及宋金元明東魏
　　　　嵩陽寺碑文東譌柬矩譌短馴譌巡苑譌菀
　　　　洋譌庠此書能是正之王士禎蠶尾集有封
　　　　墓誌稱其精爾雅説文訓故工於篆隸又稱
　　　　其手輯嵩志二十一卷復旁搜漢唐以來碑
　　　　版文字别為石刻集記二卷辨證精博人比
　　　　之劉原父薛尚功則當時亦重其書矣乾隆
　　　　四十六年三月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　　總　校　官(臣/)陸　費　墀
欽定四庫全書
　嵩陽石刻集記卷上
　　　　　　　　　　　　工部主事葉封撰
東漢(篆書/)
　開母廟石闕銘(按嵩髙志開作啟崔融啟母廟碑/云漢避景帝諱改啟之字曰開)
(闕/)　　開母廟(闕/)　神道闕(闕/)太守(闕/)　朱寵丞零(闕/)
泉陵薛政五官掾隂林户曹史夏效監掾陳修長西河
圜陽馮寶丞漢陽冀祕俊廷掾趙穆戸曹史張詩將作
掾嚴壽佐左福
(闕/)　　　　　百川柏鯀稱遂(闕/)　　　　　浩浩下
民震驚(闕/)　　　　寫𤣥九山甄旅(闕/)
漢山辛癸之間(闕/)　　　　　斯民同心濟(闕/)
　　　　朁又遭亂秦(闕/)　　　　　馮神翩彼飛雉
(闕/)　　　　　符瑞靈支挺生(闕/)　　　　　穆清興
雲降雨(闕/)　　　　　不歇比性乾坤(闕/)
我君千秋萬祀(闕/)　　　　　銘功昭眡後昆(闕/)
　延光二年(闕/)　重日
(闕/)　　　　　　　徳洋溢而溥優(闕/)　　　　　則
文燿以消㨱(闕/)　　　　　皇極正而降休(闕/)
　　芬兹楙于圃疇(闕/)　　　　　木連理于芊條(闕/)
　　　　　胙日新而累熹(闕/)　　　　　咸來王而
㑹朝(闕/)　　　　　九域(闕/)其修治(闕/)　　　　　祀
聖母虖山隅
　　右開母廟石闕題銘今見存篆書凡三十二行前
　　題名十行行七字内第三行止六字以少室石闕
　　所列銜名參考之則此各行之上無闕文也後二
　　銘共二十二行内前銘十行年月一行行十二字
　　今止存六字後銘今止存九行每行以志載本文
　　考之所闕多寡不齊今亦止存六字　按嵩髙志
　　云啟母廟石闕在啟母石正南漢安帝延光二年
　　潁川守朱寵造闕銘載藝文今以志載本文考之
　　前銘每行又闕三字葢又亡其原石一層矣後銘
　　尤參差並闕後神(闕/)亨而飴格釐我后以萬祺于
　　(闕/)樂而㒺(闕/)永歴載而保之四句又志未載木連
　　理于芊條六字及前題名附記于此　又按闕式
　　以石條纍砌如墻而闕其中石質甚粗劣空地間
　　刻雜花紋亦不工細即本篆文亦未盡善也但嵩
　　山絶無漢時碑碣此與少室石闕同為最古悉録
　　之以備考　㨱叶夷周切條叶徒鏐切朝叶張流
　　切隅叶魚侯切葢古韻也熹治與祺之為一韻但
　　與朝隅隔韻相叶又一體耳修條本文俱從彳並
　　附記之
　少室神道石闕題名
(闕/)　林芝(闕/)日月而(闕/)　　　三月三日郡陽城縣興
治神道(闕/)　　　君丞零陵泉陵薛政五官掾隂林户
曹史夏效監廟掾辛述長西河圜陽馮寳丞漢陽冀袐
俊廷掾趙穆户曹史張詩將作掾嚴壽廟佐向猛趙始
　　右少室神道石闕題名篆書在少室東邢家舖西
　　今可摹搨者凡二十一行行四字以郡陽城縣推
　　之則郡字上似應尚有二字以丞零陵以下與啟
　　母廟闕參考之則似無闕文也按薛政等銜名與
　　啟母廟題名大同小異其同為漢安帝年間物無
　　疑矣但有題名而亡其銘辭以臆度之其(闕/)　林
　　芝至三月三日四行似屬所題之尾而郡陽城縣
　　一行乃起首處也識以俟考　闕式與啟母廟闕
　　同
東魏(隸書/)
　嵩陽寺碑(附唐初題字/)
中嶽嵩陽寺碑銘序
夫至理空淨非大智無以寄其言法身凝(闕/)非妙信無
以感其像故託金軀于至敬之國布慈雲于多士之世
顯皮紙骨筆之重半偈亡身之貴是以須達崇善塡金
弗悋優王仰戀鐫檀寫眞斯皆聖人留軌為物樹業故
然乃遺形八方還昇慧頂有大徳沙門生禪師游三空
以歸眞􁆑法流而御世控三車而徽蹤秉常樂而徯軌
隠顯無方沈浮崧嶺道風逺被徳香普薫乃皇帝傾心
以師資朝野望風而屈䣛此山先來未有塔廟禪師將
欲接引四生永辭沸鑊拯拔羣品逺離炎罏卜兹福地
創立神塲當中嶽之要害對衆術之樞外乃北背髙峯
南臨廣陌西帶濬澗東(本文/作東)接修林于太和八年嵗次
甲子建造伽藍築立塔殿布置僧坊畧深梗概公王卿
士咸發(闕/)向之心凡厥庻民並欣喜捨之志司空公裴
衍㫺在齊都欽承師徳願歸中國為寺檀主本願既從
雲歸(闕/)　禪師乃搆千善靈塔二十五層始就七級緣
差中止而七層之狀逺望則迢亭巍峩仰參天漢近視
則(闕/)嵬儼嶷旁魄絶望自佛法光興未有斯壯也禪師
指麾成之匪日禪師(闕/)後雖復名工巧匠無能陟其嶮
峭禪師大弟子沙門二統倫豔二法師並妙思淵賾神智
難量繼軌四依津(闕/)　世覺華散藻戒香氛馥與諸同
志以師遺功成兹洪業分(闕/)餘塼更(闕/)兩塔並各七層
仰副師願殊特妙巧劖創秀出塔殿宫堂星羅棊布内
外圖寫(闕/)生(闕/)　十方尊儀無量億數(闕/)　金為相裁
玉成豪(即毫/字)瓌碧煜爍丹彩絢燿色煥(闕/)　光煇宇宙
異類衆多㒺知厝緒龕房禪室側(闕/)環繞徑閣通門前
後樓榭墻廓重複菀衍(當作/蜿蜒)逶迤規而有楷矩(本文/作短)而
有則溝霤筧泉四殖甘果栁褭長條松擎圎葢池荷炤
灼翠葉紅輝㣲波碧澈潺流灒漱異禽馴(本文/作廵)獸飲啄
相鳴碩學名賢踵武相望引房清誦列舘法言洪鐘一
扣應眞四集唄響八飛香煙似霧䖍禮禪(闕/)六時靡輟
方為衆聖萬劫之靈塲八輩十方三世之苑(本文/作菀)囿也
天平二年四月八日倫豔二統乃刊石樹碑雕飾尊像
贊貽嘉福顯彰聖儀髙足大沙門統遵法師忘懷體道
戒珠皎潔仁智眀敏器宇汪洋(本文/作庠)開妙思于三空之
表顯眞如于四忍之外接引羣生舟航巨海率諸邑義
繕立天宫慗修嚴麗兼造白玊像一龕眷屬侍御剞劂
鐫磨妙匠精巧三十二滿八十好圓色揜耀靈光暉夜
兔以諸勝善仰資皇帝聖歴無窮國境泰寧太后徳被
蒼海永保仁齡預捨一豪同登我淨若見若聞等一常
樂傍盡邊塵後窮來際咸鍾此福其詞曰眀眀大聖皎
皎無著至(闕/)至妙湛然常樂無像無言形名應世七歩
舉手播宣苦諦聲光振動濯我塵滯化息雙林終歸實
際金儀言寢塔像勃興香尊避坐多寶踊昇為模為楷
永劫祗承維大沙門權機應付英風秀朗𢎞通常住道
徳芳烈帝后欽裕搆造靈基朝野傾務(當作/騖)逺摹妙喜
近光祗樹惟聖惟賢爰依爰附億兆來蘓天龍虔仰城
芥千空此基無爽
大唐麟徳元年嵗次甲子九月景午朔十五日庚申從
嵩陽觀移來㑹善寺立(按此三十字正書另勒碑末/)
　　右嵩陽寺碑銘東魏天平二年刋石唐麟徳元年
　　移立于㑹善寺者也無撰書姓名按文内如東譌
　　東矩譌短馴譌廵苑譌菀洋譌庠等字則其非名
　　筆可知然筆法頗含風致嵩自啟母諸闕漢篆外
　　絶無唐以上書故備録之　又按此碑上截刻佛
　　相雕鏤層叠佛相隆起餘地鐫平此文刻于下截
　　當碑四分之一其字之上方又刋空方六寸許深
　　入二寸許葢其規製亦迥異後代也北齊諸碑亦
　　率類此
唐一(隸書/)
　潘尊師碣文
唐黙僊中嶽體𤣥先生太中大夫潘尊師碣文并序
雍州司功王適撰序弟子中巖道士(闕/)馬(闕/)　書
古偁列僊自黄帝尚矣或解形黙遯或練氣昭升然業
與代殊古將今逺聞之者不見見之者不留世智以局
守增疑神人以宻化為貴故其道彌大其議彌乖非理
契㝠通精存𤣥覧者不可得而論已尊師趙國贊皇青
山里人也族潘氏名師正字子眞唐嵩山上清之全眞
者也尊師體元和之精含太素之氣誕彌之夕景光充
廬客曰此天階之祥非世貴者既而生有僊骨幼無童
心足蹈龜文手垂過厀風儀盅(說文器虚/也直弓切)秀操履幽貞
年十二通春秋及禮見黄老之㫖薄儒墨之言白雲在
天心已遐矣十三喪母氏攀墳柏以泣血伏塜廬而摧
心緬維大孝嚴天非負土之義愼終崇徳實致福之基
大業云季囘手謝俗啟金丹之術祈玉清之臺却粒而
練肌鬻菁以虚藏身外無影骨間有聲時升𤣥眞人王
君居在茅山山有華陽洞天羣僊之府乃負笈潛徃結
草幽居受祕録于金壇奉𤣥文于石室王君以尊師名
著紫簡業盛黄邱指以所居告歸中嶽于是朅來上國
賁趾中經潄隂嶼之雙泉庇陽崖于二室寢㝠孤宙垂
將十年以其樵歌尚通隠迹或至歴羣崖以選勝窮絶
界而擇幽得逍遥谷者有古僊之迹雄峯晃朗抗升天
之階牝谷空蒙(本文/作冡)洞入㝠之路于是因林石結茅構
燒楓柏而戒竫練松􁌂以存精志逸翔雲神含浩氣吞
沆瀣以龜息吸矞皇以龍盤青古不留丹田已見㝠􁒛
五紀邈與代殊想望三清悠然景㑹上元三年天皇大
帝幸洛都睎嵩阜謁三元之洞徴六甲之圖尊師以道
有所申貴有所屈竟不屑命對以無為後年廵豫許京
屬想太室願言霄極佇降雲軺師仍隠几謝以幽疾至
調露元祀月維孟冬天子廼卬運堯心夙整軒御萬騎
雲躍六龍天飛清碧瑶之壇訪皇人之道㑹師于嵩陽
觀焉時天册金輪聖神皇帝潛光寳緯佐理瑶房深祈
絳闕之遊遥契紫元之妙霓裝羽從齋心致謁既而皇
眷靡斁青谿尚深乃税法駕尋𤣥畤風伯淨壑雨師空
巖日月按晷以流光星辰環拱而列曜抪(説文捫持/也普胡切)紫
蘭以承玊輦闢丹桂而交翠旗天歩穆清雲居攸止鴻
崖赩以抗室赤松森而環階藥銚絶煙無若火化林扉
擁霧有同巢居天皇乃幸結茅御蟠木訪天人之際究
性命之元欣然順風歎以頽景睿情遐佇欲罷不能爰
制有司就師立觀即于逍遥隠谷建隆唐焉神皇雅尚
僊圖永懷祕訣每洒心咨道探賾求眞希歩景于青元
想餐霞于紫府嘗致書曰九宫神祕顧已通其大綱太
乙紫房猶未解其深㫖尊師㣲言盅荅祕世莫聞眀年
仲春上又以乘輿歩輦致師于洛城西宫經罼圭之禁
林造上陽之僊閣龍香竟路羽葢駢陰天子側席齋宫
虚䘳宣室是日八風澂景五雲卿靄萬姓躊躇以聳矚
百神翕習而發幽眞與聖㝠顯與晦接逖聽千古斯其
一交者矣㝷而瑞節言旋攀石梁之幽阻神眷動思賦
瑶池之浩歌遷延永懷㤅而不及乃降制命以嵩陽觀
為奉天宫苑接隆唐地鄰隠谷左闢僊遊之路右啟尋
眞之門丹陛亘于雲扃紫㣲通于煙幌大帝于是排閶
闔弛鉤敶起􁡤嵼御嶙峋屏中侍肅外臣若㤀天下窅
然踰旬後年復降師于金闕亭問三洞之階稽七眞之
祕神皇親饌金鼎而獻玉廚五芝雲敷八桂霜靡允執
天師之禮以旌問道之勤又以功徳事咨祈景福乃于
太子甲第建𢎞道之壇老君壽宫立𤣥元之觀二名禀
于師(闕/)雙榜題于帝筆有制屈徳遥統其綱將以光振
玉司慶㳑(當作/溢)瓊府上乃降雲宇幸觀風命百寮敶九
部衣冠趨而銅路咽鐘鼓奏而天津沸龍旗鶴葢紛以
揮霍僊童靈妃忽其倐閃湏臾聲散景滅若届殊庭月
曙煙飛已尋幽谷斯亦上九不疑之遯反一無跡之行
焉其後乘輿屢陟山宫必敶襄野之問尊師深視絶景
不降河宗之居雖甫對雲霓類蓬壺之怳忽而𤣥通夢
寐若(闕/)庭之肸蠁永淳元年正月乙未崇朝風霽乙夜
雲滅忽而有聞若萬籟聚徐而聽之則五音龢非大帝
之樂聲即𤣥都之僊韻中使具以狀聞帝曰潘尊師其
升乎即日駕幸奉天上謁虚室帝子扈蹕王姬陪輦暨
于寒峯戢景旰谷生隂黄竹申悲邱陵有贈尋而髙宗
厭世乘彼白雲我師寧極獨守𤣥牝後年季夏一日謂
弟子曰吾獲保兹嶺于今五十餘年靈異在谷僊鶴滿
野俾吾不接萬乘之尊亦庶㡬乎輕舉矣今名登𤣥録
身歴太隂升𤣥之言信吾命也是朔之夕辰烏麗天鹿
鳴羣山雉雊衆谷翊日師曰吾其蛻矣乃闔門入靜端
坐焚香月至于望日臨于甲命香水投青符浴蘭房扳
紫褐曰反吾瀞(説文無薉/也疾正切)矣亭午將化留此十旬歸吾
石室乃遺形隠景濟神幽欻(説文有所吹/起許物切)于時紫氣氛
氲以旁燭紅雲蕭索而上延郁行芳藻流晷煙靄之表
若有人焉聖神皇帝聞而興感乃降寳命式謚松扃曰
去年冬晚軒皇之駕不追今歳秋寒廣成之居又􁒛以
此哀悼情何可任贈太中大夫追謚曰體𤣥先生昭國
禮也尊師業尚盅宻勤毖幽深理心事天所寳惟嗇絶
聖棄智不曜其光故眞感㝠期珍圖祕學性與天道不
可得而聞也若乃崇標曠迹遐情逺意志摩青雲蓬視
紫闥每歎曰大丈夫業于道不能投身霄嶺滅景雲林
而疲疴此山以煩世主吾之過乎遂欲東求蓬萊孤舟
入海屬天皇敦篤斯道祈欵逾深遲躕山隅絶䇿未徃
既而金格有命鑣轡遺區於戯㫺姑射有神人堯輕天
下空峒有至道軒屈順風𤣥眞髙蹤萬古同徳何其盛
哉尊師有弟子十人並僊階之秀然鸞姿鳳骨眇㤅雲
松者惟潁川韓法昭皆禀訓瑶庭密受瓊室專太清之
業遺下僊之儔谷汲芝耕服勤于我葢歴嵗紀也昭等
永惟尊師靈迹洞業髙深邁古而棄世徃矣其若之何
乃琢石幽山申頌𤣥徳其頌曰漢帝得道白日登天赤
松度世紫嶽乘煙業祕千古精淪九僊眞蹤誰嗣猗吾
體𤣥(其一/)體𤣥誰何僊骨天植沖而神秀幼有至徳雲
性鴻騫㝠心龜息𤣥風獨邁白賁無飾(其二/)金陵福地
茅山洞天髙眞靈景終古貞全寥寥太素𣺌𣺌升𤣥惟
我師友負笈徃焉(其三/)始受玉書即入瓊室機先體二
道惟得一學備青台化窮丹術餐霞允矣抱景期畢(其/)
(四/)𤣥眞有命黄邱是理煙駕來歸雲林萃止保光藏密
㝠機畏美㟪􁫻與居象罔而已(其五/)有唐天子樂我雲
僊芝駕羽葢蜺旌鳳旃齋心來謁契道忘筌瑶池一去
鼎化千年(其六/)煌煌女希繼天而立黑龍既濟丹鳳攸
集宗我仁師緬懷眞級紫房問道青元廼習(其七/)𤣥功
聿就洞業克成青童肅謁絳虬來迎揮神黙解臥升霄
行去去金闕悠悠玊清(其八/)巖幽碧洞峯秀金臺少君
斯舉青子時來貞松雲鬱虚室霞開永言千載歸鶴徘
徊
大周聖歴二年太嵗己亥二月八日建立
　　右潘尊師碣文王適撰道士(闕/)馬(闕/)　書在老君
　　洞南即志所稱逍遥谷也用筆稍肥姿致遒媚文
　　亦清麗可誦録之
　嵩陽觀紀聖徳碑
大唐嵩陽觀紀聖徳感應頌
開府儀同三司行尚書左僕射兼右相吏部尚書崇𤣥
舘大學士集賢院學士朔方節度等副大使修國史上
柱國臣林甫上太中大夫守河南尹河南水陸運使上
柱國賜紫金魚袋兼東京留守判留司尚書省事臣裴
迥題額
域中之大有四道為之首而王者統焉方外之人有五
神為之目而聖者用焉非道也無以致神非神也莫能
感聖自炎師水玉軒訪峒山窅藐汾陽徘徊河上且猶
私一已之利屈萬乘之尊或得之而不存或求之而不
及則未有𢎞心六合𤣥化被于海隅滌覽九重異人臻
于闕下密傳僊契潛役神功端拱紫庭坐進金鼎如我
開元天寶聖文神武皇帝之至感也葢徳邁者其業崇
道𢎞者其化博上初戡巨難纂睿圖以為唐虞盛理教
人而已矣乃昭禮物考經志于是乎帝典王綱罔不畢
備及夫一戎夏致邕熙又以為軒昊上徳恭已而已矣
乃敦清靜復淳朴於是乎偃甲垂衣示于無欲故載歴
三紀功苞九皇乃時有眞人方士不召而至者儼然而
進曰臣聞㫺者太初之先也嘗有受命握符一君千嵗
後代聖人順其外為封禪修其中為導養故玊檢有不
死之名金丹為長生之要五三以降兹道蔑聞陛下承
紫氣之眞宗接黄神之逺運玉檢之文已備金丹之騐
未彰天將授之其在今矣上覽其議而告之言朕聞神
丹者有琅玕雪霜三化五轉太乙得之為上帝之伯元
君得之為下教之尊必將假無為之功任自然之力乃
可就矣于是考靈跡求福庭以為嵩陽觀者神嶽之宅
眞僊都之標勝直中天晷景之正記烈祖廵遊之所抱
汝含潁風交雨㑹隂陽之所烝液偓佺之所徃還丹竈
琳堂徃徃而在乃命道士孫太沖親承密詔對授眞訣
一之日披圖于天府二之日陳醮于山壇然後俾太乙
啟鑪陵陽傳火積炭于廡下投藥于鼎中固以扃鐍窒
其窻户隙光不容人跡罕到自河尹官屬邑宰吏寮目
對封泥手連印署太沖乃與中使薛履信銜命而東渉
海沂過䝉羽行且千里歸已十旬然後尅日聚觀開封
發印餘燼未滅還丹赫然則已六轉矣眀年移藥於緱
氏山升僊太子廟其役制之功神異之效又如初焉每
至降御詞陳祝册紫泥素表倐忽飛天𤣥酒玉桮繽紛
移座祠官􁂚眙供吏驚嘑靈貺昭荅有如此者其餘瑞
鶴卿雲祥光祕語匪朝伊夕不可勝記按中丹經云金
華符成威光鼎就則有朱鳥呈異白日激輝斯非類乎
九轉既畢馳驛以獻聖上方滌慮穆清齋心虚白神期
應㑹如合契焉于是三事百寮奉觴稱賀曰陛下撫羣
黎而歸壽域上眞降殊休而報聖徳神丹一御與天無
極且夫𢎞化至道先烈也還風太初昌運也異人委質
聖感也靈藥薦壽天符也此四者皇圖帝載所未聞焉
㣲臣預春秋之徒忝申甫之地上清事隠非魯册之敢
徴大洞功成豈周頌之能紀強銘琬琰永播乾坤其辭
曰太古兮上皇千嵗兮一君自軒轅兮獨徃遂歴代兮
無聞有唐兮英聖六葉兮十紀惟天寶兮合符故淳風
兮變始嵩有峯兮潁有瀾交靈氣兮集僊壇資聖壽兮
效神丹神丹御兮福庭㑹虹蜺旗兮紫雲葢臨萬邦兮
彌億載
天寶三載二月五日建(按此九字篆書/)
朝散大夫檢校尚書金部員外郎上柱國臣徐浩書
　　右紀聖徳感應頌李林甫撰徐浩書在嵩陽宫按
　　王世貞跋云書為徐浩古隸與帝隸法絶相類雖
　　以肉勝亦自有態可寶也予以為書法遒整無一
　　懈筆論者謂其力如怒猊抉石渴驥奔泉信哉故
　　備録之　又按此碑甚髙大左右旁刻花紋亦甚
　　工細在風日中歴嵗乆逺而絶無損蝕又其獨異
　　者
　㑹善寺戒壇記
嵩山㑹善寺戒壇記
汝州刺史兼御史中丞陸長源撰
嵩髙得天下之中也所謂名山福地異人靈跡徃徃而
有漢晉間髙僧植貝多子于西峯一年三花因為浮圖
遂為寰中之眞境又有兩阜中斷豁為石門飛流縈囘
以噴薄喬木森竦以布䕶先是有髙僧𤣥同律師一行
禪師鏟林巖之欹傾塡乳竇之䆗窱甃玉立殿結瓊搆
廊旃檀為香林琉璃為寶地遂置五佛正思惟戒壇思
惟者以佛在貝多樹下思惟因名貝多為思惟即三花
之義在此自河洛煙塵塔廟崩褫上都安國寺臨壇大
徳乘如修慈業廣秉律道尊志度有緣法庇羣動慨兹
堙墜遂為聞徹尋有詔申命安國寺上座藏用聖善寺
大徳行嚴㑹善寺大徳靈珍惠海等住持每年建方等
道場四時講律藏用上人逸躅徧尋髙情獨邁美殿塔
之嚴麗賞泉石之勝絶其跡不朽其教益𢎞于是鐘梵
相聞幡葢交䕃豈獨鑪峯名嶽空記逺公之行沃洲精
舍重述道林之跡時貞元十一祀龍集乙亥大火西流
之月也河南陸郢書
　　右戒壇記陸長源撰陸郢書在㑹善寺代宗手敕
　　碑隂按袁宏道嵩遊記稱其隸法遒逸今觀其書
　　雖遜潘碣然筆頗秀健無眀皇時肥重習氣陶宗
　　儀書史㑹要亦稱郢善書詳見趙眀誠金石録存
　　之
唐二(正書/)
　天后詩書碑
大唐天后御製詩一首(并序/五言)
從駕幸少林寺覩先妃營建之所倍切焭衿(當作/營矜)逾悽
逺慕聊題即事用述悲懐
陪鑾游柰苑侍賞出蘭闈雲偃攢峯葢霞低挿浪旂日
宫疏澗户月殿啟巖扉金輪轉金地香閣曵香衣鐸吟
輕吹發幡揺薄霧霏㫺遇焚芝火山紅匝野飛花臺無
半影蓮塔有全輝實賴能仁力攸資善逝威慈緣興福
緒于此罄歸依風枝不可靜泣血竟何追
大唐天后御製書一首
暑候將闌炎序彌溽山林靜寂梵宇清虚晏坐經行想
當休悆弟子前隨鳳駕過謁鷲巖觀寶塔以徘徊覩先
妃之淨業薰修之所猶未畢功一見悲驚萬感兼集攀
光寶樹載深風樹之哀弔影珠泉更積寒泉之思弟子
自惟薄祐鎭切焭懷每届秋期倍軫摧心之痛炎涼遞
運逾添切骨之哀未極三旬頻鍾二忌恨乘時而更恨
悲踐露而逾悲惟託福田少申荒思今欲續成先志重
置莊嚴故遣三思齎金絹等物徃彼就師平章幸識斯
意即務修營望及諱辰終此功徳所冀罄斯誠懇以奉
津梁稍宣資助之懷微慰焭迷之緒畧書示意指不多
云
永淳二年九月二十五日司門郎中太孫諮議王知敬
書
　　右天后詩書各一首共一碑王知敬書在少林寺
　　按知敬有奉敕書金剛經今在寺壁間字多剝落
　　而此碑獨完好如新
　夏日游石淙詩(刪九首/)
夏日游石淙詩並序
聖製
若夫圓嶠方壺渉滄波而靡際金臺玉闕陟𤣥圃而無
階惟聞山海之經空覽神僊之記爰有石淙者即平樂
澗也爾其近接嵩嶺俯届箕峯瞻少室兮若蓮睇潁川
兮如帶既而躡﨑嶇之山徑䕃䝉宻之藤蘿洶涌洪湍
落虚潭而送響髙低翠壁列幽澗而開筵密葉舒帷屏
梅氛而蕩燠疎松引吹清麥候以含涼就林藪而王心
神對煙霞而滌塵累森沈邱壑即是桃源淼漫平流還
浮竹箭網薜茘而成帳聳蓮石而如樓洞口全開溜千
年之芳髓山腰半坼吐十里之香粳無煩崑閬之遊自
然形勝之所當使人題綵翰各寫瓊篇庶無滯于幽棲
冀不孤于泉石各題四韻咸賦七言
侍游應制
　　　　　内史臣狄仁傑上
宸暉降望金輿轉仙路崢嶸碧洞幽羽㐲遥迎鸞鶴駕
帷宫直坐鳳麟洲飛泉灑液恒疑雨宻樹含涼鎭似秋
老臣預陪𤣥圃晏餘年方共赤松遊
　　　　　奉宸令臣張易之上
六龍驤首曉駸駸七聖陪軒集潁隂千丈松蘿交翠幕
一邱山水當鳴琴青鳥白雲王母使垂藤斷葛野人心
山中日暮幽巖下泠然香吹落花深
　　　　　鸞臺侍郎臣李嶠上
羽葢龍旗下絶㝠蘭除薜幄坐雲扃鳥和百籟疑調管
花發千巖似畵屏金竈浮煙朝漠漠石牀寒水夜泠泠
自然碧洞窺僊境何必丹邱是福庭
　　　　　鳳閣侍郎臣蘇味道上
琱輿藻衛擁千官仙洞靈谿訪九丹隠曖源花迷近路
參差嶺竹掃危壇重崖對聳霞文駮瀑(本文/作曝)水交飛雨
氣寒日落宸襟有餘興徘徊周矖駐歸鑾
　　　　　夏官侍郎臣姚元崇上
二室三塗光地險均霜揆日處天中石泉石鏡恒留月
山鳥山花競逐風周王乆謝瑶池賞漢主懸慙玊樹宫
别有祥煙伴佳氣能隨輕輦共蔥蔥
　　　　　鳳閣舍人臣崔融上
洞口僊巖類削成泉香石冷晝含清龍旗畫月中天下
鳳管披雲此地迎樹作帷屏陽景翳芝如宫闕夏涼生
今朝出豫臨𤣥圃眀日陪遊向赤城
　　　　　奉宸大夫汾隂縣開國男臣薛曜上
玉洞幽尋更是天朱霞綠景鎮韶年飛花藉藉迷行路
囀鳥遥遥作管弦霧隠長林成翠幄風吹細雨即虹(當/作)
(紅/)泉此中碧酒恒參聖浪道崑山别有僊
　　　　　通事舍人臣沈佺期上
金輿旦下綠雲衢綵殿晴臨碧澗隅谿水泠泠雜行漏
巖煙片片遶香鑪仙人六膳調神鼎玉女三漿捧帝壺
自昔汾陽紆道駕何如太室覽真圖
大周乆視元年嵗次庚子律中㽔賔十九日丁夘左奉
宸大夫汾陽縣開國男臣薛曜奉敕書
　　右夏日遊石淙詩并序序天后自製薛曜奉敕書
　　刻石淙北崖上崖壁立臨水搨者鑿穴崖麓架木
　　為棧以摹之原詩十七首今録其佳者八首餘從
　　刪　今刪聖製皇太子顯相王旦武三思張昌宗
　　閻朝隠徐彦伯楊敬述于季子九首　按書史稱
　　武后喜作字嘗出新意增減前人筆畫為十九字
　　當時臣下章奏與天下書契咸用其字而文氏停
　　雲館帖載岳珂跋唐人摹王方慶通天帖云金輪
　　御朝始製十三字今帖嵗月皆用其體當以書史
　　十九字為確也此篇與封祀壇碑秋日宴石淙序
　　及潘尊師碣如天地日月初人聖生星君年正臣
　　載國等字悉從之今一依正文更定
　封祀壇碑
封祀壇碑并序
春官尚書監修國史上柱國梁王臣三思奉敕撰朝散
大夫守春官郎(闕/)
臣聞乾坤大象也張三光而列五嶽帝皇大寶也朝萬
國而禮百神然則歴考河圖傍稽洛䜟乘樞建極之義
(闕/)地羲農軒頊氏徃堯舜禹湯氏作邦畿則千八百國
封禪則七十二君惟臨日觀之岫纔越天齊之嶺猶且
鳴(闕/)動蹕(闕/)三花玊樹遥分神女之臺五色金芝下秀
仙人之窟仰通上帝之境俯枕中樞之甸風煙萬載徴
薦鯀而無聞霜露千秋(闕/)昌之日可以召玉帛可以勒
銀繩建顯號而施尊名飛英聲而騰茂實其惟我大周
乎大祖無(闕/)孝明(闕/)興王之祕籙運鵬海而首出躍龍
泉而髙視卷舒元氣分寶位于𤣥宫登歩太階受珍圖
于黄屋均兩曜而齊朗冠三(闕/)天册金輪聖神皇帝陛
下徇齊作后聰明為辟心懸萬月從鴈塔而乘時足馭
千花自龍宫而應運垂大造于沙(闕/)鼓(闕/)位祥龜負字
懸符啟夏之徴瑞馬呈圖豫送開虞之兆豈獨天浮紫
氣知赤帝之將興地暎虹(闕/)表朱宣之受命(闕/)之因葉
聚祥經誰識去來之果延妙相于丹扆降法身于紫極
湛然常樂輪風銷八柱之天寂爾圜明劍雨滅四維之
(闕/)踊懸石鏡于丹霄聖水潛開湛珠泉于碧浪澄漪寫
月非闗竹箭之流迥岫排雲何止蓮花之嶽遐循御歴
之王逺訪(闕/)至徳掩于百代宏猷超于萬葉謳歌纂籙
考符瑞于堯終獄訟膺期送休徴于舜禪八窻四闥之
制五室九房之躅(闕/)宫非待子輿之議懸寶思而不測
運靈襟而獨逺雕楹峻峙若鼇柱之臨空反宇中垂似
鵬雲之暎(闕/)鳳翔𤣥扈(闕/)紺席于鷄津開紫壇于龜浦
蒼龍曉闢鉤陳迴雙闕之前翠鳳晨張玉輦下三川之
上山分虎據指(闕/)　而(闕/)壤水控(闕/)之野開玉帳而鈐
士命金壇而拜將營分水月煙銷彭蠡之濵陳起山虹
霧廓洞庭之野三監縦慝七國連謀纔張(闕/)雲梯驅鴻
裝而驂鳳駕未若浪井常沸雲漿鎮涌流珠罕匹練玉
難儔偶西聖而為尊配東皇而保祚承雲調露(闕/)奏飛
龍逺叶髙陽之代鬼神無以祕其奥造化所以同其節
鯤池象浦纔居侯甸之中細栁蟠桃未出(闕/)畿之外掩
(闕/)庭而失所銅掌鑄于漢日金莖營于魏代空竭神仙
之望無階風化之美未有殊方送欵爭馳就(闕/)之心異
俗翹誠並(闕/)岹嶢而上秀山光拂逈疑覆鼎之黄雲珠
影浮空似臨圭之白日銅舟鐵軔淩幽駕險石砮玉環
馳煙驛(闕/)　鴻電委(闕/)鹿銀麞年趨於帝囿龍編列壤
遥通落鴈之峯象郡疏疆逺控跕鳶之水時驚蛇豕之
暴或縦豺狼之虐琱戈轉(闕/)甿俗皇威逺舉取八桂若
摧枯廟略㝠通殄三珠如拉朽煙塵息而九區靜文軌
同而萬方泰至若睿藻霞(闕/)至鶯啼草秀鴈飛木落丹
花翠柳送宇宙之春光玉露金風漲山川之秋氣披繡
闥而天歩敞雕軒而𤣥覽神遊(闕/)庾登而俗阜髙天降
祚先開雨粟之禎厚地鍾祥更錫歸禾之瑞艾韠知懼
草纓無犯鄭竹所以焚科燕棠由其輟詠(闕/)集黑玉來
而殷業泰龍飛白水赤伏至于劉亭鳳集岐山丹書下
于姬户今皇圖纂于七寶天册彰于萬嵗陶匏(闕/)列(闕/)
頭燕頷既巢于阿閣牛尾狼題方馴于禁籞山車澤馬
湊仙掖而駢闐丹甑黄銀擁神州而駱驛祥蓂候月(闕/)
晦朔而無(闕/)曠時殊貺咸不召而自來絶代洪禎固無
幽而不出于是三靈聳聴萬方翹首羣公陳禪草之儀
天子問宗祡之禮(闕/)者霧集(闕/)龍闈者雨驟宸儀迴暎
俄流黄道之暉仙渙遥垂忽降丹穹之液粤以天册萬
嵗二年𤣥(闕/)紀候(闕/)三界有昭蘇之樂皇恩與和氣同
泛帝澤共祥雲俱灑車書玉朔極遼而窮幽文物聲明
振天而動地皇王之(闕/)之樓法駕出銅駝之道人神分
衛飛蒙茸而走陸梁萬騎齊驅擁浮雲而騰轉電虹霓
作其旌斾霜雪為其劍㦸(闕/)帷宫欱野笙鏞交太一之
壇帳殿歕山鐘鼓沸天中之邑聖皇乃端瑞珽降雕輿
率百辟而虔肅契(闕/)神而(闕/)想(闕/)祥光下燭金沙孕彩
依輦道而分暉玉醴浮甘委行廚而蓄潤變溫景于黑
陸降仙禽于丹嶠木呈連理獸表同蹄(闕/)射牛之盛禮
鏤皇猷于翠碱騰帝徽于紫嶽煙雲動色標絶跡于千
年雷雨流恩洽殊私于萬類臣稟煦(闕/)　陶(闕/)牋而頌
徳抽兔豪而瀝思所冀皇猷永固將九地而齊貞帝祚
長隆與三天而共逺其詞曰洪鑪始闢大象初甄四溟
環地八柱承天江河噴薄日月迴旋三㣲遞徃五運更
遷(其/一)文物既叙皇王有作正位乾坤(闕/)弈三皇俱陳玉
帛各起壇場鳥魚符瑞茅黍徴祥寧臨太室空陟神房
(其/三)玉册延祚金輪馭極壇躍(闕/)中千花聳塔七寶(闕/)宫
傍周法界上達虚空長懸佛日永息魔風(其/五)峻極于天
鬱盤于地漢蹕徒擁虞巡莫至白(闕/)騰仙(闕/)疊跡蒼龍
希陪(闕/)輦願侍雲封蒲輪欲(闕/)芝誥俄従(其/七)鳳歴詳年
龜圖考日法駕將備乘輿乃出却望(闕/)門(闕/)臨(闕/)璋旌
旗焰焰宫徴鏘鏘天浮瑞日地燭神光(其/九)古樹三花仙
巖萬嵗銀繩是勒金(闕/)斯瘞業駕九皇功超(闕/)
　　右封祀壇碑武三思奉敕撰薛曜書在縣西萬羊
　　岡按此書結搆遒宻較石淙殊勝碑文凡三十六
　　行下截三尺餘剝落已盡文義難屬今于每行盡
　　處註闕字以識之其碑内書名今亦糢糊邑人傅
　　君作礪貽予舊本内有薛曜書名以此為据捫石
　　諦觀猶可識也
　金剛經(節録/)
金剛般若波羅蜜經
如是我聞一時佛在舍衛國祇樹給孤獨園與大比丘
衆千二百五十人俱爾時世尊(闕/)　　衣持鉢入舍衛
大城乞食於其城中次第乞已還至本處飯食訖收衣
鉢洗足已敷座而坐
須菩提於意云何須陁洹能作是念我得須陁洹果不
須菩提言不也世尊何以故須陁洹名為入流而(闕/)菩
提于意云何斯陁含能作是念我得斯陁含果不須菩
提言不也世尊何以故斯陁(闕/)　　徃來而實無徃來
是名斯陁含須菩提於意云何阿那含能作是念(闕/)
　那含果不須菩提言不也世尊何(闕/)那含須菩提於
意云何阿羅漢能作是念我得阿羅漢道不須菩提言
不也世尊何以(闕/)　　有法名阿羅漢世尊若阿羅漢
作是念我得阿羅漢道即為著我人衆生壽者世尊佛
說我得無諍三昧人中(闕/)我是離欲阿羅漢世尊我若
作是念我得阿羅漢道世尊則不說須菩提是樂阿蘭
那(闕/)　　須菩提實無所行而名須菩提是樂阿蘭那
行
大唐咸亨三(闕/)　　　　月戊午朔三日庚申挍書郎
少府監丞城門郎膳部員外郎守冀王友直𢎞文館王
知敬奉敇書
　　右金剛經王知敬奉敕書在少林寺殿後壁字多
　　剝落今節録之　按書史知敬工正行草峻利豐
　　秀尤善署書
　永泰寺庭西石幢
奉為開元天地大寶聖文神武應道皇帝敬造陁羅尼
幢
　　右石幢在永泰寺殿庭中東西各一此其在西幢
　　也幢八角上方一面題此二十二字字未佳録以
　　備考當時欵識其下方刻尊勝陁羅尼經節録如
　　左
佛頂尊勝陁羅尼經
佛告帝釋言此咒名淨除一切惡道佛頂尊勝陁羅尼
能除一切罪業等障能破一切穢惡道苦
佛告天帝若人能書寫此陁羅尼安髙幢上或安髙山
或安樓上(闕/)尼優婆塞優婆夷(闕/)　男族姓女于幢等
上或見幢或與幢相近其影暎身或有風吹陁羅尼幢
等(闕/)應墮惡道地獄畜生(闕/)　王界餓鬼阿修羅身惡
道之苦皆悉不受亦不為罪垢之所染汚
大唐天寶九載嵗次庚寅八月二十九日建施主清河
張超并妻彭城劉氏歸依
　　右尊勝陀羅尼經前有序文刻于㑹善寺庭西石
　　幢者也無書人姓名字多剝落今節録之
　梵網經碑(節録十條凡五十一行/)
梵網經盧舍那佛說菩薩心地戒品
若佛子見一切衆生犯八戒五戒十戒毁禁七逆八難
一切犯戒罪應教懺悔而菩薩不教懺悔共住同僧利
養而共布薩一衆住說戒而不舉其罪教悔過者犯輕
垢罪
若佛子自盜教人盜方便盜咒盜盜因盜緣盜法盜業
乃至鬼神有主劫賊物一切財物一針一草不得故盜
而菩薩應生佛性孝順心慈悲心常助一切人生福生
樂而反更盜人財物是菩薩波羅夷罪
若佛子自謗三寶教人謗三寶謗因謗緣謗法謗業而
菩薩見外道及以惡人一言謗佛音聲如三百矛刺心
況(闕/)自謗不生信心孝順心而反更助惡人邪見人謗
是菩薩波羅夷罪
若佛子故食肉一切肉不得食斷大慈悲性種子一切
衆生見而捨去是故一切菩薩不得食一切衆生肉食
肉得無量罪苦故食者犯輕垢罪
若佛子以惡心故放大火燒山林曠野四月乃至九月
放火若燒他人家屋宅城邑僧房田禾及鬼神官物一
切有主物不得故燒若故燒者犯輕垢罪
若佛子自佛弟子及外道人六親一切善知識應一一
教受持大乘經律應教解義理使發菩提心十發趣心
十長養心十金剛心一一解其次第法用而菩薩以惡
心瞋心横教二乘聲聞經律外道邪見論等犯輕垢罪
若佛子應以好心先學大乘威儀經律廣開解義味見
後新學菩薩有百里千里來求大乘經律應如法為說
一切苦行若燒身燒臂燒指若不燒身臂指供養諸佛
非出家菩薩乃至餓虎狼師子一切餓鬼悉應捨身肉
手足而供養之然後一一次第為説正法使心開意解
而菩薩為利養故應荅不荅倒説經律文字無前無後
謗三寶説者犯輕垢罪
若佛子初始出家未有所解而自恃聰明有智或恃髙
貴年宿或恃大姓髙門大解大福饒財七寶以此驕慢
而不諮受先學法師經律其法師者或小姓年少卑門
貧窮諸根不具而實有徳一切經律盡解而新學菩薩
不得觀法師種姓而不來諮受法師第一義諦者犯輕
垢罪
若佛子一切不得受别請利養入已而此利養屬十方
僧而别受請即取十方僧物入已八福田中諸佛聖人
一一師僧父母病人物自已用者犯輕垢罪
若佛子常應發一切願孝順父母師僧願得好師同學
善友知識常教我大乘經律十發趣十長養十金剛十
地使我開解如法修行堅持佛戒寧捨身命念念不去
心若一切菩薩不發是願者犯輕垢罪
大歴十三年嵗次戊午正月戊申朔(闕/)戊申(闕/)崇建碑
(闕/)
　　右梵網經碑在㑹善寺後碑兩面刻正面分八層
　　每層分兩半頁每半頁二十一行字多剥落今節
　　録十條凡五十一行其碑隂剥落殆盡僅存年月
　　備考　按袁宏道記云古碑刻完好者菩薩戒經
　　大歴十三年協律郎髙堅書据此則中郎遊時碑
　　尚完好能識其書名距今未乆乃遂剥落如此
　陁羅尼碑
佛頂尊勝陁羅尼咒
那謨薄伽跋帝啼囇路迦鉢囉底毗失瑟咤耶勃陁耶薄
伽跋底怛姪他唵毗輸䭾耶娑摩那三漫多嚩婆娑娑
破囉拏揭底伽訶那娑婆嚩秫地阿鼻詵者蘇揭多伐
折那阿蜜㗚多毗曬罽阿訶囉阿訶囉阿瑜散陁羅尼
輸䭾耶輸䭾耶伽伽那毗秫提烏瑟尼沙毗逝耶秫提
娑訶娑囉喝囉􁀙弭珊珠地帝薩婆怛他揭多地瑟咤
那頞地瑟恥帝慕姪囇拔折邏迦耶僧訶多那秫提薩
婆伐囉拏毗秫提鉢囉底禰伐怛耶阿瑜秫提薩末那
阿地瑟恥帝末禰末禰怛闥多部多俱胝鉢唎秫提毗
薩普咤勃地秫提社耶社耶毗社耶毗社耶薩末囉薩
末囉勃陁阿地瑟恥多秫提跋折􁀙跋折囉揭鞞跋折
藍婆伐都麽麽薩婆薩埵􁀙迦耶毗秫提薩婆揭底鉢
唎秫提薩婆怛他揭多三摩􁀙婆娑遏地瑟恥帝勃陁
勃陁蒲陁耶蒲陁耶三漫多鉢利秫提薩婆怛他揭多
地瑟咤那遏地瑟恥帝娑婆訶
觀世音菩薩說普賢行願金剛塲三昧陁羅尼經
南牟囉哆那多羅夜耶南牟阿唎夜跋路吉帝濕皤囉
耶菩提薩埵耶摩訶薩埵耶摩訶(本文/作許)迦嚕尼迦耶怛
姪他却佉鞞却佉鞞(闕/)　鞞研(闕/)却鞞輸嚕哆囉却鞞
伽囉拏却鞞視呵縳却鞞迦夜却鞞滿那却鞞娑囉却
鞞䏶摩(闕/)鞞􁀙若却鞞你蜜多却鞞鉢囉尼怛那却鞞
三摩地却鞞波羅蜜多却鞞菩地却鞞娑囉娑囉娑囉
佛陁頞地瑟恥帝㕹囉㕹囉㕹囉達囉摩頞地瑟恥帝
割囉割囉割囉僧伽頞地瑟恥帝南牟囉多那多囉夜
耶南牟阿唎夜跋路吉帝濕皤囉耶菩提薩埵耶摩訶
薩埵耶摩訶迦嚕尼迦耶南牟度賀那活底菩提薩埵
俱胝喃阿喻婆爛遮達檀覩怛姪他素囉鞞素囉鞞牟
尼牟尼摩訶牟尼末底末底摩訶末底南牟阿唎夜跋
路吉帝濕縛囉耶菩提薩埵耶摩訶薩埵耶摩訶迦嚕
尼迦(闕/)　佃都三漫多跋達囉陁囉尼娑婆訶
摩訶般若波羅蜜眼咒法
那謨婆伽筏帝般刺讓波羅蜜多曵唵纈利醯地醯室
唎輸嚧陁毗社曵莎訶
嵩山隠士髙岑書
　　右三咒刻于靈運禪師塔銘碑隂髙岑書無年月
　　筆法似不經意而有風致今附録于唐正書諸經
　　之後
　王徴君口授銘
大唐中嶽隠居太和先生琅邪王徴君臨終口授銘(并/序)
季弟正議大夫行祕書少監東宫侍讀兼侍書紹宗甄
録并書
伊垂拱二嵗孟夏四月怳昒(說文尚㝠/也呼骨切)寅卯之際吾六
兄同人見疾大漸惟㡬將遷㝠於未始委化於伊洛之
間僑居惠和里之官舍自古有死於乎哀哉他日先誥
其第七弟紹宗曰吾宅性𤣥鄉保和仁里寄跡羣有遊
心大無乘陽以生遇隂而滅物之恒也汝固知之吾化
後汝可依道家無為之事諸子姪行儒教喪紀之迹吾
聞精神者天之有也形骸者地之有也觸處而安不須
擇日單車時服不俟營為紹宗敬奉緒言不敢失墜此
時沛國桓先生道彥亦在吾兄之側因歔欷而報曰此
真率之理道流所尚有情有信安敢違之其後昇真潘
先生門徒同族名大通越中嶽而來自逺問疾知吾兄
真命已畢又申勸曰儻或不諱願歸神中頂石室之中
曩者昇真臨終亦令宅彼況與先師平生居止宿昔神
交㝠期不沬(當作/昧)宜還洞府再三敦請則又従之乃曰
此吾迹也重違爾意若然不須别鑿堂宇恐傷土石但
託體山阿而已吾嘗幽贊真誥肇創𤣥圖祕録别詳内
本人境不傳如或不忘欵志儻存其兆可取一塊青石
其上有自然平者刋刻為字俾諸來裔知吾之用心也
其銘文皆力疾緜㣲勉情牽課含精寓爽藉響乘光仿
佛(說文見不審/也敷勿切)曖昧不獲已而口授之外姻密友憑真
考行强號曰太和先生庶追道跡光衆妙也其銘曰於
戯昔有唐氏作吾中遇而生姓王名𤣥宗字承真本琅
邪臨沂人晋丞相文獻公十代孫陳亡過江先居馮翊
中徙江都其肇錫考系則國史家牒具矣降年五十有
五直垂拱二年四月四日順大衍之數奄忽而終終後
可歸我于中頂舊居之石室斯亦墓而不墳神無不在
耳且伊洛之間迺昔者周南之域吾祖上賓之地吾家
得姓之鄉反葬中嶽㡬不忘本也舉手長謝亦復何言
示人有終乃為銘曰馮馮太清悠悠太寧混沌無我其
中有精忽然為人時哉乃行理通寂感隂聚陽并知常
得性絶待忘情(闕/)無不在神無不經幽傳祕訣黙徃仙
京萬物共盡吾何以停歸于真宅此室㝠㝠不封不樹
無狀無名託體嵩石言追洛笙去來十洞駈(當作/驅)馳八
靈風雲聚散山水虚盈谷神不死我本長生
　　右太和王徴君口授銘其弟王紹宗書在老君洞
　　南按書史稱紹宗書如曲圃鴻飛芳園桂植予觀
　　此銘筆法遒警頗類曹娥碑且近在目前而初無
　　傳搨予始物色得之亦一快也
　秋日宴石淙序(節録/)
秋日宴石淙序
奉宸令張易之(闕/)
夫瀛洲渤澥瞻地際而無窮崑丘閬風望天崖而不極
披霧覩天思逢樂廣彈琴命酌願值劉靈(當作/伶)大開文
酒之娯都㑹琳琅之客
樵蘇不爨髙談衆妙之門蘿薜成衣逺得幽棲之致
落札則書成鳥跡暎科斗之文章染翰則思縟魚牋射
驪龍之光彩聚東山之瓌寶未足為珍擁南澗(本文/従山)之
風煙纔堪入賞
　　右秋日宴石淙序張易之撰闕書人名按全文載
　　嵩髙志止闕十餘字謂是文刻石淙南崖下臨深
　　谿人跡罕至傅太常梅架木為棧命工搨存之今
　　以搨本校之補識陽城二字而其漫漶者不啻十
　　之三矣太常去今僅七十年而石文剥落輒爾相
　　殊後此又當何如耶兹擇其字筆清楚而文句可
　　誦者節録四條　又按此書與天后游石淙序頗
　　相似疑亦薛曜書也
　少林寺牒
少林寺今得牒稱上件地徃因寺莊翻城歸國有大殊
勲據格合得良田一百頃去武徳八年二月䝉敕賜寺
前件地為常住僧田供養僧衆計勲仍少六十頃至九
年為都維那故惠義不閑敕意妄注賜地為口分田僧
等比來知此非理每欲諮改今既有敕普令改正請依
籍次附為賜田者又問僧彥等既云翻城有勲准格合
得賜田當時因何不早陳論翻城之時頭首是誰復誰
委知得欵稱但少林及柏谷莊去武徳四年四月翻城
歸國其時即蒙賞物千段准格合得者未被酬賚之間
至五年以寺居偽地總被廢省僧徒還俗各從徭役於
後以有翻城之功不伏減省上表申訴至七年七月䝉
别敕少林寺聴依舊置立至八年二月又䝉别敇少林
寺賜地肆拾頃水碾磑一具前寺廢之日國司取以置
莊寺今既立地等並宜還寺其教敕案今並在府縣少
林若無功勲即是雷同廢限以有勲勣别敕更聴存立
其地既張頃數恩敕還僧尋省事原豈非賜田不早改
正只是僧等不閑憲法今謹量審始復申論其翻城僧
曇宗志操惠瑒等餘僧合寺為従僧等不願官爵惟求
出家行道報國若論少林功勣與武牢不殊武牢勲賞
合地一百頃自餘合賞物及闕地數不敢重論其地肆
拾頃特敕還寺既蒙此賚請為賜田乞附籍従正又准
格以論未蒙僉賞但以出家之人不求榮利少亦為足
其翻城之時是誰知委者偽轘州司馬趙孝宰偽羅川
縣令劉翁重及李昌運王少逸等並具委者依問僧彦
孝宰等所在欵稱其人屬游仙鄉任饒州弋陽縣令無
身劉翁重住在偃師縣李昌運王少逸等二人屬當縣
見在者依状牒偃師勘問翁重得報稱依追劉重勘問
得報稱少林寺去武徳四年四月内衆僧等翻轘州歸
國是實當翻城之時重見在城所悉者又追李昌運等
問得欵與翁重牒状扶同者又問僧彦等既稱少林僧
等為歸國有功勲未知寺僧得何官欵稱僧等去武徳
四年四月廿七日翻城歸國其月三十日即䝉敇書慰
勞敇書今並見在又至武徳八年二月奉敕還僧地肆
拾頃敕書今並見在當時即授僧等官職但僧等止願
出家行道禮拜仰報國恩不取官位其寺僧曇宗蒙授
大將軍趙孝宰䝉授上開府李昌運䝉授儀同身並見
在者并追在手敕教及還僧地符等勘驗有實者少林
僧等先在世充偽地寺經廢省為其有功翻柏谷塢功
績可嘉道俗俱蒙官賞特敕依舊置立其寺寺既䝉立
還地不計俗數足明賚田非惑今以状牒帳次准敕従
實改正不得因兹浪有出没故牒
貞觀六年六月二十九日丞萬壽佐董師史吉海
敕麗正殿修書使牒少林寺主慧覺牒謹連敕白如前
事須處分牒舉者使中書令判牒東都留守及河南府
並録敕牒少林寺至撿挍了日状報敕書額及太宗與
寺衆書並分付寺主慧覺師取領者准判牒所由者此
已各牒訖至准状故牒
開元十一年十二月二十一日牒判官殿中侍御史趙
冬曦副使國子祭酒徐堅中書令都知麗正修書張說
用祕書行従印
唐武徳四年太宗文皇帝敕授少林寺百(當作/柏)谷荘立
功僧名上座僧善䕶寺主僧志操都維那僧惠瑒大將
軍僧曇宗同立功僧普惠明嵩靈憲普勝智守道廣智
興滿豐
　　右少林寺牒無書人姓名在裴漼少林寺碑隂葢
　　當時寺僧録賜田牒由上石者也書法修整故自
　　可觀其上方刻太宗為秦王時教並武徳年月官
　　名因已録原教不復存之
　大證禪師碑(節録/)
大唐東京大敬愛寺故大徳大證禪師碑銘(并序/)
金紫光禄大夫門下平章事太清太微宫使崇𤣥𢎞文
館大學士上柱國齊國公(闕/)縉撰銀青光禄大夫行尚
書吏部侍郎集賢殿學士副知院事上柱國㑹稽縣開
國公徐浩書
醴泉湧而蠲疾寶炬然而破闇蓮花無染而(闕/)　夜光
不繫而自得其惟上智乎夫上智之身曲隨世界上智
之(闕/)　　　　或(闕/)植徳本乘願復來或意生人間用
𢎞(闕/)示非慧(闕/)　孰(闕/)　之
自達摩傳付慧可可傳僧(闕/)　　　信信(闕/)𢎞忍(闕/)
大通大通傳大照大照傳廣(闕/)廣徳傳大師一一授手
一一摩頂相承如嫡蜜付法印(闕/)　智(闕/)　非思(闕/)
　　大徳既捨眷屬竊為沙彌身不顧名志在成道聲
稱浸逺歸依少林
大厯四年嵗次(闕/)　　月二十四日
　　右大證禪師碑銘(闕/)縉撰徐浩書在嵩嶽寺按浩
　　於唐書家有名黄山谷嘗云季海長處正是用筆
　　勁正而心圓書史稱其鋒蔵畫心力出字外得意
　　處徃徃似王羲之其妙在楷法今觀此書結搆整
　　贍秀逸天然當與感應頌隸書並垂不朽惜剥落
　　已甚文不可讀僅節録之
　少林寺廚庫記
嵩嶽少林寺新造廚庫記
正議大夫尚書吏部侍郎上䕶軍呉縣開國男賜紫金
魚袋顧少連撰朝議郎守洛陽縣令雲騎尉賜緋魚袋
崔溉書
啟迪真乘無相之門寂發揮象教有為之功大非無不
可以臻極非有不可以化凡亦由瞻影求形見煙知火
通如來誘善之路為羣暗嚮明之階沿淺詣深其實一
也自漢明帝夢金人履殿訊之于庭采傅毅的然之詞
得竺乾惟肖之像精廬始搆塔廟繼興大抵三教之行
各有其屬尊嚴所奉齊壹厥心若遊息不殊則其道閒
襍若散漫無守則其風寂寥是以從其先師皆致室處
故孔徒有庠序道士有樓居而釋流謂之寺此聖人所
以崇其教也少林寺者葢權輿於太和中廢於承光更
名於大像錫田於開皇若乃應天順人擒盜助信摧魔
軍於充斥保淨土於昏霾此又昭彰于我唐也其神異
之尤若跋陁(本文/作跎)之經始靈塔劫火不焚指眄泉流使
之西注稠公揮杖而二獸解鬭惠可割臂而三業息塵
芬蘭叢植于繙(志作/緇)林鸞鶴連翔于法界則有惠光曇
隠播芳烈于前𤣥素明遵嗣徽音於後戾止者皆同一
姓來儀者無復二乘葢釋氏之淹中西方之别館也况
其土圭表正風雨所均嵩髙峻極山嶽之秀交艮兌之
清氣積仙靈之祕蹤故其志道之人好竒之士繫塵籠
者屢至求晏坐者永棲菩薩色身未能忘食苾芻老病
斯用依仁而庫舍不營坊廚偪陋每王城信士供施所
儲柏谷上田穫斂所入雖真如之性不假多藏而大道
之行惡其棄地釋法真聿來従學推尚住持永言剙立
志在𢎞濟乃誓于僧衆陳于(闕/)官願因農隙以果營建
河南尹杜公黄裳多厯勝因素崇淨業聆風響應如契
夙心于是躬主辦之勤假清白之俸復次都人白仙鶴
李秀孫光杜珍等共殖嘉苗用滋景福脫鄙悋之韁鎖
成智慧之舟航錢刀無翼而自飛寒暑不期而繼至單
貧展效富有匱財神龍施珠香象均力加以寺半崖巘
路躡凌兢伐松柏于山巔致瓴甓于巗下佛教善誘人
忘其勞爰始爰謀是啟是辟平其坎窞相其廣輪梓人
作程郢匠施巧積榦如阜運斤成風真公杖錫指麾語
言渜(闕/)先饑以班食伺渴而饋漿酬以壯傭任以老事
期不揆日工無廢時為欂為櫨為桴為桷洪纖合度尋
尺中規鑿枘靡乖樸斵惟稱板榦既具垣牆以興支撐
得其宜締搆取諸壯以周饎爨用固扃鐍風雨攸除塵
泥莫侵若乃曲突以舒煙疏竇以流惡陳其􁁉鬲(闕/)其
釡鬵釋之蒸之惟精惟潔俾其瀋汁有所注氣焰有所
通香風時來蕩滌煩燠斯乃㕑之制也深中以虚受闔
扉以制出陳其(闕/)杙施其緘縢取之用之不費不約必
使公供無所耗嵗計惟其明𤣥闗載施成我密固此又
庫之宜也乃崇佛宇欄楯孔嚴乃飾僧堂屋壁增煥新
亭𢎞敞閲香積之飯危樓聳擢俯耆闍之山每至華鐘
大鳴旭日三舍緇徒總集就食于堂莫不永歎表誠肅
容膜拜先推尊像次及有情洎蒲牢之吼餘海潮之音
畢五鹽七菜重秬香秔來自中㕑列于廣榭咸造勿褻
已事而竣(本文/作踆)勤求者無次第之勞暮齒者有終焉之
託不愆于素克壯其猶撿挍上座僧淨業寺主靈湊都
維那智寰典座道悟惟清老宿圓濟僧如空惟陟等虔
奉矢謀式昭畢務故得莊嚴寶地豐潔中飱纂紹前規
招延後學以是功徳侯其褘而夫教不自𢎞因人而大
有以法従中得黙契真空有以事假外緣用扶正諦總
是二者其維真公真公俗姓張杭州鹽官人也厯劫勤
道髫年出家(闕/)雖㝠心于此山葢授記于前(闕/)不然者
安得𢎞誓既發羣心悅隨興立招提如此其盛大厯之
季少連嘗吏登封暇日之遊竹園伊邇次宗之依惠逺
鑿齒之慕道安塵俗之人幸不遐棄一行入仕二紀於
兹前年典選洛師邂逅相遇名山在目道友依然願言
従之王事拘我于是得其軌躅作廚庫記云時貞元戊
寅嵗皇帝纘服之廿載也
　　右廚庫記顧少連撰崔溉書在少林寺按溉在當
　　時亦有書名筆法近拙而頗古穆録之
　狀嵩髙靈勝詩(附宋王紳跋/)
府尹王侍郎准制拜嶽因狀嵩髙靈勝寄呈三十韻
朝散大夫守衛尉少卿尉遲汾
雄雄天之中峻極聞維嵩作鎮盛標格出雲為雨風瑞
時物不癘順澤年多豐加髙冠四方(白武通云中央之/嶽獨加髙字者何)
(中央居四方之中/可髙故曰嵩髙)視秩居三公明朝虔昭報頒祀嵗嚴
恭署祝紆御札詔賢導宸衷皇皇三川守馨徳清明躬
肅徒奉蘭沐竟夕玊華東星漢耿齋户松泉寒壽宫具
修諒蠲吉曙色猶蔥曚端儀大圭立興俛聲玲瓏挹瓚
椒桂馥奏金巗壑空靈歆若有荅髣髴傳祝工卒事不
遑偃勝竒紛四叢朝霞破林嶂錯落間蒼紅動息形似
蟻𤣥黄氣如龍奔傾千萬狀羣嶽安比崇曰月襟袖捧
人天道路通㝠搜必殫竭躋覽忘﨑穹踏翠遍諸刹趣
縣歩難終浮邱僊袂接謝公屐齒窮龍潭應下瞰九曲
當駭容(又有九龍潭在寺側崇崖對聳/壁立千仭九曲分蓄􁀙黒不測)龍門計東豁三
臺有何蹤(雜道書云自嶽廟東北二十里至一山名曰/東龍門其東有三臺山昔漢武東巡過此山)
(覩三學仙女/遂以為名焉)金像語奚應(仙經云嵩髙大巖下有佛圖/音妙有大金像在中來語寺)
(僧宻公宻公時在嵩髙寺寺在嵩脚上聞之欣然披林/求索時白霧昏迷失路一徃看之即入山水維覩一麝)
(香去人三四歩側足雙跳歩歩若有所引良乆迴/顧去十歩中忽有青燄出就視之有自然天池)玉人
光想融(盧元明嵩山記嶽廟畵為神像有一玉人長五/寸玉色甚光潤制作亦佳莫知早晚所造葢嶽)
(神之像相傳謂明公山中/人悉云嘗失之經旬乃覩)瑶漿與石髓清骨宜遭逢(世/說)
(嵩山北有大穴中覩二人圍棊有一桮白飲與墮者飲/氣力十倍棊者問願停否墮者云不願棊者曰従此西)
(行天井中多蛟龍但投身入井自當得出若飢取井物/食之墮者如言可半年乃出蜀中問張華華曰此仙館)
(丈夫所飲者玉漿/所食者龍穴石髓)況是降神處跡惟申甫同周翰已洽
論伊衡亦期功誠富東山興須陟中台庸勉促旋騑軫
未可戀雲松散材事即異期為卜一峯
太和三年六月十日刻字人薛元
余被詔禱雨於嶽祠獲是石於圯牆之下遂移置壁間
庶(闕/)圖傳之永也熈寧丁巳季春月中侍大梁王紳衮
儀(闕/)
　　右尉遲汾書在中嶽廟壁按虎唐廟諱今詩内小
　　註稱白虎通為白武通知為唐文宗太和年也葢
　　北魏亦有太和年云
　
　
　
　
　
　
　
　
　
　
　
　
　
　
　嵩陽石刻集記卷上
欽定四庫全書
　嵩陽石刻集記卷下
　　　　　　　　　　　　工部主事葉封撰
唐三(行書/)
　秦王告少林寺主等教
太尉尚書令陜東道益州道行臺雍州牧左右武侯大
將軍使持節涼州總管上柱國秦王世民告柏谷塢少
林寺上座寺主以下徒衆及軍民首領士庻等比者天
下喪亂萬方乏主世界傾淪三乘道絶遂使閻浮蕩覆
戎馬載馳神州糜沸羣魔競起我國家膺圖受籙䕶持
正諦馭象飛輪光臨大寶故能徳通黎首化闡繙林既
沐來蘇之恩俱承彼岸之惠王世充叨竊非據敢逆天
常窺覦法境肆行悖業今仁風逺扇慧炬照臨開八正
之途復九㝢之跡法師等並能深悟機變早識妙因克
建嘉猷同歸福地擒彼凶孽廓兹浄土奉順輸忠之效
方著闕庭證果修真之道更𢎞像觀聞以欣尚不可思
議供養優賞理殊恒數今東都危急旦夕殄除並宜勉
終茂功以垂令範各安舊業永保休祜故遣上柱國徳
廣郡開國公安逺徃彼指宣所懐可令一二首領來此
相見不復多悉四月卅日
　　右太宗為秦王時告寺主等教刻裴漼碑上方相
　　傳世民二字為御書則全篇乃幕僚筆也按王世
　　貞亦云秀逸有法唐書妙品至裴碑稱御書碑額
　　七字葢指明皇書今碑額無傳而上有横刻開元
　　神武皇帝書七字似屬後人所為耳　又按碑内
　　王字皆鏨沒不知何時何人所為附記
　㑹善寺戒壇碑
河南府登封縣嵩嶽㑹善寺戒壇(闕/)請抽東都白馬寺
僧崇光敬愛寺僧(闕/)　同徳寺僧重進奉國寺僧(闕/)
　香谷寺僧從恕惠深安州龍興寺僧(闕/)
右河南副元帥黄門侍郎平章事王縉奏得安國寺僧
乘如狀前件寺戒壇故供奉大徳一行禪師與故臨壇
大徳𤣥同律師叶心創造殿宇幽閒自然嚴淨受戒之
所洛城推最惜其髙仁淪殁墉垣荒涼更屬艱難壇塔
摧毁不有修葺竊媿先賢望抽前件奉律僧七人住持
掃灑有闕續塡毎年建方等道塲常講戒律庻福資聖
夀國土安寧中書門下牒(闕/)　　牒奉敕宜依牒至准
敕故牒大厯二年十月十三日牒中書侍郎平章事元
載黄門侍郎平章事杜鴻漸黄門侍郎平章事王縉兵
部尚書平章事李使檢校侍中李使檢校右僕射平章
事使中書令使(右上層/)
沙門乘如言伏奉云十月十三日恩命於河南府登封縣
嵩嶽㑹善寺常建戒壇兼抽(闕/)律七僧灑掃講律者湛恩
自天祇荷無地沙門乘如誠歡誠喜載欣載(闕/)嵩者五(闕/)
之尊戒者萬行之首非絶頂岑寂曷詣兹希微㑹善戒壇
(闕/)　　　登其封杳遺塵累躋其(闕/)必契度外比為碩徳
湮沈靈迹荒毁觀者興黍離之歎經之增涕隕之悲陛下
駐佛日之傾布堯雲之澤抽僧洒掃設壇講律雷音永震
更呼萬歲之祥聖壽無疆彌極九天之峻不任戴荷之至
謹詣右銀臺門奉表陳謝以聞沙門乗如誠歡誠喜謹言
大厯二年十一月(闕/)日安國寺沙門乘如上表(右中層/)
戒分律儀釋門𢎞範用申奨𨗳俾廣勝因允在嚴持煩
於申謝(右下層代宗御書/)
　　右戒壇碑在㑹善寺西分三層刻上層中書奉敕
　　牒中層沙門乘如謝表下層代宗御書敕二十四
　　字　按嵩髙志略云右敕乃大歴二年十二月㑹
　　善寺僧乘如因請允抽東都白馬等寺七人赴戒
　　壇洒掃講律具表稱謝帝手敕二十四字答之碑
　　刻㑹善寺後寺僧苦於求搨凡石上㑹善寺三字
　　皆椎去棄之寺西荒草中傅太常物色得之仍立
　　戒壇之左　又按書史稱代宗留心翰墨於行書
　　益工論其筆力非有太宗𤣥宗超邁之氣然亦有
　　足觀者此敕為行書矜嚴圓穩固自可珍
　少林寺碑
皇唐嵩嶽少林寺碑
銀青光祿大夫守吏部尚書上柱國正平縣開國子裴
漼文并書
原夫星垂梵界聖縁開萬化之先日照王宫神跡藴三
靈之始包至虛以見世象教乆傳於曠刧籠羣有以示
凡法身初應於中古見神通之力廣拔苦因開智惠(當/作)
(慧下/同)之門湥明樂界鶴林變色觀其戀慕之心鴈塔開
扉通其瞻仰之路少林寺者後魏孝文之所立也東京
近甸太室西偏正氣居六合之中清都控九州之㑹緱
山北峙亘宛洛之天門潁水南流連荆河之雲澤信帝
畿之靈境陽城之福地沙門跋陁者天竺人也空心𤣥
粹惠性淹逺傳不二法門有甚深道業緬自西域来遊
國都孝文屈黄屋之尊申緇(當作/緇)林之敬太和中詔有
司於此寺處之淨供法衣取給公府法師廼於寺西臺
造舍利塔塔後造翻經堂香水成塗金繩為約苦心精
力俾夜作晝多寶全身之地不日就工如来金口之說
連雲可庇西縁長澗夾松栢之蕭森北拒深巖覆筠篁
之𡨕宻烟花濃靄暝下天香泉籟清音曉傳空樂跋陁
息心兹地樂静安居感而遂通境来斯證寤寐之際若
有神人致石磬一長四尺規制自然聲律咸具得之河
曲空聞漢使之談浮於泗濱徒入夏王之貢管絃風夜
合清響於中天鐘梵霜晨諧妙音於上劫時有三藏法
師勒那翻譯經論遊集刹土稠禪師探求正法住持塔
廟虬箭不居光塵易逺虹梁所指象設猶存周武帝建
徳中納元嵩之説斷釋老之教率土伽藍咸從廢毁明
皇帝繼明正位追崇景福大象中初復佛象及天尊象
迺於兩京各立一寺因孝思所置以陟岵為名其洛中
陟岵即此寺也隋髙祖受禪正朔既改徽號已殊惟此
寺名特令仍舊開皇中有詔二教初興四方普洽山林
學徒歸依者衆其柏谷屯地一百頃宜賜少林寺大業
之末九服分崩羣盗攻剽無限眞俗此寺為山賊所劫
僧徒拒之賊遂縱火焚塔院中衆宇倐焉同滅瞻言靈
塔巋然獨存天龍保持山祗福䕶神力所及昔未曽有
寺西北五十里有柏谷墅羣峯合㳫深谷逶迤複磴縁
雲俯窺龍界髙頂拂日傍臨鳥道居晉成塢在齊為郡
王世充僭號署曰轅州乘其地險以立烽戍擁兵洛邑
將圖梵宫皇唐應五運之休期受千齡之景命掃長蛇
薦食之患拯生人塗炭之災太宗文皇帝龍躍太原軍
次廣武大開幕府躬踐戎行僧志操惠瑒曇宗等審靈
睠之所徃辨謳歌之有屬率衆以拒偽師抗表以明大
順執充姪仁則以歸本朝太宗嘉其義烈頻䧏璽書宣
慰既奉優教兼承寵錫賜地册頃水碾一具即柏谷荘
是也迨海㝢既平憲章云始偽主寺觀盡令廢除僧善
䕶洞曉二門逺該三行詣闕進表特蒙置立武徳中寺
有白雀見貞觀中明禪師造重塔之辰白雀復瑞見璿
圖肇啟初欲呈祥寶殿纔興遽聞相賀髙宗天皇大帝
光紹鴻業欽明至理甞因豫游毎延聖敬咸亨中乘輿
戾止御飛白書題金字波若碑留幡象及施物永淳中
御札又飛白書一飛字題寺壁雲開顧鶴電轉游龍神
草競秀於椒塗雲泉迥飛於錦石雕薨増耀若綴春葩
金曡分輝似懸秋露天皇升遐則天大聖皇后為先聖
造功徳垂拱中有冬竹抽笋塔院後復有藤生證聖中
中使送錢於藤生處修理階陛寺上方普光堂功徳隨
日修造自爾飛鳥莫敢翔集此寺跋陁疏置業造神微
皇家尊崇事光幽祕珍符薦臻於動植靈應亟發於庭
除累聖屬心每頒渥澤王言宸翰既曡暎於鷄峯寶像
珠幡亦交馳於龍壑皇上睿圖廣運神用多能藉明臺
之化清繹天池之墨妙以此寺有先聖締搆之跡御書
碑額七字十一年冬爰降恩㫖付一行師賜少林寺鑴
勒梵天宫殿懸日月之光華佛地圍林動烟雲之氣色
漢元魏武徒衒竒於篆素鍾繇蔡雍虚致美於緗簡日
者明敕令天下寺觀田荘一切括責皇上以此寺地及
碾先聖光錫多歴年所襟帶名山延袤靈跡羣仙是宅
邁羅閲之金峯上徳居之掩育王之石室特還寺衆不
入官收曽是國土崇絶天人歸仰固以名冠諸境禮殊
恒刹矣髙僧跋陀明三藏心禪諸門弟子惠光道房稠
禪師等精勤梵行克傳勝業惠光弟子僧達曇隱法上
法師等十大徳亦號十英復有達摩禪師深入惠門津
梁是寄弟子惠可禪師等𤣥悟法寶嘗託兹山周大象
中寺初復選沙門中徳業灼然者置菩薩僧一百二十
人惠逺法師洪遵律師即其數也皇唐貞觀之後有明
遵慈雲𤣥素智勤律師虛求一義洞真諦之源復有大
師諱法如為定門之首傳燈妙理弟子惠超妙思竒拔
逺契𤣥蹤文翰煥然宗塗易曉景龍中敕中獄少林寺
置大徳十人數内有缺寺中抽補人不外假座無虛授
澄什聯華林遠接武星霜殆周於二紀蘭菊毎芳於十
歩上座寺主都維那等牢籠法藏遊息禪林徳鎣神珠
戒成甘露海内靈岳莫如嵩山山中道(闕/)兹為勝殿二
室迴合八谷潺湲地匝貝花門連石柱妙樓香閣俯暎
喬林金刹寶鈐上搖清漢法界之幽賛如彼皇家之福
應如此天長地乆不傳切利之宫劫盡塵微孰記鐵圍
之㑹精求貞石博訪良工將因墨客之詞或頌金仙之
徳聿宣了義逺喻真空其詞曰恒沙國土微塵品類妄
見飛奔正心藴櫃昏途莫曉淨根将墜樂於葢纒若安
夢寐丞(當作/烝)哉大聖降跡閻浮潛迴寶軸廣運慈舟實
無滅度示有降柔紺宫西闢白馬東流迷因慢生悟為
信起玊刹斯建寶山載峙花臺竹林清泉妙水静唯真
相湛然攸止巖巖嵩嶺河洛巨鎮下屬九溪上干千仞
天磴重阻仙都清峻式創招提是資誘進婉彼上徳載
誕耆闍傳業西土演教中華孝文申敬恩錫仍加經營
宴室迥出雲霞中嶽北阯嵩山西麓斜界玉池洞開栢
谷紆餘岡澗連延水木鬱起旃檀云誰卜築吾師苦行
清修道塲勵精像宇專力經堂金界繩直椒塗水香散
花有地棲禪得方解空應真黙識開士乘桮遊集振錫
戾止翻譯幽偈發揮妙理僊磬感靈神雀降祉運交土
木代歴周隋劫火遞起魔風競吹法身咸翳浄國同隳
或聞興復詎振崩離神克應期撥亂反正皇矣覺力大
𢎞福慶式遏醜徒聿扶神聖累降恩㫖兼敷錫命髙宗
時豫先后卜征亟迴雕輦屢倚虹旌巖題玊札地振金
聲珍符薦至在物斯呈我皇龍興有典咸秩懿兹上界
式儲神筆雲搖大圍鸞迴少室草垂僊露林昇佛日䕶
持八正每候能仁跋陁降徳稠公有鄰厥後真侣更傳
了因辨才髙行無朁清塵倬焉梵衆代有明哲今我諸
公蘊彼禪悦芳越蘅杜淨踰氷雪遠締津梁無非苦節
潁上靈岳山間寶殿秀出梵天孤標神縣芥城可竭桑
田有變貞石永刋靈花常徧
開元十六年七月十五日建
　　右少林寺碑裴漼撰并書在少林寺嵩山諸碑行
　　書中此為第一　按王世貞跋云裴懿公漼書少
　　林寺碑開元十六年建又在嵩山而金石録不載
　　何也裴少時負文筆號霹靂手而雅不以八法名
　　此碑辭至㳫拖不可讀而書頗秀勁多媚態得非
　　時代為之邪傳不載階封此書銀青光祿大夫正
　　平縣子亦可補傳之闕
　永泰寺碑(節録題頌/)
大唐中嶽永泰寺碑頌(并序/)
龍興寺沙門靖彰撰
佛性微徧含識隱顯自在兮無量力開祕藏耀無疆寶
刹嚴凝兮僊路長韻慈鐘震懸極警衆沈昏兮清閫域
光勝宅啓津梁淨彼地獄兮與天堂昔明練今永泰跋
陁遠記兮斯為大刻珍石炳微言曠代昭宣兮萬祀傳
天寶十一載嵗在壬辰閏三月五日建潁川處士荀望
書
　　右永泰寺碑頌釋靖彰撰荀望書在永泰寺書法
　　肥重不甚雅馴僅録其頌
　道安禪師碑(節録/)
大唐嵩山㑹善寺故大徳道安禪師(闕/)
廣平宋儋撰兼書
禪師法諱道安俗姓李氏荆(闕/)人也𤣥悟慧達神聰道
心秀氣古顔紺髪青目竒其儀表質於言談自弱年師
問獨(闕/)塵惑躬被艱難行洞精苦越生於開皇洎夫大
業禪師已徳聞於周鄭矣
大師毎歎曰予嘗有願當令一切俱如妙門獲所安樂
學人多矣惟秀與安惜其才難也將吾傳之不至歟今
法要當付付此兩子吾無憂哉上因數徵請之以師受禪
要禪師順退避位推美於玉泉大通也從此就皋藪翳
林榛髙讓名同堅(闕/)師(闕/)謂人曰山間樹下難可厭捨
豐石足以枕倚香泉足以澡漱與道而游不樂何求竟
居嵩山㑹善寺焉
詢諸耆宿葢云禪師生於大隋開皇四年滅於有唐景
龍二年春秋將百有廿餘嵗矣而急其聖道遺其嵗時
故莫得實其報(闕/)也
建塔僧破竈(闕/)
開元十五年十月廿日建
　　右道安禪師碑宋儋撰并書在戒壇寺西南按志
　　載傳梅云道安禪師碑廣平宋儋撰兼書文尚可
　　讀字遒勁多骨而風致超逸出李北海上末云建
　　塔僧破竈下損一字袁中郎謂為神僧破竈墮予
　　細辨損處下從木不似墮字豈嵩山有兩稱破竈
　　者乎可疑也予謂此書雖有風致然用筆傾側殊
　　遜北海書史評儋書如寒鴉棲木平沙走兔是為
　　似之耳至淳化閣帖誤列儋書於秦程邈之後絶
　　勝於此而黄山谷亦稱儋書筆墨精勁又稱儋書
　　姿媚尤宜於簡札惜不多見則固當時名筆也今
　　碑已於萬歴時雷轟為兩截矣其下截為土所瘞
　　踰二尺許掘地出之文甚糢糊不可讀節錄三條
　　云
　靈運禪師碑
唐少林寺靈運禪師功徳塔碑銘(并序/)
宣德郎試大理評事崔琪撰聖善寺沙門勤(闕/)
虚空廣大乎其體智慧圓融乎其用凝而不生湛爾常
寂離修離證非色非心歴微塵刧遍(闕/)沙界無量國土
皆清浄無量昏暗皆光明誰其得之吾聞諸上人矣上
人諱靈運蕭姓蘭陵人梁武帝後皇考翥虢州恒農縣
尉初上人之生也戒珠孕於母胎定水澂於孩性内典
宿植外學生知白雲凝其髙志明氷峻其苦節泛如也
時不能知常以為幻境非實泡身是妄五色令人昏五
音令人聾五味令人爽噫輪彼生滅無時息焉吾将歸
根以復於正因游嵩山至少林寺有始終之意焉㑹舅
氏掾於髙平而上人遂緇於此郡玉立凡石不可喻其
炯然日暎衆星無以方其明者竟移隸兹寺以副乎夙
心無何習禪決(當作/訣)於龎塢珪大師潛契密得以真實
理照十方於自空脱三界於彼著慧眼既浄色身亦如
始知夫心外無法所得者皆夢幻耳然後觀大地土木
無非佛刹焉空山蒼然窮嵗黙坐猿對茶椀鳥棲禪菴
彼嶺雲無心即我心矣彼澗水無性即我性矣夫如是
孰能以凡聖量之乎故吾在造化中如夢中也粤開元
十有七祀夏五月廿二日不示以疾泊然而終苦霧晦
黄於天地悲風哀咽於草木吁崩吾禪山涸吾法海空
吾世界使凡百舍識大千有情荼於是火於是可勝言
哉故門人堅順獨建靈塔於兹山奉遺教也夫願徳丕
發不有超世先覺而出夫等夷者則曷能傳我法印以
一燈然千萬燈乎彼上人者嶷然倬立以定慧為藏以
涅槃為山圓通於不住之境出没於無涯之域適來時
也適去順也今則絶矣瞻仰如之何夫事徃則迹移嵗
遷則物換况法與化永念從心積豈可使上人之髙殁
而不紀是斵(闕/)石以旌斯文銘曰上人伊何傳我法印
其體也寂其行也順紛彼識浪汨夫夢情非照不曙非
澄不清作大醫王為大禪伯岳立松古蓮青月白一朝
化滅六合悽愴世界颯空雲山忽曠色身謝兮法體存
金界慘兮鐵圍昏噫我所留者惟心源
天寶九載四月十五日門人堅順建
　　右靈運禪師碑銘崔琪撰沙門勤(闕/)書在少林寺
　　　按王世貞跋云靈運碑者唐崔琪撰末云聖善
　　寺沙門勤下殘缺二字當時僧書耳文淺陋不足
　　道書法絶類聖教無一筆不似後世傾側偃臥以
　　取姿態者其人材雖足稱要之有媿於此髠也
寺西石塔靈運師墳即梁帝皇嗣者也
　　右十五字刻於靈運碑頂不知何人書亦有風致
　　附錄之
宋一(正書/)
　真君祕誥
翊聖真君祕誥
去執忘貪少思寡欲世短人浮晝夜輪促醉飽腥羶減
夀絶禄祕語靈文謹守莫觸
嘉祜五年七月三日崇福宫立石
　　右翊聖真君祕誥今在文昌宫無書人姓名筆法
　　似顔魯公可稱名筆
　真武經
元始天尊説北方真武經
啓請仰啓元天大聖者北方壬癸至靈神金闕真尊應
化身無上將軍號真武威容赫然太隂君列宿虚危分
秀氣雙睛掣電伏羣魔萬騎如雲成九地紫袍金帶佩
神鋒蒼龜巨蛇捧聖足六丁玉女左右隨八殺將軍前
後衛消災降福不思議歸命一心今奉請爾時元始天
尊於龍漢元年七月十五日於八景天宫上元之殿安
祥五雲之座與三十六天帝十極真人無量飛天大神
玉童玉女侍衛左右一時同㑹鼓動法音天樂自響大
衆忻然咸聽天尊説無上至真妙法是時上元天宫東
北方大震七聲天門忽開下觀世界乃有黑毒血光穢
雜之氣幽幽𡨕𡨕從人間東北方直上衝天盤結不散
大衆咸驚黙然不敢議問時㑹中有一真人名曰妙行
威徳充備諸天遵仰越班而出執簡長跪上白天尊曰
況此境清浄大陽道境何得有此黑毒之氣盤結衝上
是何異因惟願天尊至聖為衆宣説絶其疑慮天尊告
曰汝等妙行能為衆心發問是由汝當復坐静黙安神
吾當為說天尊曰下元生人皆禀清浄氤氲真一之形
悉備三萬六千神氣扶衛其身今已陰陽數盡劫運將
終魔鬼流行信從邪道不省本源謟求餘福昏迷沉亂
不忠不孝不義不仁好樂邪神禱祭魔法今為六天魔
鬼枉所傷害或老或少或男或女未盡天年横被傷殺
本非死期魂無可託鬼毒流盛死魂不散怨怒上衝盤
結惡氣汝當省知於是妙行真人與諸大衆聞是說已
心大驚怖欲請天尊威光暫降下收除魔鬼救度生人
拔濟幽魂去離邪横大衆懐疑未敢天尊告曰不勞吾
威神此去北方自有大神將號曰真武部衆勇猛極能
降伏邪道收斬妖魔真人上白天尊曰不審此位神將
生居天界修何道徳為於神將天尊告曰昔有淨樂國
王與善信皇后夢吞日光覺而有娠懐胎一十四月於
開皇元年甲辰之嵗三月建辰初三日午時誕於王宫
生而神靈長而勇猛不統王位惟務修行輔助玉帝誓
㫁天下妖魔救䕶羣品日夜於王宫中發此誓願父王
不能禁制遂捨家辭父母入武當山中修道四十二年
功成果滿白日登天玉帝聞其勇猛敕鎮北方統攝真
武之位以㫁天下妖邪真人上白天尊曰如何得此神
將入於下方收除魔鬼救度羣生免遭横死日有所益
伏願大慈天尊遂其所請天尊乃敕右侍玊童馳招真
符一道遥徃北方召其真武神將其神䝉召部領神衆
徑到天尊前長跪臣已奉玊帝敕命位鎮北方今日何
縁得覩慈顔特䝉符召天尊告曰吾於上元宫中大㑹
説法忽下方黑毒怨氣衝上天界大衆咸驚汝宜徃彼
收㫁妖魔拔濟魂爽真武神將敬奉天尊教敕乃披髪
跣足踏騰蛇八卦神龜部領三十萬神將六丁六甲五
雷神兵巨虬師子毒龍猛獸前後𨗳從齊到下方七日
之中天下妖魔一時收㫁人鬼分離寃魂解散生人安
泰國土清平真武神將與諸部衆還歸上元宫中朝見
天尊曰昨奉教命徃下方收斬妖魔仗慈尊力乃於七
日之内天下邪鬼並皆清蕩天尊曰善哉汝等諸神得
無勞乎於是真武神將(闕/)交乾布斗魁剛激指上佐天
關而作咒曰太隂化生水位之精虚危上應龜蛇合形
周行六合威攝萬靈無幽不察無願不成劫終劫始翦
伐魔精救䕶羣品家國咸寧敢有小鬼欲来見形吾目
一視五岳摧傾急急如律令天尊告真武曰自今後凡
遇甲子庚申毎三月七日宜下人間受人之醮祭察人
之善惡修學功過年命長短可依吾教供養轉經衆真
来降魔精消伏㫁滅不祥過去超生九幽息對見存獲
慶天下和平爾時妙行真人與諸天帝無量飛天神王
真仙大衆聞説莫不歡喜踊躍一時作禮讚歎功徳我
等今日蒙大法利益請於人世救䕶衆生令得免三災
患難各各受持稽首奉行真武神將再奉天尊敕永鎮
北方奉辭而退
元始天尊説北方真武經
三元都總管九天游奕使左天岡北極右員大将軍鎮
天真武靈應真君下降之日正月初七日二月初八日
三月初三日生辰初九日下降四月初四日五月初五
日六月初七日七月初七日八月十三日九月初九日
十月二十一日十一月初七日十二月二十七日真君
諱乞字忌食鴈牛犬鼈鱧蒜
宋元符二年嵗次己卯正月甲辰朔二十八日辛未河
南宋傅書并立石武宗孟畵張士寧刋
　　右真武經宋傅書按宋未有名而其書秀雅可觀
　　頗似趙文敏且嵩碑絶無小正書録之
宋二(行書上廟寺碑記/)
　中嶽醮告文
中嶽醮告文
御製
維大中祥符八年嵗次乙卯二月壬子朔二十五日丙
子皇帝稽首上言伏以列辟之規有邦之典必依慿於
神化用保祐於生民禮存大享之言書著咸秩之訓上
下之祀必在於交修神人之和乃臻於多福所以勵明
誠於鑒寐奉嘉薦於苾芬庶使不測之靈誕昭於忽怳
無疆之應允洽於希微竊念猥以眇躬紹兹大寶荷監
觀於穹昊承積累於祖宗致百福之来同由三神之儲
祉向自交馳玊帛倒載干戈尉候聊存風俗無外古先
盛徳之事罔不繁興圓清眷祐之心由其丕顯發春戒
序吉日協期夕夢先通祕文嗣降既而徇鄒魯之望幸
修云岱之上封緑錯之圖曡承於錫羡紫煙之燎言獲
於升中以至輯玉於魏脽旋軫於郟鄏款后祗而躬祈
穡事朝山園而再展孝思飇馭下臨璿源逖悟珍臺肇
葺寶字奉安將以伸遹追罄乾鞏定國陽之位方荅乎
天祺詣渦曲之庭先朝乎道祕歴平臺而駐蹕尊藝祖
而建都盛則繼揚彌文悉舉率土修貢輿誦多歡律吕
囘環未盈七載禮容首冠俄已三成自先置之辰汔飲
至之日鴻猷景鑠既已有融美貺禎圖抑復無筭爾乃
甘泉滋液神草紛披珍木交柯靈禽接羽矞雲炳蔚嘉
氣氤氲日月揚於榮輝星宿應於瑞諜考於曩古盖墳
史之未傳萃於方今乃耳目而咸熟至若齊璇璣之七
政和玉燭之四時通範圍之(闕/)文惠海域之黎獻千倉
之積盈儲峙於大農三尺之繁措刑辟於司冦顧惟眇
薄成此治平欲(闕/)　於百靈用永安於九㝢乃詢甲令
於掌禮之官乃訪祕科於修真之士載念始繕儀於岱
岳俄飲至於譙都或豐厥牲牷或絜斯蘋藻或崇壇而
斯建或靖舘而斯臨雖復欽翼内増齋明上達然而茫
茫曽宙杳杳方輿其載無聲其功不宰髙也明也豈禆
竈之所詳知經之緯之豈竪亥之所徧歩穹壌之表非可
以臆論鬼神之形莫諧乎縷見寒門所㑹既秩序而靡
彰塗山所朝亦壃宇而曷識琁臺珠闕邈處於鴻濛之
中金簡琅函莫盡於杳𡨕之際其有黙熈妙用幽賛丕
功或命歴之云毗或造化之攸輔烈風迅雨仰其節宣
精氣遊魂資其陶冶或髙處於清都紫府或下居於名
山祕洞或徳及庶物世罔之聞或力濟羣生人弗之論
雖茂承於純嘏而終闕於豐禋兹謂弗欽何伸大報由
是内懐顒若逺考徧于庶達寅威以醻況施矧復載稽
地志緬眺靈區挺喬嶽以奠方號下都而分治神鄉福
地咸紀寶章乘煙御風常迴歘駕是以擇陽和之序瞻
峻極之峰祗遣輶車遐修醮席縷形善禱罄達至䖍夫
國之所保者民民之所尚者生生之所切者食食之所
豐者嵗倘或疵癘靡作富庶允登夀考可期順成常洽
然後八荒之外俗變風移九服之中導徳齊禮衣冠不
異何止於緩刑文告靡施孰煩於用武是則天之祐也
神之顧也敢不勵乃志懲乃心以保乎盈成以戒乎逸
豫兢兢為務庶協於永圖翼翼在懐實期乎来格無任
懇倒之至謹言
天禧三年九月日建
翰林侍詔朝奉郎行少府監主簿賜緋臣劉太初奉敕
書并篆額中書省玉册官御書院祇候臣沈慶臣晉文
寶鑴字
　　右中嶽醮告文真宗御製劉太初奉敕書刻於石
　　幢八面在中嶽廟峻極門外庭中按太初為翰林
　　待詔以書為職其書有唐人風故可觀也　又按
　　宋諸奉敕書碑皆御書院祗候刻字設有專官以
　　共其事此他代所未及也因備録其銜名云
　中天崇聖帝碑(節録題銘/)
大宋中嶽中天崇聖帝碑銘(并序/)
翰林學士中大夫行尚書主客郎中知制誥史舘修撰
知審刑院事柱國太原縣開國子食邑五百户食實封
壹百户賜紫金魚袋臣王曾奉敕撰翰林待詔朝奉大
夫守太府少卿同正輕車都尉臣白憲奉敕書并篆額
沈潜定位坱圠殊形或融或結為紀為經奠方作鎮含
澤儲靈生物不匱得一以寧節彼嵩髙峙兹中土帝宅
開疆仙臺胥宇霜露所均梯航攸聚四國是維千畿式
序奚其主治邈矣清真宣功博載授職髙旻財成庶類
陰隲齊民列辟嚴奉牲牷有倫乃視公爵隆周集慶乃
啓王封皇唐累盛奉若貞期對揚景命將極推崇聿求
元聖炎精撫運蒼震承基天臨赤縣風偃遐圻祀事肅
増祠官允釐勤恁大寶交修上儀謁款隆脽交塗太室
期慕仙館裵囘雲蹕何以致誠於焉望秩明詔誕敷微
言有述温珉載刻羽衛斯皇登於帝籙飾以袞章信辭
郁郁鸞車鏘鏘法座臨遣縟禮具揚四牡于征殊庭戾
止潔志旁達靈心遄喜霰雪霏灑卿雲蔚起顧徳歆馨
發祥(闕/)祉昔在治古祇惕明威道苟中否神亦靡依赫
赫我后聿彰鴻徽祭則受福先而不違顯號克崇丕猷
允穆流詠琬珉飛英䇿祝峻屺盂安髙巖雲矗等固瑶
圖永綏坤軸
大中祥符七年九月七日建中書省玊册官文林郎守
髙州司馬御書院祗候臣王欽刻字
　　右中天崇聖帝碑銘王曽奉敕撰白憲書在中嶽
　　廟今節録題銘
　重修中嶽廟記
重修中嶽廟記
鄉貢進士駱文蔚謹撰并書
恭聞聰明正直者神於是乎封五嶽命四瀆以主天地
之柄温良㳟儉者人於是乎位三公侯萬户以序君臣
之政神之靈雪霜風雨應其候人之正士農工商樂其
生是知神正則福善人貴則通神既感應以相符在影
響而斯契嵩嶽廟者名髙祀典位冠中央南汝川而北
洛川地封靈鎮左太室而右少室天設神宫國家祭享
之外留守祈禱之暇毎至清明届候媚景方濃千里非
遥萬人斯集歌樂震野幣帛盈庭陸海之珍咸聚於此
或曰非禮然事渉餘論且理亦存焉使人畏其神則暗
室之中有所思也使人畏其法則康莊之内有所懼也
若畏其神懼其法成政之道亦在兹乎其如所獻不可
勝紀雖云廟用未曰精專歴政以来罕革厥事不有明
略無由立功留守侍中禀岳之英得河之靈許國忠貞
施政肅清於是奉君之餘愛民之暇乃偵斯邑備聆厥由
一日命寮佐曰食君之禄豈徒然哉今欲務本成政如
斯可乎四座咸曰善於是選彼公人監之於廟未逾朞
月所獻寶貨幣帛充溢廊廡仍令掌綰竚俟修崇乃差
軍将孫禧相度又差登封鎮将郭武等曰以爾早親左
右聽吾指蹤擇彼杍人臻其必葺雜用二十三處行廊
一百餘間莫不飾以丹青繪之部從栽松植木去故就
新不可一一盡紀俄而吏不敢欺告厥成功仍聽民歌
靡敢弗録歌曰時之泰兮聖人功政之清兮君子風覩
廟宇兮嚴潔賴明師兮修崇足使謁者生肅然之禮祭
者敦如在之恭則明神貴人感應之兆信不虚耳文蔚
奪簟無能編苫自許徒寄化風之内幸窺修飾之功是
罄蕪詞直書盛事慮年代以杳邈勒貞珉而斯在時乾
徳二年八月十五日記
　　右重修中嶽廟記駱文蔚撰并書在中嶽廟按乾
　　徳為趙宋初年去唐未逺此書雖似稍拙然瘦樸
　　有骨略似歐陽率更録之
　㑹善寺重修佛殿碑(節録題名/)
大宋嵩山㑹善寺重修佛殿碑
翰林學士朝請大夫尚書兵部郎中知制誥柱國賜紫
金魚袋王著撰前攝大理評事王正已書
開寶五年嵗次壬申閏二月二十八日建莫仁美刻字
　　右㑹善寺重修佛殿碑王著撰王正已書在㑹善
　　寺按書史云宋有兩王著善書者字知微官終侍
　　書而翰林學士王著自是一人今稱學士而書屬
　　王正已其非知微可知矣此書雖法聖教序嬾散
　　少骨氣僅録題名
宋三(行書下題名雜著/)
　嵩陽宫石柱題名(二十二條附明一條/)
侍禁上官士衡著作佐郎張甫進士李冠皇祐二年三
月廿六日遊此暮宿於峻極中院
大宋皇祐辛卯七月十八日潁川陳知損陪邑大夫宫
舍趙畋廵撿侍禁上官士衡縣尉田盛太室山人劉正
之遊天封觀
蘇舜元才翁題皇祐癸巳孟春因之河南府也
　　右按書史稱蘇才翁筆簡而法足與弟子美同有
　　書名黄山谷極其推重至謂學書二十年抖擻俗
　　氣不脱晚得才翁書觀之乃得古人筆意今觀所
　　題數字故可重也
趙士宏朱夀臣舒昭叙王慎微同遊皇祐六年仲春晦
日公嗣題記
錢袞去私張淮次公同遊嘉祐己亥七月十九日黄通
介夫書
陳知雄守柔趙抗正辭同遊嘉祐壬寅嵗仲冬初六日
也嘉祐癸卯六月二日潁川陳守柔再遊成之失約
熈寧己酉嵗春二月六日来觀邢恕和叔題
熈寧己酉二月七日崔象之元公亮馬嗣宗同邑令張
公玉游嵩至此觀主樊尊師看題(此係潘尊師碣隂/第一條誤編於此)
余與子由攷試西洛進士畢同遊二室諸寺最後過天
封精思觀道子畵遂行熈寧五年九月十日也
　　右無書名按袁宏道記云稱子由不以氏語氣酷
　　似大蘓是時子由以忤安石出為河南府推官而
　　子瞻送杭州進士詩序有云熈寧五年錢唐之士
　　貢於禮部者九人十月乙酉晏於中和堂公是年
　　監試杭州不應復至洛也其人定佳士當是西京
　　教授王平甫輩耳
范陽祖無擇上谷冦仲武游熈寧癸丑孟春二日
熈寧癸丑仲春月二十四日南梁張起同上谷冦公輔
遊此
焦通冦博雅熈寧癸丑二月二十六日題
癸丑嵗清明後一日陳知儉率馬申王夀同遊天封觀
蘓注題
汶上束端卿淮西郝闢之元豐戊午五月廿六日同遊
新監臨安茶稅張克䝉從妻父樊少偓遊此崇寧二年
季春十有一日
濮陽李孝稱來游崇寧癸未五月記
文及甫挈家遊崇寧三年三月十(闕/)日觀退之題吴畵
夏聖求李季明袁僊夫游大觀丁亥四月六日
政和改元仲春唐通叟拉李勉之自中頂過精思天封
唐鎬侍行
原武邢儔朝謁神霄像罷過天封得先公題字壁間不
勝孺慕三川王堯文同游宣和癸卯八月朔
蜀郡何㮚宣和七年三月二十二日遊天封觀
後五十三年獲觀先人朝奉題柱項城縣丞馬雲夫謹書
蒼谷正德乙亥攜兒同游今復攜府游此義社長劉咸玉
爵司應元識(按蒼谷乃王尚絅别號附/)
　　右以上題名二十二條附明一條皆刻於嵩陽宫
　　石柱者也去漢柏不數十武柱八面其下為土所
　　瘞甚深掘地踰二尺許乃盡搨之按袁宏道記云
　　漢柏榦不甚修者土掩其本也由此推之想當然
　　耳今以年月先後次第之後倣此
　紀聖徳碑陰題名(二條/)
熈寧辛亥冬十月十日琬以受代密邇蒙致政祕監劉
公几伯夀侍禁陳天錫伯祥藍山令董清臣直甫登封
縣尉魯君弼鄰右進士王裒損之㑹飲天封觀和真菴
劇談雅歡歩月引退大理評事知登封縣事張琬公玉
燭下題
涌上盧漢傑率金臺李百和潁川李剛中游紫虚谷設
道友茶酌七星泉登三醉石回觀聖徳碑時宣和七年
嵗次乙巳改元二日題
　　右題名二條皆刻於紀聖徳碑隂者也
　潘尊師碣隂題名(十五條内崔象之一條誤/編於嵩陽宫石柱之下)
水部郎中知宗正丞公事趙宗誨師正惠然訪我因語
少年把臂白髪相逢遂從兒孫輩游承天觀雅飲劇談
之暮引退熈寧辛亥仲春望日祕書監致仕劉几伯夀
題男大理評事唐憲武陟令唐民姪太祠郎唐老唐咨
孫試芸閣吏髙侍行壻監登封酒税杜寧諌夀臣末至
錢待問王仲元任仰之魏祖況弟(闕/)祖辛亥三月初六
日謁承天李師到此
少室野夫劉几東宻田述古熈寧辛亥季春廿二日同
遊殿中丞新通判汝州張璯君儀弟大理評事知登封
琬公玉熈寧辛亥三月二十四日率羽人張子隱雲夫
傅繼登嗣真釋顯泰宗約山人周谷深夫游
李禹卿因游長官寨憇此真宫時熈寧辛亥季春二十
六日子姪述迥瞳侍行
公度晦之夀臣損之尋春至此熈寧四年三月十八日
公度弟淳翁夀臣子昌弼同游
予與冦仲武游山至此抵暮而歸熈寧六年正月二日
祖無擇題(按此與石柱條同日題/)
内侍王紳道士王成之同游異景徬徨乆之袞儀記
　　右無年月按王紳跋尉遟汾詩乃熈寧丁巳因叙
　　於此
元豐辛酉季夏望日河南元聖庾觀碑勛從行
鄄城李昻元祐庚午季春
趙郡李夷行鄄城李昻祥符楊彦章元祐庚午中秋三
日同游
李公弼仲修元符己卯閏九月來游
樓試可王通玉范邦直李仔肩宗仲基王叔敬同游元
符庚辰嵗九月十九日
滎陽張(闕/)同羽人趙守素游政和癸巳六月廿三日子
棟侍行
　　右以上題名十五條皆刻於潘尊師碣隂及左右
　　旁者也
　戒壇碑旁題名(一條/)
李仔肩宗仲基王通玉王叔敬
　　右題名一條刻於戒壇碑旁者也按潘碣題名樓
　　試可條有李仔肩諸姓字為元符庚辰此當同時
　　耳
　石淙題名(四條/)
范純仁至和二年十月望日游同洪川(闕/)
　　右按此題十月以下在王績詩行間字體不全難
　　以盡搨
張璯弟琬熈寧庚戌十月廿二日同釋顯泰游
宣和甲辰元宵後一日自許昌之華凌晨冒寒乘興獨
遊王績公紀題
　　右按此題前有詩云磴道山巖下茅楹竹樹中深
　　潭魚可見攅石路纔通坐聽潺湲碧懸思爛漫紅
　　平生丘壑志覽此興何窮因刻於范忠宣題名之
　　上字相參互刪之
王仲薿鄭修年弟億年李伯達向子諲宣和乙巳七月
來
　　右無書名按書史載王仲薿字豐父向子諲字伯
　　恭皆有書名應出二公手也
　　右以上題名四條皆刻於石淙張易之序後者也
　文昌宫壁題名(四條/)
張景儉王起陸經從游
　　右按此石有潞國公文彦博嘉祐庚子三月十八
　　日游十六字潞國公文彦博六字乃大字筆頗重
　　拙故並年月刪之録此九字
權發遣京西轉運使張杲被㫖謁嵩山崇福宫安挂御
賜二門牌大觀庚寅十一月二十九日至此
政和甲午十二月十一日幸縁職事經從恭謁祠下康
厚書男寔侍潘瑋宋繼稱從行
左武大夫忠州團練使知東上閤門事提舉中太一宫
兼祐神觀公事王郅子堅右武郎提㸃醴泉觀陳彪炳
文忠訓郎王淵深甫因隨侍(闕/)　節使太尉詣崇福得
獲恭參啟母殿下送觀聖迹不勝大抃時政和戊戌孟
夏十有八日彪謹題捧硯人劉天錫
　　右以上題名四條今在文昌宫宫在今縣學東即
　　萬厯中傅公梅所建存古書院址也按公自為記
　　云予嘗徃来嵩山之麓毎毎從瓦礫荆棘中見有
　　古人尺碣片石磨洗辨認但文字可識者則(當作/即)
　　移置此中嵌於堂壁若鱗次然公餘過之左右顧
　　瞻輒移時不能去今凡稱在文昌宫者葢皆此院
　　之遺也宫湫隘石列暗處難於觀玩予將興復嵩
　　陽書院而移置焉
　少林寺詩
宿少林寺
保平軍節度使同中書門下平章事判大名府兼北京
留守司事潞國公文彦博
六六仙峰繞佛居俗塵至此暫銷除西来未悟禪師意
北去還馳使者車(予方受命/移守此都)五品封槐今尚在九年面
壁昔何如心知一宿猶難覺花藏重尋貝葉書
嘉祐五年四月一日給事郎守太子中舍知河南府登
封縣管勾崇福宫事燕若壯立石
　　右文潞公詩在少林寺按文氏停雲館帖載公書
　　與此不似公為有宋名臣書史稱其筆勢清勁不
　　媿古人且詩亦可誦故並銜名年月録之俟考
　三十六峰賦
三十六峰賦(并序/)
四明樓异試可
余少聞洛邑之盛在唐宋為東西都而山川形勝之富
視他州為傑觀昔韓退之白樂天見於歌詩形容勝槩
有詠歎不足之意後歐陽文忠與梅謝諸賢相繼為僚
友數遊嵩少間至今以為美談余幸以不敏得令嵩髙
縱觀諸境未有過少室者而巉巗聳拔乃在户牖間朝夕
博望歴歴可數因作三十六峰賦以自廣非敢竊比古
詩之流云
伊浮雲之公子兮訪道於林邱而棲神於巖谷超然有
游方之志兮乃東升於岱頂而西謁於華麓雖衡陽之
南兮與夫恒山之北靡不窮探歴踐兮游心而騁目獨
怡然而忘歸兮内欣然而自足忽御風而行兮排空濛
而造中域徐睥睨以四顧兮意惚恍而有失遭嵩髙之
丈人而問津兮日游四方而真有得何髙之不登兮何
危之不陟今乃西望兮岌然而聳特雄柱天綱兮横亘
於地軸連絡偃覆兮龍盤而虎伏雖華以九而巫以十
二兮曾未覩竒峰之六六丈人放杖而笑兮秋水方至
而河伯自溢子烏覩海若之難匹兮獨不聞中天之少
室其髙則嶢屼崷崒崟岑□岪兮十有六里而曡有十
八其深則環紆縈繞盤紏紛錯兮上方十里而周圍一
百包嵩陽以作鎮兮截轘轅以為郭眷歌山之所聞兮
觀舞水之所樂其上則有嘉禾甘果兮神芝與僊藥石
柱若承露之盤兮帝休若楊枝之葉石脂所滴兮飲之
可以長上古玉膏在巔兮服之可以揖羽客雲母之井
兮寶所聚光明之穴兮晝所鑠一丈之鍾乳兮可餐千
嵗之資糧兮不絶其中可避兵水之災兮自有經書之
博其神異則玊女爛織錦之文兮金人迷白露之落雲
洞警時聞之鐘兮石井泣哀鳴之鶴王子晉環之以為
壘兮阿育王寶之以為塔(潘岳記曰少室山有十少曡/周圍一百里西征記曰  室)
(山上方十里元和郡國圖志曰少室山其髙十六里山/海經曰少室之山有木焉名曰帝休葉如楊其枝五衢)
(郭璞曰少室山巔有白玉膏服之得仙郡國志曰少室/有金像人徃視則有白霧起迷人道書曰少室之陽可)
(避兵水之災嵩山記曰少室山有雲母井出雲母神仙/傳曰少室山有自然五榖甘果神芝仙藥周太子晉學)
(道上仙有千年資糧留於山中下有石室中有自然經/書自然飲食與世無異石室前有石柱似承露盤有石)
(脂滴下食之一合與天地畢郡國志又曰有王子晉壘/猶有九十年資糧在山中河南志曰歌山舞水在諸峯)
(内阿育玊塔在山北玊女織錦臺并堂在東北堂内石/色爛斑煥如紋錦鍾乳穴在山東南穴中有鍾乳徑頭)
(大一丈光明穴在山東南角深三里餘直上五百尺晝/夜長明雲鍾洞樵人徃徃聞鍾聲石穴井昔有二人得)
(道一人誤傷而死一人化為鶴/求其死者哀鳴泣血滴石成穴)此皆公子之所未知兮
而丈人之所安宅丈人曰名生於實兮義設於適子知
其一兮未知其二子識其外兮未識其内是徒知六六
之所有兮而烏覩六六之名義東朝嶽祠儼百神兮西
望洛邑鬱千官兮(下瞰洛陽其形/如拱揖嶽祠)太陽少陽山之明兮
(在山之南明月峰之左日月之明/太陽居衆象  峯之南故名少陽)石城石笋天所形兮
(上有石天然峭如城/壁狀似笋秀拔萬尋)檀香丹砂寶所鍾兮(山多出檀峯/皆紅色光明)
(亦云出/朱砂)鉢盂香爐狀所肖兮(形如鉢盂覆其/上狀若香爐然)連天紫霄
勢之穹兮(以最出羣峰上挿於天漢/以差低於連天亦接雲宵)羅漢七佛像設留
兮(上有羅漢洞隠現莫/測嵓中有銅像七尊)靈隱來仙洞府深兮(皆是聖所/隱之處古)
(老云此峯是神/仙洞時有見者)清涼寶勝梵刹標兮(昔有清涼寺居其/下又云尼寺名寶)
(勝/云)瑞應瓊璧祥光紛兮(峯多祥瑞夜有神人通體紅色/面東一壁日出而色若銀彩)
紫葢翠華煙靄凝兮(色紫秀宛若幢葢以/其翠靄華茂故云)藥堂紫微花
草靈兮(多生竒藥若王屋藥/匱峯上生紫微花)帛道天徳名字偉兮(昔有/道人)
(帛道猷隱此上有天/然帝字一云帝字峯)卓劍白雲形實紀兮(狀若卓劍峯/上四時多起)
(白/雲)金牛明月色像起兮(色若黄金其狀若牛/峯中時現圓像如月)凝碧迎霞
天光聚兮(上多翠碧石在衆峯/之東而迎其朝霞)玊華寶柱金石瑩兮(上/皆)
(玊石華茂於諸峯而形如/柱皆五色或云有金玉故)繫馬白鹿神仙衆兮(下有子/晉拜馬)
(澗峯如馬柱或云仙人繫馬於上/峯上多白鹿或云仙鹿其色皆白)此則六六之名義兮
而未覩六六之景氣丈人曰方春陽之盎盎兮燒痕蕪
没而青青紛紅紫之繡錯兮引百轉之幽禽雄樓傑觀
兮切星辰而上侵玊仙神女兮乘輜軿而下征朱明草
木之扶疎兮蔽大(闕/)之午升山椒雲氣之冉冉兮若覆
甑而鬱蒸忽雨聲於天外兮勢翻盆而倒傾惟紫芝與
黄鶴兮舞長空而産英金飇之驚葉兮山空落石若仙
人之鍜聲夜月白而風泠泠兮玉笙清澈而弭聽暨𤣥
隂林柯之脱盡兮山形瘦而骨稜稜氷雪横積於千仭
兮玊龍飛而白虎亭亭惟四時之出没變態兮顯晦隂
晴不可得而盡名豈特仰觀俯聽自辰及酉應接之不
暇兮以盡朝昏此雖丈人之所不能形容兮而豈公子
之所可預聞丈人曰突兀撐空兮千變萬狀山經地志
兮不可究量或背若相戾兮或面若相向或竦若相鬬
兮或揖若相眄或散若相忘或聚若相訪或後者若和
兮而前者若唱或卑者若下兮而尊者居上或喜兮若
相攜或怒兮若相抗或若秦晉兮相匹或若楚越兮相
望或聳瘦兮若峩冠或臃腫兮若挾纊或蹲伏兮若駝
虎或崇聚兮若甕盎或威嚴兮若壯王或勇猛兮若梟
將或决驟兮若風馬或浮空兮若船舫或若游郊原兮
纍邱墳而包柩槨或若入宗廟兮紛豆豋而鬱秬鬯戢
戢兮森劍㦸落落兮列屏障勢領略兮斷而還連狀容
兮宛而復壯超然若三十六天兮神僊之洞宅姹然若
三十六宫兮妃嬪之游燕昂霄聳壑冠佩悠兮泉飛霞
傾爵斚流兮天濶星熒玊枰成兮松篁瑟瑟鈞天迎兮
嬌雲曲月鬢眉新兮煙斜霧蒸龍麝焚兮霞舒霓卷舞
袖張兮雷霆轟轟宫車還兮言未既而公子頽然如醉
兮洒然如醒非丈人無以藥之使瘳兮刮之使明僕未
能窮兹山之勝踐兮究兹山之曜靈請執杖屨兮以從
後塵
建中靖國元年九月廿三日武林僧曇潛參寥書住持
少林禪師傳法沙門清江上石洛陽張士寧刋
　　右少室三十六峰賦樓异撰僧曇潛書按异有太
　　室二十四峰詩殊不足觀而此賦叙述詳贍可備
　　參考書亦不惡録之
　達磨頌
少林九年垂一則語直至如今諸方賺舉
實録檢討官著作佐郎黄庭堅書頌
　　右達磨頌黄庭堅題書字徑四寸餘在初祖菴按
　　志稱嵩山有蘇黄書蹟今石柱所題余與子由一
　　條袁中郎已辨其非東坡書矣其山谷書即此是
　　也公在當時有盛名書史稱其楷法妍媚自成一
　　家草書尤竒偉嘗自云於僰道舟中觀長年盪槳
　　羣丁撥櫂乃覺少進意之所到輒能用筆又公集
　　中諸題跋古今人書衡論精覈亦頗自負今觀此
　　書揮洒如意故足成家
　署書題名
太師魯國公　京書
　　右蔡京署書面壁之塔四大字題名也在少林寺
　　宣和壬寅八月資政殿學士河南尹范致虚立石
　　按書史稱京書嚴而不拘逸而不外規矩大字冠
　　絶古今鮮有儔匹今四大字亦甚佳惜徑逾尺不
　　能入集耳
金
　重修中嶽廟碑
大金重修中嶽廟碑
中憲大夫充翰林待制同知制誥上騎都尉江夏縣開
國子食邑五百户賜紫金魚袋臣黄乆約奉敕撰奉政
大夫充翰林修撰同知制誥兼國史院編修官驍騎尉
賜緋魚袋臣郝(闕/)書承直郎應奉翰林文字同知制誥
兼國史院編修官雲騎尉賜緋魚袋臣党懐英篆額
大定二十二年十月庚申以重修嵩山中嶽廟成未有
紀述制詔臣乆約書其事於石臣學術荒蕪實懼不克
奉詔然忝屬禁林以文字為職雖甚愚陋其何敢辭於
是承命戰兢退而書之臣聞五岳在宇宙間繇胚胎剖
判之初鍾造化神秀之氣鎮壓厚地奠安一方噴薄風
雷蒸騰雲雨材用由是乎出寶藏繇是乎殖形勢巍然
非他名山鉅鎮所可方擬若夫挺峻之狀著髙大之稱
据天地之中央得五行之正位嵯峨岌嶪俯瞰河洛號
衆山之英者惟嵩為然爰自書契以来事跡靈異非一
祝融降而啓夏申甫生而興周浮丘公混俗以僑居王
子晉得道而僊去自餘髙眞遊覽𤣥聖棲遲圖牒所傳
不可殫舉維神尸之聰明正直克相上帝保佑生民是
宜歴代帝王靡不崇奉凡廵狩四方徃徃款謁其下而
封爵之隆所以褒大之毎有加而無替也舊有廟在東
南嶺上年祀緜邈莫知其經始之由魏大安中嘗徙於
神盖山唐開元間始改(闕/)於此遭宋靖康兵革之難海
内俶擾饑饉荐臻郡邑凋殘冦盗充斥齊國建立創痍
未瘳用兵不休賦役煩重故伊洛淮甸之間戸口蕭條
為甚廟之基構僅存而繕修不時上漏旁穿風雨騫剝
玩嵗愒日殆不能支嵗時祭奠牲酒寂寥鼓鐘不設神
弗顧享可勝歎哉皇朝混一區夏方隅底寧解嬈除苛
政教清肅涵養休息復見大平自爾公私獻功稍就完
葺然積乆弊陋未足以稱神之居且當國家開拓之初
地大物衆經營締構不失先後緩急之宜顧興仆起弊
之功力或未暇如有待者洪惟主上纂明昌之緒題熈
洽之期蒐獵遺文禮樂備舉嚴奉宗廟肇禋郊丘懐柔
百神無文咸秩至於崇飾海内前代祠廟恒敬不忘况
嶽瀆之在祀典有功烈於斯民者宜如何哉先是十四
年秋九月敕遣(闕/)人諭指宰相諸嶽廟乆闕修治宜加
増飾其選使馳傳徧詣撿視以聞明年使者復命即以
諸應費財用工徒與夫百物之數具圖上之粤十月壬
午乃有重修之命且詔有司凡一夫之役一物之用悉
從官給無得煩民仍寛與之期戒勿倉卒渉於不敬以
稱所以事神為民祈福之意惟中嶽在河南府登封縣
之境内尚書省廼以其事下於府府以是下之縣地官
則以其費用屬本道轉運司出公帑之錢合廟中前後
供施餘利驗其數以時給之冬官則以其夫匠均賦河
南及旁近諸郡發其騶馭役夫之羡卒闕或不足則募
諸游手之民隨時之髙下而優予其直以付本縣令臣
張子夏監䕶役事又命同知河南尹事臣宋嗣明總治
之諏日鳩工衆作畢舉廟制規摹小大廣狹位置像設
悉仍其舊無改作視其棟楹榱桷之撓折朽敗者則徹
易之垣墉階戺之缺罅摧圯者則更築之髹彤黝堊藻
繪之漫滅不鮮者則加飾之煥然一新窮壯極麗吏無
遺力人不告勞總為屋二百三十有八間其西齋㕔以
待毎嵗季夏遣使祭祀之次舍不與焉始事於十六年
四月丁未絶手於十八年六月戊子費錢以貫計之為
一萬四千九百六十有四用力以工計之為四萬八千
三百六十有二落成之日丁壯垂白執持香華逺近畢
湊皆大和㑹不謀同辭咸謂物之廢興成敗自有數存
乎其間殆有非人力所能致而致者夫以五十年因循
委靡之弊一旦變為殊絶偉麗之觀匪夫遭時隆平聖
天子在位文明勤儉無為不成何以臻此嗚呼休哉昔
漢武帝元封間嘗登兹山從官吏卒咸聞呼萬嵗者三
流傳後世至今稱美矧主上崇敬之心出於至誠如此
古不云乎禮罔不答異時修貢效珍發祥隤祉復生賢
人為國藩翰輔成萬世無疆之休俾吾君夀考與山齊
等永永無極其隂相之功又豈特區區徒見於祝願之
間而已耶臣既序其本末以展歸美之報敢拜手稽首
作為頌詩繫之於後頌曰瞻彼崧髙維嶽之雄穹窿隱
轔屹然地中奕奕神宫權輿東阪繇魏以來再徙寛衍
上棟下宇揭虔妥靈規模顯敞氣象崢嶸遭時否屯兵
火饑饉天未厭難人不堪命洒掃有闕隳頽弗支上雨
旁風過者嗟咨大金受命恢闢疆宇燠休撫摩躋民樂
土皇帝御極寢兵措刑山川鬼神亦莫不寧維時神宫
乆未遑䘏皇帝曰嘻我心之惻迺論近輔迺詔羣司去
舊取新經之營之毋資民財毋勤民力一出於公訓其
成式千柱眈眈萬瓦差差金鋪琁題輝暎陸離落成之
初四遠咸集峯巒増明雲煙改色籩豆在席笙鼓在庭
神之格思松風泠泠工祝無求施則甚厚雖不望報神
其敢後厥報維何篤生賢人左右王室如甫如申天子
萬年永宅九有巍巍堂堂如山之夀下臣獻頌以相工
歌刻之豐碑萬世不磨
　　右重修中嶽廟碑黄乆約奉敕撰郝(闕/)書在中嶽
　　廟　按此碑與宋盧多遜王曽陳知微碑體製豐
　　崇相等今列立於崇聖門外左右各二四碑之中
　　孫崇望邢守元所書盧陳碑俱無足取白憲書王
　　碑差勝亦非上品惟此書結法遒勁蒼老可觀雖
　　躋之唐人書中何多讓焉亟備録之以知能自立
　　者未可以時代囿也
中天嵩嶽寺常住院新修感應聖竹林寺五百大阿羅
漢洞記
西京永寧縣熊耳山空相寺住持傳法吉祥大師賜紫
釋有挺撰奉議郎知永安縣事王道書
原夫大法界中支那東震旦大國聖宋夀山得其最髙
勝妙者惟中嶽嵩山卓然聳拔青雲之表林巒(闕/)秀四
季嘉木岑崟羣山趨揖長時異花芬芳玉鏡珍寶輝然
是處光明巖洞泉源清流千古澄澈谷風松韻時呼萬
嵗之聲瑞氣祥雲晝鎖千尋之境是國家禀佛戒福神
中天玉英崇聖帝領鎮之地宫廟之所也是山之中有
聖竹林寺何知之乎古傳記云唐蜀僧法藏来游是山
長安道稠桑店逢一梵僧持盂肩錫問曰上人胡来而
欲何徃曰雲遊嵩嶽聖景曰可附一書與竹林寺堂中
上座曰我乆聞彼刹是聖寺羅漢所居嘗憾未聞其因
可願佇聽髙論開發前去曰上人豈不聞吾佛當年靈
山㑹上以正法眼藏分付大迦葉傳芳流布授記付囑
大國聖主賢臣興崇外䕶無令斷絶敕諸大菩薩天龍
八部一切神祇保衛國界敕五百大阿羅漢不得入滅
長在人間天上赴供為大福田今諸尊者將諸眷屬止
住其中是寺隨機縁或隱或現縁熟者嘗見曰今日得
聞未聞接書分衛而行法藏來至嵩前問人曰竹林寺
何所是答曰但去到嵩嶽寺入石三門登逍遥臺望之
山腹是也来至嶽寺入三門常住院禮謁衆僧安衣盂
畢問曰竹林寺門從何處入曰我等嘗聞是聖寺未曽
得見但觀山腹三洞深䆳無窮毎有信士㳂巖登險(闕/)

　　　　　　　　　　　　　　　幸雖得入聖寺
瞻敬又隨諸尊者赴帝釋齋因得嚫三銖絹心生愛著
不覺身墜巖前聖境都失矣時耆年僧曰人間天上榮
顯富貴真竒異物積之山嶽若非是大權菩薩具正見
曉達明了應縁利生授用自在心常離欲示現貪染愛
著心圓梵行示現有諸(闕/)患心常清淨示現隨類生死
心行佛行示現逆順境界心無取證深悟禪理妙道或
不如然則為少分夢幻境物耽染愛著恃之迷醉漂蕩
生死三界流轉更(闕/)少暇迴光自照究乎真實妙道大
患為障莫過此也汝今為出家上人同聖寺諸尊者授
天主供養事非小縁何故未除流俗愛物心非唯竊服
圓頂犯戒律章條重亦乃自昧真心妙道玷吾門何多
乎今此天絹亦非汝用之物當獻至尊頗為佳矣法藏
具表進時明皇在位聖恩撫問倍加宣賜爾後巖洞聖
境光明至今求者應現愈多院主崇政誘掖檀信施財
運土木等欲依山上洞様建造一所斤斧才興感五羅
漢詣虢州盧氏縣畼氏家託夢家長曰嵩嶽寺今造羅
漢洞汝家當鑄鐡像五百身畼氏夢覺令人至寺果見
興工造洞還報畼氏樂然鑄施五百餘尊像成隨喜信
士之家願各以香花幡盖依次經從迎接送至洞完像
到奉安之次陳蔡二善友挈袈裟五百餘條至披挂像
身應量齊等於是四方崇信一至春首香花供送駕肩
隘道然燈燒燭盤迎品饌供養精誠得其感應燈未㸃
之火光自然齋食異香聖像先現是洞今有三經藏花
塔狀三聖洞香花供獻施者齊陳獲之感應三處俱有
夫聖境無邊順機各異無欺縱目可觀有昧觸途莫見
名山太室佛刹隐現其中聖凡交參晝夕徃来無間登
臨香火萬口一稱獲斯聖境光明葢今日之盛時一人
聖徳聖感之至化伏願聖夀無疆金枝玉葉永茂帝道
佛道同興金輪法輪並轉親白仙族同固盤維文武賢
臣皆存忠烈風調雨順軍民康安四海晏清萬邦率服
羣生遂性三教長隆知洞悟言丐記傳於金石永乆無
墜有挺因普為缺正見佛行執有生死輪轉不了根本
清淨者修進圓之仍集佛教眼目兼以禪宗中妙㫖録
作明證俾令一切悟明了達根本清淨具足正見佛行
修進證大菩提縁斯曽住是聖寺前白蓮菴將乎十年
時親瞻覩聖境光明殊勝不思議事非筆舌可窮今固
敢簡略一二以塞其命頌曰天下名山孰後先嵩髙神
著混元前聖凡共聚寧分别廟刹相依亦混然蓬島三
山根不固華胥一境夢非堅寶光玉柱擎雲漢春色峯
巒戴曉天幾栢倒生垂洞谷千松偃葢覆巖巔登臨香
火心同願上祝今皇萬萬年
聖宋崇寧元年壬午嵗十月初十日中天嵩嶽寺常住
院前住持僧崇政院主僧法應知洞僧悟言知庫僧悟
達同勾當修造僧(闕/)用清信弟子焦泰施財刋字劉友
諒刻
山野前住法王嘗遊嵩岳寺見此碑經兵革火燒毁壞
弃於荆棘之中遊人見者呵嘘難以辨認嗟乎恐聖境
以遠難得聞耳遂諸處追尋得全本謹捨衣盂命工刋
石使聖境重興以乆留傳不絶矣峕大金大定二十九
年八月十五日㑹善寺閒居嗣祖沙門淨浩重上石寧
陵普照比邱廣真書嵩陽髙澄刋
　　右聖竹林寺羅漢洞記原宋崇寧年間釋有挺撰
　　王道書此其重刻於金大定二十九年者也僧淨
　　浩跋廣真書在㑹善寺按崇寧原碑今在嵩嶽寺
　　堦砌下小正書破壞强半字亦糢糊是亦置而録
　　此
元
　少林禪師裕公碑
大元贈大司空開府儀同三司追封晉國公少林開山
光宗正法大禪師裕公之碑
翰林學士承㫖資善大夫知制誥兼修國史臣程鉅夫
奉敕撰集賢侍講學士中奉大夫臣趙孟頫奉敕書嘉
議大夫禮部尚書臣郭貫奉敕篆額
皇慶元年春集賢大學士榮禄大夫臣陳顥奏請封贈
少林開山住持光宗正法大禪師福裕制贈大司空開府
儀同三司追封晉國公命詞臣文之碑臣鉅夫奉職惟
謹佛法相傳有信具至達摩持以航海梁武帝問道不
契去之魏隱於嵩山少林寺面壁九年為禪宗鼻祖六
傳而至大鑒復𣲖而為五師所居達摩處也其宗以湛
然常寂為真空洞不虚為實廣大不蕩為際其教人亦
惟曰性善其論曰推一而萬則事無非真混萬而歸一
則真無非事故曰當仁又曰能仁隂有以格君心而賛
皇猷未嘗以福田利益嘐嘐語人而慈雲法雨隂覆潛
被厯代帝王意欲清心静治使萬姓䝉福謂浮圖言可
底行奉之深至此其大略也嵗乙巳世祖潛邸命師少
林大作資戒㑹俾建精舍於故里曰報恩給田若物以
飯衆戊申定宗詔住和林興國未期月憲宗召詣帳殿
奏對稱㫖俾總領釋教授都僧省之符優復僧尼得廢
寺二百三十有七區庚申世祖即阼因論辨偽經馳馹
以聞火其書仍襲爵賜光宗正法之號時萬夀祖席無
可當之者衆請師主之計以堂鉢之費未免經葺得都
南柳林閒田二百頃餘辟玉泉北墅觀音别院自餘藥
室浴宇賈區拾其贏以卒嵗尋分建和林燕薊長安太
原洛陽為五少林始終萬夀十四夏主䕶之力居多既
老倦於接納歸棲嵩陽未乆示微疾書偈告終俗夀七
十三僧臘五十二嗣法小師三十人度弟子千餘指奉
戒者莫可紀嗚呼師去世已逺今上皇帝寵以贈典言
行而道大也皇帝若曰洪惟世祖神武不殺本仁祖義
以一天下朕欲昭我祖徳持盈守成惟爾克紹乃初祖
永孚於仁以𢎞濟我兆民顧先哲其逝朕弗克見於兹
邈焉雖去来夢幻無得而名封諡哀榮豈不在我其尊
爾官隆爾爵以寄予思以廸後人以永譽於萬世師之
住世也三閲藏典而成誦誘掖後學無倦色通羣書善
翰墨吟咏提唱普説㡬十萬言播在叢林而師未始以
為能事㓜遭世變㷀然無依道逢老比邱勸以學佛曰
能誦法華足矣師曰佛法止是乎比邱異之與偕謁休
林古佛於仙巖曰此龍象種也當為大器即為祝髪授
具與雙溪廣公同執事者七年遊方来燕親炙萬松師
又十年道益隆名益著學者日益廣其住少林也萬松
老師實為之主屬嵩少煨燼之餘暫憇緱氏之永慶已
而興仆起廢訓徒説法施者如邱山来者如歸市嵩陽
諸刹金碧一新洛陽白馬經筵不輟皆師力也師瞑目
晏坐彌寂黙若無與焉至元八年春詔天下釋子大集
於京師師之嗣法者居三之一其盛哉師剛果彊毅公
勤亷明平居風神閒敞襟度夷曠復嵩山如祖師再出
世倡道垂教於天壤間如鼓雷霆而掲日月所謂大善
知識標凖斯世没而不朽者歟師字好問以雪庭自號
太原文水張氏子九齡入學日了千言鄉閭曰聖小兒
方娠母有異夢及生家有吉徵其説法也涸池出泉古
殿有光瑞應非一端云門人慧慶以師平昔著𫐠刻梓
既夀其傳仍以道行碑輙請於上追念父師少不失報
効之義是可銘銘曰佛以仁傳聖以仁治其仁伊何此
心而已混未嘗混照徹大地推未嘗推淵澄止水梁皇
有為不諧其㫖誰直其宗曹溪東逝逮我裕公道還北
矣師少不凡見稱州里休林古佛真源指示至老游參
持戒律已萬松休林合辭招致參從渡河㡬三百指緇
俗趨走營施山委嵩陽諸刹金碧翬跂洛陽大講經嵗
不弛二百四區羣廢盡起僧無徭役大衆歡喜曰一佛
出世遇明天子其人已滅其道不死不空不住天地終
始帝命曰咨章服是宜百世其承之四方其則之惟爾
法是依惟爾言是師臣拜稽首聖敬不違播為聲詩永
之兹碑
延祐元年十一月日門人慧慶建宣授祖庭大少林寺
傳法住持嗣祖沙門普就集賢大學士榮禄大夫陳顥
立石洛陽耶律徳思刻
　　右裕公碑程鉅夫奉敕撰趙孟頫書在少林寺按
　　文敏書法為元朝第一此碑奉敕書不當假手乃
　　覺肥愞少風力何耶然筆自有致
　揀公茶榜
大都大聖夀萬安寺諸路釋教都總統三學壇主佛覺
普安慧湛𢎞教大宗師揀公茶榜
昭文館大學士中奉大夫特賜圓通𤣥悟大禪師雪菴
頭陁溥光撰并書
竊以隨縁應物無非囘向菩提指事傳心總是行深般
若欲破人間之大夢湏憑劫外之先春伏惟佛覺普安
慧湛𢎞教大宗師寶集正宗轉輪真子學冠於竺乾華
夏顯密圓通神遊於教海義天理事無礙笑辟支獨醒
於一已擬菩提普寤於羣生借水澄心即茶演法滌睡
眠於九結破昏滯於十纒於是待蟄雷於鹿野苑中聲
消北苑採靈芽於鷲山頂上氣靡䝉山依馬鳴龍樹製
造之方得法藏清涼烹煎之㫖焙之以三昧火碾之以
無礙輪煮之以方便鐺貯之以甘露盌玉屑飛時香徧
閻浮國土白雲生處光揺紫極樓臺非關陸羽之家風
壓倒趙州之手段以致三朝共啜百辟爭嘗使業障惑
障煩惱障即日消除資戒心定心智慧心一時灑落今
者法筵大啓海衆齊臻法是茶茶是法盡十方世界是
箇真心醒即夢夢即醒轉八識衆生即成正覺如斯煎
㸃利樂何窮更欲稱揚聽末後句龍團施滿塵沙劫永
祝龍圖億萬春
至大二年正月十五日門資上座徳嚴刻石於嵩山戒
壇寺
　　右茶榜釋溥光撰并書至大二年刻於戒壇寺為
　　石四兩面刻凡八幅今移立在城西峻極下院按
　　王世貞跋云元僧溥光書茶榜風骨頗遒勁惜胸
　　中無卍字骨令天趣流動筆端結習未忘超灑不
　　足又周叙記云元雪菴所書茶榜字徑三寸許遒
　　偉可觀今觀其書筆雖過豐而結體遒緊有清臣
　　誠懸之風書史亦稱其工大字錄之(按此書體大/裝潢為繁節)
　　(録亦/可)
　海市詩
富察大使索海市詩
應天以實不以文人間世事徒紛紛一自元豐感靈應
百年異代殊無聞山東安撫心好道一過蓬莱問芝草
深期恍惚通仙靈不見嘉祥慘懐抱是時巨海風濤息
萬里涵空襯天碧天邊和氣生紫烟海上羣山削青壁
層城異木當頭現甲馬神兵隨後變雲幢烟葢出山尖
寶閣瓊樓浮水面參差有若蓬莱宫乍移三山出海東
鶴駕逍遥近西岸来向清時振道風　邱立(按邱長春/名處機)
　　右海市詩末署邱立字無名立字鈐𤣥門演道(闕/)
　　宗師之印相傳稱為邱祖碑分三層刻無年月在
　　崇福宫冦天師傳碑隂按嵩嶽志云金邱長春世
　　為嵩陽顯族大定初遇重陽真君於海上傳其學
　　至元己卯大宗以蒲輪起於昊天觀至見上於漠
　　北大雪山之陽似即其人也此詩及字皆瀟洒可
　　觀乃兩志俱不載録以偹考
明
　過少林諸詩(四首/)
將往宜陽迂道過少林有述二首是日小雨薄暮方霽
披霧縱幽尋頻年説少林到門山雨至繞寺石泉吟花
落中天淨松藏太室深燈龕耿未滅猶自照禪心
草樹連中嶽烟霞帶北邙古禪傳後魏巍碣峙初唐地
僻鯨音壯風髙鶴韻長浮邱招未去夜夜禮名香
㑹善寺
青山迂轡至不顧客程違荏苒惜芳歳流連餘落暉石
同僧貌古泉共梵音微亦有箕山對無人禁采薇
戒壇寺
兩日登三刹興衰亦漫傷樹交雲榻廢草長石壇荒乞
供朝馴鴿栖禪夜怖狼惟餘茶榜在贏得打碑忙
既宿少林次日復捫蘿因得二境毁棟荒基顧瞻索然
然風景益更竒勝各賦一首并書於此嘉靖元年三月
十有四日南原王韋記事
　　右詩王韋題書刻於一石在少林寺　按書史王
　　韋號南原善書亦能詩
　嵩嶽道中詩(節録一首/)
祭告嵩嶽道中
圭臺夙駕赴星期嵩少平分岱華竒寶相荘嚴中嶽殿
祥光璀璨萬年枝周笙沈寂殘河夜漢栢孤森欲曙時
歸路尚聞仙樂奏怳疑雲外歩虚辭
嘉靖丙辰秋八月華亭笠江潘恩書
　　右詩潘恩撫豫時以祭告至嵩用太宰喬白巖韻
　　作也在少林寺今録一首
　少林漢栢二詩
游少林寺值雨同丁元父給諫
清晝入門春露濃坐深檐溜遞疎鐘泉聲欲過三花樹
雲氣常生二室峯入夜蕭條清客夢翻堦滴􁏏滯游蹤
明朝擬趁嵩髙日好放晴光隨杖龍
嵩陽院觀漢封三柏
嵩陽宫外柏三株漢帝遺風今記無翠靄尚留龍馭逺
青天時有鶴羣呼年深飽歴風霜色世𣺌全荒玊檢符
欲問興亡千載事不知人代㡬榮枯
嶺南區大相
　　右詩區大相題書二石在少林寺
　少林寺題名
萬厯甲戌冬毘陵唐鶴徵来訪孫熈宇年丈也
　　右題名在少林寺
　廟寺諸詩四首
中嶽廟
嵩少夫何極中嵩名獨尊杖䇿千里外陘峴手自捫朅
来梵宇憩不數祗樹園古樹浮夕靄蒼翠明朝暾形勢
互迴薄周遭虎豹蹲雲霞麗丹闕日月夾層軒佛燈然
長夜鐘聲時在門游絲静不飛春鳥爭自喧竒趣兹已
窮洗心道亦存素衷諒有孚勝遊竟難諼卜築行拂衣
無令孤願言
法王寺
訪勝屢囘枉寄興良不尠漠漠岫烟霏冷冷巖露泫沾
濡意已困憩頓聊所遣倚策玉柱峯厯覽信窮逺連巖
互參錯雲物森婉孌古刹制未頽髙棟負絶巘方池不
盈咫洞徹足清淺采采金蓮花盈盈玉鑑展紛吾塵滓
隔心顔藉霑洗慷慨有深衷從兹却軒冕
少林寺
乆懐少林遊今宿少林寺綺麗仡誰搆峩宫敞復䆳岩
壑爛相裊檜柏鬱而峙髙棟排雲日虚牖藹蒼翠霽色
麗遥岑川原迴相媚我来薝蔔下恍從天外至梵香徧
空虚塔影照無寐秉炬躡層榭磨碑識古字已斷區中
縁何知身世累沃野饒沙塵聊此停征駟
面壁石
折蘆浮渡江震旦掲真諦心非轉法輪義不立文字九
年面壁人寂寂縁底事石中一片影參取西来意
萬厯丁亥四月初九日天台王士崧書
　　右詩王士崧題書在各本廟寺結法凝整録之
　游嵩山即事詩
太室少室蓮花巾大熊小熊巢父鄰喜從黄社遭賢令
笑共青山閲過人茶竈煮来秋月冷芝籃提去夕陽貧
盧巖已不知鴻一名姓何勞著片珉
儆韋燕明府同游嵩少酌盧巖瀑布踏月還登封賦此
奉贈萬􁅝壬寅九月七日漏三鼓南充黄輝
　　右詩黄輝題書在少林寺按公與董宗伯同時齊
　　名續書史稱其楷法鍾元常亦作行書洵佳筆也
　少林禪師道公碑(節録題銘/)
嵩山少林寺賜紫住持曹洞正宗第二十六代禪師道
公碑銘
華亭董其昌撰并書
嵩髙少室天地之中大乘氣象鬱鬱蔥蔥破顔末㑹面
壁真風祖佛非殊惟變乃通(其一/)般若無知靈光不昧
如清涼池如大火聚直下便是擬向即背竒哉衆生具
如来慧(其二/)五家宗㫖如世畫師虛空可拈丹青不施
泥牛月吼木馬風嘶不居空劫不落今時(其三/)爰有道
公僧中之傑傳涅槃心吐廣長舌雙桂開敷三花屹嵲
一代時教永存珉碣(其四/)
萬厯三十七年正月吉旦門人慧如等立石
　　右道公碑董其昌撰并書在少林寺按宗伯為當
　　世名筆而此書過於豐腴豈其壮年所書如是耶
　　僅録其銘
　登嵩詩(節録一首/)
登嵩
丹巖翠嶂倚晴空呼吸還疑帝座通至北至南均日景
交風交雨列天中髙含元氣三台近分奠坤維四嶽同
豈為山呼崇祀典虞廷柴望已無窮
邢臺傅梅撰
　　右傅梅撰登嵩八首之一也公字元鼎邢臺人萬
　　厯中為登封令著嵩書十三篇嵩之形勝古蹟碑
　　碣表章居多其所題刻亦多大約皆其幕客柏鄉
　　王正民筆也公有功於嵩録此識之
補遺(唐行書/)
　景賢大師身塔記
唐嵩山㑹善寺故景賢大師身塔石記
左拾遺太山羊俞纂沙門温古書
太師諱景賢菩提大通法𦙍也本姓薛氏汾隂人世為
著族容貌秀偉見者肅然㓜而神明周覽傳記弱冠投
心大覺宿好都遣問道於(闕/)　智寶禪師師言法王大
寶世傳其人今運鍾江陵玉泉次一佛出世亦難遭矣
則星馳駿邁而得大通發言求哀揮汗成血大通照彼
精懇喻以方便一見悟入冏然昭洗屬世議廹隘遠迹
幽絶客居巴峽三抗山中山尋霓(闕/)　　豺虎搏噬毒
癘蒸鬱而我嵗時晏居初無惱害豈道為之守而神靈
保綏良可知也乆之廣大圓極悉心以獻大通怡然克
荷相許付寶藏傳明燈為不譲矣時神龍五載也中宗
聞風詔請内度法衆仰徳乞留都下大師雅尚山林廹
以祈懇或出或處存乎利濟化自南國被乎東京向風
靡然一變於代葢三世諸佛(闕/)　法印妙極之用言外
之功不可得而聞也觀乎萬形蠢蠢於黑闇千界熈熈
於熱毒如来有以登大(闕/)灑甘露雖相示寂滅而業遵
龍象則我先佛法身湛然常住者矣始先祖師達磨西
来􁅝五葉而授大通赫赫大通濟濟多士寂成福藏爛
其盈門同波派流分景並照亦東(闕/)之盛也嘻世相不
實(闕/)盡誰(闕/)菩薩知時示同(闕/)物開元十一年龍集癸
亥嵗八月在嵩山㑹善道塲現有微疾沐浴晏坐神精
儼然翊日而謝春秋六十有四雲山慘毒庭樹凋摧矧
夫情靈痛可言也門人比邱法宣比邱慧巘比邱敬言
比邱慧林等不勝感戀奉為建塔迢亭赩赫出於嵩半
主上追懐震悼賜書塔額署曰報恩存沒榮幸山川光
燭廿年又起身塔於北巖下永奉安焉若其積微成著
之勤乘定發慧之用堅剛勇猛之操大悲廣衍之業率
皆碑版所詳不復多載也
開元廿五年嵗次乙亥八月十二日建
　　右景賢大師身塔石記羊俞撰釋温古書在㑹善
　　寺書法略似道安碑而稍遜之按年月即應次道安
　　之後因集成始得補録於此　又按王維有留别
　　温古上人兄詩云宗兄此削法葢其族人必亦可
　　稱者也
　
　
　
　
　
　
　
　
　嵩陽石刻集記卷下
欽定四庫全書
　嵩陽石刻集記紀遺(自漢至唐止/)
　　　　　　　　　　　　工部主事葉封撰
東漢
　中嶽廟石闕銘(此下石今尚存而未録入集者/)
　　右按嵩髙志云中嶽廟石闕在廟正南神道漢安
　　帝元初五年陽城長吕常造闕銘載藝文其銘曰
　　惟中(闕/)　　嵩髙神君(闕/)　　　　休(闕/)最純春
　　生萬物(闕/)方起雲潤施源流(闕/)淙(闕/)宣並天四海
　　莫不蒙恩聖朝肅齊(本文/作敬)衆庶所尊(闕/)　奉起(闕/)
　　　盡勤(闕/)　功徳刻石紀文(闕/)顯(闕/)異以傳後賢
　　今石闕尚存其字剥落不堪摹搨矣自惟中至後
　　賢凡八行乃小隸書其後相連尚有二十餘行字
　　益漫滅不可識也
北魏
　㑹善寺浮圖銘
　　右按塔銘云神龜三年七月三日魏故太傅侍中
　　太尉公清河王薨世子元亶字子亮次子元(闕/)字
　　子開奉為建七層塼浮圖一區敢用頂髪及諸雜
　　寶上塔追誠崇敬千載弗忘謹銘函葢在㑹善寺
北齊
　碑樓寺碑
　　右碑天保八年丁丑立其詞葢紀劉碑為首造碑
　　之縁起也今在本寺俗稱劉碑寺碑刻佛相文列
　　上方
　少林寺碑
　　右碑武平元年立在少林寺
　㑹善寺碑
　　右碑武平七年立在㑹善寺二碑皆面刻佛相碑
　　隂刻文　以上四碑字皆拙劣故不録入
　龍華寺石幢
　　右石幢二北齊時立今在龍華寺門荒草中刻尊
　　勝陀羅尼經
　嵩嶽寺石幢
　　右石幢二在嵩嶽寺亦刻陀羅尼經無年月觀其
　　制度則亦唐以前物也　以上四幢皆漫漶不佳
　　不録
唐
　永泰寺庭東石幢
　　右石幢在永泰寺庭東永淳二年立刻陀羅尼經
　　與庭西少異字頗漫漶不及西幢故録彼置此
　㑹善寺碑
　　右碑面上半刻佛相下已蝕盡似非唐製其碑隂
　　隸書乃唐麟徳三年亦漫漶不可搨矣在㑹善寺
　淨藏禪師身塔銘
　　右塔銘天寶五年立無撰書姓名在㑹善寺西塔
　　尚巋然字未馴雅刪之
　大𧦬禪師碑銘
　　右碑(闕/)　撰道士盧元卿書隸書元和二年立在
　　嵩嶽寺後與徐浩書大證禪師碑並欹仆荒坡中
　　强半剥落字亦肥重刪之
　岑禪師舍利塔碑
　　右碑(闕/)　撰髙通理書太和二年立在㑹善寺漫
　　漶不可搨
　告成斷碑
　　右碑在測景臺左今已斷破字没殆盡矣僅其第
　　一行猶存大唐洛州登封縣七字亦不可搨
　李嶠大周降禪碑(此下題文見嵩志而石今無存者/)
　崔融啓母廟碑
　楊炯少姨廟碑
　陳子昻潘尊師碑頌
　李邕嵩嶽寺碑
　盧鴻一四銘
　　右按盧鴻一四銘為望都鷄鳴二峯中天門玉女
　　擣帛石銘文不傳陳文燭遊嵩山記云隱士讀書
　　盧巖圖十景勒四銘山中乃諸志止載十志未載
　　銘文云
　釋義淨少林寺戒壇銘
　　右按王世貞跋云少林戒壇銘開元三年為學生
　　張傑書當是時傑應尚少且不以書名而筆法老
　　成乃爾又時未盡習帝書故猶有瘦勁意据此則
　　鳳洲時此碑尚存也今於少林寺及戒壇故址徧
　　索之不可得
　韋行儉中嶽廟記
　李方郁修中嶽廟記
　李華中嶽越禪師塔記
　楊植許由廟碣
　　右按今許由廟在箕山有嘉靖八年登封令嘉定
　　侯泰重立小碑載此文末有跋云侯令邑三載公
　　暇廵行阡陌乃登箕絶頂歎曰先生之風雖髙而
　　先生之行無碑記以表章之後之采風者安有所
　　據耶必有不軌之徒欲便已私以瘞之耳果爾蒐
　　遺文於深土而石碎也遂命屬隸輳鑴此心庶㡬
　　乎少慰据此是得碣於土而石碎重鑴耳何云輳
　　鑴此語頗未曉今原碣碎石無復存者
　韓愈登封尉盧殷墓誌銘
　　右墓誌當有刻石然按本誌云殷以饑寒死愈與
　　買棺卒無子女一人為比邱尼則當日或以貧死
　　無子此銘未嘗入石亦不可知也
　韓愈天封觀題名
　　右按嵩嶽志云天封觀石上有韓文公題名歐陽
　　文忠公跋嵩髙志載韓愈天封觀題名云元和四年
　　三月二十六日與著作郎樊宗師處士盧仝自洛
　　中至少室謁李徵君渤樊次玉泉寺疾作歸明日
　　遂與李盧道士韋濛僧榮過少室而東抵衆寺上
　　太室中峰宿封禪壇下石室遂自龍潭寺酌龍潭
　　水遇雷明日觀啓母石入此觀與道士趙𤣥遇乃
　　歸閏月三日國子博士韓愈題又歐陽修跋云右
　　韓退之題名二皆在洛陽其一在嵩山天封宫石
　　柱上刻之記龍潭遇雷事天聖中余為西京留守
　　推官與梅聖俞遊嵩山入天封宫徘徊柱下而去
　　遂登山頂至武后封禪處有石記戒人遊龍潭者
　　毋語笑以黷神龍龍怒則有雷恐因念退之記遇
　　雷意其有所戒也其一在福先寺塔下當時所見
　　墨蹟不知其後何人摹刻於石也据此當在石柱
　　而今無之豈别有一柱而後已亡焉者耶
　中嶽廟斷碑
　　右按陳文燭記云中嶽廟碑刻百數其豐碑王曽
　　撰斷碑徐浩八分書葢未詳撰人姓氏而季海八
　　分則當與嵩陽宫紀聖徳碑並傳矣今訪之廟中
　　不可復得惜哉
　㑹善寺石柱題名
　　右按袁宏道記云㑹善寺石柱上有唐宋題名字
　　極精今亡
　
　
　
　
　
　
　
　
　
　
　
　
　
　嵩陽石刻集記紀遺
