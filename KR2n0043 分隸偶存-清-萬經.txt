#+TITLE: 分隸偶存-清-萬經
#+DATE: 2016-06-11 12:22:43
#+SOURCE: github.com/kanripo/KR2n0043 master 7dd657f9                
欽定四庫全書　　　　　史部十四
　分𨽻偶存　　　　　　　目録類二(金石之屬/)
　　提要
　　　　(臣/)等謹案分𨽻偶存二卷
　　　國朝萬經撰經字授一號九沙鄞縣人康熙癸
　　　　未進士官翰林編修是編上卷首作書法次
　　　　作分𨽻書法次論分𨽻次論漢唐分𨽻同異
　　　　次漢魏碑考下卷為古今分𨽻人姓氏始於
　　　　程邈終於明末馬如玉自鄺露以前皆引據
　　　　諸書惟如玉不著載何書則經所自增矣集
　　　　録金石之書梁元帝所輯不可見歐趙以下
　　　　罕有論及分𨽻筆法者經所録頗詳辨别門
　　　　徑具為清晰所列漢魏諸碑雖止二十一種
　　　　而考證剔抉比諸家務多者亦較精核至云
　　　　唐以前𨽻楷合為一唐以後𨽻與八分分為
　　　　二𨽻即今楷書八分即古𨽻書歐陽以八分
　　　　為𨽻趙明誠已譏之
　　　國朝顧炎武金石文字記并漢碑無不名八分
　　　　而以楷為正書正恐仍蹈歐陽之失其說亦
　　　　明白可據也乾隆四十五年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　分𨽻偶存卷上
　　　　　　　　　　　翰林院編修萬經撰
　　作書法
一生筆純毫為心軟而復健　二生紙新出箧笥滑潤
　易書即受其墨若久露風日枯燥難用　三生硯用
　則貯水畢則乾之司馬云硯石不可浸潤　四生水
　義在新汲不可久停停不堪用　五生墨隨要旋研
　凌利墨光為上研多則泥鈍也　六生手適携執勞
　腕則無凖　七生神凝神静思不可煩躁　八生目
　寝息適寤光朗分明　九生景天氣清朗人心舒恱
　乃可言書也(唐李陽冰翰林/禁經九生法)
筆要取崇山絶仭中兎毛八九月收之其筆頭長一寸
　管長五寸鋒齊腰强者其硯取煎涸新石潤澀相兼
　浮津耀墨者其墨取廬山之松烟代郡之鹿膠十年
　以上強如石者為之紙取東陽魚卵虚柔滑凈者(晉/衛)
　(夫人筆/陣圖)
筆字一寸蹲七釐提五釐畫一分以是為率清勁遞減
　三釐初學提活蹲輕則肉圓老成提𦂳蹲重則肉䟐
　􁁜(如萬嵗枯藤䟐􁁜也季海筆/在畫中力出字外用此也)紙强弱有分筆力臨
　時斟酌之水太漬則肉散太燥則肉枯乾研墨則濕
　㸃筆濕研墨則乾㸃筆墨太濃則肉滯太淡則肉薄
　麤則多累積則不匀　磨墨之法重按輕推逺行近
　折　硯池寛面細每夕一洗則水墨調匀血肉得所
　端石惟取細潤停水歙石惟取縝澀發墨兼之斯為
　寳矣　凡磨墨不得用硯池水令墨滯筆沍須以水
　滴汲新水臨時斟酌之　凡書不得自磨墨令手顫
　筋骨木强是大忌也　初學須用佳紙令後不怯須
　用惡筆令後不擇筆(元陳繹曽/翰林要訣)
古人晨起必濃磨墨汁滿硯池以供一日之用用不盡
　則棄去來早再作故硯池必大而深真草篆隷皆用
　濃墨至行草過筆處雖如絲髪其墨亦濃(宋趙希鵠/論用墨)
夫欲書者先研乾墨凝神静思預想字形大小偃仰平
　直振動令筋脈相連意在筆前然後作字(晉王羲之/題筆陣圖)
　(後/)
書者散也欲書先散懐抱任情恣性然後書之若迫於
　事雖中山兎毫不能佳也夫書先黙坐静思隨意所
　適言不出口氣不盈息沉宻神彩如對至尊則無不
　善矣(後漢蔡/邕筆論)
夫欲書之時當收視反聽絶慮凝神心正氣和則契於
　元妙心神不正字則欹斜志氣不和書必顛覆其道
　同魯廟之器虚則欹滿則覆中則正正者沖和之謂
　也　大抵腕䜿則鋒正鋒正則四面勢全次實指指
　實則筋力均平次虚掌掌虚則運用便易(唐太宗/筆法訣)
第一執筆法　擫擫大指骨上節下端用力欲直如提
　千鈞　捺捺食指著中節旁(此上二/指主力)　鈎鈎中指著
　指尖鈎筆令向下　揭揭名指著指外爪肉際揭筆
　令向上　抵名指揭筆中指抵住　拒中指鈎筆名
　指拒定(此上二指/主轉運)　導小指引名指過右　送小指
　送名指過左(此上二指/主來往)
　　右名撥鐙法撥者筆管著中指名指尖圓活易轉
　　動也鐙即馬鐙筆管直則虎口開如馬鐙也足踏
　　馬鐙淺則易出入手執筆管淺則易轉動也
第二血法　蹲七分三折管直心圓　駐七分力到水
　聚　提三分大指下節骨竦水下　捺九分力滿
　過十分疾過　搶各有分數圎蹲直搶偏蹲倒搶出
　鋒空搶　䘐三分三揺筆殺力
　　字生於墨墨生於水水者字之血也筆尖受水一
　　㸃已枯矣水墨皆藏於副毫之内蹲之則水下駐
　　之則水聚提之則水皆入紙矣捺以匀之搶以殺
　　之補之䘐以圓之過貴乎疾如飛鳥驚蛇力到自
　　然不可少凝滯仍不得重改(按前第四條蹲提捺/即此意  陳繹曽翰)
　　(林要/訣)
凡執管須識淺(去紙/淺)深(去紙/深)長(筆頭長以/去紙深也)短(筆頭短以/去紙淺也)
　真書之管其長不過四寸有竒須以三寸居於指掌
　之上只留一寸一二分著紙盖去紙逺則浮泛虚薄
　去紙近則揾鋒(是好/處)勢重若中品書把筆畧起大書
　更起草訣云須執管去紙三寸一分當明字之大小
　為淺深也
執管之法須置管於大指中節之前不得當節以得其
　運動須要居於動静之際(書法所云招大指者大約/當以筆在指端運動適意)
　(則騰躍頓挫生意出焉若當節則掌如握樞毎每不/得自由轉動必碍凡迴旋處多成稜角筆死矣安望)
　(字之生/動乎)畧畧以食指實其中指兼助為力指自然實
　(世俗多以單指苞之單鈎則肘臂著紙力不足而無/神氣便有拘局而不放浪的意自必以雙指苞管盖)
　(撮中指而斂食指以助之者也雖云要齊又不必十/分牽之使齊亦要有自在意思方得正所謂雙苞而)
　(實指者夫雙苞則堅堅則掣打/勁利齊指則實實則筋力均平)又有名指拒前三指
　所執之管更以小指拒前名指(雖用大中食三指著/力亦須五指共執)
　令掌心虚如握卵(拳指塞掌便能絶其力勢拳/須虚則運用便易轉側圎順)把腕
　來平平挺起凡下筆㸃畫波撆屈曲須皆盡一身之
　力而送之(古人貴懸腕者以可盡力耳大小字皆用/此法若以掌貼桌上則指便黏著于紙終)
　(無氣力輕重便當失凖盖腕能挺起則覺/其䜿䜿則鋒必正鋒正則四面勢全也)執之雖䜿
　又不可令其太𦂳使我轉運不得自由(大凡執𦂳必/滯今既居大)
　(指節前㣲𦂳而側向於前矣又須執之使寛急得/宜不可一味𦂳執盖執之愈𦂳則愈滯于用故耳)大
　要執之雖𦂳運之須活不可以指運筆當以腕運筆
　故執之在手手不主運運之在腕腕不主執執雖期
　於重稳用必在於輕便然而輕則須沉便則須澀其
　道以藏鋒為主若不澀則險勁之氣無由而生至于
　太輕不沉則成浮滑浮滑則俗(明徐渭論執管法方/按此實本之唐韓)
　(明授筆/要訣)
執筆之法謂之執使者執謂執筆使謂運用故孫過庭
　有執使轉用之法姜堯章云執謂淺深長短使謂縱
　横牽掣轉謂鈎環盤紆用謂㸃畫向背(明張紳論/執筆法)
夫書肇於自然自然既立隂陽生焉隂陽既生形勢出
　矣藏頭䕶尾力在字中下筆用力肌膚之麗故曰勢
　來不可止勢去不可遏惟筆軟則竒怪生焉　凡落
　筆結字上皆覆下下以承上使其形勢遞相映帶無
　使勢背　轉筆宜左右回顧無使節目孤露　藏鋒
　㸃畫出入之迹欲左先右至回左亦爾　藏頭圓筆
　屬紙令筆心常在㸃畫中行　䕶尾畫㸃勢盡用力
　收之　疾勢出於啄􁀙之中又在䜿筆𦂳趯之内
　掠筆在於䟎鋒峻趯用之　澀勢在於𦂳駃戰行之
　法　横鱗䜿勒之規(蔡邕/九勢)
若書弱紙用强筆若書强紙用弱筆强弱不等則蹉跌
　不入　凡書貴乎沉静令意在筆前字居心後未作
　之始結思成矣仍下筆不欲急故須遲何也筆是将
　軍故須遲重心欲急不宜遲何也心是箭鋒箭不欲
　遲遲則中物不入　每書欲十遲五急十曲五直十
　藏五出十起五伏方可謂書若直筆急牽褁此暫視
　似書久味無力仍須用筆著墨不過三分不得深浸
　毫弱無力墨用松節同研久久不動彌佳矣(王羲之/筆論)
先識此字書則得之素與相忌必難描摹臨書最有功
　以其可得精神也字形在紙筆法在手筆意在心筆
　筆生意分間布白小心布置大膽落筆(翰林/粹言)
捉筆在手便須運意不可妄落一筆一筆纔落便想第
　二筆合作如何下(同/上)
欲作署書先想一字體裁得所然後拈筆落中筆時即
　作全體想落左筆意在右落右筆意在左上下同之
　(明趙宦/光論書)
法成之後字體各有管束一字管兩字兩字管三字如
　此管一行一行管兩行兩行管三行如此管一紙凡
　此皆學書者所當知也(唐張敬/元論書)
初學先大書不得從小善筆力者多骨不善筆力者多
　肉多骨㣲肉者謂之筋書多肉㣲骨者謂之墨豬多
　力豐筋者聖無力無筋者病(衛夫人/筆陣圖)
用筆當如印印泥如錐畫沙使其藏鋒書乃沉著當其
　用鋒常欲透過紙背(唐褚遂/良論書)
書必有神氣骨肉血五者闕一不為成書也(宋蘇軾/論書)
字要骨格肉須裹筋筋須藏肉秀潤乃生布置稳不俗
　險不怪老不枯潤不肥變態貴形不貴苦苦生怒怒
　生怪貴形不貴作作入畫畫入俗皆字病也(宋米芾/論書)
學書有二一曰筆法二曰字形筆法弗精雖善猶惡字
　形弗妙雖熟猶生學者能解此始可以語書也已(趙/孟)
　(頫論/書)
心能轉腕手能轉筆書字便如人意古人工書無他異
　但能用筆耳(宋黄庭/堅論書)
張長史謂大字促令小小字展令大董内直論大字貴
　結宻不結宻則嫩散而無精神偏旁宜字字相照應
　一字之美皆偏旁凑成分拆看時各自成一美始為
　大字之盡善者矣小字貴開濶字内間架宜明整開
　濶一如大字體段諸美皆具也(明王賓/叙字)
凡書要拙多於巧近世少年作字如新婦粧梳百種㸃
　綴終無烈婦態也(黄庭堅/論書)
學書須要胷中有道義又廣之以聖哲之學書乃可貴
　若其靈府無程政使筆墨不減元常逸少只是俗人
　耳余嘗言士大夫處世可以百為惟不可俗俗便不
　可醫也(同/上)
字畫小技耳然而不精研則心與法不相入何由通㣲
　不積習則手與心不相應何由造妙師法須髙骨力
　須重巳識其源雖師心而暗合强摹其迹雖肖貌而
　實乖(明婁堅/論字畫)
一時而書有乖有合合則流媚乖則凋踈略言其由各
　有其五神怡務閒一合也感惠狥知二合也時和氣
　潤三合也紙墨相發四合也偶然欲書五合也心遽
　體留一乖也意違勢屈二乖也風燥日炎三乖也紙
　墨不稱四乖也情怠手闌五乖也乖合之際優劣互
　差得時不如得器得器不如得志若五乖同萃思遏
　手蒙五合交臻神融筆暢(唐孫過/庭書譜)
　　作分𨽻書法
後漢蔡琰述石室神授筆勢　臣父造八分時神授筆
　法曰書有二法一曰疾二曰澀得疾澀二法書妙盡
　矣
晉衛夫人筆陣圖　凶險可畏如八分
晉王羲之題筆陣圖後　八分更有一波謂之隼尾波
　即鍾公泰山銘及魏文帝受禪碑中已有此體夫書
　先須引八分章草入𨽻字(即全/真書)中發人意氣若直取
　俗字則不能先發予少學衛夫人将謂大能及渡江
　北㳺名山見李斯曺喜等書又之許下見鍾繇梁鵠
　書又之洛下見蔡邕石經三體書又於從兄洽處見
　張昶華岳碑始知學衛夫人書徒費年月耳遂改本
　師仍於衆碑學習焉
唐張懐瓘六體書論　八分者㸃畫發動體骨雄異作
　威投㦸騰氣揚波貴逸尚竒探靈索妙可謂蔡邕為
　祖張昶皇象為子鍾繇索靖為孫
張懐瓘評書藥石論　含識之物皆欲骨肉相稱神貌
　洒然若筋骨不任其脂肉在馬為駑胎在人為肉疾
　在書為墨豬推其病状未即已也非醫不能為之惟
　題署及八分則肥宻可也
元吾衍三十五舉　𨽻書人謂宜匾殊不知妙在不匾
　挑拔平硬如折刀頭方是漢𨽻書體括云方勁古拙
　斬釘截鐡備矣𨽻法頗深具其大略
元劉有定論書　篆直分側直筆圓側筆方用法有異
　而執筆初無異也其所以異者不過遣筆用鋒之差
　變耳盖用筆直下則鋒常在中欲側筆則微倒其鋒
　而書體自然方矣古人學書皆用直筆王次仲等造
　八分始側法也
眀豐道生學書法　學書須先楷法作字必先大字八
　嵗即學大字以顔為法十餘嵗乃習中楷以歐為法
　中楷既熟然後歛為小楷以鍾王為法楷書既成乃
　縱為行書行書既成乃縱為草書學草書者先習章
　草知偏旁來歴然後變化為草聖凡行草必先小而
　後大欲其專法二王不可遽放也學篆者亦必由楷
　書正鋒既熟則易為力學八分者先學篆篆既熟方
　學八分乃有古意　童子至廿四廿五嵗當學八分
　其法先大而後小當法唐明皇泰山碑銘(書本不古/可法初學)
　(故録/之)北海相景君碑洪都石經堂邑令費鳯碑隂
　　論分𨽻
唐張懐瓘十體書斷　八分者秦羽人上谷王次仲所
　作也賛曰僊客遺範靈姿秀出奮斫揚波金相玉質
　龍騰虎踞兮勢非一交㦸横戈兮氣雄逸楷之為妙
　兮備華實
宋范成大論書　漢人作𨽻雖不為工拙然皆有筆勢
　腕力其法嚴於後世真行之書精彩意度粲然可以
　想見筆墨畦徑也
元郝經論書　漢之𨽻法蔡中郎不可得而見矣存者
　惟魏太傅繇繇沉鷙威重人也故其書勁利方重如
　畫劔累鼎斬絶深險又變而為楷後世亦不可及
宋黄伯思論書　篆法之壊肇李監草法之弊肇張長
　史八分之俗肇韓擇木此諸人書非不工也而闕古
　人之淵源教俗士之升木於書家為患最深夫篆之
　方稳草之顛放八分之纎麗學便可至而天(一作/大)勢
　失矣彼觀鐘彞文識漢世之碑王索遺跡寧不少損
　乎此可為知者道
　　論𨽻分楷所繇起
許慎説文序云秦書八體大篆小篆刻符虫書摹印署
書殳書𨽻書漢書藝文志云漢書六體古文竒字篆書
𨽻書繆書虫書後漢儒林傳云古文篆𨽻三體是漢以
前並無楷與八分之名也晉衛恒四體書勢乃云𨽻書
者篆之捷上谷王次仲始作楷法楷法始見於此是即
指𨽻為楷後魏江式書表云蔡邕採李斯曹喜之法為
古今雜形詔於太學立石碑刋載五經題書楷法多是
邕書又不别云作𨽻而後世所傳蔡邕石經俱是𨽻字
非即指𨽻為楷乎八分則始見於蔡文姬石室書勢唐
元度唐人十體書論亦云王次仲始作八分楷法謂有
楷法也是又指八分為楷盖楷者法也式也模也禮儒
行云今世行之後世以為楷次仲分𨽻可以為後世楷
式故或以名𨽻或以名分非如今世别有楷一種也至
後則直以楷名𨽻然𨽻之與今楷書實屬同原余嘗謂
李斯小篆如所傳嶧山碑整齊荘重筆畫調匀與今楷
固自迥絶程邈減省為𨽻圖為便捷約畧如今楷書而
無波偃挑剔等勢吾衍謂若漢欵識字是也觀淳化法
帖中載邈數十字雖出王著臨摹然太宗雅志摉羅所
傳邈書必係歴代内府留貽非著以意為之者自古推
邈為𨽻書之祖並不言其作楷而止存此數十字足見
楷與𨽻原無分别也至漢始有波偃挑剔今所傳石刻
班班可見然如北海景君衡方魯峻張遷武榮等碑㣲
作挑法而方板遲重猶存古意韓勑孔宙孔彪孔褒曺
全等則姿媚横逸巨細長短惟意所適直開今楷書法
門矣流傳既久漸失其本自魏及晉鍾王以降專務姿
媚以恱人妍巧萬状見者無不愛于是楷法興而所謂
古𨽻者乃若自成一體矣間有作碑刻者猶循其舊作
𨽻而時無真書楷書之名仍總名之曰𨽻而已(衛恒云/始作楷)
(法原指𨽻言趙明誠云東魏大覺寺/碑韓毅自題為𨽻書盖今楷書也)至唐則直以𨽻為
楷而别以八分為𨽻貞觀元年詔五品以上子弟𨽻館
習書(出唐書/百官志)唐五體書古文大篆小篆八分𨽻書(出唐/六典)
張懐瓘十體書斷古文大篆籀文小篆八分𨽻書(懷瓘/六體)
(書論云𨽻書者字/皆真正曰真書)行書章草飛白草書唐元度十體書
古文大篆八分小篆飛白倒薤散𨽻懸針鳥書垂露俱
分八分與𨽻為二是皆以𨽻為楷而以八分為古𨽻也
懐瓘又云八分小篆之捷𨽻亦八分之捷漢陳遵善𨽻
書與人尺牘皆以為寳爾後元常逸少各造其極夫許
昌二碑相傳為元常書乃是𨽻體餘所傳宣示賀捷力
命諸表皆楷書逸少則并無𨽻體一字可見而云各造
其極非𨽻即楷之明驗乎宋周越鄭昻八體俱同懐瓘
而去籀文章草范度則約以篆八分真行草五體而云
其體雖五其流惟三篆則統科斗玉筯垂露薤葉大小
之屬𨽻則統乎羲獻鍾庾歐虞顔柳真草之輩八分則
酌乎篆𨽻之間是宋亦以𨽻名楷也觀夢英篆千文袁
正巳以楷注其下而自題為𨽻書可證已要而論之唐
以前𨽻楷合為一唐以後𨽻(即今/楷書)與八分(即古/𨽻書)分為二
宋亦因之故趙眀誠有歐陽公誤以八分為𨽻之譏也
余謂凡後漢魏晉間碑不妨仍其名為𨽻而唐以後之
碑斷宜名為八分而不得仍名為𨽻近顧寧人金石文
字記并漢碑無不名為八分而以楷為正書以别之正
恐仍蹈歐陽公之失耳
　　論漢唐分𨽻同異
八分之説不一割𨽻八分取二分割篆二分取八分此
世傳蔡琰之語也然不見琰本傳及他記載恐不足據
王愔云王次仲始以古文方廣少波勢以𨽻字作楷法
字方八分言有楷模張懐瓘駁之曰若驗方廣則篆籀
有之變古為方不知其謂郭忠恕云書有八體蔡邕以
𨽻作八分體盖八體之後又生此法謂之八分更屬牽
强張懐瓘云楷𨽻初制大範㡬同盖其嵗深漸若八字
分散又名八分而忠恕亦有皆似八字勢有偃波之説
余謂此為近是至八分二字秦漢言書法者俱未之及
亦惟世傳蔡琰述石室神授筆勢有云臣父造八分時
神授筆法八分始見於此繼此晉成公綏(武帝泰/始時人)𨽻書
體云八分璽法殊好異制劉劭(成帝咸/康時人)飛白書勢云鳥
魚龍蛇龜獸仙人蛟脚偃波楷𨽻八分而衛夫人筆陣
圖則云凶險可畏如八分王逸少題筆陣圖後亦云八
分更有一波謂之隼尾波又云先須引八分章草入𨽻
字(此即/指楷)中發人意思又云或如散𨽻或近八分或横畫
似八分而發如篆籀自後言八分者紛紛而卒未有以
𨽻碑為八分者盖其時𨽻初變而為楷未曽以楷書别
之故總名之為𨽻至唐則歐虞褚薛書特盛於是名楷
書為𨽻書古𨽻為八分且以八分為五體之一而𨽻與
八分截然分而為二矣於是目漢碑者則仍曰漢𨽻目
唐碑者則仍曰八分又似漢唐邈不相襲矣其實漢𨽻
即唐八分唐八分即漢𨽻初無二也今觀唐所傳明皇
泰山孝經與梁(昇/卿)史(惟/則)蔡(有/隣)韓(擇/木)諸石刻何嘗去漢碑
逕庭乎特漢多拙樸唐則日趨光潤漢多錯雜唐則專
取整齊漢多簡便如真書唐則偏増筆畫為變體神情
氣韵之間迥不相同耳至其面貌體格固優孟衣冠也
乃後人妄生議論必欲分而為二宣和書譜謂唐變方
廣作波勢夫唐何嘗不方廣漢何嘗無波勢耶郭忠恕
謂蔡邕以𨽻作八分體是以𨽻在八分先矣乃又云小
篆散而八分生八分破而𨽻書出是又以𨽻在八分後
豈不自相矛盾乎洪适則謂東漢時分𨽻已兼有之今
漢碑具在試問何碑為𨽻何碑為分适将何從措詞也
吾衍字源七辨則分秦𨽻八分漢𨽻為三且云秦𨽻八
分乃未有挑法之𨽻夫秦𨽻無可見何從而知且既云
皆未有挑法何從别其為秦𨽻為八分至以石經及漢
人諸碑為漢𨽻是己又云與秦𨽻同名其實則異又謂
之八分支離遷就毫無定見矣陶宗儀謂建初中以𨽻
為楷本一書而二名鍾王變體楷𨽻始别是已乃譏隋
唐以降古法盡廢指八分為𨽻者之非夫指八分為𨽻
猶從其本言之耳何可非乎(歐陽公集古録只/漢碑皆目為漢𨽻)又云漢
有𨽻分唐有分楷不知何所見而逞此臆説也
漢魏碑考
　前代金石遺文每足補史家之闕昔人歐陽公趙明
　誠洪景伯楊用修都元敬趙子函王元美辨之詳矣
　未有論及書法者余頗嗜分𨽻以少所涉歴摉羅狹
　陋祗就時時觀覽者稍為評隲示之同好或有取焉
　其但經目覩而不為我有概不及云
　　漢北海相景君碑(并隂/)　順帝漢安二年八月
碑今在濟寧州儒學余所存漢碑始於此額題篆漢故
益州太守北海相景君銘十二字分二行文十七行行
三十二字中有孔在第八字下孔處三行各廢兩字第
一明府及亂曰俱另起字體頗長䜿筆微近今栁葉篆
不盡作鈎趯𨽻釋本文闕二十七字余本又闕三十二
字然頗有丈義可讀趙子函謂殘闕不成文何耶獨額
曰銘辭曰誄弇州譏其未妥良是
碑隂凡三列第三列姓名下又云行三年服者凡八十
七人末兩行四言詞十八句叙立碑意字視碑丈差小
更遒勁有致　碑文□梟□字即鴟字觀下文低佪低
字作􁁉可見𨽻釋作鴞非又孝子憉􁀙􁀙字字書無宜
叅鼎􁀙􁀙字𨽻釋謂借作拂取輔拂(弼/)義字書亦無俱
應補入　漢碑多有孔文字記論之甚詳不復贅
　　漢置孔廟卒史孔龢碑　桓帝永興元年六月
碑今在孔廟無額文十八行行四十字第八行制曰髙
出一字下空數字書司徒公河南十二字第九行雒陽
宮下空數字書司空公蜀郡十二字文俱與上不屬劉
太乙云因有空故勒於此是也楊用修都元敬録全文
而俱遺此豈未見搨本耶考史元嘉三年五月改元永
興文兩書元嘉三年三月一書永興元年六月實一年
事也字特雄偉如冠裳佩玉令人起敬近鄭簠每喜臨
之
　　漢韓勑造孔廟禮器碑(并隂/)　桓帝永壽二年
碑今在孔廟無額文十三行行三十六字第八行皇字
高出一字𨽻辨作第三行誤末記韓君名字下接率錢
姓氏八人文有云復顔氏并官氏邑中繇發以尊孔心
繇與徭同繇發連讀𨽻辨以發屬下句亦非字趯處極
豐而筆畫頗細與卒史迥殊子函謂其無二宜太乙之
譏之也　𨽻釋云碑隂一六十有二人今俱全
　　漢郎中鄭固碑　　　　桓帝延熹元年
碑今在濟寧州儒學額題篆漢故郎中鄭君之碑八字
分二行中有孔文十五行行二十九字碑已中斷今所
存上截十九字闕下截十字太乙謂上截十八字誤筆
法堅勁遒𦂳惜剥蝕已甚此碑諸家不見有隂太乙誤
以北海景君碑移之於此惜不及致書令弟嘯雲一正
之也
　　漢泰山都尉孔宙碑　　桓帝延熹七年
碑今在孔廟額題篆有漢泰山都尉孔君之碑十字文
十四行行二十八字首行題云有漢泰山都尉孔君之
銘𨽻釋云凡漢碑有額者首行即入詞無額者或題其
前已篆其上復標其端惟此碑爾字較諸碑特巨規矩
整齊一筆不苟而姿態却自横溢有卒史之雄健而去
其板重化韓勅之方幅而有其清真實超前絶後第一
手也厥後曹全孔靇俱從此脱胎耳碑隂全無之
　　漢衛尉卿衡方碑　　　靈帝建寧元年九月
碑今在汶上縣額題八分漢故衛尉卿衡府君之碑十
字分二行字凸起額下有孔文二十三行行三十六字
字巨如孔宙而筆畫麤硬轉掉重濁則石理太粗刻手
不工之故耳細玩之其遒勁靈秀之致固在也至修階
貢名等字䜿皆連上他碑所無㿖鴈㾾癀俱從疒亦無
謂
　　漢執金吾丞武榮碑
碑今在濟寧州儒學額題八分漢故執金吾丞武君之
碑十字分二行凸起字極秀逸可愛文十行行三十一
字漶漫殊甚𨽻釋已闕十九字今本又闕八十字故文
義多不可讀字亦拘迫不甚工遜額逺甚　文不載年
月中有云遭孝桓憂悲􁀖疾隕當在建寧之初故列于
此
　　漢史晨饗孔廟前後兩碑　靈帝建寧二年
碑今俱在孔廟無額前碑文十七行行三十六字兩尚
書及朝廷並别起時副言云云在尚書下隔三字昔在
仲尼又别起　後碑十四行行三十五字時長史及史
君饗後史君念孔瀆又勅瀆井假夫子冡五處皆别起
自史君饗後至末字較前差巨盖補垣通溝立市種梓
置守吏乃次第舉行非一時事故前後不同然皆一人
手也兩碑字修飭𦂳宻矩度森然如程不識之師步伍
整齊凜不可犯其品格當在卒史韓勑之右
　　漢淳于長夏承碑　　　靈帝建寧三年
此碑據都元敬所得雙鈎舊本已闕四十五字則真本
不傳久矣余所收文字頗全勤約作勤紹其為重刻無
疑但不知即元敬所疑後人偽作者耶抑并非此本而
為嘉靖時重刻漳川書院者耶文十三行行三十字每
字週圍約寸七八分雖傳刻失真然氣體雄偉不落佻
巧家數其轉灣處作住筆另起如也先已之類實剙見
也
　　漢博陵太守孔彪碑　　靈帝建寧四年
碑今在曲阜縣額題篆漢故博陵太守孔府君碑十字
分二行文十八行行四十五字格式稀踈字特小秀潤
清逸楚楚可愛且純以楷法運用微作波磔所謂劔拔
弩張者一切無之矣余閲孔宙及宙子褒并此三碑俱
精妙殊絶意當時崇重闕里子姓非能手不輕下筆即
竹垞亦謂絶類曹全筆法信然彪名字今尚可見歐公
先今六百餘年乃云磨滅不可得或後人因糢糊太甚
略加修治耳
　　漢李翕析里橋郙閣頌　　靈帝建寧五年
碑今在漢中畧陽縣據𨽻釋云李君治武都橋道前後
三處磨崖此析里橋郙閣頌𨽻額别有數行刻書撰人
及石師姓名余所存無額及後數行止存文十九行行
二十七字太守及頌與詩别起自第九行上截衡官椽
衡字斜缺至末或二三四五六字不等洪本原闕四十
二字今更闕一十字矣字樣彷彿夏承而險怪特甚相
其下筆麤鈍酷似村學堂五六嵗小兒描硃所作而仔
細把玩一種古樸不求討好之致自在行間盖磨崖則
書刻俱倍難於上石耳丙戌官都門從孫樹峯前輩借
觀乃宛平北海孫氏藏本同年劉太乙以為不足法余
謂茅茨土階固不若雕墻峻宇之奪目久矣
　　漢司𨽻校尉魯峻碑　　靈帝熹平二年
碑今在濟寧州儒學額題八分漢故司𨽻校尉忠恵父
魯君碑十二字額下有孔文十七行行三十二字字體
方整匀净凡勒筆磔筆趯筆挑起處極豐肥開元諸家
似傚其體
　　漢聞喜長韓仁碑　　靈帝熹平四年
碑今在滎陽縣額題篆漢循吏故聞喜長韓仁銘十字
太乙云碑止載當時下書䜿石原文不贅一詞甚為古
雅以世知之者少故備錄之但以余本相較更多數字
豈太乙偶未細檢邪字體肥重絶類魯峻但微匾耳
　　漢豫州從事尹宙碑　　靈帝熹平六年
碑今在鄢陵縣碑首有孔居中其右横篆從銘二字文
十四行行二十七字太乙云以近出故完好方整渾穆
信漢碑之尤者余按額從銘二字無解文中有州辟從
事語意二字上尚有二字或四字叙其官位今斷蝕耳
且從銘字與孔平上止餘寸許不應寸許下便鑿如許
孔也
　　漢白石神君碑　　　　靈帝光和二年
碑今在元氏縣額題篆白石神君碑五字凸起文十四
行行三十五字𨽻釋以其字不類漢人疑為重刻但碑
末有燕元璽三年題名元璽去光和百七十餘年中間
未必重刻若元璽以後人又必不肯并題名字摹之也
余統閲前後諸碑如此類頗多不必苛求耳　碑末列
石師王明與郙閣頌同即後世載刋石姓氏例也何太
乙云不曉石師所謂耶
　　漢郃陽令曹全碑(并隂/)　靈帝中平二年
碑今在郃陽縣萬􁅝中掘地得之無額文十九行行四
十五字書法秀美飛動不束縳不馳驟洵神品也且出
土不久用筆起止鋒鋩纎毫畢露虚心諦觀漸漬久之
一切癡肥方板之病自可盡去矣何患字學之不日進
哉文叙次詳贍清朗可誦較諸碑亦為傑出太乙以夷
齊史魚等語不倫譏之過矣碑隂字差小亦可愛每一
繙閲實不厭字眼之重複也惜此本末一行為装潢家
失去　竹垞康熈庚戌䟦此碑美其完好謂漢碑之存
於今者莫或過焉後二年從京師購之碑已中斷完好
者且漶漫矣今又去竹垞時甲子一週宜漶漫之日甚
也
　　漢蕩隂令張遷碑(并隂/)　靈帝中平三年
碑今在東平州儒學額題篆漢故榖城長蕩隂令張君
表頌十二字分二行文十三行行四十二字碑亦出近
代故歐趙洪俱不載余玩其字頗佳惜摹手不工全無
筆法隂尤不堪亭林以賓傍加歹為無理南原据鄭康
成曽子問注駁之不知奠而後辭于殯原不必改作賓
先儒多言之者不足以折亭林也暨分既且更屬難解
宜亭林疑為好事者模刻遂訛謬至此至并訾其書法
不佳愚不謂然　南原𨽻辨未見碑隂余本有之凡三
列第一列十九人第二列同第三列三人共四十一人
末行正書付禮二字不解
　　漢孔褒碑
碑今在孔廟額題八分漢故口(缺一/字)州從事孔君之碑
十字殘闕特甚約廿行每行約三十字其中有字者廿
四行餘四五行無一字首云君諱褒字文禮孔子廿世
之孫泰山都尉之元子及繼徳前葉清和純懿二十餘
字尚可讀後俱不能成文矣今拾其筆畫稍清者五十
餘字存之無年月可考　此碑不特歐趙洪諸家所無
近日亭林南原摉羅頗廣而俱未之及余得之行笥中
并不知何自來也雖糢糊已甚然實僅有之物可不寳
諸
　　魏公卿上尊號碑　　　　獻帝延康元年
碑今在許州額題篆魏公卿将軍上尊號奏九字碑式
云文二十二行行四十九字先王及髙陵兩武王三陛
下皆平闕自陛下即位後十行刻於碑隂兩陛下亦平
闕𨽻釋謂自造于華裔之後石理皴剥字迹晻昧今世
所傳多是前一叚爾合之碑式所云知以刻于碑隂故
前後明滅不同也余所存即前叚較𨽻釋原文已闕三
分之一後叚更不可得矣
　　魏受禪碑　　　　　　　文帝黄初元年
碑亦在許州額題篆魏受禪表四字文二十二行行四
十八字先皇及陛下五皇帝皆平闕余本較𨽻釋原文
約闕八十字
　　魏封孔羡碑　　　　　　文帝黄初元年
碑今在孔廟額題篆魯孔子廟之碑六字文二十三行
行四十二字制詔皇上聖皇及煌煌大魏皆别起曹丕
四碑大饗余未之見𨽻釋謂繁昌兩碑自是一家良是
乃獨盛誇此碑而以為四碑之冠未必然也魏勸進受
禪兩碑匪特大小體式毫髪不爽而氣味蒼古絶無低
昻自出一手無疑特受禪筆鋒差瘦耳右軍云之許下
觀梁鵠鍾繇書顔平原以受禪為鍾今雖未能定為誰
氏要知非鍾梁不能矣孔羡碑畫肥重而䜿作意鈎處
尤無收拾如乃可哉等字殊不耐看直開史惟則粗俗
一派與前二碑迥别即果如後題陳思王詞梁鵠書亦
鵠書最下者太乙乃云勸進蒼勁而受禪方整與孔羡
碑酷肖其為兩人無疑吾不知何所見也
從來論八分者俱分漢唐余以為八分自漢止矣孔褒
曹全乃東漢末年全碑秀潤挺拔固自獨步且出自近
年鋒鍜俱存尤為可愛褒碑已極糢糊余祗存其百十
字而秀逸之至實不減曹其時去黄初不過二十餘年
今黄初三碑具在氣味體格判若兩途究而論之固不
獨孔羡碑也即勸進受禪亦何嘗非唐人先聲乎此固
其時與運為之也否則宜官繇鵠輩林立一時追蹤往
哲詎遂不能耶故愚謂魏適以開唐斷不可以繼漢洪
景伯之𨽻釋婁彦發之字源雖末收魏晉一二家而止
以漢石非無見也
　
　
　
　
　
　
　
　
　分𨽻偶存卷上
欽定四庫全書
　分𨽻偶存卷下
　　　　　　　　　　　翰林院編修萬經撰
　　古今分𨽻人姓氏
秦程邈字元岑下邽人始為衙縣獄吏得罪始皇幽繫
　雲陽獄中覃思十年益大小篆方圓而為𨽻書三千
　字奏之始皇善之用為御史用其字以為𨽻人佐書
　故曰𨽻書(唐張懐/瓘書斷)　程君首創𨽻則規範焕于丹青
　十等中上上品(李嗣真/書後品)
王次仲上谷人少有異志年及弱冠變蒼頡舊文為今
　𨽻書秦始皇時官務繁多以次仲文簡便于事竒而
　召之三徴不至始皇怒其不恭令檻車送之於道上
　化為大鳥出在車外翻然而去落一翮于斯山故其
　峯巒有大翮小翮之名矣(酈道元水經注建張懐瓘/曰王愔云次仲  初中以)
　(𨽻草作楷法蕭子良云靈帝時王次仲飾𨽻為八分/二家俱言後漢而兩帝不同或云後漢亦冇王次仲)
　(為上谷太守非上谷人云陶宗儀曰次仲與程邈同/時増廣𨽻書為八分或  東漢末人又云有二王次)
　(仲皆/非也)　王次仲以楷字法局促遂引而伸之為八字
　之分故號八分(釋適之/金壺記)　上中十三人王次仲正𨽻
　及八分(韋續九品/書人論)
後漢曹喜字仲則扶風平陵人章帝建初中為秘書郎
　篆𨽻之工收名天下(書/斷)　曹喜書如經論道人言不
　可絶(袁昻/書評)
賈魴和帝時人撰滂熹篇以蒼頡為上篇訓纂為中篇
　滂熹為下篇所謂三倉也皆用𨽻書寫之𨽻法由兹
　遂廣(書/斷)
張昶字文舒伯英季弟為黄門侍郎尤善章草書類伯
　英時人謂之亞聖極工八分又善𨽻(書/斷)　妙品八分
　九人張昶(同/上)　文舒聲劣於兄時云亞聖允為上之
　中(庾肩吾/書品)　中上品七人張昶(書後/品)　上中十三人
　張昶八分及草(韋續九品/書人論)　華嶽廟祠堂碑文漢張
　昶造自書之元帝又刋其二十餘字二書有重名傳
　於海内(水經/注)
蔡邕字伯喈陳留圉人少博學建寧中拜郎中校書東
　觀遷議郎熹平四年奏求正定六經文字靈帝許之
　邕乃自書冊(一作/丹)于碑使工鐫刻立于太學門外碑
　始立觀視及摹寫者車乗日千餘輛填塞街陌初平
　元年拜左郎將封髙鄉侯著篆勢(後漢書/本傳)　熹平四
　年邕與五官中郎將堂谿典(字子度潁川/人為西鄂長)光禄大夫
　楊賜(字伯獻震之孫/宏農華隂人)諫議大夫馬日磾(字翁叔融/之族子)議
　郎張訓(字子儁濟/隂定陶人)韓説(字叔儒㑹/稽山隂人)太史令單颺(字武/宣山)
　(陽湖/陸人)等正定六經文字(同/上)　蔡文姬曰臣父造八分
　時神授筆法註云邕初入嵩山學書於石室中得素
　書八角垂芒寫史籀李斯用筆勢誦讀三年遂通其
　理常居一室不寐恍然一客厥狀甚異授以九勢(蔡/邕)
　(石室神/授筆勢)　邕善篆𨽻採曹喜真定宣父碑文猶傳于
　世篆者師焉(羊欣採能/書人名)　邕書骨氣洞達爽爽如有
　神力(梁武/書評)　神品八分一人蔡邕出世獨立誰敢比
　肩(書/斷)　上中品七人蔡邕蔡公諸體惟有范巨卿碑
　風華艷麗古今冠絶(書後品三經按范巨卿碑魏明/帝青龍  年任城縣長薛君鄉)
　(人翟循等所立中郎已殁於漢獻帝初平三年嗣真/謂為邕書謬甚至其藻鑑之不精洪适已譏之矣)
　　伯喈三體八分二篆棨㦸彎弧星流電轉纎踰植
　髮峻極層巘(竇臮述/書賦)　上上十九人蔡邕𨽻篆八分
　(韋續九品/書人論)
趙䧕　劉宏　張文　蘇陵　傅楨　左立　孫表史
　稱蔡邕自書丹使工鐫刻今所存諸經字體各不同
　雖邕能分善𨽻兼備篆體但文字之多恐非一人可
　辦史云邕與堂谿典等正定諸經别有趙䧕劉宏張
　文蘇陵傅楨(東觀餘論云石經有一板公羊其末云/臣趙䧕議郎臣劉宏郎中臣張文臣蘇)
　(陵臣/傅楨)左立孫表(東觀餘論云論語之末題曰詔/書與博士臣左立郎中臣孫表)數人
　竊意其間必有同時揮毫者(洪适/𨽻釋)
仇子長(靈帝/時人)析里橋郙閣頌建寧五年仇子長書名紼
　(天下/碑𨽻)
師宜官南陽人靈帝好書徴天下工書者於鴻都門至
　數百人八分稱宜官為最大則一字徑丈小乃方寸
　千言甚矜其能性嗜酒或時空至酒家書其壁以售
　之觀者雲集酤者多售則鏟去之後為袁術將鉅鹿
　耿球碑術所立是宜官書(書/斷)　師宜官書如鵬翔未
　息翩翩自逝(梁武/書評)　師宜官鴻都為最能大能小允
　為上之中(庾肩吾/書品)　妙品八分九人師宜官(書/斷)
梁鵠字孟皇安定烏氏人以善八分知名舉孝亷為郎
　靈帝重之亦在鴻都門下遷幽州刺史(書/斷)　師宜官
　每書輒削而焚其柎梁鵠乃益為板而飲之酒候其
　醉而竊其柎梁卒以書至選部尚書鵠奔劉表魏武
　帝破荆州募求鵠署軍假司馬在秘書以勤書自効
　武帝懸著帳中及以釘壁玩之以為勝宜官令宫殿
　題署多是鵠書(衛恒四/體書勢)　鵠法師宜官師善小字梁
　善大字(金壺/記)　梁鵠書如太祖忘寢觀之喪目(袁昻/古今)
　(書/評)　孟皇功盡筆勢字入帳中允為上之下(肩吾/書品)
　上中品七人梁鵠梁氏石書雅勁于韋蔡(書後/品)　妙
　品八分九人梁鵠(書/斷)　上上十九人梁鵠八分(韋續/九品)
　(書人/論)
毛宏字大雅河南武陽人服膺梁鵠研精八分亦成一
　家法獻帝時為郎中教于秘書(書/斷)　毛宏鵠弟子今
　秘書八分皆傳宏法(羊欣採能/書人名)　能品八分三人毛
　宏(書/斷)
左伯字子邑(一作/邕)東萊人特工八分與毛宏等列亦擅
　名漢末又甚能作紙漢興用紙代簡和帝時蔡倫工
　為之子邑尤得其妙(蕭子/良集)　漢末左子邑小與淳鵠
　不同然亦有名(四體/書勢)　子邑分鑣梁邯允為中之中
　(肩吾/書品)　能品八分三人左伯(書/斷)
魏鍾繇字元常潁川長社人也封定陵侯遷太傅諡成
　侯(魏志/本傳)　繇書有三體一曰銘石之書(正/書)最妙者也
　二曰章程書(八/分)傳秘書教小學者也三曰行押書(行/書)
　相問者也三法皆世人所善(羊欣採能/書人名)　繇同胡昭
　學書三十年未嘗窺户與子㑹論曰吾精思學書三
　十年若與人居畫地廣數步卧畫被穿過表每見萬
　類皆畫象之(金壺/記)　鍾繇見蔡邕筆法于韋誕坐中
　苦求不與搥胸嘔血太祖以五靈丹救之誕死繇盜
　發其冢遂得之(虞喜/志林)　鍾繇書如雲鵠游天羣鴻戲
　海行間茂宻實亦難過(梁武/書評)　鍾天然第一工夫次
　之妙盡許昌之碑窮極鄴下之牘允為上之上(肩吾/書品)
　　元常正𨽻如郊廟俎豆斯在又比寒澗開豁秋山
　嵯峨超然逸品(書後/品)　妙品八分九人鍾繇太傅雖
　習曹蔡𨽻法藝過于師青出于藍獨探神妙八分則
　有魏受禪碑稱此為最也(書/斷)
鍾㑹字士季繇少子少敏慧夙成及壯有才數技藝景
　元三年為征西將軍(魏志/本傳)　㑹書有父風稍備筋骨
　兼美行草尤工𨽻書(書/斷)　鍾㑹書有十二種意外竒
　妙(梁武/書評)　士季之範元常猶子敬之禀逸少而工拙
　兼效真草兼成允上之下(肩吾/書品)　上中品七人鍾㑹
　(書後/品)　觀士季之軌轍審鍾家之超越將望古而偕
　能與象賢而蹈拙如後生之可畏實氣盖乎前哲(述/書)
　(賦/)　上下十三人鍾㑹八分(九品/論)
邯鄲淳字子叔潁川人善蒼雅蟲篆許氏字指初平時
　從三輔客荆州太祖甚敬異之黄初初以淳為博士
　給事中(魏志王/粲傳註)　淳八體悉工師于曹喜尤精古文
　大篆八分𨽻書自杜林衛宻(當作/宏)以來古文冺絶由
　淳復著(書/斷)　淳以書教諸皇子又建三字石經于漢
　碑之西其文蔚焕三體復宣較之説文篆𨽻大同而
　古字小異(江式論/書表)　陳留邯鄲淳為魏臨淄侯文學
　得次仲法名為鵠後(羊欣採能/書人名)　邯鄲淳書應規入
　矩方圓乃成(袁昻/書評)　妙品八分九人邯鄲淳(書/斷)
韋誕字仲將京兆人建安中拜郎中稍遷侍中中書監
　以光禄大夫遜位邯鄲淳衛覬及誕並善書有名(文/章)
　(叙/録)　誕師邯鄲淳太和中誕為武都太守以能書留
　補侍中魏氏寶器銘題皆誕書云(四體/書勢)　誕諸書並
　善尤精題署明帝時凌雲臺初成令誕題榜高下異
　好宜就加㸃正因致危懼頭鬢皆白既下戒子孫無
　為大字楷法(書/斷)　韋誕書如龍威虎振劍拔弩張(梁/武)
　(書/評)　仲將不妄染墨必須張筆而左紙允為上之下
　(肩吾/書品)　上中品七人韋誕(書後/品)　妙品八分九人韋
　誕(書/斷)　魏之仲將奮藻獨步或迸泉湧溢或錯玉班
　布蹟遺情忘契入神悟然而負才藝履危懼膏明自
　煎鬢髪改素生非其代痛惜不遇(述書/賦)
呉皇象字休明廣陵江都人幼工書時有張子並(超/)陳
　梁甫能書甫恨逋(一作/瘦)並恨峻象斟酌其間甚得其
　妙中國善書者不能及也與嚴武棊曹不興畫等謂
　之八絶云(呉志趙/達傳註)　皇象書如歌聲繞梁琴人捨徽
　(袁昻/書評)　休明斟酌二家聨駕八絶允為上之下(肩吾/書品)
　　上中品七人呉皇象(書後/品)　妙品八分九人呉皇
　象(書/斷)　呉則廣陵休明樸質古情難以窮真非可學
　成似龍蠖蟄啓伸蟠復行(述書/賦)　上上十九人呉皇
　象八分(九品/論)　皇象書呉大帝碑在江寧府雖本漢
　𨽻然探竒振古有三代純樸氣羊欣稱象善草書張
　懐瓘惟稱象小篆入能獨不言象為𨽻字疑此碑近
　出前人未見(董逌廣/川書跋)
蜀漢諸葛亮字孔明琅邪陽都人漢司𨽻校尉諸葛豐
　後也先主即位策亮為丞相建興元年封武鄉侯諡
　忠武(蜀志/本傳)　先主嘗作三鼎皆孔明篆𨽻八分書極
　工妙(周越古今/法書苑)
張飛字翼徳涿郡人章武元年遷車騎將軍領司𨽻校
　尉封西鄉侯諡曰桓(蜀志/本傳)　涪陵有張飛刁斗銘其
　文字甚工飛所書也張士環詩云人間刁斗見銀鈎
　(楊慎丹/鉛總録)　飛不獨有八分書刁斗銘又有流江縣紀
　功題名云漢將軍飛率精卒萬人大破賊首張鴿于
　八濛立馬勒銘(陳繼儒太/平清話)
晉索靖字幼安燉煌人也為始平内史加散騎常侍遷
　後將軍贈司空進封安樂亭侯諡曰莊(晉書/本傳)　靖張
　伯英之娣孫善章草書出于韋誕峻險過之又善八
　分韋鍾之亞毋邱興碑是其遺蹟也(書/斷)　索靖書如
　飄風忽舉鷙鳥乍飛(梁武/書評)　幼安歛蔓舅氏抗名衛
　令允為上之下(肩吾/書品)　上中品七人索靖索有月儀
　三章觀其趣况大為遒竦無愧珪璋特達猶夫聶政
　相如千載凜凜為不亡矣又毌邱興碑云是索書比
　蔡石經無相假借(書後/品)　妙品八分九人索靖(書/斷)
陳暢滎陽人晉秘書令史善八分晉宫觀城門皆暢書
　也(羊欣採能/書人名)
王洽字敬和導諸子中最知名歴官至呉郡内史徴拜
　中書令苦讓不受(晉書/本傳)　王洽衆書通善尤能𨽻行
　從兄羲之云弟書遂不減吾(羊欣採能/書人名)　王洽並通
　諸法允為中之下(肩吾/書品)　變古制今惟右軍領軍不
　爾至今猶法鍾張(王僧䖍/論書)　上下品十二人王洽體
　裁用筆全似逸少虛薄不倫右軍藻鑒豈當虛發葢
　欲假其名譽耳楷之中下豈所謂允僉望哉(書後/品)
　上下十三人晉王洽八分𨽻及篆(九品/論)
王羲之字逸少司徒導之從子也善𨽻書為古今之冠
　為右軍將軍㑹稽内史卒贈金紫光禄大夫(晉書/本傳)
　羲之善草𨽻八分飛白章行備精諸體自成一家之
　法千變萬化得之神功(王羲之/别傳)　逸少見諸家筆論
　遂作筆陣圖及筆勢論(金壺/記)　晉成帝時祀北郊更
　祀版工人削之羲之筆入木三分(筆勢/傳)　王羲之書
　字勢雄逸如龍跳天門虎卧鳯閣故歴代寶之永以
　為訓(梁武/書評)　王右軍書如謝家子弟縱復不端自奕
　奕有一種風氣(袁昻/書評)　若探妙測深盡形得勢烟華
　落紙將動風彩帶字欲飛疑神化之所為非人世之
　所學惟張有道(芝/)鍾元常王右軍其人也張工夫第
　一天然次之鍾天然第一工夫次之王工夫不及張
　天然過之天然不及鍾工夫過之羊欣云貴越羣品
　古今莫二兼撮衆法備成一家若孔門以書三子入
　室矣允為上之上(肩吾/書品)　逸品四人王羲之(書後/品)
　妙品八分九人王羲之(書/斷)　荆山之下玉石參差或
　價賤同于瓦礫或價貴重于連城其八分即二王之
　石也(張懐□/書議)
王獻之字子敬羲之第七子工草𨽻七八嵗時學書羲
　之從後掣其筆不得歎曰此兒後當復有大名尋除
　建威將軍呉興太守徴拜中書令贈侍中特進光禄
　大夫諡曰憲(晉書/本傳)　二王鍾變行𨽻及藁體為八體
　書(墨/藪)　王獻之書絶衆超羣無人可擬如河朔少年
　皆悉充悦舉止沓拖而不可耐(梁武/書評)　子敬泥箒最
　騐天骨兼以掣筆復識人工一字不遺兩葉傳妙允
　為上之中(肩吾/書品)　逸品四人王獻之(書後/品)　能品八
　分三人王獻之(書/斷)
劉瓌之字元寶沛國人御史中丞義成伯(述書/賦注)　太元
　中孝武帝改治宫室及諸廟門並欲使王獻之𨽻草
　書題榜獻之固辭乃使瓌之以八分書之後又以韋
　昶大篆改八分焉(書/斷)　元寶剛直兩王之次骨正力
　全軌範宏麗(述/賦)
宋陸綜武帝時人宋武帝受禪壇記永康元年(當作/永初)陸
　綜分書(鄭樵金/石畧)
梁邵陵王綸字世調武帝第六子也少聰𨽻博學善屬
　文尤工尺牘(南史梁武/諸王傳)　陶宏景碑招隠寺刹下銘
　皆蕭綸八分書(金石/畧)　世調則氣吞元常若置度内
　方之惠達(蕭/特)㫖趣猶昩擅時譽而徒髙考遺踪而罕
　逮(述書/賦)
陶宏景字通明丹陽秣陵人也幼有異操年四五嵗恒
　以荻為筆畫灰中學書及長讀書萬餘卷善琴棋工
　草𨽻齊永明十年辭禄止句曲山自號華陽隠居人
　問書札即以隠居代名梁武早與之游即位後書問
　不絶大事諮詢時人謂為山中宰相贈大中大夫諡
　貞白先生(南史/本傳)　景書師鍾王采其氣骨時稱與蕭
　子雲阮研等各得右軍一體其真書勁利歐虞往往
　不如𨽻行入能(書/斷)　陶隠居書如呉興小兒形狀雖
　未成長而骨體甚峭快(梁武/書評)　陶隠居仙才翰采拔
　於山谷允為中之下(肩吾/書評)　中中品十二人陶宏景
　隠居頴脱得書之筋髓如麗景霜空鷹隼初擊(書後/品)
　　通明高爽𦂳宻自然擺闔宋文峻削阮研載窺逸
　軌不讓真仙猶龍髯鶴頸奮舉雲天(述書/賦)
後魏江式字法安少專家學篆體尤工洛京宫殿諸門
　板題皆式書也延昌中表請撰集古今文字四十卷
　大體依許氏説文為本上篆下𨽻正光中兼著作郎
　贈巴州刺史(北史/本傳)
劉芳字伯支彭城叢亭里人博聞强記兼覽蒼雅漢世
　造三字石經於太學學者文字不正多往質焉時號
　劉石經官至太常卿撰急就篇續註音義証三卷贈
　徐州刺史諡文貞侯(北史/本傳)
北齊張景仁濟北人工草𨽻選補内書生與魏郡姚元
　標潁川韓毅同郡袁買奴滎陽李超等齊名後主愛
　之呼為博士除中書監贈侍中司空公景仁為兒時
　詣國學摹石經許子華遇之執手曰張郎風骨非但
　官爵遷達乃與天子同筆硯後如所言(北史/本傳)
姚淑(孝昭/時人)北齊崇因寺碑皇建二年姚淑八分書(金石/畧)
王思誠(後主/時人)北齊蒙山碑天統五年王思誠八分書(金/石)
　(畧/)
周趙文深(本作文淵/避唐諱也)字德本南陽宛人少學楷𨽻年十
　一獻書魏帝雅有鍾王之則筆勢可觀當時碑牓惟
　文深冀儁而已周文帝以𨽻書紕繆命與黎季明沈
　遐等依説文及字林刋定六體成萬餘言及王褒入
　關貴游翕然並學褒書文深亦改習褒書然竟無成
　至於碑牓王褒亦品推先之宫殿樓閣皆其迹也(北/史)
　(本/傳)　後周天和二年脩西嶽碑趙文淵𨽻書當南北
　分爭之時即此文章字畫足以見其景象(盛時泰/𤣥牘記)
隋梁恭之開府中兵叅軍盛工篆𨽻(孝子郭巨/墓碑文)　老子
　廟碑開皇三年薛道衡撰梁恭之八分(金石/録)
唐元宗諱隆基睿宗第三子也性英斷多藝善八分書
　(舊唐書/本紀)　元宗善八分書將命相先以御筆書其姓
　名置案上(李德裕次/栁氏舊聞)　開元應乾神武聰明風骨巨
　麗碑版嶒嶸思如泉而吐鳯筆為海而吞鯨諸子多
　藝天寶之際迹且師于翰林嗟源淺而波細(述書/賦)
　上上十九人至道大聖大明孝皇帝八分(九品/論)　能
　品六十六人唐元宗(續書/斷)
殷仲容陳郡人聞禮子則天深愛其才官至申州刺史
　(舊唐書/本傳)　殷侍御仲容善篆𨽻題署尤精(書/斷)　中書
　令馬周碑許敬宗撰殷仲容八分書今在醴泉縣殘
　闕(顧炎武金/石文字記)
薛純陁秘書省正字筆力有餘㸃畫不失尚多𨽻體氣
　象竒偉猶有古人體(廣川/書跋)　貞觀十九年二月贈比
　干太師詔并祭文薛純陁八分書今重刻在衛輝府
　(金石文/字記)
喬師望髙祖女盧江公主下嫁師望為同州刺史(唐書/諸公)
　(主列/傳)　唐西峯秦皇觀基浮屠銘上元二年華州刺
　史喬師望撰并八分書(金石文/字記)
陸曽(彦逺從孫彦/逺柬之之子)楷𨽻行草分篆飛白臨諸家帖無不
　逼真(陶宗儀書/史㑹要)
陳遺玉潁川人涇州刺史(唐書宰相/世系表)　唐國子司業于
　立政碑調露元年陳遺玉八分書(金石/録)
孫師範(髙宗/時人)唐孔宣尼碑乾封二年崔行功撰孫師範
　八分書(金石/録)
張遂隆(髙宗/時人)唐戎州刺史董寶亮碑咸亨四年李儼撰
　張遂隆八分書(金石/録)
呉知禮(髙宗/時人)唐無量夀佛碑永淳元年張昌齡撰呉知
　禮八分書(金石/録)
徐碩(髙宗/時人)唐太平觀主王逺知碑徐碩𨽻書(金石/畧)
盧藏用字子潛幽州范陽人能屬文舉進士不得調與
　兄徴明偕隠終南少室二山長安中召授左拾遺歴
　尚書右丞藏用工草𨽻大小篆八分士貴其多能(唐/書)
　(本/傳)　藏用書幼尚孫草晚師逸少八分有規矩之法
　(書/斷)　八分書一人盧藏用書露潤花妍烟凝脩竹(足/總)
　(續書/評)　能品六十六人盧藏用(續書/斷)
李膺福曹州宛句人懐州刺史敦實子先天中歴左散
　騎常侍𢎞文館學士(舊唐書/本傳)　周大雲寺碑李膺福
　撰并八分書筆法精妙(金石/録)
李敬趙郡人蘇州刺史應子(唐書宰相/世系表)　唐介休令張
　君清德碑永昌元年李愿撰李敬八分書(金石/録)
杜行均(武后/時人)偽周王仁恭祭嶽頌長夀二年嚴後撰序
　邢靈均頌杜行均八分書(金石/録)
孫希弼(武后/時人)偽周晉州長安韋公碑長安三年楊烱撰
　孫希弼八分書(金石/録)
呉守劼(武后/時人)偽周司刑寺佛蹟碑長安三年後碑范元
　悊撰呉守劼八分書(金石/録)
韓景陽(武后/時人)偽周東鎮沂山塲碑長安四年房晉撰韓
　景陽八分書(金石/録)
劉昇徐州彭城人景雲中授右武衛騎曹叅軍開元中
　累遷中書舍人太子右庶子昇能文善草𨽻(唐書/本傳)
　唐華嶽精享昭應碑開元八年華隂主簿咸廙撰殿
　中侍御史劉昇八分書(金石文/字記)
徐嶠之字惟嶽㑹稽人(浩之/父)純孝積學狄梁公魏齊公
　姚梁公交辟之嘗面誚張易之而佐佑五王迎立中
　宗歴趙湖洺州刺史正書行書遒媚有楷法(續書/斷)
　唐永豐陂堰頌開元七年徐嶠之撰并八分書(金石/録)
　妙品十六人徐嶠之(續書/斷)
韋同京兆杜陵人洪州都督(唐書宰相/世系表)　唐沙州司馬
　楊榮碑神龍二年元伯儀撰韋同八分書(金石/録)
李涉(中宗/時人)唐杭州龍興寺碑景龍四年盧季珣撰李涉
　八分書(金石/録)
郭謙光(中宗/時人)唐崔敬嗣碑景龍二年胡皓撰郭謙光書
　其字畫筆法不減韓蔡李史四家而名獨不著(集古/録)
平授(燕國/薊人)常州刺史平貞眘少子八分之妙獨擅當時
　(張燕/公集)
殷子陽(睿宗/時人)唐大雲寺石燈臺頌景雲二年景初陽撰
　殷子陽八分書(金石/録)
權瓌(睿宗/時人)唐楊乾緒碑先天元年褚琇撰權瓌八分書
　(金石/録)
王崇敬(睿宗/時人)唐同州河瀆紀瑞頌先天元年崔禹錫撰
　王崇敬八分書(金石/録)
馮敦直(睿宗/時人)唐馮本碑先天元年閻朝隠撰馮敦直八
　分書(古林金/石表)
蘇詵字廷言(頲/弟)舉賢良方正高第補汾隂尉累轉給事
　中出為徐州刺史贈吏部侍郎(唐書/本傳)　唐天竺寺碑
　景雲元年蘇頲撰蘇詵八分書(金石/録)
張庭珪河南濟源人少以文學知名弱冠應制舉長安
　中累遷監察御史開元中歴遷太子詹事封范陽縣
　男諡曰貞穆(舊唐書/本傳)　狄梁公生祠記開元十年李
　邕撰張庭珪八分書(金石/録)　脩孔子廟碑開元七年
　十月李邕撰張庭珪八分書今在曲阜縣廟中(文字/記)
　　八分書五人張庭珪書古木崩沙閑花映竹(續書/評)
　　能品六十六人張庭珪(續書/斷)
李邕字泰和揚州江都人少知名李嶠與張庭珪薦邕
　文髙氣方直召拜左拾遺開元中歴汲郡北海太守
　代宗時贈秘書監邕文名天下時稱李北海(唐書/本傳)
　能品六十六人李邕(續書/斷)　邕精於翰墨行草之名
　尤著初學右軍行法既得其妙復乃擺脱舊習筆力
　一新李陽冰謂之書中仙手裴休見其碑云觀北海
　書想見其丰采(宣和/書譜)　北海分𨽻固自遒逸(趙崡石/墨鐫華)
盧鴻一字浩然本范陽人徙家洛陽少有學業頗善籕
　篆楷𨽻隠于嵩山開元初再徴不至六年赴徴至東
　都謁見不拜詔授諫議大夫鴻一固辭放還山賜隠
　居之服并其草堂一所恩禮甚厚(舊唐書/本傳)　唐普寂
　禪師碑開元十二年盧鴻一撰并八分書(金石/録)
梁昇卿為奉天尉涉學工書於八分尤工歴廣州都督
　書東封朝覲碑為時絶筆(唐書韋/抗傳)　唐御史臺精舍
　記梁昇卿書(集古/録)　八分書五人梁昇卿書驚波往
　來巨石前却(續書/評)　能品六十六人梁昇卿(續書/斷)
韓擇木昌黎人工部尚書歴右散騎常侍(述書/賦註)　愈叔
　父(雲/卿)當大歴世文詞獨行中朝天下之欲銘述其先
　人功行取信來世者咸歸韓氏於時李監陽冰獨能
　篆書而同姓叔父擇木善八分不問可知其人不如
　是者不稱三服(韓昌/黎集)　𨽻學之妙惟蔡邕一人擇木
　乃能追其遺法風流閑媚世謂蔡邕中興焉(宣和/書譜)
　韓常侍則八分中興伯喈如在光和之美古今迭代
　昭刻石而成名類神都之冠葢(述書/賦)　八分書五人
　韓擇木書龜開萍藻鳥散芳洲(續書/評)　妙品十六人
　韓擇木(續書/斷)
蔡有隣濟陽人漢左中郎將邕十八代孫官至右衛率
　府兵曹叅軍工八分(書史/㑹要)　有隣善八分至天寶之
　間遂精妙祖衛中多竒迹(述書/賦註)　有隣為苑咸書小
　字與三代器銘何異(集古/録)　唐蔡有隣書見於世者
　惟尉遲迥廟頌與盧舍那佛像記書法勁險當與鴻
　都石經相繼也(廣川/書跋)
顧誡奢(明皇/時人)太子文學翰林待詔杜甫送顧八分文學
　適洪吉州詩云中郎石經後八分益憔悴顧侯運罏
　䍋筆力破餘地昔在開元中韓蔡同贔屓𤣥宗妙其
　書是以數子至御札蚤流傳揄揚非造次三人並入
　直恩澤各不二顧于韓蔡内辨眼工小字分日示諸
　王鈎深法更秘(杜工/部集)
胡霈然(陶宗儀云/安定人)工行書八分小篆(書史/㑹要)　能品六十
　六人胡霈然(續書/斷)
張懐瓘開元中翰林院供奉(竇䝉云海陵/人鄂州司馬)著書斷三卷
　評書藥石論一卷(唐書藝/文志)　懐瓘善真行小篆八分
　(書史/㑹要)　能品六十六人張懐瓘(續書/斷)
張懐瓌瓘弟盛王府司馬兄弟並翰林待詔(述書/賦註)　懐
　瓌書大小篆八分懐瓘書真行草合成六體(張懐瓘/六體書)
　(論/)
胡履虚(明皇/時人)唐六公詠開元十一年李邕撰胡履虛八
　分書(金石/録)
崔鐶(明皇/時人)唐北嶽廟碑鄭子春撰崔鐶分書鐶無書名
　此碑分𨽻遒逸直當韓蔡雁行而無樹碑年月攷其
　時張守珪鎮幽州當在開元之末耳(石墨/鐫華)
李皋(明皇/時人)謁郭巨祠堂記開元二十二年楊傑撰李皋
　八分書(金石/録)
盧重元范陽人魏州長史儆子藏用弟司勲郎中(唐書/宰相)
　(世系/表)　唐杯渡師墓石桂頌開元五年盧若虛撰盧
　重元八分書(金石/録)
裴抗平州人京掾(唐書宰相/世系表)　唐真定令栁君紀德碑
　開元十一年裴抗撰并八分書(金石/録)
韋鑑京兆杜陵人著作郎(唐書宰相/世系表)　唐曇榮禪師碑
　開元十八年崔禹撰蘇現銘韋鑑八分書(金石/録)
李琚頓丘人(宰相世系表/云石山令)　唐真定令杜府君遺愛頌
　開元二十五年李琚撰并八分書(金石/録)
王震(金石録云開元/中江寧縣丞)　唐景陽宫石井闌銘開元中王
　震八分書(金石/録)
蘇嬰(明皇/時人)唐絳州刺史郇國公韋陟遺愛碑蘇嬰八分
　書(金石/畧)
甘獻誠(明皇/時人)唐贈右僕射王洎碑開元二年盧藏用撰
　甘獻誠八分書(金石/録)
張傑(明皇/時人)唐少林寺戒壇銘開元三年三藏法師義凈
　撰張傑八分書(金石/録)
盧曉(明皇/時人)唐杭州刺史裴惓碑開元三年盧曉八分題
　額　右僕射裴遵慶碑大歴十一年盧曉八分書并
　篆額(金石/録)
胡愔(明皇/時人)唐汾隂后土祠銘開元四年胡愔撰并八分
　書(金石/録)
司馬絢(明皇/時人)唐中嶽韓先生碑開元六年崔友本撰司
　馬絢八分書(金石/録)
姚思義(明皇/時人)唐嘉禾寺禪院碑開元八年徐楚璧撰姚
　思義八分書(金石/録)
白羲晊(明皇/時人)唐乙速孤行儼碑開元十三年劉憲撰白
　羲晊八分書(金石/録)
甘遺榮(明皇/時人)唐李公元始天尊像碑開元十三年鄒瓘
　撰甘遺榮八分書(金石/録)
房鳯文(明皇/時人)唐北嶽真君碑開元二十年房鳯文八分
　書(金石/録)
吕獻臣(明皇/時人)唐元元皇帝廟額碑開元二十年敬抱忠
　撰吕獻臣八分書(金石/録)
賀遂囘(明皇/時人)唐源公石幢記開元二十一年封利建撰
　賀遂囘八分書(金石/録)
朱瑗(明皇/時人)唐館陶令徐君遺愛頌開元二十四年張孚
　撰朱瑗八分書(金石/録)
黨撫(明皇/時人)唐崔禹傳開元二十五年權倕撰黨撫八分
　書(金石/録)
王子言(明皇/時人)唐任城縣橋亭記開元二十六年游芳撰
　王子言八分書(金石/録)
戴崿(明皇/時人)唐江州刺史戴希謙墓志開元二十六年從
　子休璇撰次子崿八分書(金石/録)
劉景廉(明皇/時人)唐孝經雙石臺碑開元二十七年楊諫撰
　劉景廉八分書(金石/録)
胡秀(明皇/時人)唐内常侍趙泰宗碑開元二十八年男尚客
　撰胡秀八分書(金石/録)
李潮(杜甫/之甥)倉頡鳥跡既茫昧字體變化如浮雲陳倉石
　鼓又已訛大小二篆生八分秦有李斯漢蔡邕中間
　作者寂不聞嶧山之碑埜火焚棗木傳刻肥失真苦
　縣光和尚骨立書貴瘦硬方通神惜哉李蔡不復得
　吾甥李潮下筆親尚書韓擇木騎曹蔡有隣開元以
　來數八分潮也奄有二子成三人況潮小篆逼秦相
　快劍長㦸森相向八分一字直百金蛟龍盤拿肉屈
　强呉郡張顛誇艸書艸書非古空雄壯豈如吾甥不
　流宕丞相中郎丈人行巴東逢李潮踰月求我歌我
　今衰老才力薄潮乎潮乎奈汝何(杜甫/集)　唐惠義寺
　彌勒像碑李潮八分書潮書在石刻者絶少惟此碑
　與彭元曜墓志耳(金石/錄)
韓志清官侍御史以學藝書畫之美聞于天下(獨孤及/毘陵集)
　　志清八分楷書優游法度之内(書史/㑹要)
史惟則(廣陵人/白之子)天寶中嘗為伊闕尉集賢院待制後至
　殿中侍御史(墨池/編)　唐世分𨽻名家者四人而已韓
　擇木蔡有隣李潮及惟則也(集古/錄)　惟則篆籀八分
　如王公大人進退有度(書史/㑹要)　八分書五人史惟則
　書雁足印沙深淵魚躍(續書/評)　能品六十六人史惟
　則(續書/斷)
史懐則與惟則同時必其晜弟也惟則以八分著名懐
　則之書不減惟則(金石/録)　懐則善八分(書小/史)
王遹工分篆(墨池/編)　唐世小篆之學不數家遹開元天
　寶時人工八分當時不甚知名而一時未有及者(歐/陽)
　(文忠/公集)
衛包京兆人工八分小篆通字學及象緯之術官至尚
　書郎(述書/賦注)　唐世華山碑刻為古文者皆包所書(集/古)
　(錄/)　衛包蔡隣工夫亦到出於人意乃近天造(述書/賦)
田琦雁門人德平之孫工八分小篆官歴陜令豫蘄許
　等州刺史(述書/賦注)　田琦楷篆八分無不精詣(書史/㑹要)
　唐魏文侯廟碑田琦八分書(墨池/編)
鄭遷中書令崔湜之甥官至浚儀尉遷及弟遇逾並工
　八分天寶中知名梁宋(述書/賦注)
李權淮安王神通曽孫工八分(述書/賦注)　唐祈雨記乾元
　二年張惟一撰李權八分書(文字/記)　弟樞唐上元元
　年華嶽題名年月上方用小篆姓名下方用分𨽻皆
　樞書老勁不作俗筆(石墨/鐫華)
裴炫平州人隰川令(唐書宰相/世系表)　唐太乙寺功徳銘裴
　炫撰并八分書(金石/錄)
王士則(明皇/時人)唐尊勝石幢銘天寶九載崔恁撰王士則
　八分書(金石/錄)
羅希奭錢塘人自御史臺主簿遷殿中侍御史出為始
　安太守(唐書/本傳)　唐食堂記羅希奭八分書在京兆府
　(金石/畧)
韋迥薊人官監察御史(唐書宰相/世系表)　唐常覺寺銅鐘銘
　天寶九載韋迥撰并八分書(金石/錄)
范正則(明皇/時人)唐脩東鎮沂山記大寶元年范正則撰并
　八分書(金石/錄)
梁􁀙楚(明皇/時人)唐立後漢世祖祠堂記天寶二年張邈撰
　梁􁀙楚八分書(金石/録)
戴伋(明皇/時人)唐元元靈應頌玉真長公主建天寶元年戴
　璇撰序劉同昇撰頌戴伋八分書(王氏法/書苑)
杜混元(明皇/時人)唐靈州都督李琳碑天寶三載杜混元八
　分書(金石/錄)
韋若訥(明皇/時人)唐資州刺史韋光碑天寶三載趙良器撰
　族子若訥八分書(金石/錄)
張乾䕶(明皇/時人)唐善才寺大德元秘塔銘天寶五載楊琦
　撰張乾䕶八分書(金石/録)
王曽(天寶中為著作/郎見元宗紀)唐薛氏追贈夫人碑天寶六載房
　琯撰王曽八分書(金石/錄)
朱璨(明皇/時人)唐太子司議郎王元碑天寶七載李華撰朱
　璨八分書(金石/錄)
韓軫(明皇/時人)唐栖霞山亭記天寶十三載史翊撰韓軫八
　分書(金石/錄)
周良弼(明皇/時人)唐蘇源明正德表天寶十四載周良弼八
　分書(金石/錄)
徐浩字季海越州人嶠之子少舉明經工草𨽻以文學
　為張説所器重肅宗即位召拜中書舍人時天下事
　殷詔令多出於浩浩屬詞贍給又工楷𨽻肅宗悦其
　能加兼尚書左丞元宗傳位誥冊皆浩為之叅兩宫
　文翰寵遇罕與為比代宗時歴吏部侍郎集賢殿學
　士贈太子少師(舊唐書/本傳)　始浩父嶠之善書以法授
　浩益工嘗書四十二幅屏八體皆備世狀其法曰怒
　猊抉石渴驥奔泉云(唐書/本傳)　浩善正書八分真行唐
　之工書者多求其三葉嗣名者惟徐氏云(墨池/編)　妙
　品十六人徐浩(續書/斷)
李莒華從弟越州録事叅軍(唐書宰相/世系表)　怡亭在武昌
　江水中小島上武昌人謂其地為呉王散花灘裴鶠
　造李陽冰銘而篆之永泰元年裴虬銘李莒八分書
　刻于島石(集古/錄)
張參大歴中為國子司業始詳定五經書于論堂東西
　廂之壁(劉賓/客集)　張參五經文字序曰收集疑文互體
　受法師儒以為定例凡一百六十部三千二百三十
　五字分為三卷說文體包古今先得六書之要有不
　備者求之字林其或古體難明衆情驚懵者則以石
　經之餘比例為助石經湮没所存者寡通以經典及
　釋文相承𨽻省引而伸之不敢專也(五經/文字)
瞿令問(為道州江華縣/令見元次山集)大歴中八分書舜冡碑(書史/㑹要)
張璪字文通呉郡人唐渭北節度使臧希讓碑復鄠縣
　記並張璪八分書(金石/錄)
韓秀弼(代宗/時人)唐元待聘碑李齊物碑鄭叔清碑裴曠改
　葬碑鎮國公李元亮功德碑李晟先廟碑並韓秀弼
　八分書(墨池/編)　唐臧希宴碑廣德二年朝議郎守衛
　尉少卿淮陽縣開國男韓秀弼八分書書法清勁可
　喜(弇州山/人稿)
韓秀寔為翰林善楷𨽻八分(書史/㑹要)　唐少保李少進碑
　平蠻頌並韓秀寔八分書(金石/畧)　唐鮮于民里門頌
　韓秀寔八分書(墨池/編)
韓秀榮(代宗/時人)唐故尚書左丞暢悦碑韓秀榮八分書(金/石)
　(畧/)　唐辛京杲碑韓秀榮八分書(古今碑/帖考)
陸淙(代宗/時人)唐宋武受命壇記永泰元年張謂撰陸淙八
　分書(金石/錄)
劉鈞(代宗/時人)唐絳州刺史李公德政碑大歴二年崔巨撰
　劉鈞八分書(金石/錄)
李著(代宗/時人)唐亳州刺史劉瓌碑大歴二年路蕤撰李著
　八分書并篆(金石/錄)
屈突寘(代宗/時人)唐潘孝子頌大歴三年崔稱撰屈突寘八
　分書(金石/錄)
俞伯僑(代宗/時人)唐吕府君勅葬碑大歴六年俞伯僑八分
　書(金石/錄)
張廷邦(代宗/時人)唐桂州都督程元英碑大歴七年李邕撰
　張廷邦八分書(金石/錄)
張宙(代宗/時人)唐徐偃王廟碑大歴八年徐安貞撰張宙正
　書碑隂記張宙撰并八分書(金石/錄)
裴平(代宗/時人)唐文宣王廟新三門記大歴八年裴存智撰
　裴平八分書并篆(金石/録)
戴千齡天寶七載封安天王銘李筌撰戴千齡八分書
　今在曲陽縣北嶽廟中碑隂文康傑撰戴千齡八分
　書(文字/記)　(按元牘記載博陽郡北嶽恒山銘并序亦/云李筌文戴千齡書方勁有力不類唐人)
　(當即是此碑特/不言八分耳)
史鎬(代宗/時人)唐夀安院甘棠館記大歴十一年蕭昕撰史
　鎬八分書(金石/錄)
徐珙(代宗/時人)唐太子典膳郎鄭君碑大歴十三年季翰撰
　徐珙八分書(金石/錄)
王湍(代宗/時人)唐夀州刺史張鎰去思碑大歴十四年趙亘
　撰王湍八分書(金石/錄)
盛濤(代宗/時人)唐鹽池神祠新記大歴中錢方義撰盛濤八
　分書(墨池/編)
歸登字沖之呉人崇敬子大歴七年舉孝亷髙第貞元
　初復登賢良科歷遷工部尚書贈太子少保登有文
　學工草𨽻(舊唐書/本傳)　唐宰相張延賞碑貞元三年趙
　贊撰歸登八分書(金石/錄)　能品六十六人歸登(續書/斷)
胡証字啓中河中河東人舉進士第渾瑊美其才奏寘
　幕下更從襄陽于頔署掌書記寶歴初歴拜嶺南節
　度使(唐書/本傳)　唐田宏正家廟碑元和八年韓愈撰胡
　証八分書并篆額(金石/録)
薛邕(河東/人)唐鉅鹿郡夫人魏氏墓志天寶十一載李槙
　撰薛邕八分書(金石/錄)
沈千運呉興人所為文皆與時異故朋友後生稍見師
　効(元結篋/中集序)　千運善八分(書史/㑹要)
韓方明著授筆要説云昔嵗學書專求筆法貞元十五
　年校法于東海徐公璹十七年授法于清河崔公邈
　(書苑/菁華)　唐新開隠山記韓方明八分書(墨地/編)
裴律(德宗/時人)唐宣歙薛邕去思頌裴律八分書(墨池/編)
薛希昌(德宗/時人)唐游濟瀆記吏部侍郎達奚珣撰兵曹參
　軍薛希昌八分書(金薤/琳瑯)
張沔(德宗/時人)唐聰明山碑建中元年洪經綸撰張沔八分
　書(金石/錄)
盧倣(德宗/時人)漢樊毅復華下民租碑唐興元元年華隂令
　盧倣求得而為之記八分書于碑末(婁機漢/𨽻字源)
陸郢(德宗/時人)唐嵩山㑹善寺戒壇記貞元十一年陸長源
　撰陸郢八分書并篆額(文字/記)
王山從(順宗/時人)唐萬州刺史苖拯碑永貞元年張粲撰王
　山從八分書(金石/錄)
劉伯芻字素芝行修謹累遷刑部侍郎左散騎常侍(唐/書)
　(本/傳)　唐贈司空于瓊碑元和十二年張躬撰劉伯芻
　八分書(金石/錄)
賈島字浪仙范陽人初為浮屠名無本來東都韓愈教
　其為文舉進士文宗時坐飛謗貶長江主簿㑹昌初
　以普州司倉遷司户參軍(唐書/本傳)　賈島八分似韓擇
　木(書史/㑹要)
唐衢(穆宗/時人)應進士不第能為歌詩(舊唐書/本傳)　唐京河新
　開水門記元和五年韋處厚撰唐衢八分書(金石/錄)
韓瑗(憲宗/時人)唐東渭橋河運院記元和二年席夔撰韓瑗
　八分書(金石/錄)
胡師模(憲宗/時人)唐明州南樓詩元和二年陳石撰胡師模
　八分書(金石/錄)
盧自烈(憲宗/時人)唐徐州使院石柱記元和四年劉公與撰
　盧自烈八分書(金石/錄)
陸邳(憲宗/時人)唐平淮西碑元和十四年叚文昌撰陸邳八
　分書(金石/錄)
王禹(憲宗/時人)唐奉先縣令李渭遺愛頌王禹八分書(墨池/編)
韓齊申(穆宗/時人)唐大海寺王像碑長慶四年張仲方撰韓
　齊申八分書(金石/錄)
李德裕字文饒元和宰相吉甫子少力于學卓犖有大
　節以䕃補校書郎太和中歴拜中書門下平章事封
　贊皇縣伯武宗時拜尉封衛國公德裕性孤峭明辨
　有風采善為文章(唐書/本傳)　平泉草木記山居詩開成
　五年李德裕八分書(金石/錄)　(按舊唐書德裕于東都/伊闕南置平泉别墅清)
　(流翠蓧樹石幽竒初未仕時講學其中及從官藩服/出將入相三十年不復重游而題寄歌詩皆銘之于)
　(石今有花木記歌/詩篇錄石存焉)　能品六十六人李德裕(續書/斷)
劉三復潤州句容人(鄴之/父)聰明絶人幼善屬文長慶中
　李德裕拜浙西觀察使三復以所業文詣郡千謁德
　裕倒屣迎之辟為從事太和中為員外郎汝州刺史
　劉禹錫以宗人遇之深重其才從德裕歴滑臺西蜀
　揚州累遷御史中丞㑹昌中拜刑部侍郎宏文館學
　士(舊唐書/本傳)　唐滑州節堂記劉三復八分書(墨池/編)
崔瑨(文宗/時人)唐崔慎碑慎孫崔瑨八分書(墨池/編)
唐元度文宗時待詔著九經字樣一卷(唐書藝/文志)　元度
　精於小學推原字畫使有指歸為十體曰古文大篆
　小篆八分飛白薤葉懸針垂露鳥書運環網羅古今
　繩墨葢亦無遺(宣和/書譜)　能品六十六人唐元度(續書/斷)
王無悔(文宗/時人)唐齊德諸州節度使李祐墓志太和三年
　庾敬休撰王無悔八分書(金石/錄)
王璹(文宗/時人)唐元威明春分投簡陽明洞天詩王璹八分
　書太和三年立石(㑹稽/志)
蓋巨源(文宗/時人)唐六譯金剛經太和六年蓋巨源八分書
　(金石/錄)
鄭師仁(文宗/時人)唐春成院佛殿記太和九年劉慥撰鄭師
　仁八分書(金石/錄)
歸融字章之登子元和中進士及第開成中歴遷兵部
　尚書累封晉陵郡公(唐書/本傳)　唐義成李德裕德政碑
　太和六年賈餗撰歸融八分書(金石/錄)
鄭嵎字賓先大中五年進士第(唐詩/紀事)　嵎長安人善八
　分(書史/㑹要)
蔡陵(宣宗/時人)唐張仁憲神道碑大中二年幽州節度掌書
　記李儉撰幽州節度叅軍蔡陵八分書(歐陽脩集/古目錄)
于僧翰筆畫遒勁亦自成一家為流俗所貴(集古/錄)　僧
　翰以八分稱于咸通之際繩規甚備(墨池/編)　僧翰與
　貝冷該俱擅名江左僧翰師韓擇木之體妍美叅用
　篆法故比冷該為勝(宣和/書譜)
貝冷該工八分學明皇書(宣和/書譜)
鄭彦藻(懿宗/時人)唐黄州脩文宣王廟記咸通六年鄭彦藻
　八分書(金石/畧)
裴光逺(懿宗/時人)唐襄州延慶院經藏記咸通九年裴光逺
　八分書(金石/畧)
張彦逺字愛賓文規子博學有文詞乾符初至大理卿
　(唐書/本傳)　彦逺能文工字學𨽻書外多喜作八分書彦
　逺既世其家乃富有典型而落筆不愧作者嘗作法
　書要錄十卷歴代名畫記十卷自序其右曰得此二
　書則書畫之事畢矣又嘗以八分錄前人詩什數章
　至其倣古出竒亦非凡子可到(法書要/錄本傳)
姚贊呉興人工八分書(書史/㑹要)
韋暄八分甚平稳亦韓擇木史浩(即惟/則)之佐(書史/㑹要)
鄭虬(長安/人)善八分(書史/㑹要)
姚宗唐重立徐偃王碑姚宗八分書(墨池/編)
徐挺古唐崇元觀聖祖院碑徐挺古八分書(金石/畧)
開元太學生(失/名)唐贈歙州刺史葉慧明碑開元五年江
　夏李(下缺二字當/是李邕撰)國子監太學生(下缺/三字)八分書(文字/記)
阿買(黄廷堅云/退之侄)韓愈醉贈張秘書詩云阿買不識字頗
　知書八分詩成使之寫亦足張吾軍(昌黎/集)
吕巖字洞賓河中永樂人少聰敏日記萬言號純陽子
　咸通中舉進士第游江州廬山以筯頭書劍詩於壁
　初見若無字而墨蹟燦然透出壁後(吕真人/本傳)　張參
　政洎蚤年家居洞賓謁之索紙筆作八分詩一首示
　他日將佐鼎席之意(吕純/陽集)
太清宫道士盧上卿工為篆籀八分之書(權徳與太/宗飛白記)
　唐澠池縣復南館記盧元卿八分書(墨池/編)　王建贈
　太清盧道士詩云書賣八分通字學丹燒九轉定人
　年(王仲/初集)
道士諸葛鑑元善八分書(書史/㑹要)
釋惠通(明皇/時人)陳章甫謁禹廟序開元十年釋惠通八分
　書(㑹稽/志)
釋重閏(明皇/時人)唐右庶子于府君碑姪孺卿撰沙門重閏
　八分書(金石/錄)
釋有鄰(文宗/時人)唐天平軍節度使㕔記太和五年劉禹錫
　撰沙門有鄰八分書(金石/錄)
釋潭鏡(文宗/時人)寧賁禪師塔銘太和五年沙門潭鏡八分
　書額八字(㑹稽/志)
釋靈該(武宗/時人)㑹昌中以八分稱于時(宣和/書譜)
釋元悟工八分真行吕總謂骨氣無雙迥出時輩(書史/㑹要)
後梁道士厲歸真畫牧牛圖後有八分書乃其筆也(牛/戩)
　(畫/評)
南唐元宗李景鍾陵清涼寺有元宗八分書李蕭逺草
　書董羽畫山水稱為三絶(名畫/評)
李建勲字致堯廣陵人南平王德誠子烈祖鎮金陵豫
　禪代之計拜中書侍郎平章事元宗即位拜司空以
　司徒致仕賜號鍾山公(馬令南/唐書)　李建勲送八分書
　與友人詩云跁跒為詩跁跒書不封將去寄仙都仙
　翁指手應相笑得似秦朝次仲無(書苑/菁華)
韓熈載字叔言北海人弱冠擢進士第烈祖受禪除秘
　書郎遷兵部尚書諡文靖才髙氣逸善談論聽者忘
　倦分書及畫名重當時見者以為神仙中人(馬令/唐書)
後蜀黄居寶字辭玉成都人待詔筌次子官水部員外
　以八分書知名(書史/㑹要)　唐張素卿作十二真人像太
　傅安思謙因蜀王氏誕辰獻之命翰林學士歐陽烱
　作讚翰林侍詔黄居寶八分書題之(益州名/畫錄)
元昭嘏工部員外郎傚韓擇木八分書昭嘏乃杜光庭
　門人(耿焕野/人閒話)
宋太宗諱炅初名匡義宣祖第三子性嗜學工文學多
　藝能(宋史/本紀)　帝善篆𨽻草行飛白八分而草書冠絶
　(墨池/編)　上撰趙普神道碑銘親八分書以賜之(宋史/趙普)
　(傳/)
徐鉉字鼎臣揚州廣陵人十嵗能屬文仕南唐李昇父
　子隨李煜入覲太祖命為率更令太平興國初直學
　士院從征太原軍中書詔填委鉉援筆無滯遷左散
　騎常侍鉉精小學工李氏小篆臻其妙𨽻書亦工嘗
　受詔與句中正葛湍王惟恭等同校説文(宋史/本傳)　鉉
　與弟鍇皆能八分小篆在江南以文翰知名號二徐
　(歐陽/公集)　妙品十六人徐鉉(續書/㫁)
李建中字得中其先京兆人祖稠避地入蜀建中幼好
　學太平興國八年進士甲科景德中進金部員外郎
　性簡靜淡于榮利前後三求掌西京留司御史臺愛
　洛中風土就搆園池號曰靜居好吟咏每遊山水多
　留題自稱巖夫民伯加工部郎中善書真行筆尤工
　多搆新體草𨽻篆籀八分亦妙人多摹習爭取以為
　楷法嘗手寫郭忠恕汗簡集皆科斗文字有詔嘉奬
　(宋史/本傳)　李建中善古文八分行書嘗得古文孝經研
　玩臨學遂盡其勢(王氏法/書苑)　能品六十六人李建中
　(續書/斷)
句中正字坦然益州華陽人孟昶時舉進士及第精于
　字學古文篆𨽻行草無不工太平興國二年獻八體
　書召授著作佐郎詳定篇韻與徐鉉重校定説文模
　印頒行太宗神主及獻寶篆文皆詔中正書之嘗以
　大小篆八分三體書孝經摹石咸平三年表上之真
　宗召見便殿賜金紫(宋史/本傳)　能品六十六人句中正
　(續書/斷)
郭忠恕字恕先河南洛陽人七嵗能誦書屬文舉童子
　及第几上篆籀周廣順中召為宗正丞兼國子書學
　博士太宗即位授國子監主簿令刋定歴代字書著
　佩觽集三卷(宋史/本傳)　重脩漢髙祖廟碑郭忠恕八分
　書字畫頗軟弱余家有忠恕八分懐嵩樓記墨蹟乃
　其暮年所書筆力老勁非此碑之比(金石/錄)　能品六
　十六人郭忠恕(續書/斷)
陳堯佐字希元閬中人進士及第以太子太師致仕贈
　司空兼侍中諡文惠善古𨽻八分為方丈字筆力端
　勁老猶不衰尤工詩號知餘子(宋史/本傳)　陳文惠善八
　分書變古之法自成一家雖㸃畫肥重筆力勁健能
　為文字謂之堆墨八分凡天下名處碑刻題牓多公
　親迹世或效之而莫能及也(皇朝事/實類苑)
梁鼎字凝正益州華陽人太平興國八年進士甲科端
　拱初遷殿中丞通判歙州景德中知三班院判西京
　留司御史臺好學工篆籀八分(宋史/本傳)
趙宗萬字仲囦山隂人築室于照水坊畜一鶴號丹砂
　引以為侣足迹不及髙門祥符中詔舉遺逸郡守薦
　之尋被召乃曰吾老矣不足以任事因獻跛鱉傳以
　自見且請自託於道家者流朝廷不奪其志即其家
　賜以羽服善八分草𨽻書(孫鑛㑹/稽志)
王礪其先太原祁人遷應天宋城洙之父也贈太師中
　書令兼尚書令(歐陽/公集)　王洙曰先公初不習𨽻書但
　微作八分皇祐初受詔書獻穆公主碑李氏求以古
　𨽻寫于是始作𨽻書既出人競愛宋丞相曰近世人
　家桓楹之刻所未及也君謨亦曰君𨽻字乃得漢世
　舊法僕所作但唐𨽻耳公受詔與君謨分寫邇英閣
　二圖公書無逸篇君謨真字書孝經既成上作飛白
　二軸答之後又受詔分寫集禧觀諸殿榜公書奉福
　虚福殿二榜君謨神藻殿二榜公亦習古文小篆今
　上景祐徽號玉冊宣獻宋公受詔寫宋公不習篆公
　代書也公所書石𨽻字則獻穆大長公主碑曹襄悼
　碑范文正碑宴元獻碑伊先生隔山庵記正字則張
　少監墓志濠州四望亭詩莊生臺詩宋宣獻詩書額
　濠州四望亭南京御史臺讀易堂襄州峴山亭臨芳
　亭華嵓寺羊太傅廟􁋠京教忠積慶寺東都李氏閒
　燕堂來驚堂連亭箖箊亭劉氏蕓華堂(王氏/談錄)
王洙字原叔應天宋城人中甲科累擢翰林學士以兄
　子堯臣參知政事改侍讀學士兼侍講學士泛覽博
　記至圖緯方技隂陽五行算數音律訓詁篆𨽻之學
　無所不通諡曰文(宋史/本傳)　王洙晚喜𨽻書尤得古法
　當時學者翕然宗尚而𨽻法復興(墨池/編)　能品六十
　六人王洙(續書/斷)
趙克繼秦王廷美之曽孫善楷書尤工篆𨽻宗正薦之
　仁宗親臨試及令臨蔡邕古文法寫論語詩書復詔
　與朝士分𨽻石經帝曰李陽冰唐室之秀今克繼朕
　之陽冰也訓子弟力學一門登儒科者十有二人嘗
　進所集廣韵字源帝稱善藏之秘閣元祐六年以定
　武軍節度觀察留後贈建國公諡章靖(宗史/本傳)
蔡襄字君謨興化仙遊人舉進士為西京留守推官慶
　歴三年知諌院英宗時拜端明殿學士知杭州贈吏
　部侍郎襄工於書為當時第一仁宗尤愛之製元舅
　隴西王碑文命書之及令書温成后父碑則曰此待
　詔職耳不奉詔乾道中賜諡忠惠(宋史/本傳)　妙品十六
　人蔡君謨(續書/斷)　君謨真行草𨽻無不如意其遺力
　餘意變為飛白可愛而不可學近嵗書以君謨為第
　一而論者或不然殆未易與不知者言也(東坡/集)　君
　謨行書最勝小楷次之草書又次之大字又次之分
　𨽻少劣(東坡/評書)
劉敞字原父臨江新喻人舉慶歴進士廷試第一擢知
　制誥拜翰林院學士侍英宗講讀改集賢院學士學
　問淵博嘗得先秦彛鼎銘識竒奥皆按而讀之因以
　攷知三代制度(宋史/本傳)　劉原父弡仲􁎌銘以𨽻寫之
　(東觀/餘論)
呉中復(神宗/時人)百花潭口舊有任氏一碑乃宋熈寧間呉
　中復撰八分書(何字度益/部談資)
司馬光字君實陜州夏縣人仁宗寶元初中進士甲科
　為通志八卷英宗悦之命置局秘閣續其書神宗名
　之曰資治通鑑元祐元年拜尚書左僕射兼門下侍
　郎贈温國公諡文正(宋史/本傳)　温公𨽻法精勁似其為
　人所謂左凖繩右規矩聲為律身為度者觀其書可
　想見其風采(山谷/集)　南屏山興教寺磨崖家人卦中
　庸大學篇司馬温公書錢唐自五季以來無干戈之
　禍其民富麗多滛靡之尚於齊家之道或闕焉故司
　馬公書此以助風教非偶然也(葉紹翁四/朝聞見錄)
米芾字元章呉人以母侍宣仁后藩邸舊恩補浛光尉
　歴知雍丘縣漣水軍太常博士知無為軍召為書畫
　學博士曽對便殿上其子友仁所作楚山清曉圖擢
　禮部員外郎出知淮陽軍妙於翰墨沈著飛翥得王
　獻之筆意尤工臨摹至亂真不可辨嘗奉詔倣黄庭
　小楷作周興嗣千文韵語又入宣和殿觀禁内所藏
　人以為寵(宋史/本傳)　米芾書學羲之篆宗史籀𨽻法師
　宜官晚年出入規矩自謂善書者只有一面我獨有
　四面寸紙數字人爭售之以為珍玩請求碑榜户外
　之屨常滿家藏古帖甚富名其所藏寶晉齋(宣和/書譜)
于琮毘陵人善𨽻書學魏受禪表深得其行筆意
任誼字才仲洛陽人官澧州通判小字𨽻書古勁學中
　郎(書/經)
杜仲微作𨽻書用秃筆自謂得漢𨽻遺法(書史/會要)
翟耆年字伯夀好古博文撰籀史二卷(奉梁無/錫志)　耆年
　工篆及八分(書史/㑹要)
徐藏字子禮甌寧人由進士知饒州後改浙吏提舉常
　平知秀州藏有書學尤擅漢𨽻(姑蘇/志)
向子廓浚儀人周敦頤拙賦向子廓𨽻書趙師俠刻於
　郡丞㕔後(古今碑/帖考)
洪适字景伯鄱陽人紹興十三年中博學鴻詞科乾道
　元年拜尚書右僕射同中書門下平章事諡文惠(宋/史)
　(本/傳)　洪适取古今石刻法其字為之韵辨其文為之
　釋以辨𨽻書曰𨽻釋𨽻續(中興藝/文志)
虞似良字仲房號横溪自號寶蓮上人官至監左藏東
　庫善篆𨽻家藏漢刻數千本心摹手追盡得㫖趣大
　至數尺小至蠅頭各臻其妙兼能古文竒字(謝翺金/華游錄)
　　似良詩詞清婉得唐人㫖趣尤工𨽻書無一食頃
　去筆札至寤寐猶運指作勢衾裯當指處皆裂有篆
　𨽻韵書行于世(台州/志)　虞兵部仲房書杜工部李潮
　八分小篆王宰山水圖兩篇𨽻法壊自公始然亦自
　成一家摶搦騫騰鯨鵬撮摩夭矯容與烟雲卷舒數
　十年豐功厚德之所載識借公為重不專在翰墨也
　不知公者獨以𨽻古稱豈知公哉(釋居簡北/閒文集)
方士繇字伯謩一名伯體莆陽人朱公元晦倡道學於
　建安往從之以傳道為後學師工于書自篆籀分𨽻
　行草諸體皆極其妙(渭南/集)　朱子答蔡季通書云篆
　𨽻碑于字畫皆不滿人意未有可寫之人令伯謩篆
　如何(朱子/續集)
吕勝已字季克邵武人與張栻朱熹講學工𨽻書得漢
　法仕為湖南幹官歴倅江州知杭州自號渭川居士
　(八閩/通志)
黄銖字子厚崇安人少師事劉子翬與朱子為同門友
　為文畧相上下𨽻法甚古得魏晉以前筆意(八閩/通志)
朱協極(與朱子/同時)宋敬齋箴朱熹撰朱協極𨽻(天下金/石志)
婁機字彦發嘉興人乾道二年進士為太常博士秘書
　郎皇太子始就外傅以機兼資善堂小學教授以累
　朝事親脩身治國愛民四事手書以獻太子寘之座
　右朝夕觀省太子得機所著廣干禄一編尤喜命戴
　溪跋之擢監察御史遷禮部尚書同知樞宻院事參
　知政事嘉定二年以資政殿學士知福州機深於書
　學尺牘人多藏弆焉(宋史/本傳)　漢𨽻字源檇李婁君彦
　發所輯也合蔡中郎諸人筆力通神之妙皆聚此篇
　(洪邁漢𨽻/字源序)
魏了翁字華甫卭州蒲江人慶元五年登進士第嘉熙
　中資政殿大學士諡文靖贈秦國公(宋史/本傳)　鶴山先
　生善篆不規規於繩尺中而有自然之勢嘗以篆法
　寓諸𨽻最為近古(書史/㑹要)
龔開字聖與號翠巖淮隂人宋兩淮制置司監官博聞
　耿介作古𨽻得漢𨽻筆意(書史/㑹要)
單夔官至侍從倣唐八分方勁有體師豫章(書史/㑹要)
李伉(未詳何/時人)鄆州州學新田記碑李伉𨽻書題額下欵
　俱如漢刻有古受禪碑遺意(元牘/記)
内臣楊日言字詢宜開封人喜經史工篆𨽻八分書(書/史)
　(㑹/要)
釋省欽善八分書太宗詔於殿上書數行得賜紫衣(小/畜)
　(集/)
釋嗣端(真宗/時人)宋藍田縣修夫子廟碑進士董儲記僧嗣
　端書分𨽻深得唐人法大中祥符四年立(石墨/鐫華)
楚珍彭澤娼女草篆八分皆工(書史/㑹要)
蘓氏建寧人淳祐間流落樂籍以蘓翠名能八分書(書/史)
　(㑹/要)
金黨懐英字世傑馮翊人大定十年中進士第能屬文
　工篆籀當時稱為第一學者宗之為翰林學士承㫖
　致仕諡文獻(金史/本傳)　黨懐英篆籀入神李陽冰之後
　一人而已嘗謂唐人韓蔡不通字學八分自篆籀中
　來故懐英書上軋鍾蔡其下不論也小楷如虞褚亦
　當為中朝第一書法以魯公為正栁誠懸以下不論
　也(趙秉文/滏水集)
麻九疇字知幾易州人七嵗能草書作大字有作數尺
　者一時目為神童章宗召見竒之入大學有文名已
　而隠居不為科舉計趙秉文薦之特賜盧亞榜進士
　第俄遷應奉翰林文字(金史/本傳)　九疇字畫正書八分
　皆有功(中州/集)
張本字敏之觀津人貞祐元年中詞賦髙第工大篆八
　分正大九年以翰林學士見留遂隠為黄冠居燕京
　長春宫(泔水仙/澤謠)
元趙孟頫字子昻宋太祖子秦王德芳之後也四世祖
　伯圭賜第湖州為湖州人幼聰明讀書過目輒成誦
　為文操筆立就至元中摉訪遺逸授兵部郎中遷集
　賢直學士延祐三年拜翰林學士承㫖榮禄大夫嘗
　與侍臣論文學之士以孟頫比唐李白宋子瞻封魏
　國公諡文敏孟頫篆籀分𨽻真行草書無不冠絶古
　今遂以書名天下天竺有僧數萬里來求其書歸國
　中寶之(元史/本傳)　公性善書專以古人為法篆則法石
　鼓詛楚𨽻則法梁鵠鍾繇行草則法逸少獻之不雜
　以近體(楊載翰林學/士趙公狀)
熊朋來字與可豫章人薦為閩海提舉儒學官而朝廷
　以東南儒學之士惟福建廬陵為最盛時起朋來連
　為兩郡教授所至考古篆籀文字晚以福清州判官
　致仕學者稱為天慵先生(元史/本傳)　往者鶴山魏公嘗
　以篆法寓諸𨽻體最為近古近時豫章熊先生亦用
　之(道園學/右錄)
吾丘衍字子行太末人家於錢塘嗜古學通經史百家
　言工于篆籀其精妙不在秦唐二李下性放曠不事
　檢東𦕈左目左足跛而風度特醖藉每以郭忠恕自
　比自號貞白處士所著有周秦刻石音釋學古編篆
　籀之學至宋季其敝極矣子行始倡其説以復于古
　而呉興趙文敏公實和之其學乃大後得其傳以名
　世者宛邱趙子竒濮陽呉孟思(王禕思/文公集)
周嶷蘄黄人博識古文于篆籀尤癖嗜逺近碑刻藉手
　以為寶重然有求書者或非聖賢理道雖百計懇率
　不與儒者以是多之故所行世亦絶少(續宏/簡錄)
虞集字伯生宋丞相允文五世孫從呉澄游授受具有
　源委大德初以薦授大都路教授文宗在潛邸已知
　集名既即位除奎章閣侍書學士贈江西行中書省
　參知政事䕶軍封仁夀郡公闢書舍為二室左室書
　陶淵明詩于壁題曰陶庵右室書邵堯夫詩題曰邵
　庵故世稱邵庵先生(元史/本傳)　虞集真行草篆皆有法
　度𨽻為當代第一(書史/㑹要)
陸友字友仁博雅好古工漢𨽻八分書尤能鑒辨三代
　漢魏而下鐘鼎銘刻晉唐法書名畫皆有精識嘗至
　都下虞奎章柯博士皆善其書言于上未及任用而
　歸(張昶呉中/人物志)　友仁追跡石經欲與蔡鍾相上下嘗
　書八分小篆歌如昆刀切玉不見形迹而剛强之氣
　温潤之質望之儼然(墨/史)
楊益洛陽人歴行臺御史轉員外郎出撫南雍(學古/錄)
　虞集贈詩云洛陽楊友直字擬漢中郎(同/上)　楊益古
　𨽻學廬江太守碑亦能篆(書史/㑹要)
張恕字如心浦江人舉明經歴任武陵東陽慶元學正
　素與呉萊栁貫友善書體壯勁得八分之正(張應槐/浦陽人)
　(物續/記)
杜本字伯原清江人博學善屬文隠武夷山中文宗徴
　之不起右丞相脱脱以隠士薦召為翰林待制至杭
　州稱疾不行工于篆𨽻學者稱為清碧先生(元史/本傳)
　杜本工楷𨽻楷書結體謹嚴全具八分𨽻書學漢陽
　馥碑(書史/㑹要)
魏敬益字士友洛陽人臨江總管古𨽻學廬江太守亦
　能篆(書史/㑹要)
石巖字民瞻京口人官至縣尹𨽻書法韓尚書(書史/㑹要)
鄭枃字子經羅源人泰定中辟南安儒學教諭與陳旅
　為文字友著衍極五篇衍極記載三篇其書自蒼頡
　迄䝉古凡古人篆籀以及書法之變皆在所論宣撫
　使齊伯亨采而上之作衍極堂以藏其書(何喬逺/閩書)
　鄭枃能大字兼八分(書史/㑹要)
李(佚其/名)字申伯江右人官至集賢待制古𨽻專學孫叔
　敖碑得古勁古拙之法(書史/㑹要)
王務道字宏本山隂人呉志淳字主一曹南人古𨽻俱
　學孫叔敖碑(書史/㑹要)
繆貞字仲素常熟人善篆𨽻真行書好古博識隠居不
　仕八分小篆追蹤張有正書尤髙古致道觀虞山福
　地四篆字碑烈士碑𨽻書其蹟也旁有正書題識尤
　佳所著有書學明辨(鄧黻常/熟志)
舒頔字道源績溪人至元丁丑辟池陽教諭至正庚寅
　轉台州學政為詩蒼古不貴纎巧習字尤喜樸拙識
　者曰宗漢𨽻非八法也名其齋曰貞素學者稱曰貞
　素先生(明人列朝/詩集)　舒頔自作貞素先生𫝊云風清
　晝閒或篆𨽻數章意與筆悟則快然自得雖不逮斯
　繇然時人亦莫予解(貞素/齋集)
楊元正吉水人翰林檢討善行草其𨽻法師蔡邕為時
　所重(續宏/簡錄)
李介石字守道以書見省臣命草符􁘭遂器重之授松
　江府提控案牘後守鎮江王逄有寄李守道詩云西
　湖有竒士少負不羈才酒外嗜八分席地畫青苔(梧/溪)
　(集/)
楊翮字文舉金陵人元末提舉江浙學校楊孟載悼楊
　文舉詩云八分書古追東漢七字詩工到盛唐(眉庵/集)
汪正字大雅四明人工八分書(書史/㑹要)
李林字九皋錢塘人古𨽻學受禪表(書史/㑹要)
周伯琦字伯温饒州人以䕃授南海主簿三轉為翰林
　修撰帝以伯琦工書法命篆宣文閣寶仍題匾宣文
　及摹王羲之蘭亭序智永所書千字文刻石閣中招
　諭平江張士誠拜江浙行省左丞留平江者十餘年
　伯琦博學工文章而尤以篆𨽻真草擅當時嘗著六
　書正訛説文字原二書(元史/本傳)　伯琦篆師徐鋐張有
　正行筆結字殊有𨽻體正書亦佳(書史/㑹要)
蘇大年字昌齡號西坡真定人居揚州工八分行書(書/畫)
　(史/)
明張羽字來儀潯陽人好著述文詞典雅紀載行事詳
　而有體洪武初以儒徴對不稱㫖放還又徴起為太
　常丞(名山/藏)　張羽𨽻法韓擇木(弇州山/人稿)
邵誼字思宜休寧人洪武初以文學舉授本縣訓導調
　㸃縣善篆𨽻詹希原朱同咸推重其字學(萬姓/統譜)　思
　宜分書學受禪碑亦雅勁(詹氏/小辨)
王廉字希陽麗水人洪武初薦入翰林修史書成授太
　子説書累官至陜西左布政字宗韓擇木兼精篆𨽻
　(何鏜括/蒼志)
顧禄字謹宗華亭人能詩善書行楷學蘇文忠尤工于
　分𨽻洪武中為太常典簿(華亭/志)
曽鼎字元友更字有實泰和人有孝行人稱曰曽孝子
　元末為濓溪書院學正洪武三年以明經舉引疾辭
　博學强記工詩擅八分書範金為小印章渾然古意
　(楊士竒/東里集)
李汶字宗茂博學多才善漢𨽻國初召為史館編修與
　修元史授巴東南和令晚年歸隠鄉里扁其所居曰
　兼山艮所號石泉翁嘗集蔡邕書成四言古詩以訓
　其子寧門人張中謂其結體遒勁筆勢飛動若長鎗
　大劍交馳其壯且武也若商彛周鼎之銘其文甚古
　也(李蕙太/平府志)
鄭煜字宗晦枃子洪武中辟興化縣訓導天才逸出長
　于八分書(閩/書)
宋季子以字行家于臨川為詩文有法且留意于𨽻古
　之學所獲漢魏諸碑刻必夙夜潛玩三走鄱陽見伯
　誠先生歐君復悉以作𨽻之法授焉復從龍虎山中
　質諸方壺翁從義翁于是學大進遂以善𨽻書知名
　(宋濓重校漢/𨽻字源序)
謝章(大祖/時人)詹同謝章𨽻書歌云君不見天雨粟泣魑魅
　蒼頡制字洩天秘科斗之文久茫然史籀秦斯兩相
　繼大小二篆生八分此後六書從簡易邕邈𨽻字近
　古淳羲旭行草紛如雲謝章讀書𨽻更好使我見之
　過所聞不求妍巧自竒拙禹鼎周彛文斷缺連昌宫
　中墜井釵赤壁江底沈沙鐵魚魚雅雅錐畫深一字
　豈但值百金冠冕佩玉古君子天生古貌多古心春
　蚓秋蛇世交錯嗟我毫端久荒落墨池風暖白日長
　正欲相從謝章學(天衢舒/嘯集)
沈度字民則華亭人少力學善篆𨽻真行八分書洪武
　中舉文學不就成祖擢為翰林典籍一時翰林善書
　如解大紳之真行草胡光大之行草滕用亨之篆八
　分王汝玉梁用行之真楊文遇之行皆知名當世而
　胡解及度之書獨為上所愛凡玉冊金簡用之宗廟
　朝廷藏秘府施四裔刻之貞石傳于後世一切大制
　作必命度書書婉麗飄逸雍容矩度八分尤為髙古
　渾然漢意累官翰林學士(東里/集)
滕用亨字用衡蘇州人問學辨博文詞爾雅尤精六書
　之學篆法之妙髙出近世永樂三年被薦召試篆書
　作麟鳯龜龍四大字又獻禎符三詩稱㫖授翰林待
　詔(延休堂/漫錄)　用衡所獻禎符之詩三篇手寫副本而
　正書篆𨽻皆具葢用衡以能書薦起篆𨽻尤其所長
　時未授職故欲以此自見也(匏翁家/藏集)
程南雲南城人永樂初以能書徴授中書舍人精篆𨽻
　為時所尚正統中為南京太常卿(列卿/記)　南雲篆法
　得陳思孝之傳𨽻真草俱有古則又善大字(書史/㑹要)
張端將樂人少有才名景泰間以薦授鑄印局使直南
　薰殿善楷草書尤工篆𨽻丘瓊山嘗作考𨽻辨以遺
　之(延平/志)
林宗道字仲學景泰間領鄉薦為文詞氣豪逸尤善𨽻
　書晚年用筆益蒼勁(閩/書)
左贊字時翊南城人學書于程南雲以詞翰名于時天
　順丁丑登進士第擢吏部主事成化中為廣東右布
　政(何喬新椒/丘文集)　左贊書法兼諸體而尤精于𨽻得二
　蔡筆意(書史/㑹要)
李東陽字賓之茶陵人四嵗能大書景帝召見加諸膝
　賜寶鏹舉天順八年進士授編修宏治八年入内閣
　十六年加太子太保户部尚書謹身殿大學士贈太
　師諡文正(吾學/編)　涯翁篆勝古𨽻古𨽻勝真行草(弇/州)
　(山人/集)
李應楨名甡以字行更字貞伯長洲人景泰癸酉舉鄉
　試入太學授中書舍人宏治中為太僕少卿博學好
　古篆楷俱入格(列卿/記)　文徴明曰家君寺丞在太僕
　時公為少卿徴明以同僚子弟得朝夕給事左右所
　承緒論為多一日書魏府君碑顧謂徴明曰吾學書
　四十年今始有得然老無益矣子其及目力壯時為
　之因極論書之要訣累數百言凡運指凝思吮毫濡
　墨與字之起落轉換大小向背長短疎密髙下疾徐
　莫不有法葢公雖潛心古法而所自得為多當為國
　朝第一其尤妙能三指尖搦管虛腕疾書今人莫能
　及也(甫田/集)　少卿真行草𨽻皆清潤端方如其為人
　(書史/㑹要)
文徴明名璧以字行更字徴仲長洲人以貢至京師授
　翰林待詔少拙于書刻意臨學亦規模宋元既悟筆
　意遂悉棄去專法晉唐其小楷雖自黄庭樂毅中來
　而温純精絶虞褚而下弗論也𨽻書法鍾繇獨步一
　世生平雅慕趙文敏每事多師之論者謂詩文書畫
　雖與趙同而出處純正若或過之(文嘉/行畧)　公于書未
　嘗苟且或答人簡札少不當意必再三易之不厭故
　愈老而愈益精細有細入毫髪者或勸其草應酬曰
　吾以此自娯非為人也李文正以篆自負及見公𨽻
　曰吾之篆文生之𨽻蔑以加矣(黄佐衡山文/公墓志銘)　徴仲
　嘗自負𨽻法則不尚古人而歉于篆然余得其千文
　一本亦在呉興堂廡也(藝苑/巵言)
文彭字夀承號三橋待詔徴明子也少承家學善真行
　草書尤工草𨽻咄咄逼其父以諸生久次貢授秀水
　訓導擢國子助教于南京(王世貞呉中/往哲像贊)　文彭篆分
　真行草並佳體體有法並自成家不蹈父迹才似勝
　之工力逺不及父(詹氏/小辨)
髙瀔字宗吕侯官人早嵗善屬詞不樂舉子業孤潔一
　世知名海内善𨽻草八分(名/藏)
徐蘭字芳逺號南塘其先餘姚人後徙髙郵為郡諸生
　累舉不第遂潛心書法正書師鍾繇宣示表草師王
　獻之授衣天寶節過鵝還等帖皆淳古遒勁度越流
　俗尤精六書考究㸃畫正其訛謬作古文竒字得邉
　魯生筆法八分初法蔡邕淳于長碑不失矩度而晚
　年參以己意時人謂其書與程南雲並馳逺近求者
　無虛日蘭亦髙自矜貴間有挾勢位使輿𨽻致之輒
　白眼叱去曰吾豈秪役者耶人以是益重之(張時徹/寧波府)
　(志/)　徐蘭與豐坊同時好作𨽻字不師漢人而師宋
　廬陵朱協極蘇學嘗有協極所書敬齋箴石刻字畫
　無法俗惡可厭後之人乃有好之如徐氏者亦其所
　遭然也(金薤/琳瑯)
陸師道字子傳號五湖長洲人嘉靖戊戌進士授都水
　主事改儀部入直内閣以母老乞歸起為尚寶司少
　卿師事待詔刻意為文章及書畫皆入能品(姑蘇名/賢小記)
　　師道工小楷及古𨽻(馮允/成集)
周紹元字希安華亭人思兼子隠居藻里工八分精篆
　刻(松江/志)
周天球字公瑕號幼海長洲人少遊文待詔門下習為
　書法待詔極許可之曰他日得吾筆者周生也及籍
　諸生不喜治帖括獨好古文詞日夜切劘久之其業
　乃成書法亦日有名為呉人所宗(于慎行榖/城山房集)　公瑕
　治大小篆古𨽻行楷皆模範文太史晚能自得蹊徑
　一時豐碑大碣無不出其手(馮元/成集)
王穉登字百穀先世江隂人移居呉門十嵗為詩長而
　駿發名滿呉㑹間妙于書及篆𨽻呉門自文待詔殁
　後風雅之道未有所歸百穀振華啓秀嘘枯吹生擅
　詞翰之席者三十餘年閩粤之人過呉門者雖賈胡
　窮子必蹖門求一見求其片縑尺素然後去(列朝/詩集)
　王百穀𨽻書遒古大勝真草(游居/錄)
孫得源字本卿楷宗顔平原八分法鍾太傅小篆倣李
　丞相詩句出入陶謝元白諸家操行甚卓縉紳雅重
　之(何三畏潄/六齋全集)
孫克宏字允執號雪居文簡公承恩子以父任為應天
　治中擢漢陽知府正書倣宋仲温八分宗秦漢(松江/志)
俞允文字仲蔚崑山人少工臨池久而益擅之其小𨽻
　駸駸歐栁而上登呉興堂行書出入褚河南稍縦之
　則米襄陽八分自謂得西嶽碑體以方韓蔡蔑如矣
　(弇州/續藁)
呉錦字有中休寧人受筆法于許元復書各體俱能分
　書入妙幾過文待詔號六松山人(詹氏/小辨)
王樗全初名鼎字康生太倉人書法健利有致晚得鍾
　太傅受禪碑習之至忘寢食以故于八分尤精(弇州/山人)
　(藁/)
梁桂茂善八分書官臨安知府(江寧/府志)
江徽字仲徽婺源人詩極壯麗工八分書性傲岸時以
　方盧次梗云(徽州/志)
陳夀徴以字行莆田人工數體書尤善八分(閩/書)
章國舜字伯元號秀南新昌人隆慶改元貢入太學選
　得閩之政和令書法喜顔蘇工漢𨽻獨不好為草書
　(馮伯謹/虚舟□)
李開芳字伯東别號還素閩永春人萬歴中成進士授
　主事累遷南太僕卿臨池之技縱横跌蕩不減素師
　(葉向髙蒼/霞餘草)　開芳好以篆𨽻八分作署書自謂得斯
　邈遺意體勢雖涉竒怪袤丈之字畧無怯澀亦人所
　難(書史/㑹要)
胡宗仁字彭舉上元人隠于冶城山下生而偉壯美髯
　晚年衲衣拄杖义手徐步鬚髯從風飄颺市人皆目
　為神仙(列朝/詩集)　宗仁擅漢𨽻得中郎遺法(五雜/俎)　彭
　舉師魏受禪碑簡勁方正中雅氣逼人(江寧/府志)
郭天中字聖僕先世莆田人其祖以避冦徙秣陵不事
　生業專精篆𨽻之學窮崖斷碑搜訪模搨寢食俱廢
　晚年𨽻書益進師法秦漢最為逼古(列朝/詩集)
歐陽序字惟禮江寧人能詩詞工篆籀仕福州府幕官
　罷歸結茅於姑塘之麓終老焉(江寧/府志)　惟禮真師率
　更篆八分師二季與梁鵠結搆不疎古雅有意(金陵/瑣事)
宋珏字比玉莆田人善八分書規模夏承碑蒼老雄健
　骨法嶄然(列朝/詩集)
沈宏嘉字叔雅嘉興人工篆𨽻八分董氏戯鴻堂帖其
　手摹勒石也(珊瑚/網)
鄺露字淑雅南海諸生工大小篆八分行草書詩曰嶠
　野集手書開雕極精楷(廣東/通志)
馬如玉字楚嶼本張姓家金陵南市樓徙居舊院熟精
　文選唐詩善小楷及八分書
　
　
　
　
　
　
　
　分𨽻偶存卷下
跋
九沙先生承都督公名儒之後世以理學經學顯而先
生尤邃於經所輯辨志堂書薄海内家家有之書學非
其甚屑意者若𨽻書又書學中一節耳而世人特寶貴
之求書者往往趾踵相接絹素堆積几案閲數十年以
為常既從事久凡目之所及心之所得舉而筆之雖未
嘗有意勒成一書而沾匃學者亦已多多矣曽屬余是
正未幾家燼於火與先代所傳及他著一時俱盡是編
其門徒程君雪汀所存别本也譌字頗多將鏤版舉以
似余余不克訂書數語歸之乾隆甲子仲秋望日錢塘
梁文浤拜手書
　先太史紀年有云予素嗜字學尤篤於分𨽻春和手
　柔取古來論𨽻學及作𨽻人姓氏彚為一編附以臆
　説及漢唐碑刻題識語數十則名九沙分𨽻偶存亦
　夙習未忘也福㓜侍先太史嘗聞訓季姊及寄伯
　兄書自叙年十三時見友人案頭曹全碑一冊假歸
　仿之及少長游學入仕以迄歸田遍求古今名蹟臨
　摹規畫實有愜心以故興酣落筆揮灑自如是編成
　於雍正辛亥之春年七十有三矣閲十載庚申家罹
　祝融之危所藏漢唐碑帖洎生平著述殆盡後於及
　門程君清標處得是編存藁不無魯魚痛先太史
　旋歸道山未克訂正福珍之篋笥有年頃來山左姪
　緜前章邱署中訪知邑人焦君迪曽嗜古善書丏其
　校訂緜前亟謀夀梓以公海内福因備述顛末記之
　緜前為伯兄承天次子伯兄字石梁號訥庵雍正己
　酉拔貢前陽榖令卒於官能嗣先太史臨池之學
　季姊承保字季齋亦能以漢𨽻法作擘窠大字歸長
　沙進士周宣猷早没福謹附書於後以俟當世博雅
　君子採輯焉時乾隆己丑九月朔男福百拜敬識
