#+TITLE: 淳化祕閣法帖考正-清-王澍
#+DATE: 2016-06-11 12:22:43
#+SOURCE: github.com/kanripo/KR2n0044 master 4c89958f                
考正凡例
祕閣法帖十卷不惟所收諸帖眞僞不倫即其
　標目亦多繆誤今一仍其舊而據史書駮正
　之庻觀者燎然是非立辨
毎家首辨標目次列眞僞末乃詳挍書法異同
　觀者但取閣帖對觀便知一出一入字字詳
　審
凡官爵氏族出自正史本傳者不復書所出其
　他書所記載則各註明簡首
卷次仍祕閣法帖之舊故不另標帖目
宋史王著本傳
王著字知微自言唐相石泉公方慶之後世家
京兆渭南祖賁廣明中從僖宗入蜀遂爲成都
人賁仕王建爲雅州剌史父景瓌萬州別駕著
僞蜀明經及第歴乎泉百丈永康主簿蜀平赴
闕授隆平主簿凡十一年不代著善攻書筆迹
甚媚頗有家法太宗以字書訛舛欲令學士刪
定少通習者太平興國三年轉運使侯陟以著
名聞改衛寺丞史館祗候委以詳定篇韻六年
召見賜緋加著作佐郎翰林侍書與侍讀更直
於御書院太宗聽政之暇嘗以觀書及筆法爲
意諸家字體洞臻精妙嘗令中使王仁睿持御
札示著著曰未盡善也太宗臨學益勤又以示
著著答如前仁睿詰其故著曰帝王始攻書或
驟稱善則不復留心矣久之復以示著著曰功
已至矣非臣所能及其後眞宗嘗對宰相語其
事且嘉著之善於規益於侍書待詔中亦無其
比雍熙二年遷左拾遺使高麗端拱初加殿中
侍御史二年賜金紫明年卒特加贈賜録其子
嗣復爲奉禮郎
　按宋史有兩王著其一字成象單州單父人
　其一字知微成都人成象漢乾祐中進士仕
　宋至翰林學士兵部郎中開寶二年冬暴卒
　則成象卒於宋太祖之世去太宗之立尚七
　年去閣帖之刻二十有三年則摹閣帖之王
　著非成象可知然知微本傳云端拱二年賜
　金紫明年卒則知微當卒於淳化元年閣帖
　之刻在淳化三年後知微之卒尚二年疑又
　非知微按本傳知微善攻書筆迹甚媚而於
　太宗書法屢有規益其卒也眞宗稱之則摸
　閣帖之王著定爲知微無疑史稱淳化元年
　卒定由史誤又按楊億談苑知微之爵終於
　殿中侍御史與史書同而世之稱知微者俱
　云侍書當由著以侍書得名久由太平興國
　三年至端拱元年凡十一年始加殿中侍御
　史未㡬便卒故眞宗之稱知微有侍書待詔
　中無其比之語不稱侍御史而世亦轉相承
　襲口以熟耳若潘長吉宋稗類鈔竟以知微
　成象合爲一人荒率謬妄不直一笑也
米芾法帖題䟦原題
唐太宗購王逸少書使魏徴褚遂良定眞僞我
太宗購古今書而使王著辨精觕定爲法帖此
十卷是也其閒一手僞帖大半甚者以千字文
爲漢章帝張旭爲王子敬以俗人學智永爲逸
少如其閒以子敬及眞智永爲逸少者猶不失
爲名帖余嘗於撿挍太師李瑋第觀侍中王貽
永所收晉帖一卷內武帝王戎謝安陸雲輩法
若篆籕體若飛動著皆委而弗録獨取郗愔兩
行入卷中使人慨歎又劉孝孫處見柳公權所
收䟦子敬送梨帖然於太宗卷中辨出乃以逸
少一帖連在後而云又一帖不知爲逸少也公
權唐名家尚如此顧何議著今長沙李氏所收
逸少帖貞觀所收第一帖著名已非逸少眞蹟
餘可知矣獨未知徐璹(能別書<折 t="33"/>徐浩子)所訪者何如耳
余抱疾端憂養目文蓺思而得之粗分眞僞因
䟦逐卷末以貽好事同志百年之後必有擊節
賞我者余無富貴願獨好古人筆札毎滌一研
展一軸不知疾靁之在旁而味可忘嘗思陶宏
景願爲主書令史大是高致一念不除行年四
十恐死爲蠧書魚入金題玉躞閒游而不害元
祐三年維揚倦游閣襄陽漫土米芾元章書
宋史米芾本傳
米芾字元章呉人也以母侍宣仁后藩邸舊恩
補含光尉歷知雍邱縣漣水軍太常博士知無
爲軍召爲書畫博士賜對便殿上其子友仁所
作楚山淸曉圗擢禮部貟外郎出知淮陽軍卒
年四十九芾爲文竒險不蹈襲前人䡄轍特妙
於翰墨沈著飛翥得王獻之筆意畫山水人物
自名一家尤工臨移至亂眞不可辨精于鑒裁
遇古器物書畫則極力求取必得乃已王安石
嘗摘其詩句書扇上蘇軾亦喜譽之冠服效唐
人風神蕭散立吐淸暢所至人聚觀之而好潔
成癖至不與人同巾器所爲譎異時有可傳笑
者無爲州治有巨石狀竒醜芾見大喜曰此足
以當吾拜具衣冠拜之呼之爲兄又不能與世
俯仰故從仕數困嘗奉詔倣黄庭小楷作周興
嗣千字韻語又入宣和殿觀禁內所藏人以爲
寵子友仁字元暉力學嗜古亦善書畫世號小
米仕至兵部侍郎敷文閣直學士
黄伯思法帖刋誤原叙
　左朝奉郎行祕書省祕書郎黄伯思撰
淳化中內府既博訪古遺蹟時翰林侍書王著
受詔叙正諸帖著雖號工艸隷然不深書學又
昧今古故祕閣法帖十㢧中璠珉雜糅論次乖
譌世多耳觀遂久莫辨故禮部郎米芾元章筆
翰妙薦紳閒在淮南幕府日嘗䟦㢧尾作數百
語頗有條流但㮣舉其目踈略甚多故諸部中
或僞蹟甚著而不覺者若李懷琳所作衛夫人
書逸少濶別稍久帖之類有雖審其僞而譏評
未當者若知伯英大令諸草帖爲唐人書而不
知乃書晉人帖語之類有譏評雖當主名昭然
而不能辨者若以田疇字爲非李斯書而不知
乃李陽冰明州碑中字之類有誤著其主名者
若以晉人章艸諸葛亮傳中語遂以爲亮書之
類是也其餘舛午尚多書家責能書者備故僕
於元章慨然古語有之善書不鑒善鑒不書僕
自㓜觀古帖至多雖豪墨積習未至而心悟神
解時有所得故作法帖刋誤凡論眞僞皆有㨿
依使鍾王復生不易此評矣元章今巳物故恨
不示之後有高識賞予知言大觀戊子歲六月
七日西都府院東齋序
　閣帖十卷刻於淳化三年米老法帖題䟦一
　卷作於元祐三年由淳化三年至元祐三年
　中歴九十六年無有異論自米元章創爲區
　別又二十年黄長睿遂有刋誤之作則刋誤
　之作實自米老開之而王晉玉題刋誤後有
　自余發之之語按長睿官河南戸曹㕘軍時
　在洛中久公務餘閑與其賢士大夫從容翰
　墨因得從王晉玉閲其所藏內府祕帖而米
　老法帖題䟦眞跡正在晉玉家因出與祕帖
　㕘互證取商訂觸發遂有刋誤之作則米老
　爲其前導而發其覆者晉玉也靖康之亂元
　章眞跡散失自刋誤盛行後其次子䚮始得
　長睿手録本刋刻附後於是米黄二公之書
　始完
宋史黄伯思本傳
黄伯思字長睿其逺祖自光州固始徙閩爲邵
武人祖履資政殿大學士父應求饒州司録伯
思體弱如不勝衣風韻洒落飄飄有凌雲意自
㓜警敏不好弄日誦書千餘言毎聽履講經史
退與他兒言無遺誤者嘗夢孔雀于庭覺而賦
之詞采甚麗以履任爲假承務郎甫冠入太學
挍藝屢占上㳺履將以恩例奏增秩伯思固辭
履亦竒之元符三年進士高等調磁州司法參
軍久不任改通州司户丁內艱服除除河南府
户曹參軍治劇不勞而辦秩滿留守鄧洵武辟
知右軍廵院伯思好古文竒字洛下公卿家商
周秦漢彛器欵識研究字畫體製悉能辨正是
非道其本末遂以古文名家凡字書討論備盡
初淳化中博求古法書命待詔王著續正法帖
伯思病其乖僞龎雜考引載藉咸有依據作刋
誤二卷由是篆隷正行草章飛白皆至妙絶得
其尺牘者多藏弆又二年除詳定九域圗志所
編修官兼六典檢閲文字改京秩尋監䕶崇恩
太后園林使司掌管牋奏以修書恩升朝列擢
祕書省挍書郎㡬遷祕書郎縱觀冊府藏書至
忘寢食自六經及歴代史書諸子百家天官地
理律歷卜筮之説無不精詣凡詔講明前世典
章文物集古器考定眞僞以素學與聞議論發
明居多館閣諸公自以爲不及也踰再考丁外
艱宿抱羸瘵因喪尤甚服除復舊職伯思頗好
道家自號雲林子別字霄賔及至京夢人告曰
子非久人間上帝有命典司文翰覺而書之不
踰月以政和八年卒年四十伯思學問慕楊雄
詩慕李白文慕柳宗元有文集五十卷翼騷一
卷二子詔右宣敎郎荆湖南路安撫司書寫機
宜文字䚮右從事郎福州懷安尉裒伯思平日
議論題䟦爲東觀餘論三卷
　宋史黃伯思傳乃據李綱所撰墓志爲之而
　顛倒錯綜頗失緒正墓志以法帖刋誤系於
　伯思既卒之後蓋於卒後揔叙其平生學問
　故臚舉及之本傳系此於河南户曹參軍時
　攷法帖刋誤叙伯思自署官階曰左朝奉郎
　行祕書省祕書郎則著法帖刋誤正在升朝
　列後本傳倒置蓋誤伯思以政和八年年四
王玠法帖刋誤原䟦
長睿頃官于洛因得從之㳺嘗閲吾家所藏內
府帖且以米老䟦尾辨之惜其疎略遂著此書
議論精確悉有證據使眞贋了然誠前人所未
到也是書之作實自余發之嘗作詩題吾家大
令帖見於第九章云政和甲午正月十三日周
南王玠晉玉題於開封尹廳之東齋
許翰法帖刋誤原䟦
余待罪天禄與觀中祕古蹟石刻所本其眞易
識蓋了然知其僞者十九而後乃知黄子之作
此書㧞賞者寡而掊擊者多故有以也書之考
引載籍則昭昭矣至其洞察眞贗品藻高下水
墨之閒豪釐千里則非書家者流心知其意未
易不惑余是以道余所見於天禄者使世知其
論剌之嚴如此皆不妄也政和五年三月中澣
襄陵許翰崧老䟦
淳化祕閣法帖考正叙
宋太宗淳化中出內府所藏古帖詔侍書王著
釐訂勒成十卷名曰淳化祕閣法帖眞僞雜出
錯亂失序識者病焉然以刻自天府臣下不敢
妄有訾毁故自淳化後無一人異論者米元章
始以所見創爲區別黄長睿因之更㨿史書考
其紕繆所見益精而字畫淆譌未暇是正明嘉
靖中上海顧汝和本米黄未盡之指細意挍勘
雖其板本皴裂字畫剥食處亦必異同並載無
有遺失自米黄後閣帖釋文無有詳到如汝和
者康熈閒義門何太史焯更以姜白石絳帖平
増註其上同年徐太史葆光又復旁搜博採益
増其舊年來余抱疴掩關時時臨寫偶有所見
輒復條疏積今五年漸以成帙於是發意博取
羣書詳悉考鏡事辭㕘錯必補正之即字畫淆
譌亦援前規備爲詳訂於是閣帖十卷是非同
異皆有㨿依名曰淳化祕閣法帖考正其鄙見
所不及考索所未備者闕之以俟質之解人或
得或失幸有以敎我雍正庚戌冬十有一月朔
奉直大夫吏部貟外郎琅邪王澍書於二泉之
聽松菴
淳化祕閣法帖考正卷第一
　　　　　　　琅邪王　澍虚舟考定
　　　　　　　天都秋水藕花居校刋
歴代帝王書
　此卷既皆歴代帝王書則第三卷齊獻王攸
　亦王也不應列名臣内若以世序爲差則陳
　二王不應在唐後若以陳二王爲王故列居
　帝次則文孝王亦王也又不應在孝武前總
　之淳化草率荒畧處不可勝數即此以觀亦
　足知其大凡矣
　　漢章帝書
按張懷瓘書斷云章草者漢黄門令史游所作
　元帝時史游作急就章解散隷體麤書之赴
　俗急就謂之草書惟君長告令臣下則可建
　初中杜度善此書見稱於章帝乃詔使草書
　上事故有章草之目章草即隷書之捷草亦
　章草之㨗也黄長睿云草書分波磔者名章
　草似此但謂之草愚謂此書全是章體雖不
　必盡用波磔而筆法正同不得謂之非章草
　也但謂此為漢章帝書則不可耳
梁武帝得右軍殘碑令殷鐵石搨一千字周興
　嗣次為韻詔蕭子雲寫進始有千文之目安
　得漢章帝時遽有此書周憲王東書堂帖目
　為杜度書度亦漢人決非是也或云即當年
　蕭子雲寫進本子雲筆力駿勁並駕元常此
　書筆柔韻俗了乏勝趣當是俗手亂集千文
　字偽為古體以眩俗目葢即後安軍破堽等
　帖一手偽書耳當年奉詔模書為典甚鉅乃
　開卷第一帖便以偽書先之他復何説乎
黄山谷云疑是蕭子雲之最得意者僕謂此書
　筆力凡猥殊乏子雲古勁風骨不惟非章帝
　亦決不是子雲書若果子雲所謂買王得羊
　不失所望何必章帝始堪寳貴乎
　　晉武帝書
武帝諱炎文帝長子宣帝孫也大觀列宣帝後
　最是淳化置宣帝前豈以晉有武帝東晉有
　孝武疑不能辨故姑置晉帝之首乎荒率一
　至於此
元章謂此為孝武書按後譙王帖與此不類譙
　王滯俗此較清迥決知非一手書然此雖清
　總之俗子作書㨿臆寫仿非必盡有門法亦
　不足辨其是否也
　　西晉宣帝書
宣帝司馬懿也傳七葉至元帝始都建康何縁
　宣帝便有西晉之號亦猶東坡赤壁賦第二
　賦可稱後赤壁第一賦不得稱前赤壁也
此帖既稱宣帝書則當云懿白而帖首云之白
　疑未可定故長睿以為未然按之字即古芝
　字篆作　象芝草茁出之形後為語助所占
　増草别之實一字耳此當是張芝書筆法髙
　過
安軍帖未　平和　劉次莊顧汝和俱作報為
　是然書法則當是想葢筆偶失耳
中秋帖始末兩頓　施宿大觀總釋作頓首
　頓首劉顧但作頓首當以施為正古帖凡末
　筆引長便作重字如此類正多慰　顧釋作
　慰抱左從木恐非抱字劉作慰愁亦可疑
　　東晉明帝書
明帝元帝長子諱紹性至孝永昌元年元帝崩
　明年二月葬建平陵帝徒跣至陵所此墓次
　安隠帖葢即其葬元帝後慰守視文武之書
　故墓次字越行而書法亦絶端謹蓋其孝敬
　之意油然筆墨之閒矣隱即穏字古通用
　　東晉康帝書
康帝諱岳成帝弟此帖縱横䧺厚有凌跨一切
　氣象晉帝壘壁爲之一變而年惜不永葢有
　天焉然居哀禮縟葢亦能激揚頽波者矣
顧釋誶息醉切言也
　　東晉哀帝書
哀帝諱丕成帝長子四行筆力古勁絶有元帝
　風格
情以灼怛顧釋作灼恒帖正作怛大觀同之怛
　憯痛也以怛為正顧釋誤
　　東晉簡文帝書
簡文帝諱昱元帝少子以咸安元年十一月己
　酉即皇帝位越十日戊午有詔大赦天下加
　恩有差此帖蓋即此時語時桓温當國威侔
　人主此帖蓋即與桓温商酌慶賜事者也明
　年三月癸丑亦有詔大赦然去即位已踰年
　不得云慶賜故知此帖當是即位時事也
大觀帖闕　天下舊章慰六字大慶答三字右
　半蝕事具　顧釋作具具施作具一一當
　以施為正莫大之　字右作匕栁公權玄
　祕塔作礼蓋本此而更省耳施宿釋作祀非
　　東晉文孝王書
帖目稱東晉文孝王顧云道子當是㑹稽王按
　晉書㑹稽文孝王道子字道子則道子正文
　孝王㑹稽思世子名道生非道子也只稱世
　子並未稱王顧因不知文孝即為㑹稽王道
　子之諡故誤為兩人
文孝王道子簡文帝子孝武帝弟也君臣之等
　兄弟之差俱當列孝武後淳化置孝武前大
　誤大觀移置卷末唐髙宗後最是
　　東晉武帝書
東晉武帝諱曜簡文帝第三子孝武也當書東
　晉孝武帝但稱武帝誤
譙王譙剛王遜也宣帝弟魏中郎進之子仕魏
　闗内侯武帝受禪封譙王以武帝泰始二年
　薨安得至孝武時尚有書乎其偽無疑大觀
　移置武帝省啟帖後於世次為得然書法却
　是偽也
顧云劉次莊釋比得作昨得非按次莊釋文自
　明帝至孝武帝六帖皆以楷書不釋不審汝
　和所云又何㨿也
　　宋明帝書
明帝諱彧文帝第十一子休祐文帝第十三子
　晉平王休範文帝第十八子桂陽王也宋史
　以祜為祐蓋史誤黄長睿乃謂當以祐為是
　豈手書反不足信耶
　　齊髙帝書
齊髙帝蕭道成也帖目當稱南齊髙帝淳化但
　稱齊髙帝者失之北齊髙歡廟號髙祖故知
　髙帝之當為蕭道成也書法笨弱米目為偽
　信是
　　梁武帝書
數朝帖與前譙王破堽等帖同是一手偽作長
　睿以為筆勢糺繞其偽不疑是也至謂此三
　帝草書當是李懷琳偽作與七賢帖同恐是
　過論今觀懷琳臨絶交書筆力圓勁直擬右
　軍以此三帝帖比之譬若太山之與糞壤不
　倫甚矣
二謝處謝字有失筆摹刻誤也大觀摹正
　　梁髙帝書(注小二字<折 t="33"/>帖目下旁)
梁髙帝即武帝也姓蕭氏諱衍廟號髙祖武皇
　帝帖目既誤以祖為帝又以高帝與武帝分
　為二人尤不直一笑帖目下旁注小二字豈
　亦自覺其非故特注明一人分為二耶至米
　老以為齊髙帝竟似未察帖尾有蕭衍字者
　尤荒率也
徐澄齋云帖目四字宜刪當併入前條皆作梁
　武帝書
曺郢州曺景宗也髙祖平新城拜郢州刺史
此與上數朝帖同是一手偽作筆柔韻俗米鑒
　良是
　　梁簡文帝書
簡文帝諱綱武帝第三子此水淺帖與上梁髙
　祖書如出一手其偽不疑訜筆云切不知也
　及具下本有意字顧釋脱去
　　唐太宗書
太宗諱世民髙祖次子謚曰文書斷云書法受
　之史陵按太宗書全法右軍蘭亭而縱横自
　如有凌跨一切氣象當年單騎突陣英氣彷
　彿可見淳化所收廿四帖大半以高宗書亂
　之殊荒率
黄長睿云弔江叔帖非唐文皇書高宗永隆元
　年七月丙申江王元祥薨即此帖所謂江叔
　也高宗多以叔呼諸父如滕叔不須賜謂滕
　王元嬰此以元祥爲江叔正高宗書也按江
　叔高祖第二十子江安王元祥也以永隆元
　年薨則高宗此帖當即是年書但未知與何
　叔耳
江叔帖往叅　當是一一顧作具非帖末大觀
　有二日兩字
兩度帖或以爲是文皇與第七子祐書祐封齊
　王以貞觀十一年歸國明年入朝以疾留京
　師帝親征髙麗在道憶祐疾故書如此按祐
　以十二年入朝留京師三年十五年還州十
　七年謀反伏誅文皇征髙麗在十八年時祐
　誅已逾年矣則此帖決非與祐書但不能定
　爲與何人書耳
懷讓帖觀其筆法亦當是髙宗書懷讓豆盧寛
　子唐髙祖第六女長汝公主之夫又唐順之
　左編南嶽懷讓為六祖法嗣開元中與沙門
　道一論坐禪學佛之非開元去髙宗纔三十
　餘年或即是人氣　似少可當是氣候劉作
　氣復非
藝韞多材帖黄長睿云亦髙宗書唐書髙祖第
　十九子魯王靈夔篤學善草隷通音律帖所
　謂藝韞多材者是也藹魯王次子范陽王也
　以魯王善草隷故云藹夙奉趨庭之訓早擅
　臨池之工也淳化以為太宗書亦誤
藝輼多材顧云韞藴通或誤作輼　操翰墨劉
　正作戲顧云劉誤作遽非帖末大觀有十五
　日三字
進枇杷帖長睿亦以為髙宗書然未摭實按帖
　中有川路既遥無勞更送之語則此書當與
　王蜀者髙祖二十二子惟漢王元昌自魯王
　遷梁州都督貞觀間坐附太子承乾賜死太
　宗十四子愔封蜀王貞觀時以責教不悛廢
　為庻人惟蔣王惲以永徽三年徙梁州都督
　正在髙宗之初史稱其造器物服玩多至四
　百車騷然䕶送為有司劾奏詔貸不問則此
　帖正是與蔣王書中云川路既遥無勞更送
　蓋其騷然䕶送雖貸不問而亦深以為非故
　微詞勸沮之耳帖尾云為善之暇想足怡神
　規諷之意隠然可見矣
良深　悦顧云當是慰悦一作至非　足怡神
　劉正作想顧云劉作相非聊疏緑字顧作緑
　字劉作縁非帖末大觀有廿九日三字
此上五帖惟兩度帖為太宗書餘俱高宗書此
　使至帖乃是太宗少時書太宗書法疎朗古
　澹有俯視一切氣象獨此一帖風韻遒潤與
　諸帖不同又於帖尾稱名當是未即位前所
　作
不　信當是不知信劉作不足非　為北邊當
　是今為劉作令為非相စ太近當是相去或
　作相知非寔情欣怉施作悦何屺瞻作悒皆
　未是類篇怉薄昭切懷也謂我懷寔欣快也
　無　當是無一一猶云不一一耳顧作無乏
　非
山谷云臨朝帖昨夜以下當别為一帖按太宗
　諸帖每帖末俱有勅字自怡而已下無之且
　其書法亦與昨夜痛發無異仍當以合一為
　正
臨朝帖者字無勞字模搨有誤
雅州造船帖按貞觀廿二年冬十一月雅眉卭
　三州獠反先是帝以遼東之役蜀民不預徴
　發百姓富庶至是將再征髙麗遂使三州造
　船役及三獠督迫嚴急於是三獠皆反帖云
　只為造船急所以如此者是也
雅州或作雍州非劉作稚州尤誤万發兵按文
　義當是方刻時失上一點耳或作一力二字
　尤誤
八柱承天帖玩其筆法與答進枇杷帖正相似
　亦當是髙宗書長睿偶未及見耳
川嶽　靈當是之靈帖失波耳顧因釋作下誤
　淳熙脩内司本有波正作之字
又有八柱承天帖别本與淳化所載不同吾嘗
　説晉唐名帖經好事者千臨百模不惟筆法
　迥殊甚至文義全别如魯公鹿脯帖北海縉
　雲帖之類不可勝數學者欲奉為楷則將何
　所適從乎類帖之不及古碑正以此耳
氣發帖門下　品或作六劉顧俱作三品為是
門下中書省帖大觀以明日移營下合作一帖
　宜是長睿以為此亦髙帝書無可㨿三里當
　是一二里或合作三非
引髙麗使帖貞觀十九年二月帝親征髙麗二
　十年三月還京師夏五月髙麗遣使謝罪此
　引髙麗使人辭帖蓋即其時事也髙麗下有
　使字顧釋脱去
服蜀葵帖昨日劉次莊徐澄齋俱誤作昨者帖
　本是昨日
唱箭帖想彑應合唱名東都帖彑宜減納彑即
　且字劉作名非
效庾信帖端謹圓潤大似永禪師文王以馬上
　得天下及既御極乃能厚自斂抑不作些子
　矜心躁氣洵可尚也
黄山谷云唐太宗廢遊甘泉帖只理㑹遼東一
　役按帝以貞觀十八年有詔親征髙麗十九
　年春二月發洛陽夏五月度遼七月破髙麗
　此帖所謂廢甘泉之遊履焦金之弊者也末
　云哥哥勅當是帝與諸弟書則末由考矣潛
　即澘古通用
東都帖按唐書地理志東都隋置太祖武徳四
　年廢太宗貞觀六年號洛陽宫髙宗顯慶二
　年曰東都則東都之名至髙宗始復此帖定
　是髙宗書淳化誤入太宗部
北方人語凡不爲者皆呼爲别今年别税草言
　今年不用税草也
東都帖與髙宗部九乹門以下六帖正同當爲
　高宗書無疑
　　唐髙宗書
髙宗諱治太宗第九子書法柔韋乏勁氣其溺
　愛祍席流毒宗祏即此可見
太子僻洛城帖與遣宏往東都帖同太子者孝
　敬皇帝宏也宏為武后所生顯慶元年立為
　皇太子仁孝謙謹上甚愛之故數遣往東都
　逐生氣也僻洛城帖雖不言宏而決知是宏
　者忠母王皇后被廢忠雖立為皇太子未幾
　亦廢宏母武氏方立為后故視宏尤愛惜之
　東都洛陽宫也武氏忌蕭王之死不居京師
　顯慶二年帝以洛陽宫爲東都以處之此遣
　太子往東都從武氏也欲僻洛城謂欲僻居
　洛陽宫即往東都逐生氣之意
錢事帖髙宗乹封元年五月鑄乹封寳錢明年
　正月罷之帖云錢事且莫宣出蓋自行乹封
　錢榖帛踊貴帝心悔之故有是勅耳
　　陳長沙王陳叔懷書
黄長睿云㨿陳史長沙王但有叔堅無叔懷其
　弟亦無此名觀帖作名處疑是叔慎叔慎陳
　宣帝第十六子岳陽王也㨿此則此帖目當
　云陳岳陽王陳叔慎書淳化大觀俱題作長
　沙王陳叔懷非是
宣和書譜稱梅發一帖字娬媚而藏勁氣觀其
　峯勢銛利蓋已開歐陽父子之先
此帖多闕筆既字極下一字園字　字皆模失
　意當時本跡破損故致如此劉以極下一字
　爲是字臆説耳
　　陳永陽王陳伯智書
伯智陳文帝第十二子永陽王也黄長睿云陳
　文帝謂宣帝曰我名子以伯汝宜以叔此永
　陽王書宜在叔懷前淳化誤録在叔懷後按
　文帝始興昭烈王長子宣帝始興昭烈王次
　子雖同兄弟而長幼既殊即位先後亦别伯
　智自當居先正不待証之文帝語始分先後
　也
宣和書譜稱伯智作字勁利行草尤工此二帖
　筆勢疎古具有兩晉風格自是佳跡淳化熱
　甚帖第三行適當盡下便接寒嚴帖顧釋竟
　合為一帖未是劉次莊徐澄齋仍分二帖得
　之
淳化祕閣法帖考正卷第一
淳化祕閣法帖考正卷第二
　　　　　　　琅邪王　澍虛舟詳定
　　　　　　　天都秋水藕花居校刋
歷代名臣法帖
　此卷爲歴代名臣書張芝以有道徴不就未
　嘗事漢不得稱臣王敦桓温皆晉畔逆雖居
　宰輔不得稱名臣又其序次尤顛倒失錯衛
　瓘晉最初人今居郗後王敦元帝時大將軍
　王導成帝相桓温簡文帝相世次先後晉史
　可考今皆倒置王廙導從弟以居珣珉後珣
　珉皆王洽子而珣居長今反珉前郗鑒元明
　間人當居敦後而以列諸王後顛倒不倫一
　至於此至其稱官爵誤者十八九又不足責
　矣今定其序次宜首衛瓘次張華次王敦次
　郗鑒次王導王廙而謝安居後餘子各從其
　族斯無失矣
　　漢張芝書
張芝字伯英後漢桓靈時人朝廷以有道徴不
　就故世稱張有道帖目當稱後漢徴士張芝
　書改正入第五卷
黄長睿云唐文皇右軍傳贊云伯英臨池之妙
　無復餘蹤當是時逺購冥搜古帖畢出御府
　所蓄其富無倫尚無伯英書後世豈可復得
　非直唐也晉世見者亦寡故庾翼與右軍書
　云昔得伯英章草十紙過江亡失常歎妙蹟
　永絶此卷章草芝白一帖差近古疑亦先賢
　摹放至知汝愁以下五帖則老米所云皆張
　長史書者信然矣按南齊太祖賜示王僧䖍
　古蹟十一種中有張芝書一帙宣和書譜載
　内府所藏有張芝草書冠軍帖章草消息帖
　二種宣和所收眞僞或未可定王特進精鑒
　必非妄語南齊在晉後尚或有之則在當時
　或偶未之得或極力購取而藏者愛惜不出
　亦世所時有未必人閒永絶故禇遂良云鍾
　繇張芝之跡不盈尺紙亦未嘗竟謂絶無也
　但此數帖狂縱不倫與獻之託桓江州助汝
　等帖同是一手僞書老米目爲張長史猶是
　過則之論長史雖顛逸然一波一拂皆有法
　度觀其授顔魯公十二筆意何等精嚴何等
　微密豈容任意揮洒此數帖筆殊浮滑韻殊
　惡俗乃後來極庸妄人所為遽欲汚衊長史
　且不可况伯英乎罪過罪過
大段淳化偽書有三手第一卷千文及安軍破
　堽等帖為一手右軍適欲遣書等帖為一手
　伯英知汝殊愁及大令託桓江州助汝等帖
　為一手皆互有短長不足定其勝負也
潛　王侍書摸本原作潛處耳處字一行耳
　字自為一行後人以紙幅短妄以處字分作
　不可為兩行且縮短耳字不惟失本帖筆意
　并王侍書模本亦盡失其真矣顧謂王著誤
　耳
長睿云帖語數往虎邱祖希時面祖希張玄之
　字也與大令同時虎邱地在江左當是後人
　書二王帖詞耳
數處下不能容看字故提頭前面潛處耳耳字
　亦正如此後人妄以耳字縮短與縮短集散
　耳耳字同為失真也　當是弥若顧作弥
　數非
自知汝殊愁至此二十二行總是一帖
今欲歸帖捴散　筆法當是佳並劉釋正尔
　顧以為劉釋闕又釋作往並恐未是憂　當
　是憂勤以筆駛失一折耳
得鄱陽帖鄱陽庾冰也大令帖中時及之益可
　証此數帖之非伯英矣不過　當是疲字顧
　作彼可疑
以上本三帖米以為五豈以終年纒此及看過
　還復别為二耶按今欲歸以下二帖筆韻猶
　清故當較勝知汝殊愁也要之總是偽帖
秋凉平善帖專謹古雅信是伯英米以為真而
　長睿云疑亦先賢模放恐是過論
　云上比崔杜不足下方羅趙有餘羅趙者羅
　暉趙襲也按後漢史崔瑗順帝時人張芝柦
　靈時人則序崔當在張前大觀正序在張前
　淳化誤列張後又於崔稱後漢張但稱漢豈
　未考崔張世次同為後漢乎至於於張稱名
　於崔稱字自亂其例所未聞矣
米以此帖為齊梁人書按此與第一卷章帝等
　帖同為一手偽書雖風韻較清面貌似異而
　筆勢紏繞乏清剛之氣則彼此正同為偽不
　疑目為齊梁猶是寛論
　　魏鍾繇書
鍾繇字元常魏明帝太傅帖目當稱魏太傅鍾
　繇書
按吳志魏文帝黄初三年孫權使稱蕃於魏十
　一月魏加權九錫羣臣議不應受權曰此時
　宜耳及帝欲封權子登權以幼辭權外託事
　魏而誠心不􁏣魏遣侍中辛毗等往與權盟
　併索任子權又辭之魏乃命曺休等圍南郡
　索任子都尉浩周勸權遣權許之而又辭之
　及帝乆留浩權與浩書又欲為登求婚并以
　孫長緒與俱帝信之而權終不遣表所謂權
　之委質實懷不自信之心者也權以外患内
　難未弭卑辭上書求自改厲帝報書悃款信
　誓詔諸軍不得妄進表所謂報權疏曲折得
　宜者也時魏三公奏勸帝削權爵土移兵進
　討繇意以為過故云今者事勢尚當有所依
　違願君思省也繇意誠厚然其辭指欝而不
　揚繁而無緒豈流傳嵗乆遺文錯亂與然文
　帝卒未嘗移兵削爵以從三公之請則或因
　繇之一言而止者與
宣示表長睿云眞跡本在王丞相導家導過江
　時藏衣帶中以遺逸少逸少以遺王脩脩死
　其母以脩平日所寳并入棺中眞跡遂絶此
　本右軍所臨者玩賀捷表唐人模本眞跡一
　正一偏眞有意外巧妙此表信可謂幽深無
　際古雅有餘然比之賀捷則故有閒矣豈爾
　時矜心作意亦未免有摸擬之跡邪應㨿長
　睿鑒與得長風帖同還之右軍
顧云逯韻㑹音代及也鍾繇力命表有復蒙逯
　及語孫作人姓音録於文義不可通横所䀎
　睨䀎當作盻省上兩筆耳作眄作盼似未是
再世　名當是䇿名黔江帖正作荣智永千文
　荣功茂實歐陽詢皇甫誕碑荣名蕃服中俱
　作荣淳化作　蓋微誤黔江帖作荣石尤誤
曲折得宜宜下有重字大觀無之文若荀彧也
　㒵當是完字
李日華云淳化祖帖宣示表後多戎輅表十二
　行諸帖少見按余在楊次也刺史處見一卷
　亦有戎輅表
昨疏還示帖何屺瞻云英字大觀蝕末筆孫仲
　墻言靖康之變帖石淪沒於金開禧以後榷
　塲中來者則劖去庾元規之名以避廢主之
　諱所謂亮字不全本是也今鍾元常帖中亦
　劖去英字末筆得非避亮子光瑛諱與
君能審已帖本作君顧作若誤
長睿云白騎帖乃王大令所臨唐開元中在滑
　臺人家并逸少臨宣示帖藏之故誤録在鍾
　部當仍以還之大令
羸頓帖大觀合上為一帖文義斷續無從辨其
　是否仍舊貫
雪寒帖不復　作具非當是不復一一
長睿云得長風書帖乃逸少早年書殊未變鍾
　體故亦誤置鍾部長風范母子等語二王帖
　間多有米云齊梁人書非也按長睿鑒信不
　磨松穆松也王氏子弟右軍帖廔及之郗右
　軍妻家也此云郗還未卜當是重熙假節鎮
　下邳後語然則此帖之為右軍無疑矣
謝書已　當是具右軍月半哀忤帖具是正
　如此作乞作欲皆未是
　　吳青州刺史皇象書
吳志趙達傳注皇象字休明廣陵江都人不言
　所歴何官張懷瓘書斷宣和書譜皆云官至
　侍中此云青州刺史不知何㨿帖目當書呉
　侍中皇象書
長睿云皇象文武帖蓋寫後漢東觀校書郎中
　髙彪送幽州督軍御史第五永箴耳結字亦
　古史本云吕尚七十此云師尚七十史本云
　明其果毅此云昭其果毅蓋作史者避晉諱
　師景帝諱昭文帝諱也五將三門下尚有地
　有九變邱陵山川云云二十六句帖俱失之
　象書人間殊少惟建業有吳時天發神纎碑
　若篆若隷字勢䧺偉相傳乃象書也張懷瓘
　目以沉著痛快真得其筆勢
即戎　身史作即戎忘身帖正忘字末筆乃以
　心字作波法耳或作是作從豈未覩後漢書
　耶
米云頑闇表與章帝一手偽帖長睿云皇象章
　草一表蓋唐人偽作其體正與世傳曺植書
　鷂雀賦正同皆非真跡至若孫皓上晉武帝
　表亦章草書字畫髙古與此有間矣
頑闇　當是容薄山谷作空蕩非凡百
　當是乖穢山谷作朽穢亦非　宜或作中宜
　或作聞宜存疑爲可特䝉哀　恐當作待偶
　失一筆耳作傷作侍亦可疑安　感字摸榻
　小失　當是忘軀命右軍桓公至洛帖
　賊重命命字亦如此寫顧作欲非　觀當是
　榮觀山谷誤作裏觀智方　私當是營私索
　靖月儀章營字亦如此寫顧作當私非何屺
　瞻云大段此帖文多斷闕或囙蛀損模榻時
　但存其所有字故多不可讀耳
　　晉丞相張華書
張華字茂先由壯武郡公代下邳王晃為司空
　領著作後遇害削奪太安二年復之則華雖
　宰輔非丞相也帖目當稱晉司空張華書
絳帖平云茂先終於司空非丞相唐世已無書
　跡此帖偽作麄惡多俗筆與李懷琳所作七
　賢帖同其末一筆皆下垂也何屺瞻云似齊
　梁人書
疾　施作欲顧作巳甚皆可疑比　顧作將
　念亦可疑張華　施作呈為是或作頓首
　都督亦未是存疑為可無所　當作䕶
　　劉作冶度顧作酒席俱可疑
　　晉丞相王導書
省示帖　當是示一作不非辛酸之　當是至
　山谷作言或作意皆非吾　當是吾守下多
　一折顧作甚於文義可通筆法不合考異云
　當作慮非　山谷作蹔忌非劉顧作蹔忘
　為是　中山谷作殿中較是劉作彀於草法
　亦不合大觀竟摹作宼尤非　天明往顧作
　亦存疑
改朔帖　字　字　字　字俱模失大觀改正
　　　　何如　一作惡當是蒸字而省其草
　耳自一作日皆非滿　即懣悶　當是不
　一一劉顧等皆作具非　當是道白施釋
　是劉顧無白字蓋失之
改朔五行字較細當别是一帖上帖適行盡耳
　劉合上作一帖誤
　　晉丞相王敦書
侍　悲中失一筆　當是邑邑或分作今邑
　或合作意皆非　如常當是正如常劉顧作
　自恐未是　劉作快快顧作憒憒憒憒心
　亂也較是
　　晉中書令王洽書
王洽字敬和導第三子歴官吳郡内史徴拜領
　軍尋加中書令固辭不受升平二年三十六
　嵗卒於官則洽但當稱領軍不應稱中書令
歐陽詢言王逸少與從弟洽變章草為今草韻
　媚宛轉大行於世章草俱絶按右軍領軍之
　前能今草者不可勝數何得謂二王始作今
　草張懷瓘言伯英學崔杜之法温故知新因
　而變之以成今草轉精其妙為得之矣
右軍言弟書遂不減吾觀此四帖草法淵渾行
　更遒古風力直逼右軍祇以歴年不永遂名
　劣右軍耳僕謂領軍格韻故當在大令上
辱告帖　問承字模有失筆還　當是還白劉
　作日非
不孝帖按晉書導六子長子悦先導卒次子恬
　不著所卒之年然考導以成帝咸康五年卒
　洽以穆帝升平二年卒後導之卒十九年洽
　年三十六則導卒時洽才一十七嵗悦又先
　導則當悦卒時不過十數嵗未必遽能作此
　書此帖所云慈兄一旦背棄必是恬也筆遒
　韻古幾與世將兩表相頡頏右軍畏之固其
　宜矣
黄長睿云　劉作紛按書法可疑施作豫其釋
　注云劉無言以館閣法書刻于私家有此帖
　乃側注豫字恐是後人署名淳化大觀模以
　入行鈎勒復差遂不可辨劉氏本豫字甚明
　也
兄子帖兄子號毁不可忍視當亦是恬卒時語
　考晉書悦無子以弟恬子琨為嗣則當是琨
　也
帖本作奈何奈何大觀肅府同之顧但作奈何
　誤
感塞帖　字　字皆模誤大觀改正
　　晉司徒王珉書
王珉字季琰洽次子善行書代獻之兼中書令
　二人齊名故世目獻之為大令珉為小令太
　元十三年年二十有八卒追贈太常帖目當
　稱東晉太常卿王珉此云司徒當縁珉兄珣
　贈司徒故誤稱耳
小令法䕶之弟名出法䕶右故世有法䕶非不
　佳僧彌難為兄之語僧彌珉小字也今觀其
　書如瓊枝玉樹風絶塵外軋軋欲逼大令大
　令云弟書如騎驘駸駸欲度驊騮前蓋易之
　亦畏之也
王珣洽長子珉洽次子則珉序當後珣淳化誤
　大觀改正為是
此年帖垂　竟字大觀避宋諱闕末筆　懷兼
　割顧釋作悲懐文義是也然筆法當是恐
十八日帖以二書當是比二書劉作以非　至
　未劉顧俱作暫為是然筆法當是服　可不
　亦當是比也不　帖明作一一劉顧作具
　誤
何如帖前半一十六字與後半下何如一十九
　字筆法不同當别是一帖而失其前半淳化
　不詳文義筆法合為一帖可怪也
得書　之當是慰之慰與至草法相近筆駛偶
　圓轉耳劉顧作至非吾　劉顧作吾亦非當
　是吾邑
今欲出帖此月　山谷作亟盡月小盡也劉
　顧作急遣帖後遣報作　則知此之為盡也
　　當作卿可二字合併如一古帖中多有此
　寫法　山谷作則非劉顧作明為是吾下
　大觀多一早字　出一作飡出或作限出俱
　未是劉作臨出得之王家畢三字小當是旁
　注模以入行耳家一作敬非　當是豫檄
　山谷作豫報謂有傷筆非　當是敬報書
　垂竟筆駛故失折與上　字忽多作折同皆
　縁筆駛不能停綴故劉顧俱作相報非
　　晉司徒王珣書
王珣字元琳小字法䕶洽長子歴官衛將軍都
　督水陸軍事加散騎常侍安帝隆安四年年
　五十二卒贈車騎將軍開府桓元輔政改贈
　司徒此稱司徒是
即何如淳化大觀皆無日字劉顧俱作即日何
　如　弊劉作能顧作服一作秋存疑為得
　　當是不一一劉顧俱作不具亦存疑
　當是頓首白劉作拜白非
李日華六研齋二筆稱王文肅所藏淳化祖帖
　王珣書少伯逺帖諸帖有今徧考淳化諸本
　並無伯逺帖皆與文肅所藏本同不審日華
　所稱諸帖有者又何本也
　　晉侍中王廙書
王廙字世將丞相導從弟右軍叔也歷官平南
　將軍荆州刺史卒贈侍中驃騎將軍帖目當
　稱晉侍中驃騎將軍王廙書
廿四日帖元章云同章帝一手僞書長睿云王
　世將二十四日帖與第一卷數朝等僞帖字
　勢無異惟後兩表極古信能傳鍾氏筆意而
　右軍學之也
示大觀作　此摸誤　當是同劉釋得之顧作
　因非
王僧䖍集稱晉自過江東右軍之前惟廙為最
　書為右軍法羊欣能書人名亦稱郎邪王廙
　能傳鍾法此上元帝兩表筆跡極古太傅遺
　軌宛然未墜宜為右軍師法也
長睿云頓乏勿勿按顔氏家訓世中書翰多稱
　勿勿相承如此莫原其由或妄言此忽忽之
　殘闕説文勿者州里所建之旂蓋以趣民事
　故悤遽者稱勿勿僕謂顔氏以説文證此字
　為長而今世流俗又妄於勿勿字中斜益一
　點讀為匆字彌失真矣祭義云勿勿諸欲其
　饗之也注勿勿猶勉勉也慤愛之貌杜牧之
　詩浮生長勿勿是知勿勿出於祭義古人詩
　中用之不特稱於書翰耳
兩表愍字左上民字各有闕筆蓋唐人鈎模時
　避文皇諱耳誠惶下大觀下有誠恐二字
晉史元紀所幸鄭夫人衣無文綵表云鄭夫人
　乃爾委頓今復増損伏惟哀亡愍存則鄭夫
　人蓋先元帝沒
七月十三日帖骨法簡古正是平南書但傳模
　多失耳　筆法當是寺顧作等可疑不　當
　是不一一舊釋俱作不言非　一作側一作
　何俱非劉作月行復半文義為得　一作獨
　一作緬俱可疑　當是審施釋最是大觀合
　下為一帖則不審㛐何如文義正合顧云當
　作佳按晉人凡書佳字皆作　無作　者
　説文職追切鳥之短尾總名　二字古不
　通用今人書佳字乃有作　者誤也本帖上
　下悉佳正作　可知此　字之非佳矣　一
　作宣一作聞　一作鴻一作㵼俱可疑　如
　𣸪斷當是瘧如復斷或作疾亦通　人當是
　然人舊作愁人非宜𣸪　當是宜復一一舊
　俱作具非　當是與不可　當是不可言
　淳化作北反大觀作北及屺瞻云當作發俱
　可疑書不　當是書不具舊俱作不足非
　　當是自䕶顧作白復非　息消字有闕筆
七月十三日以下九行玩其筆法本是一帖淳
　化以㛐何如下分一帖非瘧如復斷亦應合
　上為一帖劉另作一帖亦非
　　晉太宰髙平郗鑒書
郗鑒字道徽明帝以其有器望乃詔鑒特草上
　表疏以從簡易封南昌縣公進爵太尉年七
　十一薨贈太宰帖目稱太宰是特稱郡望無
　謂
帖末本有兩頓首顧釋失其一
　　晉侍中郗愔書
郗愔字方回鑒長子歴官鎮軍將軍都督浙東
　五郡軍事又徴拜司空固辭不受太元九年
　年七十二卒追贈侍中司空帖目當稱晉侍
　中司空郗愔書此但云侍中誤
九月七日帖　得章當是比得章下帖同食
　當是食進言疾漸佳食今進否新瘥將適殊
　難也或作逢未是
廿四日帖悉　劉作達為是或作違或作連皆
　非日　當是日涼劉顧作諒非兩行至愔報
　適盡逺近下别是一帖大觀分之最是劉顧
　合為一非
兩帖皆問弟疾書當是一事而兩作書耳
逺近帖按本傳愔與姐夫王羲之髙士許恂並
　棲心絶粒有邁世之風此云付石首千一節
　石首千未詳何物當是服食之藥　屺瞻云
　當作地　古乹字劉作耳
顧云何當來當字長沙本分作少用且分兩行
　誤甚
　悉如常當是一一劉作今悉如常亦通顧作
　親親非敬豫丞相導次子即邱子恬也道祖
　未詳
米芾寳章待訪録云晉武帝王渾王戎王衍郗
　愔陸統桓温陸雲謝安謝万等十四帖武帝
　王戎書字有篆籕體氣象竒古墨色如漆内
　郗愔一帖即閣本法帖所録者昔使王著取
　溥家書與閣下書雜模模此卷中獨取愔兩
　行餘在所棄
　　晉中書郎郗超書
郗超字景興小字嘉賔愔長子先愔卒歴官司
　徒左長史母喪去職服闋除散騎常侍不起
　以為臨海太守加宣威將軍不拜則帖目當
　稱晉司徒左長史郗超書此云中書郎誤
此帖米芾書史以為李懐琳偽作
晉書穆紀永和七年正月辛丑鮮卑段龕以青
　州來降帝以為鎮北將軍封齊公帖所云段
　龕歸順者也右軍及次子凝之皆嘗為江州
　刺史右軍為郗氏壻超為右軍内姪正同時
　此稱江州而不名或當是右軍也以為宗正
　不可考
　　晉尚書令衛瓘書
衛瓘字伯玉太康初遷司空侍中告老遜位進
　太保後朝廷既誅害瓘者乃追瓘伐蜀功封
　則當是得也　當是且至作旦望非　節
　度當是須節度作領節度非　當是自白
　作得白亦非末當有兩死罪顧釋止一尤非
　屺瞻謂此帖多脱字按此帖比晉人他書可
　謂文從字順脱字亦少
　　晉黄門郎衛恒書
衛恒字巨山瓘之子歴官黄門郎與父瓘俱為
　楚王瑋所害後贈長水挍尉謚蘭陵真世子
　帖目當稱晉長水校尉衛恒書
瓘嘗云我得伯英之筋恒得其骨此一十七字
　骨韻専謹信得伯英之骨者也然不免専謹
　之過故沉冥坱圠處不及乃翁米芾書史云
　此李懐琳偽作
七日　耶當是云耶一作之非
　　晉太傅陳郡謝安書
謝安字安石歴官太保贈太傅此稱太傅是然
　與郗鑒並稱郡望殊無謂
李日華云祖帖標目謝安書安字是楷字諸刻
　皆草字
安頓首帖每念君　字鈎模失一筆一旦　窮
　當是哀窮右軍二謝帖道婦等一旦哀窮亦
　如此寫但此于字中多一折耳作知窮非
　毒荼字多一折上奈何作　則筆駛不及
　作折耳
米云前帖真後六月帖偽書長睿云葢以惶恐
　再拜當時罕用然施於尊老者或有之陶華
　陽真誥有帖云許玄惶恐再拜正晉世語按
　此帖與第一卷章帝千文此卷王平南第一
　帖筆法正同乃一手偽作但惡態小斂耳屺
　瞻云米鑒正是而伯思反原之何也
顧汝和云此稱道民山谷謂蓋事五斗米道後
　漢張燕輩託天師道陵立祭酒治病使人出
　五斗米而病隨愈謂之五斗米道王氏世事
　之凝之彌篤未聞安石恐時通俗尚之按右
　軍與郗方回並有邁世之風方回事天師道
　而右軍父子亦俱事之孫恩收㑹稽凝之不
　為偹但入室請禱云已請大道鬼兵相助遂
　為恩所害右軍以獻之女玉潤痼疾亦與書
　道士深以自克稱民不置與安石之稱道民
　皆是此理末云惶恐再拜正是佞其師尊語
　　晉散騎常侍謝万書
謝万字萬石安弟也歴官散騎常侍帖目得之
帖稱告朗等按晉書朗字長度㨿之子万之猶
　子也謝道藴稱謝氏彦秀者有封胡羯末胡
　即朗小子
各可　當是可可大觀第二可字摹作之字誤
　不　告當是不一一告劉顧作具非
淳化祕閣法帖考正卷第二
淳化祕閣法帖考正卷第三
　　　　　　　琅邪王　澍虛舟詳定
　　　　　　　天都秋水藕花居校刋
歴代名臣法帖
　黄長睿云此卷偽帖過半自庾翼後一帖已
　向季春等十七家皆一手書韻俗筆弱濫厠
　諸名跡閒始余觀之但知其偽而未審其從
　來及備員祕館因彚次御府圖籍見一書圅
　中盡此一手帖每卷題云倣書第若干此卷
　偽帖及他卷所有偽帖皆在焉其餘法帖中
　不載者尚多並以澄心堂紙寫蓋南唐人聊
　取古人詞語自書之爾文真而字非故斯人
　自目爲倣書蓋但録其詞而已非臨模也國
　初論次法帖時王著輩不悟其非但採名雜
　載真帖可勝歎哉今列次卷内一手偽帖於
　左
　庾翼後一帖　沈嘉　杜預後一帖
　王脩　劉超　司馬攸
　劉穆之　劉瓌　王劼
　紀瞻　王廞　張翼
　陸雲　山濤　卞壼
　右十五家并庾翼杜預後一帖皆一手偽書
　庾亮　庾翼前一帖　杜預前一帖
　謝璠伯　王徽之　王凝之
　王操之　王渙之　索靖
　王坦之　謝莊　王
　王恬　王曇首　孔琳之
　王僧䖍
　右十四家并庾翼杜預前一帖皆真帖
　此卷真偽不分誠如元章長睿所鑒乃其紀
　次顛倒失序者亦復不可勝數杜預索靖山
　濤陸雲皆晉未度江前人而叅錯東晉諸人
　後司馬攸文帝子武帝弟幾為太子而不知
　其為晉宗室謝莊始終事宋而目為晉庾亮
　誤為元亮沈嘉割字為名劉瓌之孔琳之名
　截其半紀瞻史與帖皆作瞻而誤以為贍王
　僧䖍南齊人而不分南北王坦之太原王述
　之子而班於郎邪諸子之間王徽之羲之第
　五子不列羲之諸子之次至其官爵錯繆世
　次失序又不足言矣總之淳化一帖徒以刻
　自祕閣人間不易可得又魏晉以來名跡歴
　代皆藏内府世人罕見得此始流布人閒故
　珍貴一時欻流百代實則其紕繆處不可一
　二數愛之者或以為俱不足論其筆法自非
　後人可及非惟耳鑒亦尊許大過語耳
　　晉太尉庾元亮書
庾亮字元規明穆皇后之兄也未嘗名元亮帖
　目誤大觀稱庾亮為是元康六年薨年五十
　二贈太尉帖目稱太尉是
長睿云帖言奉告書葙先為媞子作江淮之間
　謂母曰媞此云媞子未知目何戚也顧汝和
　云媞音氏又音啼弟又爾雅云媞媞安也
帖中　字凡四皆當是作字而筆法各不相同
　施以第三為注劉以第四為治皆誤
宋自靖康之變大觀新舊二刻皆淪北地開禧
　以後有自榷塲中來者皆磨去亮字右邊轉
　筆以避金主亮之諱所謂亮字不全本也
　　晉車騎將軍庾翼書
庾翼字稚恭太尉亮之弟歴官都督征討軍事
　加征西將軍永和元年卒年四十二贈車騎
　將軍帖目是劉遐字正長廣平易陽人歴官
　散騎常侍咸和元年卒贈安北將軍
按庾翼嘗為陶侃太尉府從事中郎此帖稱從
　事中郎則當是與侃書也考晉書明帝太寧
　三年陶侃都督荆湘明年當成帝咸和元年
　翼年二十二始辟陶侃太尉府從事中郎劉
　遐卒於是年正當翼為從事之初不應遽稱
　故吏若謂此書在從事後則劉遐卒已乆又
　不應與遐同名又考遐傳終遐身未嘗叅軍
　事則此帖不無可疑然書法精古的是真跡
　或由史誤亦未可定
顧云　當是檢校一作拔非
已向季春帖米云同章帝一手偽書
　二字合兩為一上下各借一筆古帖中多有
　之頃按文義當是頃顧作須亦通
　　晉太守沈嘉長書
按竇蒙述書賦注沈嘉字長茂吳郡人晉吳興
　太守帖目但稱太守不稱呉興又以沈嘉為
　嘉長連字為名尤荒率可笑本帖但稱沈嘉
　不稱嘉長王侍書豈未之省耶標目當稱東
　也帖目誤當稱晉征南大將軍杜預書
長睿云十一月帖云道逺書問又簡閒得來況
　非當時語或是江左人書不特親故帖偽也
　按長睿每以詞語簡直者為非晉人語彼時
　吐屬古雋自與後來不同然安知必無一二
　簡直者出於尋常風氣之外耶五子之歌三
　代以上作也而平易如此得謂五子偽乎過
　論失實非所尚也米鑒是
預　當是頓首頓首字末多一曲便是叠字
　凡古帖或末筆引長或字間少空皆作叠字
　顧汝和但作頓首失之　劉作説頋作况皆
　可通
親故帖米云同章帝偽帖長睿云數附書信以
　慰吾心亦近世流俗語按信者使也晉人無
　以為書信字右軍帖往得其書信遂不取答
　言使者遂不取答也至唐宋人始以為書信
　之信
　女當是孤女顧釋是劉作絶汝誤也
　　晉王循書
徐澄齋云陶宗儀書史㑹要王循官至中軍將
　軍善行草法書要録王愔文字志目有王循
　宋板作王修按後魏弔殷比干墓碑修字作
　循則循修二字古蓋通用晉書外戚傳王修
　字敬仁濛長子起家著作郎轉中軍司馬年
　二十四未拜而卒官位與陶所紀正同則王
　循當即王修陶特誤以中軍司馬為中軍將
　軍耳禇遂良撰右軍書目第三東方朔賛小
　注云書與王循此王修事也王循無别考
米云同上偽按帖語自是晉人書法則同章帝
　一手偽作
循下有一　字劉作舊當是遮顧云禇遂良右
　軍書目有阿遮帖張彦逺帖語有報敬倫遮
　恐是王氏子姓按敬倫導子恬也遮未詳米
　臨報敬倫遮帖作敬倫逸誤
　　晉劉超書
劉超字世瑜琅邪臨沂人仕晉右衛將軍為任
　讓所害贈衛尉帖目當云東晉衛尉劉超書
　大觀是
竇䝉述書賦注云超手筆與元帝相類自職居
　近密遂與外人書絶故述書賦有禀天然而
　自强亂帝札而見拘之語長睿云今此書字
　勢絶與元帝不類其偽明矣
　　晉散騎常侍謝璠伯書
謝璠伯於史無考世稱謝璠伯善草書只此四
　行沉着痛快風力故自遒上也
見者當讀作現言江東精兵不可猝得惟當善
　養現在者耳如　來當是如比來劉作此來
　誤
　　晉黄門郎王徽之書
徽之字子猷羲之第五子仕至黄門侍郎棄官
　東歸則帖目當稱黄門侍郎大觀是此但云
　黄門郎蓋誤
寧復　當是可言顧釋是或作可可亦通劉
　作可耳誤　當是不一一舊作不具皆誤
　　晉謝莊書
按宋書謝莊字希逸歷官中書令常侍金紫光
　禄大夫卒贈右光禄大夫長睿云謝莊首終
　仕宋而題曰晉大誤也帖目當稱宋右光禄
　大夫謝莊書
一日忽　悶當是一日忽患悶劉合一日兩字
　作閒或以患作戀皆非　當是企怛或作
　坦非　來已漸勝當是昨來施以為可疑亦
　未是　日寒重當是頃日劉作須自非　動
　按書法當是憎動言寒重居患惡動耳劉顧
　皆誤作増
　　晉侍中司馬攸書
司馬攸文帝第二子武帝同懐弟字大猷小字
　桃符武帝踐柞封齊王帖目當書晉齊王司
　馬攸書
徐澄齋云此帖當如長沙王永陽王之例附第
　一卷帝王書後
齊王善尺牘為世所楷書斷稱其蘭芳玉潔奇
　而且古此三行楷法雖専謹然骨韻殊俗米
　云與章帝一手偽帖信是末首頓首上當有
　脱失
　　晉劉瓌書
述書賦注劉瓌之字元寳沛國人晉御史中丞
　義城伯帖目當云東晉御史中丞劉瓌之書
　帖於瓌下失之字大誤
長睿云瓌之乃東晉時善八分者大令既不肯
　書太極殿榜謝安石遂令瓌之以八分題之
　今此帖非真與王廙二十四日帖無異
元寳書述書賦稱其剛直爲兩王之次骨正力
　全軌範宏麗今此帖筆法糺繞殊乏正骨米
　云同章帝僞帖不疑
瓌之頓首下本帖空一字大觀肅府俱有兩點
　當是頓首頓首帖末瓌之下大觀有頓首頓
　首四字
　　晉王坦之書
王坦之字文度王述子仕至北中郎將徐兖二
　州刺史卒贈安北將軍帖目當稱東晉安北
　將軍王坦之書
長睿云王著叙王坦之書列於逸少諸子間意
　以名皆從之殊不知坦之乃述子自太原王
　耳非郎邪族也非通古甚那至爾
王懐祖書述書賦稱其髙利迅薄連屬欹傾文
　度師法乃翁而得其髙利迅薄之意瑤環瑜
　珥蘭茁其芽風流照暎故當不減㑹稽諸子
　也
已與謝郎當如施作巳與顧作已興非
　者當是良不可者或作斷不了者未是　詣
　公應作當詣公無疑
　　晉王渙之書
渙之為羲之第三子未詳其字未仕帖目但稱
　名最合晉上當増東字
長睿云王氏凝操徽渙四子書皆真帖逸少七
　子上四人與子敬書具傳惟玄之肅之遺跡
　未見餘皆得家範而體各不同是善學逸少
　書者猶顔延之對宋文帝論其諸子自謂峻
　得臣筆測得臣文㚟得臣義躍得臣酒書亦
　　晉王操之書
操之字子重羲之第六子歴官侍中尚書豫章
　太守帖目當稱東晉侍中尚書王操之書
帖首操之等　正是等白書既已恐未明又更
　加點以足之帖末操　當是頓首傳摸失
　眞耳施作等白誤
　　晉王凝之書
凝之羲之次子字叔平歷官江州刺史左將軍
　㑹稽内史帖目當稱東晉左將軍㑹稽内史
　王凝之書合置渙之之上
　　晉征西司馬索靖書
索靖字幼安燉煌人太安末歴官使特節游擊
　將軍卒贈司空安樂亭侯未嘗為征西司馬
　帖目當稱晉司空索靖書
徐澄齋云索靖晉最初人當列衛瓘後
載妖帖詞雖斷闕文特古雅然亦同章帝一手
　偽書雖氣骨稍勁而神韻甚俗銀鉤蠆尾幼
　安奇趣了不復存矣叅觀出師頌便知此為
　偽蹟無疑元章長睿皆未標出偶失之耳
妖　當是妖㜸或作㜸非字書無此字　當
　是遏臧顧作過可疑莫　當是莫告劉作莫
　去非　一作念一作㑹皆通於　當是於予
　或作争未是前有争字作　書法正與此不
　同翔　當是翔榮作集作巢皆非　舞或作
　歌舞劉作起舞顧作鼓舞皆可疑　農顧作
　處農於文義為近然書法當是䖍姬　當是
　姬棄顧釋是或作業非
長睿云七月廿六日帖本七紙晉王平南廙每
　寳玩之值永嘉亂乃四叠綴衣中以渡江唐
　蒲州桑泉令豆盧器得之叠跡猶存今所録
　惟一紙耳模傳失真無復意象
信　當是信至劉作悉里非　二字摸搨失
　真劉作夀知非顧作悉知亦可疑
　　晉侍中劉穆之書
按宋書穆之字道和小字道民仕晉至左僕射
　雖卒於晉世未嘗仕宋然始終為宋謀主宋
　武始表贈侍中司徒南昌縣侯及受禪又追
　封南康郡公則穆之始終受宋恩遇特深當
　稱宋南康郡公劉穆之書大觀標目良是
述書賦稱道和閑雅髙踪絶塵注云今見行書
　一紙六行即此帖也然筆韻短弱殊與竇氏
　所稱不類當是俗手依聲偽作米云同章帝
　偽帖不虚也
帖首當有闕文亦　當是亦知顧作所欲非
　推遷當是官推遷顧作故推遷非更字波蝕
　更下一字全蝕劉作諱顧作律皆可疑
　　晉尚書王劭書
王劭丞相導第五子字敬倫歴官尚書僕射中
　領軍卒贈車騎將軍帖目當稱東晉車騎將
　軍王劭書淳化標目作尚書大觀標目作尚
　書令皆誤
米云同章帝偽帖按此帖在偽跡中頗為肅括
　乃偽書之最佳者然糺繞惡習故自在
　　晉車騎將軍紀瞻書
紀瞻字思逺丹陽秣陵人歴官驃騎將軍常侍
　卒贈開府儀同三司帖目當稱東晉開府儀
　同三司紀瞻書淳化大觀標目皆誤淳化又
　誤以瞻為贍尤與史不合本帖首尾俱作瞻
帖云貧家無以將意所謂物微意全者也按瞻
　歴仕清華厚自奉養館宇崇麗有足賞玩此
自劉穆之至此六帖皆是僞帖
　　晉海陵恭侯王邃書
世説新語注王邃别傳邃字處重瑯邪人舒弟
　也歴仕中領軍尚書左僕射帖目當稱東晉
　尚書左僕射王邃書淳化稱海陵恭侯未知
　所㨿
宣和書譜云王邃作行書有羲獻法婚事一帖
　布置婉媚結搆有法按此帖意局剛清故嚴
　謹之意爲多要之正自遒上
張　當是張丞或作巫非　知當是令知或作
山濤字巨源河内懐人也歴官右僕射光禄大
　夫侍中拜司徒太康四年年七十九薨帖目
　當稱晉司徒山濤書此云太守不知何㨿
長睿云山濤啟事與李懐琳所撰七賢書中濤
　書自相矛盾但此啓文是而書非七賢帖中
　筆語皆妄也
巨源正書寳泉稱其朴略此八行筆法扭揑殊
　無朴略意與前王劭王廞同出一手偽書
質止少華文義當是質正書法作止當由模搨
　之誤或偽書人不了文義信筆誤書耳
黄山谷云帖末十九字長沙帖誤置羊欣書後
　　晉侍中卞壺書
卞壺字望之濟隂冤句人歴官領軍將軍給事
　中卒贈侍中驃騎將軍開府儀同三司帖目
　當稱東晉侍中驃騎將軍卞壺書
壺晉書作壼帖目誤
述書賦稱望之草書緊古而老此六行筆勢糺
　繞與章帝等書同米黄目為偽作信精鑒也
朝　郎當是朝將中郎兩字連草合為一耳與
　前王渙之書　二字後羊欣　二字同一
　筆法劉施釋闕亦通顧作比中未是諸　當
　是諸誠一作城非　愛顧作改愛可疑當由
　模搨之誤　筆法是友按文義則當是發
　劉作傅非何屺瞻云當是防字古防房二字
　通
　　晉謝發書
謝發爵里無可考
米云已上三帖同章帝偽書
未　劉作未知最合顧作欲未是帖末筆惻感
　三字潭帖誤連山濤書後
　　宋特進王曇書
王曇首瑯邪人太保宏少弟僧䖍父也歴官太
　子詹事侍中卒追贈左光禄大夫加散騎常
　侍帖目當稱宋左光禄大夫散騎常侍王曇
　首書淳化曇下失首字大誤本帖明有首字
差　當是差可施作耳非　施作清和非劉
　顧作請示為合　宜自當是所宜顧云當作
　亦誤未能令遣劉作令顧作合皆通　有劉
　施作俗是顧作從可疑曇　劉誤作答當是
　首字惟誤首為答所以標目止作王曇也
　　宋中散大夫羊欣書
羊欣字敬元泰山南城人由新安太守轉義興
　太守除中散大夫帖目是
敬元師資大令見重一時行書尤善故時人有
　買王得羊不失所望之語此帖魄短力弱去
　大令風䂓正逺其僞不疑米鑒良是
得去下當脱月字
　　宋太常卿孔琳書
孔琳之字彦琳㑹稽山隂人歷官祠部尚書卒
　贈太常帖目是琳下失之字大誤大觀有之
　字
長睿云琳之帖有恨恨脚中轉劇近明散未覺
　益十二字偏小蓋行測注字摹帖者妄以入
　行耳當依本為正按李日華六研齋二筆稱
　王文肅公所藏淳化祖帖孔琳之書歎具旁
　増悒悒脚中四字何頼右有轉劇近明散未
　覺益八字緫十二字皆旁添與今刻不同則
　長睿所云誤摹入行者蓋亦未見祖本耳愚
　謂不獨此十二字前觸感觸字難勝勝字亦
　小當亦旁注誤摸入者自　劉作自郡顧作
　自群皆可疑當由模搨有誤地　定當是地
　窮劉顧作最非王右軍聖教序窮亦作
　　　三字當是奈何念痛悼筆駛合為一字
　耳示下糢糊一字　所恵當是良所恵劉施
　作君非　當是悲悒劉顧作幽悒恐未是
　　　當是歎一一劉顧作歎具施作歎歎皆
　非　長睿作恨恨顧作悒悒皆可通
　劉作迷甚最合顧云疑作亡非或作反誤
　　　　　　　當是孤子孔琳之奈何頓首
　書垂盡筆駛不可收故有失耳或以奈何作
　等字亦未是
按史琳之以楚臺員外散騎侍郎遭母憂去職
　服闋除司徒左西椽以父致仕自解未幾司
　馬休之以為長史旋以父憂去官此當是其
　居憂時書幽咽凄斷都無倫次其孝思沉痛
　油然見於筆墨之間不獨妙善草隷而已
　　齊侍中王僧䖍書
南齊王僧䖍曇首子瑯邪臨沂人歴官侍中特
　進左光禄大夫卒贈司空或誤稱晉今標目
　但稱齊侍中亦未是當稱南齊司空王僧䖍
　書
長睿云僧䖍兩啟皆佳結字與擬王琰乞江郢
　所統郡啟同書聲信不虚得
淳化祕閣法帖考正卷第三
淳化祕閣法帖考正卷第四
　　　　　　　琅邪王　澍虛舟詳定
　　　　　　　天都秋水藕花居校刋
歴代名臣法帖
　前卷以宋謝㽵為晉此卷復以宋蕭思話為
　梁陳逵晉西中郎將也而以為陳薄昭之宋
　給事中也而以為唐十七史非僻書乃漫不
　討論一至於此信可怪也
　　梁尚書王筠書
王筠字元禮一字徳柔瑯邪王僧䖍之孫歴官
　太子詹事年六十九為賊所逼墜井死帖目
　當稱梁太子詹事王筠書
元禮此書格韻清迥猶有大令風範獨惜模搨
　多誤耳何理理字竟似俚　叙來字竟似束
　　白遣字畧似逺王筠王字竟似至當由上
　帶白字來便筆法多一折故有似至耳或作
　白呈亦通　勤當是清勤顧作請勤亦誤
此與第六卷右軍寒嚴帖書法雖異詞氣略同
　觀此益知彼為齊梁偽作無疑矣
　　梁特進沈約書
　沈約白亦可疑總之休文胸多卷軸意不在
　書故率爾冩來不可識别然下筆超絶渾是
　一段書卷之氣雖不専家要自雋上也
　　梁交州刾史阮研書
按張瓌瓘書斷阮研字文幾陳留人官至交州
　刾史帖目是
書斷稱阮研書行草出於大王若飛泉交注筋
　力最優庾肩吾書品亦云阮研居今觀古盡
　窺衆妙故竇臮述書賦有急溜懸磴之語此
　帖殊軟緩絶少急溜懸磴意米云同章帝偽
　南將軍邵陵王綸次子亦名確字仲正以侯
　景乞盟詔確入以為南中郎將此云征南將
　軍當是仲正蓋誤以南中郎將為征南將軍
　耳帖目當稱梁南中郎將蕭確書
又按梁書齊豫章王孫梁邵陵王子名皆從確
　不從礭確礭兩字雖同音然史並未從礭當
　以史為正又大觀帖目作梁廣州刺史蕭確
　益可証此蕭確之當為邵陵王之子矣
米云同章帝偽按此與上阮研書在諸偽帖中
　尤俗惡可笑黄長睿以為非江左書信然
　侍中國子祭酒帖目當稱梁侍中國子祭酒
　蕭子雲書大觀標目是
長睿云蕭子雲有章草出師頌一章甚古雅與
　此卷正書列子逺矣按蕭子雲答武帝自論
　其書云始變子敬全範元常張懷瓘書斷亦
　有晚學元常筋骨亦備之語此書列子三章
　古雅渾勁風力直擬太傅長睿顧少之訾之
　者依聲附和遂有十月凍蠅之譏皆過論也
　又出師頌一章宣和書譜等書皆以為索靖
　長睿目為子雲亦誤
第三章取也與也下大觀無失其所也四字
　　陳朝陳逵書
世説新語注陳逵别傳逵字林道潁川許昌人
　晉黄門郎西中郎將帖目當稱晉西中郎將
　陳逵書淳化標目題為陳朝陳逵宜其來長
　睿之掊擊也
宣和書譜稱逵作行草古而腴草字飄發不滯
　有羲獻之風嵗終帖筆力古厚果有羲獻意
　後伯禮帖骨柔脉短則是偽書米黄未標出
　偶失之耳
逵　當是逵白筆駛偶多一小折耳顧作百非
　　當是足下兩字合爲一各借一筆耳第三
　卷羊欣帖亦同此
伯禮帖問　陳云　與訊同　前許當是兄前
　許亦縁筆駛多一折耳顧作足前許非　纛
　當如施作介纛介斺之省也今　當是今遣
　或作進　付當是願付　劉施作佳顧作
　使俱可疑大抵此帖模搨多誤
　　六字皆有失筆不足㨿
　　中書令禇遂良書
禇遂良字登善散騎常侍亮子歴官尚書右僕
　射以諫阻立武昭儀貶潭州都督未幾又貶
　愛州卒於官神龍中復官爵徳宗追贈太尉
　帖目當稱唐太尉禇遂良書標目上失唐字
遂良雖與虞歐同時然少後于虞歐當置詢後
遂良以高宗永徽六年諌阻立武昭儀左遷潭
　州都督此潭府下濕帖乃其在潭時語按遂
　良諫阻立武昭儀引義極諫叩頭流血終始
　不屈雖觸怒身死固其所安豈有裁一貶斥
　遂不勝煩苦之理帖云潭府下濕不可多時
　况兼年暮深益隤　竟似有刻不可居之勢
　既已執之於前乃忽悔之於後前後違反不
　可收拾曽謂遂良之賢乃至此極必無之事
　也此蓋偽書者不明大義以為此情所必有
　故倣效禇書惑人耳目而不自知害名義誣
　先正有如此也故其為書前猶矜練略得登
　善手意數行以後便脚手盡露惡道坌出矣
　黄長睿云帖末云舅遂良報薛八侍中前河
　南謫潭時無有薛姓為侍中者自永徽六年
　遂良貶潭州都督前此上至神堯時為侍中
　者裴矩齊王元吉杜如晦王珪魏元成楊師
　道劉洎張行成髙季輔宇文節韓瑗凡十一
　人未有薛姓者至儀鳯中薛元超始作相既
　在遂良後又不作侍中當時在外鎮亦未有
　兼此官者其偽必矣按伯思此語可謂辨甚
　雖無此證以理而推亦知必偽況其鑿鑿可
　㨿有如此者乎
諸何　按文義當是足言筆法却是去意當
　由模搨有誤更得汝　當是狀或作兆非兆
　下帖本有重美二字顧釋脱去　居帖本作
　徙居顧釋作徒居亦誤
按　乃章草狀字與十卷大令鐵石前帖　字
　不同彼為非字也右半冩法先後各異顧汝
　和以為與大令帖同誤也
長睿云山河帖乃河南所書枯樹賦中鈔出耳
　此庾子山作而禇書之後禇遂良述四字乃
　集書者妄益帖内星安性者哉字不知從何
　處集來
長睿云家姪至帖乃真河南得意書翩翩有逸
　敬體愚謂此帖筆勢肥濁骨韻軟緩全帶俗
徐澄齋云世南為遂良少所服膺當列禇前
長睿云虞世南大運帖歐陽率更比年帖皆集
　二公碑中字為之按大運帖乃集夫子廟堂
　碑比年帖則未知所集何碑矣
夫子廟堂碑以今闗中本為勝闗中本重刻於
　趙宋之初字雖淵雅然風神全失此所集字
　比之重刻本蓋并其字形而亡之況風神乎
　又況永興原碑乎益以知唐碑之可貴而閣
　帖之不足尚矣
大運帖玄無之道大觀諱玄字末一㸃以宋太
　祖小字玄朗故髙宗臨蘭亭於天朗氣清朗
　字亦闕月中兩小畫
去月帖　一　當是牽顧作率未是兩日
　二字或合作曺尤非望可自力當是望可言
　左脚痛兾少日望可力疾行耳顧作耳非末
　　字帖本有言傍顧釋作咨誤
臨樂毅論帖　當是數記存之　顧作
　記　草書作　第六卷右軍帖熙　亡不可
　知與此正同皆當是存也　當是之筆駛少
　廻峯耳言樂毅論數亦記存此帖但近以臂
　痛廢書不能學耳次莊釋願學亦通但以
　作學於草法殊不合吾舊作數行草草則與
　上下文義皆不貫決知非是
米以臨樂毅論帖為俗人偽作信然此書柔緩
　全乏永興謹嚴意且其文義至遣書謹空已
　盡得書以下七字又以别帖續之文義全不
　相屬筆意亦與上不類其偽不疑
永興當太宗即位之初年已衰老抗表乞骸骨
　不許至貞觀十二年再表請致仕乃始許之
　此疲朽帖云未有東顧之期惟増慨歎蓋其
　思歸之切已十數載於兹矣此必其再請致
　仕時語諄囑司事者使爲主持得力耳　力
　當是得力或作卿力顧作公力皆誤
鄭長官帖　不蕩蕩劉作垣顧作恒顧較是
　　唐率更令歐陽詢書
歐陽詢字信本潭州臨湘人貞觀初歴官太子
　率更令弘文館學士封渤海男卒年八十五
　帖目是
蘭惹帖乃率更觀書跋語筆法謹嚴定是真蹟
　虞永興别帖亦有承示名公書畫可以頓醒
　滯思之語與此畧同然彼當是依倣此帖偽
　為永興書以愚俗目不足信也
静思帖文義援上帖來疑當是一時語
自魏晉來多以使為信故右軍十七帖中有往
　得其書信遂不取答之語又太清樓續帖第
　四卷右軍帖亦有今因其信答君書想必至
　也之語此云定須寄信下平安帖云極欲知
　君等信息則遂以為書信之信矣古人問信
　信字多作訊不作信晉陳逵伯禮帖云明願
　問訊正作訊則以信為書信之信蓋自率更
　始
定　當是定須筆駛失一點耳顧作頃未是
　　當是立具言定須寄信望立具勿遲也顧
　合二字為一作意字亦非
比年帖米云俗人偽作
淳化所收率更六帖惟比年一帖偽作餘皆嶮
　勁陗削的是率更手筆與其所書史事等帖
　正同世訾之者乃有圉圉寒險之譏殆非能
　知率更者
　　唐諫議大夫栁公權書
栁公權字誠懸京兆華原人太子太保公綽之
　弟歴官太子少師年八十八卒贈太子太師
　帖目當稱唐太子太師栁公權書
長睿云栁少師與弟帖末云誠懸呈人多疑之
　以顔籀注漢書丞相衡傳云字以表徳豈人
　所自稱栁不當稱字然嘗觀逸少敬謝帖自
　云王逸少白廬山逺公集盧循與逺書自稱
　范陽盧子先叩頭則古人稱字蓋或有之顧
　從義云公權與弟故可以字也
聖慈帖與虞永興臨樂毅論帖筆勢畧同而此
　更縱耳當是一手偽書末二字　當是敬
　空亦與虞帖同空字失下半故行稍短施作
　懸未是顧作敬問或可通按公權嘗爲敬穆
　文三朝侍書公綽以其頗偕工祝致書宰相
　乞換一散秩遂遷右司郎中宏文館學士文
　宗思之復召侍書充翰林書詔學士帖云聖
　慈允許守官稍減罪責豈即爾時語耶然誠
　懸有䝉詔出守翰林一帖亦同時書而縱横
　沉勁有不可逼壓之勢與此相去逕庭則知
　此爲偽作無疑矣
按栁公綽傳公綽有弟二人公權公諒又公綽
　伯父子華有子二人公器公度則史傳所稱
　公權弟僅有三耳此八月定發帖有弟五人
　蓋史以其無甚奇特故不具載公權致書兄
　弟同氣之情故應備及耳此亦可補史書之
　闕
伏審帖展　當是展豁右半筆駛偶縱耳顧作
　展割誤　當是悢悢玉篇悢悢惆悵也唐
　林藻深慰帖預懸離别之悢悢也顧釋是徐
　作恨非　當是後使一作𣸪便非帖末一
　字當是空蓋帖尾押字與前謹空字同唐宋
　人書帖多有之此囙書盡筆駛不復多作折
　故從　耳朱作耶或作言皆未是
　　唐李邕書
李邕字太和廣陵江都人李善子天寳初歴仕
　汲郡北海二太守代宗時贈祕書監帖目當
　稱唐祕書監李邕書大觀標目是
北海書出子敬而鼓努驚奔勢更過之蓋魏晉
　淳古之意自此逺矣觀其爲人辭辨義烈皆
　有過人而英邁之氣太重故其平生多見顛
　沛卒以豪侈不拘細行致決殺以死此帖云
　欲使小兒入京當從澧州去蓋是其從中官
　楊思朂討賊嶺南時語十二日一作十二月
　帖末慶曆帖有散騎二字
　　唐諫議大夫禇庭誨書
墨池編云禇庭誨錢塘人左散騎常侍无量之
　姪開元中仕至諫議大夫按舊史无量本傳
　无量杭州鹽官人此稱錢塘人者誤又按蘇
　頲所撰禇无量神道碑稱庭誨為无量次子
　左拾遺則此所稱无量姪及諌議大夫者亦
　誤帖目當稱唐左拾遺禇庭誨書五行淵潤
　有神采時人目為小禇不虚也
人信恵問仍以信為信使之信
　　唐尚書郎薛稷書
薛稷字嗣通蒲州汾隂人太常卿薛收從子鄭
　公魏徴外孫歴官太子少保禮部尚書帖目
　當稱唐太子少保薛稷書
貞觀永徽間虞世南禇遂良以書専家稷鋭精
　臨倣結體遒麗遂以書名天下而於禇公得
　之尤多故時人有買禇得薛不失其節之語
　此四行者蓋亦嘗鼎之一臠矣
此帖兩　字三國志俱作鯔音兹此當由書
　法小異
　　唐洺州刺史徐嶠之書
徐嶠之字維嶽越州人吏部侍郎師道之子太
　子少師浩之父三世書法皆有名於時按舊
　史但稱徐嶠新史則云浩父嶠之徐浩古蹟
　記自稱先考故洺州刺史贈左常侍嶠之真
　行草名冠古今又浩書山口碣石稱故銀青
　光禄大夫洺州刺史上柱國嶠之贈左散騎
　　唐東宫長史陸柬之書
陸柬之蘇州吳人虞世南之甥少學舅氏以書
　名官至太子司議郎帖目當稱唐太子司議
　郎陸柬之書
長睿云陸柬之帖殊不類唐人語當是臨晉宋
　人帖或效其語作此耳
比在淮隂於揚刺史守知官齋見此帖古刻縱
　横古雅十倍淳化則知淳化本之模搨失真
　多矣
上下無恙重一恙字當是於越行時多書一字
　疑何屺瞻云恐是須字模搨失耳多　成交
　當字亦摸誤劉作嘗文義恐未是帖末兩
　字皆當是白與卷前陳逵書白字正同
淳化祕閣法帖考正卷第四
淳化祕閣法帖考正卷第五
　　　　　　　琅邪王　澍虛舟詳定
　　　　　　　天都秋水藕花居校刋
諸家古法帖
　長睿云自蒼頡至程邈書皆偽
　此卷尤荒率可笑不惟卷首諸家畧無㨿依
　其後諸家錯繆尤甚秦時未有楷而以為程
　邈宋儋開元時人而不知為唐隋法帖文帝
　書也不列首卷帝王之次投老二帖不辨為
　率更敬祖二帖不知為太令其他如晚寒一
　帖移屋二帖其不能識别又不足言矣惟智
　果係隋僧懐素係唐僧不宜列於名臣之次
　章草蜀志兩帖無可主名為當以古法帖目
　之耳
　　蒼頡書
蒼頡黄帝史也帖目當稱黄帝史蒼頡書
易曰上古結繩以治後世聖人易之以書契蒼
　頡通於神明仰觀奎文圓曲之勢俯察龜文
　鳥跡之象博采衆美合而為字是曰古文孝
　經援神契云奎主文章蒼頡倣象是也今此
　書字雖不可識按其書法風力短淺全乏古
　意乃與後世小篆無異並非古文故秦淮海
　亦有了不與科斗相類乃近大小二篆之疑
　虞世南書㫖述云蒼頡象形傳諸典䇿世絶
　其跡無得而稱以此而言其偽決矣
　　夏禹書
大禹書傳於世者惟衡嶽岣嶁峰七十二字筆
　法奇古多不可識然鑒者尚有字奇而不合
　法語竒而不中倫韻奇而不合古之疑今此
　十二字全與岣嶁不相似又余嘗得大禹開
　山幣乃大禹佩之治水者面四字羃二字亦
　不可識然筆法横絶揚之可以上天折之可
　以入地定非大禹不能今此書又與開山幣
　不相似其偽不疑
右二書亦閒有一二字可識者然既是偽作非
　必盡有原本不過以意塗畫漫作數十字分
　别部居以為此某書某書耳雖可識者亦不
　足㨿也
　　魯司冦仲尼書
秦淮海云魯司冦仲尼書者吳季子墓銘也銘
　在丹陽季子墓上字徑尺餘唐張從申記云
　舊本湮滅開元中玄宗命殷仲容摹搨其書
　以傳大歷中蕭定又刻於石此小字者蓋後
　人依效為之者也歐陽文忠公謂孔子未嘗
　至吳不得親銘季子之墓然則季子墓銘其
　真者猶疑非孔子書況依效為之者與
此偽書者竊取延陵季子碑於十字中節去五
　字又於前後妄増七字共十二字以為是孔
　子書按延陵碑字長徑尺篆法敦古李陽冰
　學繹山碑得此而後變化則此碑即非孔子
　亦斷不是漢以後人作今此十二字筆力短
　弱比于延陵碑相懸倍萬又其所存延陵碑
　五字形貌雖同精神逈絶遽欲以罔千古識
　者之耳目吾誰欺
劉昌詩蘆浦筆記云孔子書十有三字内有吳
　君子之五字與延陵碑同或者後人衍此題
　墓上按十字碑唐明皇命殷仲容模搨大歴
　中蕭定重刻於石張從申碑䟦可證閣帖刻
　於宋太宗淳化中逺出十字碑後謂閣帖縮
　取延陵碑則可謂延陵碑衍閣帖可乎又閣
　帖僅十有二字此誤以為十三本不足置辨
　聊復書之以當一笑
　　史　書
張懷瓘書斷云史　周宣王時為史官善書師
　模蒼頡古文損而益之或同或異謂之篆亦
　曰史書帖目當稱周史官史　書
長睿云史　書傳世者岐陽石鼔耳今此書云
　揚州裴易徳系字殊無三代體與其詞皆唐
　人筆也
樓鑰攻媿集云黄祕書謂李斯十八字乃李陽
李斯楚上蔡人西入秦位至丞相斯妙大篆始
　省改之以為小篆著蒼頡七篇帖目是
長睿云李斯書米云未知何人書僕案其文乃
　李陽冰篆王密所撰明州刺史河東裴公紀
　徳碣中字也其碑畧云驚逋復田疇闢教以
　耕耨故為政可期月而致寛之則法令非行
　公之化夷俗為鄒魯使父子長幼各得其宜
　此帖乃摹田疇等十八字為斯書與碑中篆
　無銖黍差而米云未知何人書蓋未嘗見此
　碑耳
　　秦程邈書
書斷云程邈字元岑下邽人始為衙縣獄吏得
　罪始皇幽繫雲陽獄中覃思十年益大小篆
　方員而為隷書三千字奏之始皇善之用為
　御史用其字以為隷人佐書故曰隷書帖目
　當稱秦御史程邈書
秦淮海云程邈始作隷字今漢碑在者皆隷字
　而程邈此書乃是小楷觀其氣象豈敢遂信
　以為秦人書長睿云有此隷方生今正書不
　應邈已作之
此帖乃書老子法本章語米云與章帝一手玩
　其筆法稍有正骨微與章帝不同
　　宋儋書
按竇䝉述書賦注云宋儋字藏諸廣平人髙尚
　不仕户部侍郎宇文融薦授祕書省校書郎
　帖目當稱唐祕書省挍書郎宋儋事
長睿云宋儋唐明皇時人學鍾書但作側戾殊
　失大勢王著録此書不知乃唐士意以為逺
　古人故與斯邈並列其誤至此儋有嵩山圭
　峯禪師等碑傳於世字亦不甚工
黄山谷云宋儋筆墨精勁但文詞蕪穢不足發
　其書東坡云其人不解此狡獪書便不足觀
　如儋書畫不可棄也
按宋儋書魄力雖微覺短淺然一正一偏清思
　逈逈具有魏晉風韻唐人觚稜斬截習氣盡
　行打碎殆亦當時矯然絶俗之士也長睿譏
　其但作側戾殊失大勢依聲附口吾所未許
且　當是且絶作紀非作作尤非晞景大觀作
　晞亰誤竟欲大觀竟字闕末一鈎蓋避宋諱
　不　當是不𣸪一一筆駛直帶下故有似
　得耳顧作不得具亦誤
　　衛夫人書
張懐瓘書斷云衛夫人名鑠字茂猗廷尉展之
　女弟恒之從女汝隂太守李矩之妻右軍少
　嘗師之卒年七十八帖目當稱晉衛夫人書
東坡云此書近庸妄人傳作衛夫人書耳晉人
　風流豈爾惡耶
米芾書史云劉涇倅莫王貽永侍中孫為守得
　摹帖一卷乃胄曺叅軍李懷琳偽作七賢帖
　又有李氏衛帖比今閣帖字亦多亦其所撰
　也次無名帖次郗超帖亦摹在閣帖中次陸
　機衛恒帖衛亦摹入閣帖也皆貞觀間一種
　僞好物
長睿云衛夫人帖蓋唐初李懷琳作事見竇泉
　述書賦如續帖中嵇康絶交書世傳七賢帖
　皆懷琳僞作也此與師帖尤疎繆按梁蕭子
　雲荅武帝勅云臣昔不能拔賞隨時所貴規
　摹子敬多歷年所年二十六著晉史至二王
　列傳欲作論草隷法言不盡意遂不能成十
　許年始見勅㫖論書一卷商略筆狀洞徹字
　體始變子敬全範元常逮邇以來自覺功進
　此偽帖云但衛隨世所學規模鍾繇遂歴多
　載年二十著詩論草隷又云筆勢洞精字體
　遒媚皆竊取子雲啓中語欲小改之遂失其
　句讀今世髙識豈無何不悟此又既與師帖
　自當著名不但稱夫族及姓也以數事攷之
　其偽不疑東坡論此帖以其勅從力館從舍
　為偽未中其病蓋自二王以來譌字甚多陳
　為陣䇿為筴皆二王輩自製不可㨿此定真
　偽也顧汝和云春秋婦人稱姓如周女曰姬
　非
　　隋朝法帖(朝字<折 t="33"/>大觀無)
此當是隋髙祖文帝書開皇元年二月文帝始
　代周稱皇帝十二月即聴民出家賦錢寫書
　造象二十年十一月又襟毁佛天尊及神象
　蓋文帝自初及晚深信佛老故其與僧慧則
　書尊崇切至如此淳化概目以為隋朝法帖
　蓋未深考耳
淳化首卷為歴代帝王書此帖應序入首卷唐
　太宗書之上
長睿云帖中敬字闕其波蓋淳化中摹此書時
　特省去避諱耳或指此目為偽帖非也
　　隋僧智果書
書斷云智果㑹稽人居永興寺工書嘗謂永師
　云和尚得右軍肉智果得右軍骨墨池瑣録
　云合處不減古人然時有僧氣
黄長睿云梁武帝評書乃命袁昻作者梁武帝
　下當有勅袁昻三字此云梁武帝評書誤矣
　按梁武自有書評自鍾繇至薄紹之凡三十
　二人其勅袁昻評者自右軍至李斯凡二十
　五人又答啟有鍾繇蕭思話薄紹之三人共
　二十八人智果此書乃兼采兩家語目為梁
　武與目為袁昻所謂楚則失矣齊亦未為得
　者也長睿豈未之深考耶
梁武帝評書凡三十二人此帖存者王僧䖍王
　子敬羊欣阮研徐淮南陶隠居吳施王羲之
　蔡邕陳曠平蕭思話李鎮東范懷約孔琳之
　李巖之薄紹之鍾㑹張伯英鍾繇凡一十九
　人袁昻評書共二十八人此帖存者王子敬
　羊欣阮研王儀同殷鈞徐淮南陶隠居曺喜
　王右軍蔡邕皇象鍾㑹崔子玉邯鄲淳師宜
　官梁鵠張伯英衛恒索靖鍾繇蕭思話薄紹
　之凡二十二人中間同者一十二人彼此俱
　無者栁産桓玄程邈三人重見者曺喜一人
　則於袁昻評所存僅十八人耳各人評語皆
　主梁武而叅錯袁昻益知長睿前鑒之誤
王僧䖍書梁武作如王謝家子弟無楊州二字
　末云皆有一種風流氣骨此但作風氣袁評
　闕王子敬書梁評有絶衆超羣無人可擬八
　字此帖無之皆悉充悦此帖皆下無悉字袁
　評作河洛間少年雖皆充悦此作河朔皆上
　無雖字羊欣書與梁評同惟以如作似袁評
　作如大家婢為夫人雖處其位此以如作似
　以為作作又無大家雖處其位六字阮研書
　品下多次字排斥作排突袁評品次下有叢
　悴二字此帖無之王儀同書梁評闕袁評同
　殷鈞書梁評闕袁作鈞此作均髙麗使人此
　無使字甚有意氣此作乃不有意氣滋韻終
　乏精味此作而姿顔自足精味徐淮南書梁
　評同但此以殊不寒乞作然不寒乞袁評作
　徒好尚風範終不免寒乞陶隠居書梁評闕
　惟狀下有雖字袁評形狀作形容峭快作駿
　快吳施書梁作施此作拖梁評作一往見此
　無見字袁評闕栁産梁袁評皆闕曹喜書梁
　評闕袁評同此惟以道人作道士王右軍書
　梁評同此惟以雄逸作雄强袁評作如王謝
　家子弟縱復不端正者爽爽有一種風氣此
　全異蔡邕書梁評同袁評末句無如力二字
　大觀止一爽字程曠平書梁評如鴻鵠髙飛
　此無髙飛二字弄翅頡頏此多布置二字又
　如輕雲忽散乍見白日此作初雲之見白日
　袁評闕蕭思話書梁評同袁評闕李鎮東書
　梁評同惟芙蓉下少之字文彩下少如字袁
　評闕桓玄書梁袁皆闕范懷約書梁評真書
　有力而草行無功此以力誤作分而草行三
　字但作草書二字袁評闕皇象書梁評闕袁
　作如歌聲繞梁琴人捨徽此作韻音繞梁孤
　飛獨舞孔琳之李巖之薄紹之書梁評皆同
　袁評孔李皆闕薄紹之全異秦獄吏程邈扶
　風曺喜梁袁皆闕鍾司徒書梁作書有十二
　意外奇妙此十二下多種字奇妙作巧妙末
　有絶倫多奇四字袁評巧妙作殊妙絶倫多
　奇作實亦多奇崔子玉書梁評闕袁評同此
　以一枝為單枝末少有絶望之意五字邯鄲
　淳書梁評闕袁評同師宜官書梁袁評同惟
　以袁鵬羽作鵬翔翩翩下多而字梁鵠書梁
　評闕袁評作如太祖忘寢觀之喪目此全異
　張伯英書梁袁皆同惟梁作漢武袁作漢武
　帝此但作武帝衛恒書梁評闕袁評作挿花
　美女此作挿花舞女袁評舞笑鏡臺此作援
　鏡笑春鏡字避宋諱少末一鉤大觀全索静
　書梁袁評同静當作靖靖静古通用鍾繇書
　梁評同此以雲鵠作雲鹤過下増耶字袁評
　作意氣密麗若飛鴻戯海舞鹤游天餘同梁
黄山谷云鍾繇書有十二意外奇妙按梁武帝
　觀鍾繇書法十二意謂平直均密鋒力輕決
　補損巧稱與山谷所稱不同又梁武評書論
　鍾㑹有十二意外奇妙袁昻評亦爾則知所
　謂十二意外奇妙者乃謂㑹非謂繇也
長睿云此書字法局促天然大少疑非智果書
　果號得右軍骨借譽浮其實亦不至爾馮斑
　鈍吟雜録云長睿疑智果書此不習南朝書
　法也按此書字法古勁行楷草章無法不具
　為得魏晉遺意信非智果不能惟行間忽縱
　筆作大字號子母體者雖名變化實落習氣
　所謂僧氣未除者正謂此爾學者不知從而
　效之便入惡道不可不戒
自宋齊以來書法大壞謬體百出惟陳僧智永
　隋僧智果墨守前規不失魏晉遺意二王後
　得書法正脉者惟此二僧耳而永師淵雅風
　格更出果上
自首至尾書分五節大觀作一節第四節獄吏
　程邈忠其名一作忠一作志當是摹誤未可
　㨿又程邈曹喜兩條梁袁皆無此當是書者
　以意増入與前後又别一體
　　何氏書
長睿云何氏書者若云何人耳或以為何姓非
　也米以二帖為歐陽率更書良是
淳化以此兩帖列於古法帖之次目為何氏書
　蓋不能定其名氏也惟米老目以為率更書
　余研玩之次恍見率更運筆益信米老精鑒
　米老辨閣帖真偽不差豪髪恨王著當年少
　此識力遂開後人多少訾毁
兩帖信率更得意書淳化所收率更諸帖此當
　為長
大觀帖恒字闕末一畫玄字闕末一點竟字闕
　末一鉤皆避宋諱荣即䇿字鍾太傅宣示帖
　再世荣名亦如此不　頓爾當是不勞頓爾
　勞草書作　此筆駛稍省耳顧作身非　當
　是他右軍佳果帖惟以他為事他字正如此
　陳作地非　當是竟永師千文孫䖍禮書譜
　竟字俱如此顧以為疑未是
第二帖故當　爾宜作取或作所亦通切忽歸
　文義當是切思歸書法則似忽字蓋縁筆駛
　中間兩筆轉處稍輕耳　月三字與王珣末
　冬帖首字同正是三字非邑非足
　　蔡琰書
後漢書列女傳蔡琰字文姬蔡邕女興平中亂
　沒於南匈奴曺操贖之帖目當稱後漢蔡琰
　書
山谷云蔡琰胡笳引自書十八章極可觀不謂
　流俗僅餘兩句米云同章帝一手僞書米鑒
　是
漢　衰當是漢祚衰或作祀非
　　古法帖
敬祖鄱陽兩帖皆王子敬書重見第十卷此乃
　目爲古法帖不謂侍書草率乃爾豈于此目
　爲古法帖後知其爲子敬書乃復改正故重
　見耶
長睿云敬祖王導子武岡侯協也與大令不同
　時恐非其書按子敬與敬祖為再從叔伯父
　敬祖以元帝時為撫軍叅軍早卒子敬卒於
　孝武太元十一年年四十三則當生於康帝
　建元二年上距元帝之世尚二十一年敬祖
　又早卒非同時人無疑長睿鑒最是然此書
　絶神駿且見唐模斷知非偽或當時有此一
　帖而子敬書之耳
敬祖帖嚴使　聞吾家欎岡帖刻此書乃唐人
　所模作嚴使君按文義當以唐模為正
長睿云孤不度徳以下二帖皆諸葛傳中與昭
　烈問荅語有一段自孫權㨿有江東以下與
　此文脉相接誤置第十卷王大令部中皆章
　草書雖字畫大小微異而筆勢若一大是全
　寫亮傳首語此文雖出亮言亦史家潤色之
　又中云亮曰亦史家所記米遂謂亮書差千
　里矣此帖當是逸少書蓋與此公豹奴帖筆
　法同
長睿以蜀志三帖爲右軍書自魏晉來古法未
　漓能爲章草者多矣右軍父子索靖蕭子雲
　皆得伯英不傳之妙此必魏晉名手所書既
　不得主名不須强為排突目為古法帖正當
　爾
長睿云大觀以剋紹為弱下另作一帖標唐張
　旭書不知何㨿
十卷大令帖孫權一段當在此二段後
孤不帖俟義史作信義顧汝和以為俟即古伸
　字未詳　術史作智術此書法作　顧作措
　亦可疑　謂顧誤作若　當是計一誤作此
亮曰帖寃肉當是亮曰章草曰字正如此劉施
　誤作白表紹當是袁紹章草有似表耳顧作
　表非不可　當是不可與章草與字正如此
　或作乆非
　　僧懷素書
懷素字藏真零陵人好草書自言得草聖三昧
　棄筆堆積埋於山下號曰筆塜性嗜酒一日
　九醉時人呼為醉僧帖目當稱唐僧懷素書
米云同章帝偽按懷素書雖狂縱然極清剛此
　書有其狂縱無其清剛與下張顛書筆法正
　合大段侍書摹搨閣帖多失肥濁不得古人
　真面目耳鑒者推許太過目為古茂皆過論
　也醉僧此帖蓋亦摹搨失真耳宜其來米老
　之疑也
　　張旭書
張旭字伯髙蘇州吳人嗜酒每大醉呼呌狂走
　乃下筆世呼張顛仕為常州尉帖目當稱唐
　常州尉張旭書
二帖大觀作一帖標目作隋僧智永書智永陳
　人非隋僧也
前帖晚　劉作後顧作復皆可通
　　古法帖(帖字<折 t="33"/>一本無)
元章云移屋足下二帖並羊欣書末有欣白二
　字
長睿云移屋意適二帖真羊中散書與唐薛邕
　家所畜筆精帖字勢同與法帖本部中三月
　六日帖殊不類彼六日帖乃偽也筆精帖真
　羊公得意書或以為逸少則過矣
梁武評中散書如婢作夫人不堪位置婢之婢
　為重臺老米書學中散故世有重臺之目帖
　末　二字米云當作欣白與上一帖皆羊
　欣書信非重臺不能鑒也
微援裏地絳帖平云援與園同按本帖下有空
　園字正作園則此援字當如顧釋欄者為是
　　步廊當是直步廊顧誤作宜本帖下有彌
　宜字正作　空園帖正作空園顧誤作恐園
　彌宜下大觀接重複七字然後以移三間屋
　九字并耳字終之於文義為順又移三間屋
　九字差小僅及前後之半當是於行間添注
　摹勒時誤以入行又不詳文義故兩行互易
　耳
第二帖既　當是既即顧作有非　暑當是忘
　暑劉顧作惡暑非慰對　當是慰對者
　卿少顧作告今少可疑下便有今字筆法正
　不如此垂了當是垂了言吾今年病垂了始
　小差也或作垂耳非大小　劉顧俱作大
　小㑹使可疑當是大小今床疾言我幸垂了
　小差而家下大小今皆床疾我惟惽忽移日
　耳　當是每每施作每日未是古帖中凡
　帶上作黒點者皆是重字不是日也玄
　　　　　　當是玄昌之問可與音介言玄
　昌書問可與音介致之也劉作玄哥哥問可
　足介亦未是　當是勿勿劉誤作忽忽既
　　當是既即與帖首同劉顧作既與可疑
　人當是宜人劉誤作直帖末　當如米作
　欣白或作須得亦可疑大抵此帖摹勒多誤
　不能遽定是否
淳化祕閣法帖考正卷第五
淳化祕閣法帖考正卷第六
　　　　　　　琅邪王　澍虛舟詳定
　　　　　　　天都秋水藕花居校刋
晉王羲之書一
　王羲之字逸少司徒導從子尚書郎正之孫
　淮南太守曠之子起家祕書郎征西將軍歴
　右軍將軍㑹稽内史年五十九卒贈金紫光
　禄大夫帖目當稱東晉右軍將軍㑹稽内史
　王羲之書
　　適得書帖
此帖米老目爲僞作黄長睿亦云然姜白石言
　自唐以前多是獨草不過兩字連屬若累數
　十字而不斷號曰連綿逰絲此雖出於古人
　不足爲奇反成大病古人作草如今人作眞
　其相連處特是引帶右軍書雖鳯翥龍翔實
　側左規右矩未有連綿不斷者至顛素始専
　用此法魏晉時未之有也此帖字相連屬如
　筆不停綴者然既乏頓挫兼帶俗韻黄長睿
　以爲筆無晉韻乃近世不工書者僞作不刋
　之論也
中字草法作　帖作　多一折不合中　顧釋
　作中治按右軍帖有中冷無賴語則此正當
　是中泠中泠甚　猶言中泠無賴也
　劉作怏怏顧作憒憒皆通都不知足下來
　言以中泠静眠不知足下到門甚無意也顧
　釋作來一非觀其筆勢亦是門不是一
此帖不論字非右軍即其詞句亦只是後來流
　俗語長睿駁之良是
　　知欲東帖
知欲東帖與上適得書同是一手僞作後靣差
　涼奉對汝不等帖皆同雖筆較清㧞要之皆
　僞作也
謝　顧釋作謝欲按筆法下半多一折定非欲
　字劉何釋作吳或近之　何當是云何或誤
　作之何
　　差涼帖
與上二帖一手僞作
　　奉對帖
此帖九字中有兩　字劉顧釋上作比下作以
　按兩　字筆法同皆當是比山谷鑒是
比草法當作　然右軍皆書作以與以字同故
　劉顧遂分爲二
又以字篆作　與已字同故右軍多用以爲已
　蘭亭序以爲陳迹是也此等處右軍帖最多
　本卷昬取以畢心以馳於彼皆用以爲已
　　汝不帖
此亦僞作米於前奉對下注已上四帖僞豈以
　此一帖爲眞耶粃糠眯目雖老米亦復不免
　何也
前　當是前云舊釋皆作與
　　奄至帖
長睿云自適得書至馳悚耳中間諸帖除穆松
　中秋二帖差似逸少書餘並近世不工書者
　僞作按適得書等帖長睿以爲僞作信是此
　奄至帖筆力淸挺風神照映爲似右軍書但
　比之右軍清駛有餘淳古不足耳長睿目爲
　近世不工書僞作恐是過論
　　日月如馳帖
此與上奄至帖長睿以爲差似右軍是也米於
　此帖下注以上三帖眞則竟以汝不可言帖
　亦目爲眞過矣
穆　張彦逺二王帖録作松當是王謝子弟小
　字右軍帖中往往有之省　酸感　顧釋作
　疏於文義安而書則是諸或由疾書筆誤
右軍草書鳯翥鸞翔實則左規右矩故爲古今
　絶品十七帖是其烜赫有名之書曽有一字
　怒張否以此稱量右軍凡筆勢怒張者皆非
　也王侍書模右軍帖乃以此等怒張之書爲
　右軍首選豈以此爲右軍絶竒書耶其無識
　一至於此
　　靈柩垂至帖
此帖筆頗淸挺與上奄至日月兩帖略同然時
　見怒張態當是僞書中之淸謹者面狀雖移
　神氣自一不可爲其瞞過也
考異云日月如馳靈柩垂至淳化帖張彦逺帖
　録所載皆爲兩帖大觀合爲一帖竊謂更當
　合下慈顔幽翳垂三十年慈顔以母故越行
　耳與後伏想嫂安和正同
　　慈顔幽翳帖
此比上靈柩帖筆法正同首行猶謹嚴後則怒
　張之至脚手盡露矣其僞不疑
自奄至此禍至此皆一手書非直一手并是一
　時初猶専謹漸以怒張至慈顔幽翳則益縱
　絶矣然自是當時好手所書故米老猶以奄
　至日月二帖爲眞與上適得書等帖佳惡故
　不類吾向稱此四帖爲李北海所臨大是有
　合
　　省别旦夕兩帖
此二帖在十七帖中右軍烜赫有名之書也長
　睿皆列在僞中未曉米扵旦夕帖下注以上
　三帖眞則并以慈顔幽翳爲眞矣亦誤
省别帖以唐摸十七帖對挍　字　字　字
　字摹搨皆有失筆其餘字形雖同神觀迥絶
　故知閣帖去眞益逺
州將桓公桓宣武溫也穆帝時温督荆梁四州
　諸軍事安西將軍辟謝奕爲安西司馬故云
　無奕外任也無奕謝奕字仁祖謝尚字桓溫
　有事中原使尚率衆向夀春進號安西將軍
　故云仁祖日往也
旦夕帖使　諸本皆全泉本少一折竟似欲字
　合字誤也
　　㛐安和帖
此亦僞帖米老鑒是
此與前日月如馳帖同是一事此言㛐病前言
　㛐背棄也此當在日月如馳前
松上下松即穆松古人于字或单稱或兩稱惟
　意所適右軍於郗曇或稱重熙或稱熙正同
　此於謝萬或稱萬或稱阿萬則更稱名且於
　名上加一阿字尤見親厚無閒之意自　猶
　小差　施作慰按筆法當是至然文義當作
　慰言㛐疾至篤得小差爲慰也蓋縁行筆太
　速故有似至耳得涼漸　顧作利施作和當
　以和爲正言得涼乃漸和耳蓋亦行筆速故
　　諸從帖
脩載王耆之世將第三子歴荆州刺史帖云脩
　載在逺音問不數當是其在荆州時也司州
　王胡之字脩齡朝廷欲綏緝河洛以胡之爲
　西中郎將司州刺史假節以疾固辭未行而
　卒故云司州疾篤不果西公私可恨也
此帖唐摹本失州疾篤一行十一字
　　此諸賢帖
逺　異多小患　當是頃言逺此刻與諸賢異
　多小患也劉顧作須未是逺人名右軍有得
　逺嘉興書等帖但未詳何人耳疾篤不得數
　爲歎篤爲歎三字俱有失筆當由模搨有誤
　爲一作可
米以此上兩帖爲眞黄伯思俱目爲差近逸少
　論太過
　　宰相安和帖
元章云僞
長睿云或云此帖乃郗愔書宰相者簡文帝作
　相王時也殷生者殷浩也然此或是書愔語
　耳而結字實近世人僞作愔書自與逸少早
　年抗衡此帖了無晉韻其非審矣
　　噉豆鼠帖
此與上宰相安和同皆是僞作
豆或作宣非
　　旃罽胡桃帖
此載十七帖藥是二字原帖傍注故差小淳化
　模入行中者失之
知足下　當是得言戎鹽爲服食要藥知足下
　已得之也帖正作得泉本摹作謂誤也
方囬郗愔字史稱其栖心絶榖與姐夫王羲之
　髙士許恂並有邁世之風帖云頃服食方回
　近之吾此志知我者希是也
　　秋中帖
米以此上三帖爲眞則亦以前噉豆鼠帖爲眞
　矣蓋誤
胛廣韻古狎切背上兩膊閒也後漢張宗傳中
　矛貫胛劉作脾風誤
　蓋是重熙將假節下邳時語
顧云帖中二政字當作正逸少祖名正故王氏
　作書正月或作初月或作一月及他正字皆
　以政代之也按顧説最是近人不解此義多
　以求正爲政或以孔語解之曰政者正也不
　妨通用又以郢人善用斤移爲郢政斧政愈
　逺愈譌可爲一笑也
　　疾不退帖
此亦僞作與上又不能帖同出一手
顧云此帖語重十卷但十卷以損亦二字合作
　太守獻之歴官中書令贈侍中光禄大夫晉
　書所載惟此五人而不及肅之渙之按世說
　新語注載王氏譜云肅之爲羲之第四子操
　之爲羲之第六子中興書云徽之爲羲之第
　五子惟渙之僅見於蘭亭志爲羲之之子而
　不詳其行次然叅考以紀當在第三竊爲之
　列其序曰玄之凝之渙之肅之徽之操之獻
　之若夏儀王謝世家以肅之爲操之弟則未
　知所據矣一女嫁爲南陽劉暢妻生子瑾歴
　官尚書太常卿大令乞假表云臣姊劉氏在
　餘杭當暫過省者是也
　　省足下帖
此當是與益州刺史周撫書晉穆帝永和三年
　桓温攻成都李勢降以撫爲益州刺史鎭蜀
　右軍十七帖中多言蜀事皆是與撫書此亦
　在十七帖中故知同爲與撫無疑也
當告卿求　張作近顧作進施作迎當以施爲
　正言可得果當告卿迎我爲少人足故也十
　七帖　字比淳化多一折淳化乃傳模誤耳
　㳊即岷字
　　譙周帖
十七帖以嚴君平下分作兩帖淳化合之又唐
　人摹本譙周帖中今字下有爲所在其人有
　以副此志十字閣本失
　　夫人平康帖
元章云以上二帖僞長睿云夫人及蔡家二帖
　亦後人依放按此二帖與第十卷大令鄱陽
　極熱等帖行楷雖不同筆法自一右軍自㑹
　稽還後多不自書往往出代書人手此二帖
　正當爾然風力遒厚雅有正骨與一切僞書
　委瘵帖情以灼怛與此正同灼怛當是晉時
　語作悒怛近是胡怛則大非矣以漸消　當
　是以漸消乏言得散力疾患當以漸消乏也
　作息非
散勢以下七行當是一帖上問人疾末乃自道
　文既一貫書法并一舊以末三行另分一帖
　誤劉分復以悒怛二行更爲一帖尤誤
　　昨得熙帖
此卷重熙凡有三帖前熙存亡正爾復何於求
　之後適重熙如此皆道重熙事按史郗曇以
　四十二嵗卒後帖正重熙假節鎭下邳時語
　此帖乃始知其患氣前帖則其垂死時書也
　蓋三帖正倒置
　　知足下連不快帖
此亦當是與重熙書同上帖蓋一時事米老以
　爲智永書臆決無㨿
　　小佳帖
此與前衰老等帖筆法正同特稍縱耳然有正
　骨與宰相安和等帖不類亦當出右軍代書
　人手
　以奉告爲眞乃獨目奉告爲僞吾所未喻又
　此三帖前奉告鯉魚兩帖筆韻充裕與前夫
　人平康等帖同月半哀忤帖雖筆勢稍縱而
　神韻自一皆當出右軍代書人手
哀忤當是哀忤舊作哀悼未是懸耿
　　當是懸耿至勿勿白不具劉作至具願不
　既誤再拜諸本皆作再　惟泉本多一折作
　再
　　遣鄉里人往帖
一行當别爲一帖大觀得之淳化適行盡耳劉
　申後命寵以蕃錫此當是後人集逸少書寫
　此序而亡其首尾故語不綴屬耳先輩以爲
　張説送賈至文非也米以是月下爲僞殊不
　知自行成下已僞蓋未嘗考賈曽文也
以從按賈曽文當是比從劉顧俱作以從非
　當是殷慶歷帖闕波故山谷誤作列載隂唐
　文粹作戒隂時文粹作賦
此帖筆力緩弱且通體氣脉不貫定是集書長
　睿以爲集右軍書是也山谷以爲永興少時
　書恐是臆説
　　近得書兩帖
兩帖俱當出代書人手不　ဃ當如施作不一
　一劉顧釋作不具未是
　　濶別帖
山谷云濶别以下九行當是永禪師得意書
長睿云濶别帖字既甚惡而筆語乃爾非逸少
　書無疑
按此帖詞致　妍當是宋齊後人語不類晉人
　吐屬長睿鑒是山谷以爲永禪師得意書亦
　是臆說
　　旦極寒帖
旦極寒帖絶似官奴蘭亭後面追尋傷悼雖稍
　縱要皆是右軍極筆
　　虞休帖
此亦僞帖與前日月如馳等帖同出一手米黄
　不著失之　劉作連近是顧作患非
　　建安靈柩帖
何屺瞻云按絳帖平此帖墨蹟在王順伯家傳
　寶有緒右軍帖傳至今者祕閣尚有二十餘
　軸多唐人鉤臨聞此妙迹恨未得見嘗見墨
　本頗勝官帖也
永惟下寶晉帖有崩字此當由模搨脱失無由
　言苦　字張作告或作昔作彂皆非劉顧釋
　作苦最是聖教序無苦集滅道苦字從此模
　去也　當如劉作報張作批誤
　　一日一起帖
元章以此帖爲張旭書長睿云米論多以草字
　差大者爲非二王書一㮣求之理恐未竟僕
　謂此及下侍中敬豫二帖皆當出代書人手
　與前夫人平康等帖正同
　陳作像施作豫施釋正顧汝和云書法豫傍
　予字作　二卷王珉第四帖卿可豫此卷濶
　別帖想淸豫及此敬豫帖七卷長素帖得敬
　豫俱如此法當以不疑
　　淸和帖
右軍草書無不中規合矩此帖字多荒率格亦
　不遒當是僞書米老目爲眞殆過
適　劉作吾施作知俱可疑當由摹有失筆想
　二　舊作􁂞或作康顧作庾顧或是速　劉
　顧作王或作至至或是下無所　同大段此
　帖摹榻多誤
　　追尋傷悼帖
元章云此子敬代父書長睿云非也字勢圓緊
　既非獻之體而中云吾老矣餘願未盡惟在
　子輩耳大令壽四十三無子與此不合按右
　軍七子玄之早卒意當是玄之卒時語
一旦　之當作哭或作失非快雪堂作尖竟似
　尖字尤非但有　塞當是酸塞或作毁按首
　筆作畫以酸爲正
　　子嵩帖
　賞帖模搨精良出淳化上按此帖眞跡今在
　華亭王儼齋大司農家嘗從借觀與眞賞帖
　所刻不殊毛髪信眞賞爲有明第一佳刻也
按張彦逺右軍書記帖末尚有弟豫須遇之大
　事得其書無巳巳二謝云秋末必來計日遲
　望萬嬴不知必俱不知弟往別停幾日決其
　共爲樂也尋分旦與江姚女和別殊當不可
　言也凡五十九字眞跡無之然彦逺所録宜
　不應有誤想由後半失脱耳
謝書　當作一一顧作具非已還未顧以閣
　本未字不出頭當是樂按眞跡未字正出頭
　乃閣本誤耳至到之懐劉誤作則　所也張
　彦逺右軍書記作吾所盡也或作無未是
　　想大小皆佳帖
此帖摹搨多失誤知　劉顧俱作知賔可疑
　書法當是扶扶或是人名故云有時嘔食也
　劉顧俱作然亦可疑　若作不已則點
　連上字　當作主若以㸃連下字作至則
　　或當是不一又不字右點多一曲俱由摹
　搨有失　舊作倉猝亦可疑　或合二字
　作覆非　服首多一折當是一服散舊釋
　俱失之􁃋厘顧云藥名即苔也又可作紙南
　人呼爲側理如君告如字亦有失筆
　　太常帖
　軍當如顧作領軍劉作鎭軍誤司州　爲平
　復以當是比劉顧作以非大奴以還吳以當
　是已右軍書多書以爲已吾於前奉對帖已
　詳之或作比誤
　　司州帖
公私之望一本之下失一波泉本全得　等書
　　當是犬古人書多以右肩上㸃連畫并書
　如求作求之類不可一二數今楷書猶獨等
　字犬傍作犭可見舊釋誤作大
帖末太宰中郎四字與本帖字形小異當是署
　所與書人欵右軍帖多有如山隂張侯謝二
　侯之類古人凡與人書多不書所與書人欵
　其有欵者蓋偶爾今人處處有之又古人凡
　與人書多以已名置所與書人之前言某人
　致書於某人也今人多倒置
　　得里人書帖
前子嵩帖長睿以爲非逸少書此帖筆法正同
　乃米老目以爲眞而長睿不加駁正何也
不果　當作復顧作役亦通然文義當是復也
　或作後非言想弟必見過得蹔時寫懷若不
　果復來則斯欲難兾臨書但有歎息耳
　欲當是斯欲顧作期欲非　成此書當是比
　成此書書既完以此一字似以故重加點别
　之顧作似非
　　節日帖
灾雨劉誤作兩
　　僕可帖
長睿云廿日羲之下二帖結體雖疎詞筆皆有
　王氏風氣殆是唐人縱筆臨倣非模搨也
　可耳當是僕米作餘一作深皆非
　　定聴帖
自疾患至此五帖皆僞元章但云已上三帖則
　始終以想弟一帖爲眞矣失之
　　重熙書帖
此當是重熙假節鎭下邳後書先是北中郎將
　荀羨有疾朝廷以曇爲羨軍司加散騎常侍
　頃之羨徴還除曇北中郎將都督徐兖靑楊
　等諸軍事帖云荀侯疾患想轉佳荀侯即荀
　羨也羨以疾徴還朝廷即以曇代羨右軍意
　不欲之故云得勉此一役當可言也　當是
　得劉顧作自非勉即免字大令阮新婦免身
　得雄亦作勉末云淺見實不見今時兵任可
　處理十二字句言我淺見實不見今時兵任
　有可處之理蓋曇爲右軍妻弟愛之甚故憂
　之深後果以與賊將傳末波戰不利降建威
　將軍㝷卒右軍蓋憂其必敗故云如此甚可
　憂也　時文義當是今時筆偶失耳顧云當
　作令誤
何屺瞻云王本荀下有足下故爾堪行想不成
　病耳吾至無頼行刻二行十七字按此於上
　下文義不屬當是别帖語誤入此耳
　　二謝帖
同　當是同之下一點特重正是之也顧作同
　同非知　當是知爽孫過庭書譜終爽絶倫
　之妙亦作　顧釋作春恐未是方囬郗愔字
　知爽亦必是人名今不可考矣
元章云已上二帖眞
淳化祕閣法帖考正卷第六
淳化祕閣法帖考正卷第七
　　　　　　　琅邪王　澍虛舟詳定
　　　　　　　天都秋水藕花居校刋
晉王羲之書二
　淳化收右軍帖凡三卷獨此卷僞書頗少然
　亦已叅半矣如初月以下四帖荀侯佳近修
　小園子等帖矇瞽亦知其偽至以智永一帖
　濫厠其間則又謬妄之甚者矣其他諸帖句
　摹失誤處十帖有九通法帖十卷句模多失
　而此尤甚又十七帖一卷明如日月灼然在
　人耳目之前尚且首尾衡決字畫淆譌如此
　他更何說不知侍書當年何縁草率乃爾
　　秋月帖
秋月帖羸疾下當是問字黄山谷以爲而字失
　一筆文義是矣帖殊不爾觸暑逺涉觸字甚
　明山谷誤作冒而以爲多一筆皆失之不
　當是不一一劉顧作不具亦非
　　桓公當陽帖
桓公者桓温也晉穆帝永和十二年春以桓温
　爲征討大都督督諸軍討姚襄帖所云桓公
　當陽者是也温以是年秋八月破姚襄於伊
　水遂入洛方其被命半年尚未入洛而意其
　必能克敵故云乆當至洛也蔡公者蔡謨也
　謨數議防虜甚有算略爲國倚重以永和十
　二年卒故云蔡公遂委䔍也顧以蔡公爲謝
　琰按琰以破苻堅功封望蔡公在孝武帝太
　元八年逺出桓公至洛後又琰封望蔡公非
　封蔡公決知非琰也仁祖謝尚也桓温北平
　洛陽請尚都督司州諸軍事將鎮洛陽以疾
　不行故云疾更委篤也右軍有桓公至洛及
　桓公摧冦罔不如志兩帖此云乆當至洛則
　尚未至洛當在兩帖之前也
蔡公公字上多一畫當由作書時筆偶誤或模
　搨有失大觀改正慮字此模正大觀誤
　　謝光禄帖
大觀以此合上爲一帖按此帖語勢實援上來
　即非一帖亦當是一時語今年彫落可哀歎
　即當今人物眇然而艱疾若此令人短氣之
　意
二朝奄忽顧以上一畫重上念字下一畫作一
　朝鑿甚二朝奄忽者言昨夜仁祖委篤今復
　光禄垂命所謂亦垂命也謝光禄未詳
　　徂暑帖
不　當是不一一劉顧作不具非
　　月半帖
寛割晴三字摹搨有誤　當是晴或作情非省
　　當是省苦施作告非帖中　顧多釋作
　具此帖遣不具正作具則知凡書　者之
　當爲一一不疑也
　　長素帖
一行十字當别爲一帖適行盡劉顧遂合下得
　敬豫爲一帖非小大或作小大誤大佳二字
　亦模失當是不甚佳也
　　敬豫帖
故進退　字中失一轉模搨誤也
　　知念帖
以居職　字中失一筆　當是益或誤作蓋
右軍書字字左規右矩然中自有龍跳虎卧之
　勢此帖専謹有餘飛騰不足恐亦出代書人
　手與前卷宰相安和等帖所謂楚則失矣齊
　亦未爲得者也米黄二公但能鑒彼之非真
　而不能知此之爲僞猶是一方之見
　　長風帖
壯温　字左傍似言當是筆誤
此帖有褚公摹本刻吾家鬱岡帖中比之官閣
　本相去懸絶官閣本模搨多失眞即此可見
　　謝生帖
此帖重見第八卷筆法一同惟在山之下八卷
　多一下字可歎之下八卷多不審比出二十
　字
　　初月帖
米云此下四帖皆僞山谷云四帖語不類晉人
　或是集書時貴人戯作行布其閒以待後之
　别者耳長睿云恐是著書觀其所補永禪師
　十字格韻與此正同
義之　施作呈耳一作皇皇皆非劉顧作
　皇恐亦未盡當是皇恐皇恐
　　時事帖
黄山谷云足下時事少可數來主人相尋以下
　十一行語鄙字畫亦不韻非右軍簡札灼然
　不知那得濫厠阿堵中
主人劉誤作至人下官吏不東西大觀作更不
　東西于文義爲安此模誤言　當是言叙鈎
　模小失耳一作欲非
　　前從落帖
明　定是明府無疑末頓首字摹誤
以上四帖米黄諸公多鑒定爲僞然與第六卷
　諸偽作不同前太縱横此則柔弱専謹故當
　别出一手耳
　　寒切帖
寒忉劉作寒切爲是筆帶上來又鉤摹小失故
　有似忉耳顧作寒忉非懸情懸字鉤摹亦誤
　不　當是不一一劉顧作具非
　　勞弊帖
十月七日帖米以爲集成長睿云昨見君帖亦
　然蓋二帖字意皆不相屬而十月帖頗取十
　七帖中語厠其閒可知其僞
按長睿云足下尚停數日得告承長平未佳足
　下小大佳也知比得丹楊書熱日更甚期已
　至旦反想至七帖皆後人依倣僕謂此後唯
　　皇象帖
王弇州云勿三楊用修謂勿勿非勿三也係右
　軍誤然此三字甚明恐是三思之三因促還
　皇象草章故促之勿三也
　　逺婦疾帖
逺必王謝子弟名前卷有逺頃異多小患帖後
　有得逺嘉興書帖故是一人但未可深考耳
　想　當是想一一劉顧作具非
　　阮生帖
此是僞書與宰相安和等帖同出一手筆力縱
　逸少右軍安和之度
安字鉤摹失筆
　　得逺嘉興書帖
此帖専謹中時露縱横與後荀侯佳帖同是一
　手僞作而米黄諸公皆未之省蓋偶失之
　　足下尚停數日帖
帖首云字大觀原有上一㸃顧誤以爲失半百
　餘　一作生誤劉作里亦非顧云當是武字
　言相去不過五十餘步耳　二字鉤摹有
　失　大觀改正作甚山谷作小船或作甚恒
　一作所恨皆未可定闕疑爲得不　憂卿當
　是不大劉顧作不甚非
　　足下疾苦帖
此下三行當别是一帖舊釋以行盡誤與上合
　　長平帖
此帖筆力短弱骨韻猥瑣與前知念許君帖同
　出一手僞作
帖中字勾模多失平患念白再凡五字皆有失
　筆患　當是患苦劉顧作患者非
　　小大佳帖
敬和王導第三子洽也謝公嘗與右軍書敬和
　栖託好佳重熙詳見六卷謝二侯三字與本
　帖筆法不類當别爲一行蓋此書與謝二侯
　故列款紙尾如快雪帖山隂張侯之類張彦
　逺以此三字别爲一帖非也古帖凡稱人款
　書法多與本帖不類米元章徃徃有之後擇
　藥帖同此
　　省飛白帖
此帖筆弱語凡亦是僞帖
省字闕目大觀泉本目全泉本首行字多闕
　　得丹楊書帖
丹楊顧云縣名以其地多赤栁故曰丹楊友事
　復行當作反事言辦事始還反便復行也顧
　云當作友非遲面　當是一一劉顧作面
　具非
　　大常帖
大常謝無奕子靖也或以爲謝幼輿按鯤以卒
　官後追贈太常不得云患胛僕射謝仁祖也
　永和中拜尚書僕射
懸　當是懸竦劉作懸踈非　當是應有以行
　盡故兩字連屬耳或作膺非
　　向亦得万書帖
僃　當是僃悉大觀是也淳化傳模失筆
此與下賢室委頓帖當是一時書詞語多同筆
　法亦相似万謝万也叔虎未詳
　　熱日更甚帖
早　乗凉行劉作且是顧作旦非
　　賢室委頓帖
此與前每念長風帖有褚公模本在吾邑虞大
　理玉雪家吾宗損菴先生以模入欝岡帖中
　狀貌與此同而精神筆法逈絶以官帖視唐
　摹無怪張伯雨有土苴之誚
何以　當是便筆偶出耳大令外甥知問
　帖郗新婦更篤更字亦如此劉顧作使非乃
　得　當是發或作友非安石謝太傅安字也
　　劉顧俱作潘屺瞻云當是徃字存疑爲可
　　語張令正是以一作比非
　　多日不知問帖
　　劉作昨問最是顧作比問非一作比門尤
　誤此二字鉤摹有失
　　期已至帖
一行十字當自爲一帖適行盡耳劉顧連下爲
　一帖誤
　　當力東帖
東　道當是治道劉顧作論非或作詣尤非帖
　本作無縁劉誤作吾縁省　當是省苦施作
　告非米以當力以下爲僞則亦明以期已至
　十字别爲一帖矣
　　舍子帖
信字泉本失上一㸃　劉誤作欲顧作舍爲是
舍子帖顧云帖末許下猶空半字與下四𥿄飛
　白應爲二帖大觀合爲一誤耳
　　飛白帖
禇河南摹本墨跡合上賢室委頓六行爲一帖
　不惟筆法相同并今送致此四𥿄文義亦貫
　官帖誤分爲二
　　月末帖
遲見君君字鉤模有失
　　郷里人擇藥帖
擇字鉤模有失發　與十七帖似夢中語　字
　正同劉施俱作簡誤十七帖致爲蕑隔也
　字草下少一折知此之非蕑也莫　劉顧作
　莫與可疑當是公字或作有作即作可尤非
　　昨見君歡帖
此與上知念許君飛白等帖同是一手僞作
　劉施正作昨顧作所非　一作後一作復皆
　通　周定是徳周顧作值周非俱　當是俱
　治與前當力帖東治道筆法正同山谷作臨
　顧作詣一作謁皆非言與宏逺俱治故疾患
　得小差也　懷當是冩懷末筆模搨失一折
　耳
　　承足下還來帖
元章以此帖爲子敬書東坡云足下還來一帖
　其後云釋智永白而云逸少書余觀其語云
　謹此代申唐末以後乃有此等語而書至不
　工乃流俗僞造永禅師書耳山谷云倘因行
　李願存故舊鄙語非右軍意書札亦相去逺
　甚是智永書之不臧者劉次莊云此帖蓋太
　宗取其書類右軍遂叅次其閒所以貴之耳
　太宗於草聖最爲深妙何乃特不曉此釋智
　永字耶邢子愿云行李帖智果書果字省筆
　乃押字劉次莊誤作智永僕謂此帖語既凡
　鄙字尤惡劣不但非右軍書亦斷非智永文
　皇書學最深豈不識字至此乃以智永叅次
　右軍閒耶要是王侍書草率苟於書成故不
　復省視耳智永智果亦不足深辨也
已字鈎摹有失　劉作别顧作早俱可通或作
　子於文義未合末知　劉顧俱作智永邢子
　愿作智果俱未可定存疑爲得
　　雪候帖
　一示問顧作具示問非
　　晚復毒熱帖
長睿謂深以自慰晚復毒熱二帖爲唐文皇所
　臨所鑒良是卞永譽少司冦家藏有文皇臨
　毒熱帖眞蹟字形雖不甚同而筆法意態無
　不沕合並以佳下闕九字後尚有中冷一帖
　及文皇示虞世南敕并世南報奏意長睿當
　時曾見此書故斷然目此二帖爲文皇臨也
　然愚意旦反想至帖亦文皇臨觀其筆法深
　謹與自慰毒熱兩帖絶相類無右軍龍翔鳯
　翥之勢亦當斷以不疑耳
何屺曕云王本作日午毒熱想足下所苦並以
　夷兾􁧈　散帖本作言散顧作意散誤
　　足下家帖
此帖元章長睿皆目爲僞蓋㨿末耳字縱絶右
　軍從無此法故斷以不疑耳僕謂此帖筆法
　淵潤與前旦極寒追尋傷悼等帖同惟末耳
　字筆法全異文義亦復不屬當由集書時有
　人於𥿄尾縱筆作此一字王侍書不之省故
　誤模入耳
羲之上大觀有王字
　　小園子帖
元章以此帖爲子敬書長睿云處動靜以下方
　是子敬筆前兩行乃唐人書字勢帖語與後
　逈殊愚按此一十五行當是三帖前三行字
　勢與後逈殊文義至行往希見與下不屬當
　是一帖中五行至餘可耳文義已盡下得華
　直䟽又當爲一帖前兩帖皆適當行盡又筆
　法略相似故不復省覽誤以爲一耳要知此
　三帖不特非右軍亦斷非子敬踈漫狂縱全
此下七帖皆取十七帖模入而龍保帖遲見下
　失九字多一之字離不可帖前失一行八字
　誤出第五帖愛爲上之下愛爲上帖前失兩
　行二十一字十七帖爲右軍烜　有名之書
　而首尾譌闕叅錯至此其他諸帖非人所經
　見者舛誤更可知矣
龍保帖下忽無端增入之字與前羲之白下增
　耳字正同亦可證僕謂耳字爲後人增入精
　鑒不疑也
　　清晏嵗豐帖
安世鳳云此帖致佳乃釋之者最可笑或作有
　異産已可捧腹至云所使有豐一鄊是何言
　語况并出亦改爲使愈不可觧細繹之乃所
　出有無一乏也始渙然明了蓋所出者地所
　産也所有者非地所産而聚於此者皆無一
　乏也文義草法無一牽强右軍帖如此處多
　有
嵗　劉顧正作歳豐施作無非所　唐模眞跡
　作出淳化誤作使
　　朱處仁帖
按十七帖一卷皆右軍眞跡所謂鳳翥鸞翔左
　規右矩之妙具於此見之不知王侍書當年
　何所見遂生去取其閒且不過此數帖已半
　脱誤乖舛即其存者又復句模失眞比之唐
　模相去千里不謂草率乃一至此可惜可怪
淳化祕閣法帖考正卷第七
淳化祕閣法帖考正卷第八
　　　　　　　琅邪王　澍虛舟詳定
　　　　　　　天都秋水藕花居校刋
晉王羲之書三
　此卷僞書最少僅四五帖耳鉤模失誤處亦
　比他卷爲少
　　小大悉帖
長睿云此帖殊惡末云因縁不多亦近時語按
　此帖筆法浮滑既乏右軍勁骨而當時鉤模
　又極草率疑誤不成字處極多如未　字
　施作惟顧作惶　海　字黄作臨顧作諮死
　　　字黄作書顧作罪皆不可辨又　來當
　是比來顧作以來　當是賔禽王略帖賊
　重命想必禽之　字亦如此顧作賔命　問
　當是承問或作年問故　耳當是故尔耳或
　作不耳皆未可㨿以爲定
卞公陳云卞壼也
　　清和帖
此與七卷桓公當陽帖皆是未入洛前語云殷
　生數問北事勢復云何時桓公雖奉命北征
　尚未聞伊水之㨗故數問北事云何也安西
　庾翼也或云謝奕按奕以從兄尚卒後乃遷
　安西將軍當桓宣武入洛時方表尚都督司
　州諸軍事決知非奕考晉書成帝咸康六年
　春庾亮卒以翼都督江荆司雍梁益六州軍
　事授安西將軍代亮鎮武昌康帝建元二年
　秋翼經略中原移鎮襄陽此云安西已至決
　當是翼也晉自度江後中原淪沒右軍深痛
　惜之故於庾稚㳟經略中原桓宣武北征入
　洛切切經心屢書及之忠愛之意蓋可見矣
　以顧作似非若耶觀　當是觀望模搨有失
　耳大觀改正良是乃　當是苦言病後往若
　耶觀望乃苦輿上隠痛耳一作者非一日一
　　當是一日一昔言一日一夜勞復不極也
　劉顧作一日一發非　字末筆疾引下當是
　不一一而鉤模時失之耳
　　郷里人帖
郷里人二行十五字與下文義不屬又第二行
　稍短當别爲一帖　或作不非
　　轉佳帖
　可㨿以爲定兩存之
　　發瘧帖
不　當是不具筆駛偶異故似有字耳
　當是羲之白古帖凡帖末一㸃皆是白字此
　承之字疾筆牽帶故不可卒辨耳
　　腫不差帖
面近王本作面白淳化作近爲是
　　足下各如常帖
長睿云此帖亦唐人作比初月帖差勝愚謂此
　帖韻遒筆古正當是右軍書長睿毎以文從
　字順者疑非右軍十七帖何嘗不文從字順
　以此見疑過矣弇州云淡悶干嘔咸古字須
　右軍乃觧然然
長睿云淡古淡液之淡干古干濕之干令人以
　淡作痰干作乾非也
按喬仲山云干嘔帖字畫圎勁雄雅而紙亦古
　知是唐初人所臨於書行空間直界成路蓋
　爲乆而卷舒恐致背絹絲文磨損字面故置
　之書筒而秘之文三橋云喬說非是古人寶
　愛名帖常以自隨王世將得索靖二十四日
　帖置之衣帶中至宣和閒摺㾗猶在即此類
　也筆法髙古逈非後人所及上有南唐内合
　同并集賢院印又鵞溪黄素革首前後皆用
　宣政内府圖書印之嘉靖閒王元美得於慧
　山談氏印識題䟦具存此帖傳流有緒如此
　其非僞作無可疑矣
力不　當是力不一一劉顧作力不具非
　　賢内妹帖
　字舊釋作賢則少第一筆當是知然本帖有
　知字作　或由書法各異
　　狼毒帖
三兩劉顧作三兩於文義爲得然右軍帖凡兩
　字皆作　此作　則是雨也逺近清和帖又
　頃水雨　字正作
　　夜來腹痛帖
修齡王胡之也亦稱司州北中郎荀羡以疾徴
　還朝廷以郗曇爲荀羡軍司代羡都督徐兖
　等州軍事此云重熙旦便西與别蓋將代羡
　時語也
　　安西帖
此帖重見本卷後筆法既不相同文亦詳略各
　異一帖而前後異同若此何所可㨿乎
　　濶轉乆帖
長睿以卒未近縁如何非晉士語疑此帖爲僞
　按此帖飛動中具肅括意定非右軍不能長
　睿鑒未是
知足下常　之當是同之劉顧作得誤
　　冬中感懷帖
　　明是不一一劉顧作具非帖末之字帶下
　一㸃乃是白字一本無白字失之
　　邛竹杖帖
顧汝和云周益州名撫字道和咸和中監巴東
　諸軍事益州刾史永和初桓温征蜀以撫督
　漢中巴西四郡軍事鎮彭模以功進爵建城
　縣公在州三十餘年卒
山谷云右軍與益州書凡廿許帖即今之十七
　帖也銓次者誤置兩卷中耳
　　不得執手帖
不得上綘帖有羲之頓首字悵然下亦有羲之
　白字
劉次莊分足下以下十二字别作一帖誤
　　阮郎帖
長睿云阮公故尔一帖非逸少書
阮郎未詳何人或云即陳留阮裕裕有重名爲
　王敦主簿敦目右軍爲不减阮主簿豈即其
　人邪阿萬當是謝萬太傅安弟也桓温經略
　中原以萬爲豫州刺史監司冀豫并四州軍
　事假節右軍以其矜豪傲物故箋與桓温有
　違才易務之語此帖云阿萬守篤大灸不得
　力蓋是其受任北征時忽有疾也萬石此出
　右軍深不欲之故詞語遲囘反復如此末云
　自必出惟須小差則所謂成事不說者耳鐡
　石亦未詳或云殷鐡石則是梁人決知非也
阮　字末多一折當是阮郎劉顧作阮公未是
　或作既月尤非　万當是阿万右軍有阿万
　來一昔不得眠帖當是一人顧作何万非也
　大灸不得力黄作大惡顧作將力皆非𣸪助
　且三字鉤模皆有失大觀摹正
絳本誤以此帖合下上虞蒸濕二帖爲一帖
　　蒸濕帖
元章云此子敬代父書長睿云非也結字殊不
　同詞亦異晉體愚謂詞故無異但結字不類
　右軍耳
病字末筆鉤模少一折羲字模誤刻下行短當
　失一面字
　　不得西問帖
此六字亦是桓温未入洛前語
　　􁀫令宅圗帖
顧汝和云劉釋作近令送此宅圗近字與下文
　詞意似舛而與水丘之丘字筆法正同當作
　　飛白帖
劉次莊以丘令宅圗至此四帖合爲一帖非
　　昨遣書帖
喜慰　時行當是喜慰之亦時行劉顧連之
　亦二字作足下按下字草法當作　此作
　則是亦字劉顧釋誤大觀　上失一㸃故施
　作重慰亦誤　日文義當是今日非縁模誤
　即書時偶多一折耳作令非　劣　按書
　法當是公與卿小異劉顧作卿亦非帖末之
　下有白字一本無白字非
　　採菊帖
何　永日當是何以言當採菊消此永日也劉
　作似顧作比皆非採　當是採菊山谷作採
　藥謂失一筆亦非
　　增慨帖
增慨下筆法與前五行不同當别是一帖
想　能果劉施釋作必固非顧作君亦未是疑
　當作示右軍行穰帖還示正如此　劉施作
　遲正是顧云書法當作返非　散按書法當
　是節散劉顧作善散亦可通
　　由爲帖
按此七字筆法逈與上不同亦當別爲一帖官
　帖正越行汝和謂由爲二字連下因上行示
　下不能容故耳誤也
不　當是不一一劉顧作不具非
　　月半帖
米云此子敬代父書長睿云帖雖晉人語字不
　合作蓋後人冩二王尺牘中語耳按汝帖有
　右軍念足下罔極之至不可居處一帖詞語
　筆法與此正同大小異耳要之皆是僞帖
　　獨㘴帖
果　按書法當是者舊俱釋作去亦通
　　安西帖
長睿云安西庾翼也翼之鎮荆州以石虎衺暴
　婁表請北伐康帝及朝士皆遣使譬止孫綽
　輩亦致書諫之則逸少所見之表殆亦論北
　伐事也翼之此舉朝論弗以爲然故逸少亦
　以爲常言及聞其遷襄陽乃云稚恭遂進鎮
　東西齊舉想尅定有期也則始雖同羣議而
　終以爲當猶趙充國之討䍐羗初是之者十
　三中十五最後十八有詔詰前言不便者皆
　頓首服無足怪也然翼有志無年徒奮十倍
　之氣而乏一統之功此志士所嗟慨者
此帖已見本卷惟多說不復付送讓都督八字
　　如兄子帖
如兄子下當别是一帖　劉誤作見　當是督
　劉合上帖俱誤作共嵩即庾子嵩逺即王弘
　逺
　　黄甘帖
三　當是三百上下各借一筆耳劉顧誤作二
　百舡　劉顧作船信玩其筆法當是匠字古
　者以使爲信如云信遂不取荅言使者不取
　荅書也後世始以信爲音信之信晉時未有
　此語此帖若作船信不可得則是以爲音信
　矣恐非晉㫖
　　尊夫人帖
米云僞帖
　　日五期帖
此帖格韻殊俗亦是僞作
　　雨快帖
万石謝萬字前阮郎帖稱阿万當即万石右軍
　與萬爲輩行而年長於萬故或稱万石或稱
　阿万古人相知無閒每如此桓温經略中原
　以萬爲豫州都督前阮郎帖云阿万守篤大
　灸不得力而從事已至甚無計蓋是其將往
　豫時適有疾也此云萬石轉差灸得力不蓋
　聞其病少瘉不知其果得力於灸否也兩帖
　詞語正相首尾
不玄懷當是不去懷劉作不知誤望其　至字
　似王字當由鉤模少誤　當是不一一下
　還具正作　則知此之當爲不一一也劉顧
　亦作具非
　　取卿女聟帖
汝和云聟壻同干禄字書聟　壻上俗中通下
　正劉與施誤分作知耳兩字　泉本作沐大
　觀同　當是腫　當是不言腫休不今何似
　甚耿耿也劉顧誤作知
　　適欲遣書帖
元章以此帖爲智永書長睿亦以爲非逸少乃
　其跋秘閣續帖又以爲真愚謂此帖圓勁古
　一弔遂不重詣述甚恨之及述都督揚徐諸
　軍事撿察會稽苛急右軍疲於簡對故有無
　故舍逸就勞歎恨無所復及之語蓋將辭郡
　時與人道情曲如此耳非與述也長睿遂謂
　逸少與藍田方隙豈復自章逋滯夫以右軍
　之清真雖與述道亦𣸪何害豈若後世之周
　章囘互者哉無何果辭疾去郡於父母墓前
　自誓不出既已誓墓旋即辭世蓋懷祖之撿
　察適以成右軍之髙服食採藥登岷領峨眉
　皆當是此後語則此一帖實右軍出處之關
　淳化以殿右軍帖後大是有見
此帖傳模多誤自　常才非字失一筆大觀模
　正舍逸　勞當是就勞帖誤作能劉正作就
　　人事請託米作交人顧作夏顧是　米
　作北都長睿作小却兩皆失之小明是小不
　是北　明是都不是却言此郡煩劇或小都
　得小差爲可耳即求分會稽爲越州之意始
　終耻爲懷祖下耳自行人失辭爲時流所笑
　於是始爲誓墓之文決然辭去當作此書時
　意尚未決絶也未　或作未忽或作未免或
　作未見皆可疑小　差字上作竹頭亦誤米
　元章謂不差豪髪未之細審耳　當是頃劉
　誤作須
淳化祕閣法帖考正卷第八
淳化祕閣法帖考正卷第九
　　　　　　　琅邪王　澍虛舟詳定
　　　　　　　天都秋水藕花居校刋
晉王獻之書一
　王獻之字子敬右軍第七子起家秘書郎歴
　中書令卒贈侍中特進光禄大夫太宰帖目
　當稱東晉特進光禄大夫王獻之書
　右軍書雖鳳翥龍翔實則左規右矩所以無
　妙不臻大令則離而二之規矩者過於専謹
　翔舞者過於縱逸所以右軍風流漸以澌薄
　子昻得其専謹元章得其縦逸皆於大令各
　得一體然皆能絶詣其極所以能名一時傳
　後世此卷大令諸行帖風格清勁已拔子昻
　之髄後卷諸行草則元章底本盡露矣雖不
　及右軍猶堪陶鑄米趙王元美謂大令散朗
　多姿已逗漏李北海米元章趙文敏消息可
　謂善鑒
　　相過帖
此帖韻殊清迥自是子敬存意書米元章以爲
　無名人僞作殆是臆決長睿云借非獻之韻
　自可賞亦以米說爲過
未嘗暫　當是掇字施作撥殆無　處施作寘
　顧作㝠　流施作滻顧作灌既已往　顧云
　當作貟然文義當是矣皆未可㨿以爲定闕
　疑爲得
　　諸舍帖
　問慰情當是比問劉顧作以非
　　永嘉帖
此與上諸舍帖筆勢不同上適行盡劉顧合上
　作一帖誤鵞還慰意下五行與永嘉四行筆
　勢正同且文意相屬定當是一帖顧反分作
　二帖尤誤
眞壽鵞皆當是王謝子弟小字長睿云鵞者猶
　袁羊顧虎之類或以此鵞即逸少所愛之鵞
　甚可鄙笑按右軍有鵞差不甚懸心一帖當
　是一人王氏子弟多以禽名爲小字如鶻不
　佳鵞還慰姊意之類賤之深正愛之甚也
已　向發冝作當言鵞還今正當發分張傷懷
　也下　復憂懸亦同大令鴨頭丸帖二當字
　皆如此書顧作甞非
　　諸女帖
何日　轉筆圎下　轉筆稍方上當是
　至下當是慰言阮新婦以何日至至則慰姊
　目下也目下之末一帖有君書二字按此帖
　下當有亡失二王帖多不可讀而王侍書又
　了不關意苟以成卷遂至首尾脱失不復成
　章者不可勝數如七卷所收右軍龍保等帖
　皆十七帖中所有烜　在人耳目前者王著
　乖離舛繆尚如此況不經見者乎以此而推
　其他乖離舛繆大率類此昔人有閣帖如土
　苴之論推理殆不爲過
　　授衣帖
長睿云授衣帖歴世所傳自爲一卷官帖中亡
　其帖尾政在此耳下尚有當今可復使不萬
　全不願其以多算難易得之便自可今不爲
　因絫耳比者忉怛當不可言當不可言獻之
　死罪共四十三字官帖亡之又其間多有燥
　筆及魚食處而官帖不復依本所失多矣按
　長睿所見當非大觀正夲僕於仁和湯懷清
　少宰家借得亮字不全本對挍因絫作因累
　當不可言只作當可言無不字於當可旁各
　加一㸃言下亦加一㸃末死下無罪字與長
　睿異絳帖則與長睿同惟以因絫爲因叅則
　異耳又絳帖自當今下四十三字筆法差瘦
　與前不同大觀則前後如一一帖而三刻互
　異如此果將何所爲㨿乎
脚及所痛氣當作脚及耳痛氣言脚與耳皆有
　痛氣也劉顧釋作可文義不可通又　字與
　帖末　字長短雖不同筆法自一當以耳爲
　正顧釋誤先大惡大字不乃爲患患字俱模
　失政當作正正乃家諱故右軍父子多以政
　爲正說己見第六卷
　　安和帖
此帖龍蛇宛轉絶有竒致然於右軍風度亦不
　免少漓矣蓋已開顚素之先要之自謹入縱
　由正入竒風會遷流自然有此然愈縱愈竒
　亦愈以薄矣窮必思反志古之士所以貴復
　其初也
體復　當是體復何如何字筆尾少帶與如
　字接故有似必耳顧誤作何必誤　有佳
　當是行有佳酒行黄諫作何酒次莊作治俱
　非
大觀帖尾有獻之兩字字亦微大施謂别用摹
　入按古帖凡作名處多有異態右軍帖中如
　此者不可勝舉此葢官帖失摹非大觀移掇
　也
　　姑比日帖
此帖及下思戀歳終兩帖馮涿州家快雪帖亦
　模入而淳化雄厚快雪清迥各有勝處快雪
　當别一模本然古帖多失眞即此亦可推見
獻之白一本之下無白字按古帖多以獨㸃逺
　帶下爲白此帶之字連下或者不省故失之
　耳右軍帖帶下者多有　服散當是以已字
　右軍多作以說見第六卷顧作比亦通
顧汝和云比驎張堪小字
　　思戀帖
奉　無復日當是奉見劉顧誤作奉兄
　　節過歲終帖
漸復　帖正作先劉釋是施作充顧作克皆非
　　願餘餘帖
施云此帖前叚已亡無文義可考
育與倪亦當是王謝子弟小字　心懸字首多
　一折當是筆帶上來模者偶重耳然懸字左
　傍是倒首理亦無誤
　　適奉帖
適奉以下四行劉次莊别爲一帖最是顧誤合
　爲一
　　夏節近帖
再拜上文義當有獻之二字模失之耳噉復
　少文義當是噉復多少然書法却是知亦縁
　勾模有誤
　　思戀帖
無徃不　文義當是無徃不至言思戀無所不
　至也至與稧帖群賢畢至書法正同唯起筆
　多一小折與願餘帖懸字同皆由模失劉顧
　皆釋作慰按草法慰作　起亦無折仍當以
　至爲長
　　嵗盡帖
獻之亦　憒當是惡憒言嵗盡感懷胷殊惡憒
　也或作忌作忘俱未是勿　不　勿當
　是勿勿晉人多以倉皇爲勿筆勢偶短耳劉
　作匆非匆匆乃近世語晉士無此　當是
　謹白　不天當是諸不具顧作勿謹拜䟽不
　具皆失之　乃拜字古帖再拜多作再　或
　作行非
　　衞軍帖
衞軍王恢也或稱王薈按王薈以疾卒于官贈
　衞將軍帖云衞軍猶未平和則薈尚未卒不
　應遽稱衞軍考晉書王劭第三子恢爲右衞
　將軍此稱衞軍定當是恢况下僕射正爲王
　劭則衞軍爲恢無疑
冠　懸企　當是首劉作告非
吾家欎岡齋亦收此帖筆法與此不同字之大
　小亦異當别是一模夲
　　靜息帖
長睿云頼消息内外極生冷内外二字本行旁
　注故字差小而昧者摹填著行中非也當依
　本爲勝諸帖中此例甚多如十七帖中令人
　逺想慨然孔琳之帖恨恨脚中轉劇等字夲
　皆側注後人摹以入行殊失格體至如蘭亭
　叙古夲二十八行第十四行閒接𥿄處特濶
　梁舍人徐僧權於其旁著名當時謂之押縫
　梁御府法書率如此而此帖僧下亡權字世
　人乃云僧者曾之誤因模入行中讀爲曾不
　知老之將至非也考晉書逸少本傳載此叙
　俱無曾字蓋可是正乃知善模帖者勿問其
　黵滅注闕横斜細大一放其本而不小異乃
　不失眞矣今法帖多妄更易至以注字入行
　大小既殊體不綴屬後人從而效之一行之
　中洪纎頓異號子母體如第五卷僞智果書
　是也每一觀之使人深慨
又云礜石深是可疑事兄憙患散輙發㿈散者
　寒熱散之類散中葢用礜石是性極熱有毒
　故云深可疑也劉表在荆州與王粲登障山
　見一岡不生草木粲曰此必古冢其人在世
　服生礜石氣蒸出外故草木焦㓕鑿㸔果礜
　石滿塋又今洛水冬月不氷古人謂之温洛
　下亦有礜石今取此石置甕中水亦不氷又
　鸛伏卵以助暖氣其酷烈如此
　　姊性纒綿帖
施宿釋注云自姊性纒綿下載續帖第二卷右
　軍部中字體一同按帖中明有獻之字其非
　右軍不問可知續帖誤也又前行冝思之也
　下有獻之字文義已完此兩行當别是一帖
　且筆法與前不類的的無疑顧合上作一帖
　誤
姊性帖兩　字皆是當或誤作常
　　鄱陽帖
鄱陽庾冰也冰既輔政懼權盛求出遂除都督
　江荆等州軍事江州刺史鄱陽屬江州郡故
　稱鄱陽也冰七子倩柔以海西公廢桓温䧟
　以武陵王黨殺之藴於廣州飲鴆卒希以討
　桓温故城䧟被捦希邈及子姪五人斬於建
　康市惟友及藴諸子獲全所謂鄱陽一門艱
　故至此坐視其滅盡使人悲熟者也子髙未
　詳
　　阮新婦帖
勉與免同　乃當字大令凡書當字多如此劉
　顧作常誤
　　奉對帖
羲獻兩世皆爲郗氏聟羲之郗鑒婿獻之郗曇
　婿獻之以選尚新安公主遂與郗離婚此帖
　當是離婚後書孝武帝太元十一年獻之以
　吳興太守徴拜中書令遇疾請道士上章法
　應首過獻之云不覺餘事唯憶與郗家離婚
　按王謝爲江左名族獻之又名父之子乃不
　能以禮自守怵於冨貴自絶糟糠爲終身之
　疚此帖云方欲與姊偕老豈謂乖别至此唯
　當絶氣雖未嘗不深以自訟然一誤莫反悔
　亦何及觀其字畫草草多失法度即當年媿
　恨之意可知然猶知自訟故猶有可尚處考
　晉書重熙止一子名恢此帖稱方欲與姊偕
　老定當爲與恢書或即與妻長睿但云當是
　與郗家帖未之深考耳
長睿云郗氏自太尉鑒後爲江左名族其姓讀
　如絺繡之絺而世人以俗書郗字作郄因讀
　爲郤詵之郤非也郤詵乃春秋晉大夫郤縠
　之後郗鑒乃漢御史大夫郗慮之後姓原既
　異音讀迥殊後世因俗書相亂遂不復辨亦
　近代氏族及小學不講之故也
觸　暢劉作觸頗不可觧或作觸額當可通
　觸額合歡睡也　字右闕中一筆當由鉤摹
　失誤後見姊姊字可證　顧作别爲是長睿
　作反亦通或誤作列　當是纒綿顧作俯
　仰誤　顧正作當劉誤作常
　　夏日帖
思道徽之子楨之也小字思道
　　當是奈何奈何中加一拂當帶下作㸃模
　者失之耳顧但作奈何失之
　　思戀帖
奉見帖明是奉見或作奉具誤　還帖是信還
　顧云作還亦誤
　　白東帖
倉卒　當是倉卒乏劉誤作今娱帖本作娱劉
　譌作悮不乃　不惡上失一小畫
　　發吳興帖
顧云　戚二字特小似以旁注摹入行者按
　　當是纒感劉顧作經感非告風疾告字差
　小亦旁注模入
五王本楷書吾字　王本草書興字　當是復
　一作後非故　當是云劉顧作故足亦非視
　華視字左上失一㸃
　　昨遂不奉别帖
黄山谷云昨遂不奉恨深帖有秦漢篆筆中令
　自言故應不同眞不虛耳中令書中有相勞
　苦語極佳讀之了不可觧者當是牋素敗逸
　遂多闕耳觀其可讀者知其尔耳米元章専
　治中令書皆以意附會觧說成理故似杜元
　凱春秋癖耶
長睿云昨遂不奉恨深此近世人語非子敬書
　按此帖載王方慶萬歲通天進帖中爲王氏
　歴世傳寶墨跡豈有偽理長睿每以辭語明
　顯者爲非二王書臆決無㨿又此帖唐摹墨
　跡今藏　武英殿曩在京時嘗得見之不奉
　下𥿄破碎尚有别悵二字猶存其半淳化
　之深字唐摹本作深淳化作　大觀承之皆
　誤又通體字形雖具而精神氣骨無復十一
　淳化信土苴矣
　　腎氣丸帖
比服服字作　大觀作服當以大觀爲正齊劑
　通前漢藝文志百藥齊和正作齊此書齊字
　以中筆帶下當字淳化模失大觀殊楚楚也
　　先夜帖
此帖乃大令倣右軍筆法者故竟體有似處然
　縱逸之氣故時露　二字相混無別當由
　模誤顧作湯酒亦臆決　字首筆當帶上别
　字來本書與刻帖行列處長短不侔故越行
　中斷耳大觀正依本
　　玄度帖
長睿云玄度帖米以爲無名人作僕謂此眞晉
　人語但筆勢踈緩謂大令書則非帖云仁祖
　欲請爲軍司按獻之以晉孝武太元十一年
　年四十三卒上推謝尚於穆帝升平元年卒
　時獻之方年十三請軍司又在升平前大令
　是時纔十許嵗安得已作書論時事殆是穆
　帝時人僞作第十卷玄度何來遲亦此類按
　世說新語注獻之卒于孝武帝太元十三年
　考本傳謝安以太元十年乙酉卒獻之䟽請
　加禮未幾遇疾卒於官若如十三年之說則
　去安之卒已三年不得云未幾遇疾卒矣當
　以長睿之言爲正
玄度許恂也興公孫綽也齡即修齡王胡之也
　仁祖謝尚也諸　當是吳劉作吾或作從誤
　　慕容帖
米云亦無名人僞按此兩帖與第七卷前右軍
　諸帖當是一手僞書頼字左半鉤模小失
　　薄冷益部兩帖
黄山谷云薄冷以下至消息二十八字是歐陽
　率更書不但得之筆法其語氣似隋唐閒人
元章云薄冷益郎並歐陽率更書
長睿云米以薄冷益部二帖爲歐陽率更書實
　然但米誤以益部爲益郎耳益部耆舊傳葢
　借陳壽所著益部耆舊傳也
寫取　字筆末引長當是寫取耳顧作了恐未
　是求　次按書法信下當有叠字劉但作
　求信次非
　　餳大佳帖
餳大佳下兩行當别爲一帖非直文義不屬筆
　勢亦小異要之亦是率更書
　　前告帖
此與前玄度兩帖皆一手僞書米鑒良是又鉤
　模多失筆家　當是家從舊釋誤作信非直
　晉人不以信爲書信之信觀其草法亦是從
　不是信也徳逺　字中失一小畫所致　字
　本一重筆有飛白今分爲二永　觀其筆勢
　疑當是永　失中一畫何可　疑當
　是何可與恐永問末當有闕文耳作之下今
　永門恐未必是存疑爲可
　　欎欝帖
此左思詠史詩後少地勢使之然六句長睿云
　乃後人集大令書
此帖鉤模失誤全不成字而筆力委瑣全非大
　令風骨長睿目爲集大令書猶是過則之論
　　仲宗黄門二帖
此兩帖深謹中有游行自在之致格韻絶類右
　軍當是大令倣右軍書乃大令帖中最上之
　作長睿以爲亦王氏書非大令鑒未是又獻
　之無子此云諸兒禍變無常當是諸從之有
　禍變者
按獻之兄徽之爲黄門侍郎後獻之月餘卒此
　乃傳寶至此泉本不復録此三行冝矣
此卷凡有三思戀帖第一帖雖與後二帖不同
　然詞意則一後二帖中字大半第一帖所有
　應是後人簡括第一帖僞爲之
　　冠軍帖
此帖重見十卷而字勢大小絶不相同燋ခ可
　ဂ◮後作燋悚可言此作燋㥩字書無㥩字
　乃鉤模之誤當以悚爲正可ဃ當作可言劉
　顧作耳誤
　　可必不帖
此帖前有闕文三行别是一帖劉合下諸舍四
　行作一帖誤且第三行勞下明有空地其非
　一帖決矣
　　諸舍二帖
首行八字與後塞仰以下十八字筆勢不同當
　是兩帖泉本無下十八字亦有見但脱失可
　惜耳
淳化祕閣法帖考正卷第九
淳化祕閣法帖考正卷第十
　　　　　　　琅邪王　澍虛舟詳定
　　　　　　　天都秋水藕花居校刋
晉王獻之書二
　前卷偽帖冣少止玄度等數帖耳此卷偽者
　過半惟月終及尊體復何如二帖風韻與前
　卷同疾得損服油等三四帖倣右軍新婦鴨
　頭丸等帖風力圓勁為大令真筆餘皆俗手
　偽書為沿門擉黑者開先路就中鵞群一帖
　筆力猶鬱勁遒發可觀然去子敬風流亦以
　逺矣
　　桓江州帖
自此至慶等已至十帖皆是偽書元章謂是張
　長史以其草法狂縱故有斯目實臆決也長
　睿云米以爲張長史雖未必然要非大令書
　也此帖亦不至惡但縱任近俗無晉世清韻
　耳按此十帖與第二卷張芝知汝殊愁同出
　一手韻濁體俗不惟非大令亦斷斷不是張
　長史長史雖狂縱然自有一段逸氣此殊滯
　下乃俗手習顛素者偽爲二王帖語耳王元
　美謂長史去此尚三舍恐是大令創草此元
　美震於其名不敢更為異同之論耳若大令
　果作如此書雖兩晉低手之末亦不堪位置
　何縁便與右軍齊名
此與第六卷右軍適欲遣書等帖又不同彼糾
　繞無勁骨此猶是圓渾故當别是一手然學
　之不已定可沿門擉黑
長睿云張彦逺右軍帖録有此語此亡其半上
　有知汝欲來下云云凡九十字亦見續帖逸
　少部中結字殊應模矩葢王氏子弟臨逸少
　書勝此逺矣按張彦逺法書要録所載右軍
　書語並無此帖大令書語中有之亦分作兩
　帖不省長睿所見又何云也或當别是一書
　邪
桓江州桓玄也或稱桓沖按沖以孝武寧康元
　年都督楊豫江州軍事不得専稱江州桓玄
　以安帝隆安四年領荆州刺史玄固求江州
　朝廷不能違則江州當是桓玄玄之領江州
　後大令之卒十有二年則此帖之偽正不待
　證之筆法決知非是矣
東　張彦逺作改　當是枋文壽承云疑借作
　船舫之舫東改枋恐是當時船名言當具東
　改枋三四迎汝也或作攻未詳無湖地名晉
　書地理志作無湖無上無草按無字即繁蕪
　之無本不應有草　乃湖字劉作御黄作仰
　皆非信還　當是一一張彦逺正作一一顧
　作具非　當是白陳誤作自以當是比
　疑當是紀若顧作絶欲可疑未識字勾模有
　誤大抵此帖文多斷續不可曉本是偽書亦
　不足深辨也
張彦逺法書要録所載與此小異改枋下重一
　枋字末句比作書欲不能成之亦與帖有異
　同當是鉤模脱誤
　　疾不退帖
語同六卷説己見前而書法彼此不同如此決
　知偽作無疑也
此豈常下　筆法當是至至然以第六卷證
　之當是憂憂筆駛誤耳肌色上大觀有云字
　　當是竦或誤作踈
消息以上五行與上文義相屬當是一帖劉次
　莊正合為一　施作頭頂劉顧作頭項疑
　當是誤攻言恒患投劑誤攻耳
　　鐵石兩帖
鐵石或云是殷鐵石東坡云梁武帝使殷鐵石
　臨右軍書而此帖有與鐵石共書語恐非二
　王書字亦不甚工覽者可細辨也按右軍亦
　有鐵石今出求救帖皆是偽書
前兩帖　字俱當是頃二王帖凡頃字俱作
　若須字便作　左上多一㸃
　於當年若作達字上多一小畫若作遲字中
　又多一折或以上小畫為一字作一達亦未
　必是存疑為可不知　得一散懷文義定當
　是那模搨時失一小折耳作邦非
　　玄度帖
長睿云玄度何來遲亦似逸少語其字皆長史
　藏真輩偽作或自書二王帖中語耳如第二
　卷知汝殊愁及藏真長史部中諸帖一手也
　　　當是常復顧作當謂非多感下大觀多
　共字　豈須言當是卿或作公非後面得
　送亦是卿也過半已定當是半日模搨失耳
　　當是喻顧作呱非　帖明是一十顧云當
　合作卑非所以致　陽當是ဋ陽以地名故
　右從邑模搨時失一折耳泉本正有之顧作
　歎陽非帖後有諸　乃是歎也又何物近道
　兩行按文義大觀模誤顧乃謂大觀改正亦
　非　劉顧作貪黄諫作奕
　　忽動小行帖
　字山谷作晝以為筆誤成十是也自不
　當是自不可已竟似何則亦由筆誤岐　還
　當是岐當還岐人名也岐當二字以筆駛故
　亦不甚應模矩
　　委曲帖
委曲以下六行筆意更縱且行間亦微有空當
　别為一帖　字模誤　勝常正是想顧作於
　誤向達都向字失左筆但恐作但恐與第二
　卷張芝帖且字同則知此上數帖與張芝帖
　同為一手偽作無疑矣
元章云已上八帖大唐左衞長史張旭書
　　慶等已至帖
宋曹之格寶晉齋帖有子敬十二月割至帖至
　慶等大軍止共三十二字董玄宰戲鴻堂帖
　以爲辭意相屬以置此帖之前合爲一帖信
　是有見　道尋去按書法當是直道劉顧作
　宜誤戲鴻本作還道與　全不同此當模誤
　分　言當是分張可言帶上張字末一折
　作可字首筆古帖中徃徃多如此劉顧不知
　此義釋作分張少言誤
以上諸僞帖書既狂怪文義又斷續不可通而
　王侍書以置子敬卷首豈以此諸帖爲子敬
　竒絶之作耶第六卷適欲遣書等帖亦以置
　右軍之首見亦如此侍書真偽莫辨雅俗不
　分一至於此宜其為米王二公掊擊盡也
元章謂已上諸帖為張長史書吾於卷首已辨
　之矣獨于委曲帖下書以上八帖為唐張旭
　書豈以此一帖為大令耶此帖書狂韻俗與
　前數帖同而帖中　字上帖但字與第二卷
　張旭帖中　字如出一手不必問其他即此
　一字已脚手全見矣其同為偽跡無疑
　　新婦服地黄湯帖
未還　尔　字可疑劉作何顧作可俱未確
絳帖亦收此帖與淳化殊不同絳本云獻之自
　吾鄱陽東歸新婦遂不佳服地黄湯來眠食
　尚未復常憂懸不去心阿姨所患得差否前
　所論事想必及也明當與君相見耶獻之按
　新婦帖有唐人摹本與淳化正同當以淳化
　為正絳本所收乃是後人集大令書鄱陽東
　歸集鄱陽歸鄉帖語阿姨所患得差否集阿
　姨帖語明當與君相見集鴨頭丸帖語皆集
　十卷大令書當是偽帖
　　鴨頭丸帖
此帖真跡萬暦間藏新安吳用卿家刻餘清帖
　中信是大令合作宋思陵題為右軍且為之
　贊柯九思等亦未敢有異論恐俱誤
　　阿姨帖
按此阿姨帖及後豹奴鄱陽等八九帖皆豐潤
　工穏然乏大令超軼之妙與右軍夫人平康
　等帖同出一手恐亦是代書人作僕此論似
　駭人意然正有見
　　豹奴帖
長睿云豹奴桓嗣也王氏甥故二王帖中時及
　之如右軍豹奴晚不歸家之類然此豹奴此
　月帖亦後人依倣
僕謂阿姨以下諸帖為一手偽作此豹奴帖筆
　意充裕與前後諸帖同出一手長睿目為後
　人依倣益可信鄙見之非妄矣然此數帖格
　韻猶正與前桓江州等帖不同故是偽書中
　合作
　　孫權㨿江東帖
此與第五卷孤不度徳及董卓以來兩帖皆無
　名人書蜀志諸葛亮傳中語此帖正接董卓
　帖後王侍書不省以前二段為古法帖以此
　一段為大令帖又於帖首妄加七月二日獻
　之白七字本書魏志何得以為大令尺牘真
　不直一笑也
世字中闕一筆蓋避唐太宗諱則此帖乃唐人
　所模唐時書法極重乃亦胡亂傳寫如此王
　侍書不為削奪乃列之官帖中既偽於前又
　誤於後不謂古人竟亦有爾深可怪也　乃
　盡字章艸法故爾次莊誤作建
長睿云西連巴蜀與用武之國連武二字章草
　體差相亂模者謬誤置之
其下按蜀志失主字帖末信義著於四海下諸
　葛語尚未竟而忽以來之大國誠難至也八
　字盡之此與帖首七月二日獻之白七字同
　其謬妄如此
何屺瞻云來當作封亦臆見
　　鄱陽帖
散騎王敬和洽也歴散騎中書郎
　　疾得損帖
大令此帖乃倣右軍然英儁本色故自不乏
　此論書法但當以字為主此極熱兩帖與上
　鄱陽阿姨等帖筆法氣韻皆同而此更柔滑
　以此而言長睿目為非王氏帖故當斷以不
　疑耳
　　冠軍帖
米云此帖偽大觀以此重第九卷故不著
　　服油帖
長睿以不至絶艱辛也為近世俗言非王氏帖
　按此大令倣右軍書圓渾變化直擬乃父為
　大令帖中冣上之作長睿不能書故不善鑒
　耳
　　阿姑帖
阿姑帖同上豹奴鄱陽一手書　當是知一作
　欲非
　　舍内帖
分　當是分違右軍行至吳帖違字亦如此劉
　作分連顧作分遣皆非
　　復面帖
此與上冠軍帖皆一手書筆直韻弱擬大令之
　面貌而亡其神采信是僞作長睿以爲宋齊
　人恐尚是過論
言　按書法是居字一作首帖前有首字作
　與此不同作居為是末　當是一一作耳
　作具皆非
　　還此帖
米以此下兩帖為偽按此皆大令擬右軍書得
　西問帖尤是合作米鑒過也
領軍王洽也穆帝時徵拜領軍按庾亮曾為中
　領軍庾冰亦為領軍將軍然皆在大令前此
　領軍定當是洽丹揚庾和也升平中代孔嚴
　爲丹揚尹和於太和初亦代王恪為中領軍
　然不應一人兩稱決知領軍非庾和也鄱陽
　見前卷
故　風當是苦風帖後疾　字同此作在非作
　者亦非亦　得當是亦云得作足得非
　　得西問帖
　復云何當是冦作寢非右軍桓公摧冦帖
　字正如此
　　月終帖
此帖米以為偽按此與前卷永嘉授衣等帖筆
　法正同皆大令極矜練之作米目為偽恐是
　過
　　東家帖
此帖與前豹奴鄱陽同出一手
　　昨日諸願帖
　字誤從目鉤模有失泠當是冷作洽誤常
　　故尔　當是常惡公故尔怏怏言摻之
　創不差胸次常惡想公亦當怏怏古人文字
　簡質如此顧作常念筆法不合　一作憒
　憒亦通昨來　下當是昨來𣸪下澄齋誤以
　昨為作次莊誤以復為腹皆非殊ဇ文義當
　是殊乏言以昨下故殊乏也筆駛有似口耳
　顧云疑作口非石ဈ丸的字中少一㸃模搨
　失耳泉本有之當以泉本為正ဉည力當是
　兾得力亦縁筆駛故有似何字顧謂當作乏
　尤非ဋ？當是謹白劉顧作謹謹亦誤
　　不審尊體帖
米以此帖為羊欣書尤為臆決此與上月終帖
　皆大令合作米以前帖為偽此竟云羊欣自
　異其鑒不可解？當是者作告作去皆非
　　㛐等更惡帖
此與前阿姑東家等帖筆法正同長睿云亦王
　氏書非大令可謂至鑒
携其長幼　汝帖正作詣顧誤作諸大都可
　當是大都可耳前卷授衣帖兩耳字俱如此
　書顧作可可亦誤
　　鄱陽歸鄉帖
此帖重見五卷米亦以為羊欣書按此與前不
　審尊體帖筆法不同而亦以為羊欣不知何
　㨿又米於第五卷帖注云子敬而此乃云羊
　欣自異其鑒亦不可解
此帖與東家㛐更惡等帖大略相同此更率而
　滑矣定是偽書
　　海鹽諸舍帖
黄山谷云右軍冩經換鵞時子敬尚幼少未必
　能作此簡此是好事者為之耳如貞觀初楊
　師道輩可作此字
元章云偽帖長睿云前輩謂此墨帖乃大令真
　跡筆勢險逺如從空中數丈外擲下此非僕
　之所敢知也此書殊不惡但怒張狂勁無晉
　諸賢韻味又帖中詞云崇虚劉道士鵞群並
　復歸也獻之等須向彼謝之蓋以逸少嘗書
　道徳經換鵞山隂曇􁡬邨道士舉群贈之故
　傅會作此帖耳崇虚館乃宋明帝泰始四年
　建後子敬五十餘年何得已稱之又魏收釋
　老志太和十五年詔立道家寺於桑乾之隂
　名崇虚寺去晉愈逺矣其偽不疑
海　筆法當是海監顧作海鹽按晉書地理志
　吳郡有海鹽縣大令父子家於會稽去海鹽
　近定當是也崇字鉤模有誤
　　敬祖帖
此帖重見五卷字亦微異
淳化祕閣法帖考正卷第十
淳化祕閣法帖考正卷第十一
　　　　　　　琅邪王　澍虛舟考定
　　　　　　　天都秋水藕花居校刋
古今法帖考(附録)
　自宋太宗刻淳化祕閣法帖天下寳之歴代
　以來競相傳刻遂至多不可攷或同或異或
　增或減大段皆本淳化而傳刻既乆漸離本
　宗刻法懸殊精神迥别甚至有一帖而彼此
　互異者文義且乖書𣸪何論彚帖之尠佳刻
　正爲此也今㨿所知取其盛有名者彚次爲
　卷以便考質其所未知者闕之俟來者為補
　正焉
　　澄清堂帖
家損菴先生筆麈云丙戌秋七月至呉江得觀
同年王行孝所藏澄清堂帖十餘卷皆二王書
字畫流動筆意宛然後余在翰林有骨董持一
卷視董玄宰玄宰絶呌以為奇特遂鉤摹數十
行附戯鴻堂帖末無復筆意後跋以為賀監手
摹南唐李氏所刻按東觀餘論云世傳十七帖
别本蓋南唐後主李煜得唐賀知章臨寫本勒
石置澄心堂者玄宰誤以十七帖為此帖又誤
以澄心堂為澄清堂也按邢子愿侗來禽館集
澄清初不定何代本取質婁江尚書尚書以詢
顧廷尉研山以為是南唐官拓賀監手摹清潤
天授品列昇元上本朝孫北海承澤閒者軒帖
考亦云賀季眞手摹誤處皆同玄宰
　按筆麈云於同年王行孝處見澄清堂帖十
　餘卷閑者軒帖考云余舊見數冊丁亥又見
　第一第三第四三冊卷首皆有甲乙字號則
　澄清當是十冊損菴蓋瞥見此帖驚絶奇異
　卷帙繁多一時不暇悉數故約而言之曰十
　餘卷爾
　　昇元帖
閑者軒帖考云南唐李後主出祕府珍藏刻帖
四卷每卷後刻昇元二年三月建業文房模勒
上石為淳化閣帖之祖余止見宋人翻本上有
賈秋壑印朱温之子亦刻有貞明帖今不傳
　　淳化祕閣法帖
歐陽修集古録云太宗皇帝時嘗遣使購募前
賢真蹟雜為法帖十卷鏤板藏之每有大臣進
登二府者則賜以一本其後不賜或傳板本在
御府院徃時禁中火灾板焚遂不復賜或云板
今在但不賜爾故人間尤以官法帖為難得
米芾寳晉英光集云太宗皇帝留意翰墨嘗借
王氏所收書以集閣帖十卷
曹士冕法帖譜系云熙陵出御府所藏歴代真
蹟命侍書王著摹刻禁中釐為十卷各于卷尾
篆書題云淳化三年壬辰歲十一月六日奉聖
㫖模勒上石
　此以閣帖為從真蹟模勒
吳郡陸友仁云嘗觀褚伯秀所記江南李後主
命徐鉉以所藏古今法帖入石名昇元帖此則
在淳化之前當為法帖之祖
邢侗來禽館集云昇元帖是南唐徐鉉所摹縁
在淳化前故名為祖帖余家有澄清堂帖是竪
竹簾紙墨色黯澹古香拂鼻鐫手於轉使處時
露鋒頴遂令逸少須麋宛然計知微亦曾見此
二本以資近昇元乃模采為多致傷肥重
李日華云淳化帖以南唐建業文房帖為祖而
稍損益之建業帖李主重光所為經韓宋二徐
鑒定非苟然者淳化所益一二由侍書王著裁
入是以長彈元章多有睿擊
汪仲嘉云淳化帖即翻刻昇元帖
　此又以昇元帖為閣帖祖本
劉跂暇日記云馬傳慶說此帖本唐保大年模
勒上石題云保大七年倉曹參軍王文炳模勒
校對無差國朝下江南得此石淳化中太宗令
將書館所有增作十卷為板本而石本後以火
斷闕人家時收得一二卷
　此又以保大刻帖為淳化祖帖按昇元帖前
　賢稱者不一孫北海曾見宋時翻本上有賈
　秋壑印保大刻帖從無及者惟劉跂暇日記
　有之然其言又鑿鑿可㨿如此載陶南村輟
　耕録姑存其說以俟鑒者
大梁劉衍卿世昌云大徳己亥婦翁張君錫携
余同觀淳化祖石帖卷尾各有題識第一卷高
平范仲淹第五卷東坡張文潜姜白石第六卷
洛陽伊川老夫太學博士陳士元蘇舜欽陳題
云此正祖石刻第七卷陳簡齋題云魏晉法書
非人間合有自我太宗皇帝刻石寵錫下方見
不滿十數臣與義頓首謹書第八卷蘇頌張舜
民第十卷太宗書淳化四年六月廿二日賜畢
士安籖題云淳化祖石刻
　此以淳化祖帖為石刻
陶南村輟耕録云今世言淳化閣帖用銀錠􁁧
棗木板刻而以澄心堂紙李廷珪墨印故趙希
鵠洞天清録亦云用棗木板摹刻故時有銀錠
紋用李廷珪墨打手揩不汚然又傳仁宗嘗詔
僧希白刻石于祕閣前有目録卷尾無篆書題
字所謂祖石刻者豈即此歟
王柏淳化帖記云本朝太宗皇帝天下甫定即
遣使購募前賢眞蹟集爲法帖十卷鏤板于禁
中然當時命王著辨精麤而著之識鑒不明眞
僞莫察玉石雜糅遂爲全帖之累
汪逵淳化辨記云其本乃木刻計一百八十四
板二千二百八十七行其逐段以一二三四刻
於旁或刻人名或有銀錠印㾗則是木裂
　此以淳化爲木刻
　前人言蘭亭如聚訟竊謂淳化亦猶爾觀前
　幅所列言人人殊何所可㨿以爲定乎歐陽
　公去宋初不逺版之存亡已不可辨何况今
　日僕以臆斷竊謂太宗既出内府所藏命侍
　書王著模刻更復購募前賢真蹟命集成十
　卷王著識見不精眞偽莫辨遽以南唐倣書
　數十種叅錯其間遂至玉石不分淆譌千古
　昧者乃云原本昇元昇元帖經韓宋二徐鑒
　定非苟然者決不至如王侍書草率或其間
　亦有采自昇元者見者遂目昇元為祖本耳
　輟耕録所載劉衍卿祖石之說竊謂淳化本
　無石刻諸公誤以初搨賜本為祖石寔則棗
　木本耳所謂祖石即昇元帖也帖後篆款既
　云奉聖㫖模勒上石諸公因之故亦以初搨
　為祖石也歐陽公集古録云太宗購募前賢
　眞蹟鏤板藏之王柏淳化帖記亦有鏤版中
　禁之語元祐中親賢宅從禁中借版墨百本
　分遺宫僚多木横裂紋其為版本的然無疑
　矣
黄伯思法帖刋誤云余備貟祕館因彚次御府
圖籍見一書圅中盡一手倣書每卷題云倣書
第若干各卷所有偽帖皆在焉其餘法帖中不
載者尚多並以澄心堂紙寫蓋南唐人聊爾取
古人辭語自書之耳文眞而字非故斯人自目
為倣書蓋但録其詞而已非臨模也王著不悟
其非採其名雜載眞帖間可勝歎哉
曾宏父云閣帖其原得自江左多南唐善書者
取前語以意成之非臨非模是謂倣書藏之祕
閣凡數十匣明題云倣書皆用澄心堂紙與李
廷珪墨悉後主在江南日所製者宣政間劉無
言輩猶及見之
米芾祕閣法帖跋云唐太宗購王逸少書使魏
徴褚遂良定眞偽我太宗購古今書而使王著
辨精觕定為法帖十卷其間一手偽帖大半甚
者以千字文為漢章帝張旭為王子敬俗人學
智永為逸少余嘗觀侍中王貽永所收晉帖一
卷内武帝王戎謝安陸雲輩法若篆籕體若飛
動著皆委而弗録獨取郄愔兩行入十卷中使
人慨歎
　　二王府帖
黄庭堅云禁中板刻古法帖十卷當時皆用歙
州貢墨墨本賜羣臣元祐中親賢宅從禁中借
板墨百本分遺宫僚但用潘谷墨光輝有餘不
甚黯黑又多木横裂紋士大夫不能盡别也
法帖譜系云余觀近世所謂二王府帖者蓋中
原再刻石本非禁中版本也前有目録卷尾無
篆書題字蓋顯然二物矣
孫北海得古閣帖八冊第六冊有紹聖三年題
云御府法帖板本掌於御書院歲乆板有横裂
紋魏王好書嘗從先帝借歸邸中模數百本又
刻板本藏之模搨鐫刻皆用國工不復可辨北
海云書法甚工張爾唯以為蔡君謨筆二王者
魏王也
　按此則魏王府既借板墨百本又更刻一本
　并祖刻為二本矣
　　續閣帖
曾惇石刻鋪叙云續閣帖十卷元祐五年庚午
祕省乞以淳化閣帖所未刋前代遺墨入石有
旨從之至徽宗建中靖國元年辛巳八月畢工
歴十一年費緡錢一十五萬乃成模寫者待詔
邵彰上其事者祕書少監鄧洵武孫諤也首卷
晉唐帝后書二卷三卷悉王羲之書四又羲之
暨其子操之等筆五又所書黄庭經樂毅論蘭
亭叙六又其家寳章集七乃晉索靖所書月儀
八則虞世南賀知章栁公權帖後則無名人帖
九則李懐琳書嵇叔夜絶交書末卷唐無名人
所書月儀
　　大觀帖
石刻鋪叙云大觀初徽宗視淳化帖石已皴裂
且王著標題多誤詔出墨跡更定彚次併武帝
一帖合於西晉武帝後擇七巻後右軍帖内誤
入智永書列在第五卷合首卷古帖三段併而
歸一及躋晉宣於晉武之上之類使先後次叙
不紊逮名臣帖亦然俾蔡京書之及卷首末刻
石太清樓下此正國朝盛時典章文物俱僃視
淳化草創之始不同且當時盡出眞蹟臨摹定
其舛誤非若外方但因石刻翻刋京雖驕吝字
學恐出王著右是大觀之本勝於淳化明矣
　按徽宗既以淳化標題多誤出御府所藏墨
　蹟命龍大淵等更定彚次今閱大觀究不能
　正其紕繆别其眞僞其駁正者不及十之一
　仍舊者尚過十之九彼善於此則有之矣安
　在其為勝淳化乎
法帖譜系云大觀中奉旨出内府眞跡命龍大
淵等更定位次刻石太清樓字行稍高而先後
之次亦與淳化小異其間有數帖多寡不同標
題皆蔡京所書卷尾題云大觀三年正月一日
奉聖旨模勒上石靖康之禍新舊二刻皆淪異
地有自榷塲中來者已磨去亮字矣
　此所謂亮字不全本也但磨去亮字右曲脚
　以避金主亮之諱非全磨去亮字也
　　太清樓帖
曹士冕云淳化祕閣帖板雖禁中火灾不存而
眞跡皆藏御府徽宗朝奉㫖以御府所藏眞跡
重刻太清樓而叅入奇跡甚多其中有蘭亭者
是也因名曰太清樓帖
法帖譜系注云按大觀帖大觀太清樓帖今所
傳自有兩本而前人多混而為一
　　太清樓續帖(即續閣帖)
法帖譜系云徽宗既刻大觀帖十卷又以建中
靖國祕閣續帖十卷易其標題去其歲月與官
屬名銜以為後帖又刻孫過庭書譜及貞觀十
七帖總為二十二卷為太清樓續帖
　　紹興國子監帖
法帖譜系云紹興中以御府所藏淳化舊帖刻
板置之國子監其首尾與淳化閣本略無少異
當時御府拓者多用匱紙蓋打金銀箔者也故
字畫精神極有可觀今都下亦時有舊拓者邇
來碑工徃徃作蟬翼本且以厚紙覆板上隠然
為銀錠　以惑人第損剥非復舊本之遒勁矣
　　淳熙修内司帖
法帖譜系云淳熙間奉旨刻石禁中卷帙規模
悉同淳化閣本而卷尾乃楷書題云淳熙十二
年乙巳嵗二月十五日修内司恭奉聖旨模勒
上石
　　淳熙祕閣續帖
石刻鋪叙云淳熙祕閣法帖十卷淳熙十二年
三月被旨模勒入石皆南渡後續得晉唐遺墨
首卷則鍾繇王羲之帖次則羲獻書内黄庭小
楷後有臣褚遂良臨五字三卷則歐陽詢蕭瑀
褚廷誨孫思邈狄仁傑張旭顔眞卿七賢書四
卷則明皇批荅裴耀卿等奏狀五卷李白胡英
李邕白居易帖六則張九齡三相暨李紳告身
七則李陽冰篆李徳裕畢諴李商隠書八則懐
素顛草九則高閒亞栖齊已書末卷則楊凝式
并無名人帖上皆有内府圖書宣和及紹興小
字印章或睿思殿印如李紳告身後有高廟親
筆跋語黄庭經懐素顛草則有李主建業文房
之印視今長沙所鐫筆法迥殊
　以上皆官帖
　　臨江戯魚堂帖
法帖譜系云元祐間劉次莊以家藏淳化閣帖
十卷摹刻堂上除去卷尾篆題而増釋文
曹士冕云劉次莊摹閣帖臨江用工頗精緻且
石堅至今不曾重摹獨二卷略殘缺今若得初
本鋒芒未失者當在舊絳帖之次新潭帖之上
然其釋文間有譌處
陳繹曽云此帖在淳化翻刻中頗為有骨格者
澹墨搨尤佳
　　利州帖
法帖譜系云慶元中四川總領權安節以戯魚
帖并釋文重刻石於益昌官舍權江州安徳人
釋文字畫較臨江帖為稍大
　　臨江重刻二王府帖
閒者軒帖考云劉次莊既模閣帖於臨江又别
刻二王府帖自述釋文之誤
　以上皆臨江派
　　潭帖
曹士冕云淳化閣帖既頒行潭州即模刻二本
謂之潭帖余嘗見其初本當與舊絳帖鴈行至
慶歴八年石已殘闕永州僧希白重模東坡猶
嘉其有晉人風度建炎中長沙守城者以為炮
石無一存者紹興間第三次重模失眞逺矣
陳繹曽云希白模刻潭帖風韻和雅骨肉停匀
但形勢俱圓頗乏峭徤之氣蓋淳化之子也
　按此則潭帖與長沙帖當為兩帖舊以長沙
　為即潭帖誤也
　　慶歴長沙帖
法帖譜系云丞相劉公沆帥潭日以淳化官帖
命慧照大師希白模刻於石置之郡齋増入霜
寒十七日王濛顔真卿等諸帖而字行頗髙與
淳化閣本差不同逐卷各有嵗月第一卷題云
慶歴五年季夏慧照大師希白模勒第二卷慶
歴八年重冬月慧照大師希白模勒第三卷則
五年六月第四卷八年重冬月第五卷戊子歲
孟冬第六卷五年季夏第七卷五年重秋月第
八卷五年季夏月模勒上石第九巻八年重冬
月第十卷五年重秋月每卷各有慶歴及慧照
大師希白重模字不復贅録
洪邁容齋隨筆云潭州石刻法帖十卷蓋希白
所鐫冣為善本程欽之待詔以元符三年帥桂
林東坡自儋耳移合浦得觀其藏帖每帖各題
其末第二卷云唐太宗作詩至多有庾徐風氣
而世不傳獨於初學記時時見之第四卷云呉
道子始見僧繇畫曰浪得名耳已而㘴卧其下
三日不能去庾征西初不服逸少有家雞野鶩
之論後乃以爲伯英再生今觀其書乃不逮子
敬逺甚止可比羊欣耳六卷云宰相安和殷生
無恙宰相當是簡文帝殷生則深源也耶第八
卷云希白作字自有江左風味故長沙帖比淳
化待詔所模爲勝世俗不察爭訪閣本誤矣此
逸少一卷尤妙庚辰七夕合浦官舍借觀第九
卷云謝安問獻之君書何如尊公答曰故自不
同曰外人不爾曰人那得知此帖今藏余家
石刻鋪叙云容齋隨筆謂坡仙遺墨今藏其家
但二卷郗愔書第三帖何以斷當字分兩行希
白善書者於此殆不可曉今長沙帖間不存希
白臨摹歲月或云土人又私翻木板有紋可辨
　　劉丞相私第本
法帖譜系云劉丞相既刻法帖於郡齋復依倣
前本刻石十卷以歸私第余頃在九江見故家
所藏一本與長沙本絶相似而小異後有人跋
云此先丞相私第本也疑即劉氏子弟所跋後
復見一本於姑蘇與九江所見同紙墨皆與南
碑不類而慶歴等題字止三兩卷有之蓋即劉
氏本也
　　長沙碑匠家本
法帖譜系云舊傳長沙官本扄鑰不可常得碑
匠家别刻一本以應求者余頃収一本與長沙
古本首尾略無小異而字體小小不同疑為碑
匠家本頃又藏一本凡舊刻石損闕者皆别刻
數行以易之其餘却只是舊石此必碑匠所為
也
　　長沙新刻本
法帖譜系云舊刻毁於鬱攸之變中興以後復
刻新石其間凡遇舊刻損闕處並不復刻字亦
無卷尾嵗月刻手甚繆殊不足觀
　　長沙别本
法帖譜系云嘉定間先君帥長沙余隨侍焉時
碑房中有斷石一片乃法帖第一卷尾段字行
髙低正與淳化帖同而絶不類古潭末後亦有
淳化篆字此石實不知所從來近嵗三山林伯
鳯重刻于家直指為古潭帖余未敢臆斷也
　　三山木板本
法帖譜系云三山帥司書庫有歴代帖板本蓋
好事者以長沙舊帖刋勒卷帙規模皆同今已
散失不全矣嘉熙庚子偹貟帥幕尚及見之
　按此則孫北海以長沙新本即三山木本蓋
　誤
　　廬陵蕭氏本
法帖譜系云右法帖十卷用十干為號崇寧五
年蕭公編紀其略云皇祐中先伯父大博作邑
和州之含山得墨帖於丞相充國劉公摹刻未
畢先君殿丞繼之始終六年乃獲成就迄今五
十餘年刓缺大半令續完之以藏于家蓋用潭
帖刻也慶元間己損失二十餘段共少三百四
十餘行
　　蜀本
法帖譜系云余頃得一帖凡數卷于蜀中次序
先後高低皆與長沙古帖同初亦疑爲黔江帖
今見秦氏真本則顯然二物矣大率此帖全用
長沙古本模刻而字行亦間有増减處既不知
所出未敢臆說姑附見於此
　以上皆潭派
　　絳帖
王佐云宋尚書潘師旦以淳化閣帖増入别帖
重模刻二十卷於絳州北紙北墨極有精神在
淳化閣帖之次其石比淳化帖本又高二字
曹士冕云絳州法帖二十卷乃潘師旦用淳化
帖重摹而叅入别帖比今所見閣帖精神過之
舜臣事力單微而自能鐫石雖井䦨階砌皆徧
刻無餘所以段數冣多或有長尺餘者(哲宗秦<折 t="33"/>師旦尚)
(潘駙馬帖<折 t="33"/>國公主又名)舜臣死二子析而為二長者負官
錢没上十卷於絳州絳守重模下十卷足之(東<折 t="33"/>即)
(本<折 t="33"/>庫)㓜者復重模上十卷亦足成一部於是絳州
有公私二本靖康兵火石並不存百年之間重
模至再慶元間余官守長沙嘗見舊宰執家有
南渡初親自北方携得舜臣原所刻本未分析
時二十卷其家珍藏非得二千緡官陌不肯與
人乃北紙北墨精神煥發視重所模者天淵矣
法帖譜系云歐陽公集古跋尾謂近時有尚書
郎潘師旦以官帖私自模刻於家為别本以行
於世而傳寫字多轉失然亦有可嘉者單炳文
論絳帖至為精微頃刻石襄州有云淳化官本
法帖今不復多見其次絳帖冣佳而舊本亦已
難得嘗以數本較之字畫多不侔煒家所藏舊
本第九卷大令書一卷第四行内面字缺右邊
轉筆缺處隠然可見今本乃無右邊轉筆全不
成字面下一字與第五行第七字亦不同又第
七行第一字舊本乃行書止字今本乃草書心
字筆法且俗以此推之今之所見多非舊本
又云余既獲見炳文絳帖辨正然後知近世所
藏二十卷多非舊物每恨未識眞本而襄州所
刻第九卷大令帖亦毁於王旻之變慮其遂至
湮絶因以舊所藏本模刻於家頗傳諸好事者
淳祐甲辰自霅川官滿遄歸假道三衢始獲觀
眞帖於滄洲毛監丞所不獨第九卷與單說正
合而二十卷首尾俱全亦可謂珍玩矣且云得
之金華潘氏是殆師旦之苗裔也其帖之異同
大畧條列於後
　帖摠二十卷元無字號及段眼數目
　第二卷鍾繇宣示帖第一行内報字右邊直
　畫句起向左畔第二行茤字内下面夕字上
　畫微仰曲第五行名字右角微有一點第十
　行當字上三點傍有微損却在空處
　已欲日帖脚下有破石紋
　此卷内第一段與第三段右並闕角
　第九卷大令帖正與單炳文襄州所刻石本
　纎微弗差故家所藏未有其比
右潘氏絳帖二十卷紙墨字畫模印皆與今人
所藏本不同而第九卷顯然可見自非單公炳
文表而出之亦將冺於無聞矣北方所刻諸本
徃徃南渡後北人轉相傳模無足深怪但武岡
舊刻未知始於何年亦止用新本模刻為可恨
耳
　　絳帖别本
王佐云絳帖十二卷第一卷孔子蒼頡秦漢魏
人書第二卷晉南朝唐宋帝王書第三卷四卷
晉人書第五卷六卷右軍書第七卷八卷獻之
書第九卷南朝隋唐人書第十卷晉何氏衛夫
人及隋唐僧人書第十一十二卷宋名賢書此
刻嵗乆不完崇慶初髙汝礪為節度使又補完
之增入顔魯公諸帖且題於後今又不完存者
五十七幅碑入晉王府不易得矣
陳繹曽云古法清勁足正王著肉勝之失然駿
馬露骨又未免羸瘐之病蓋淳化之子今之學
者不見古帖得此亦可寳矣惜不完也
　　東庫帖
法帖譜系云世傳潘氏析居法帖石分為二其
後絳州公庫乃得其一於是補刻餘帖是名東
庫本第九卷之舛誤蓋始于此今好事家所藏
絳帖率多此本字畫精神遒勁亦自可愛而衛
夫人一帖及宋儋帖頗多燥筆如蘭亭叙群字
落筆之類此稍異於諸本其所以不及舊帖者
第九卷大令書石不破闕而炳文所論三字已
誤且逐卷逐段各分字號以日月光天徳山河
壯帝居太平何以報願上登封書為别此又異
於舊帖也
　　東庫别本
法帖譜系云此帖與東庫本絶相似或是一石
但庾亮帖内亮字皆無右邊轉筆蓋避逆亮諱
也亦名亮字不全本
　　新絳本
法帖譜系云右一帖二十卷首尾規模段眼字
號並同東庫本獨衛夫人宋儋二帖無燥筆又
字畫較東庫本微局促墨法雖與東庫本同然
實是兩石
石刻鋪叙云絳帖前後各十卷相傳潘駙馬以
閣帖増損翻刋閒摹淳化被㫖嵗月於卷末然
不見跋尾無自稽考編次多有不同閣以漢章
帝為首列蒼頡夏禹書於第五絳則蒼頡夏禹
書為首卷置列歷代帝王書於後帖之二卷閣
摠二王帖為五卷絳則前後帖皆有之衍而為
十且以第二卷張芝王洽書析為第二第五卷
以三卷庾亮卞壺書析而為第三第四卷古帝
王帖則刪漢章帝晉宣帝明康哀簡文帝梁髙
帝梁簡文名臣帖則削司馬攸王劭王廞蕭子
雲智永唐李邕等數帖却増入王濛羊諮書後
帖一卷全刋入本朝太宗宸翰二卷末冬晚書
院偶成一章則當以呉越忠懿王書作標目猶
前段髙宗皇帝書之類何由於謚號下花押如
此是自稱於生前九卷増入張旭千文四十五
字藏真草書乃素書跋顛旭語復云顛草之趣
貴在雄逸藏真乃云其辭又非專為此卷千文
但絳初入石定為直行岡之與鼎則為横碑十
卷増入顔魯公王廙高閑李建中書或謂他所
刋之帖皆以横石而絳獨立石印搨之際上下
字跡相聨既裁為經冊手軸則何所考竟且匠
者摹搨必通為一碑無縁逐段横搨何由相綴
又謂紗紙紋可辨要當自有眼目嘉定間李全
在山東印搨絳帖以遺要人又有自榷塲貿易
以來者殆古刻不存再翻新本謂即岡帖偽為
非也岡之梅班粗率况其筆意余所見絳帖㡬
十覺藏真草書筆勢皆有截斷處良由元係横
書絳刻入石遷就移作直行岡以絳爲祖不敢
有毫髪異乃獨此帖易直爲横鼎帖紹興續刻
者也亦舍絳而取法于岡是横刋之爲當矣至
于以横碑剪爲直行是又偽之拙者此以岡帖
或鼎帖凑成其文自不甚順但今之辨帖者執
此以别真贋
　　北本
法帖譜系云右二十卷墨色與古本相近而第
九卷大令書只同新本未知何處所刻
　　又一本
法帖譜系云董良史家所藏本第九卷大令書
字畫亦誤獨面字有右邊轉筆異於他本且不
與舊本同也
　　武岡舊本
法帖譜系云右二十卷不知刻於何時碑段稍
長而日月光天徳等字號閒於行中字畫亦清
勁可愛而第一卷衛夫人宋儋無枯筆第九卷
大令帖諸字皆誤信乎出於新絳也
石刻鋪叙云後帖之九卷張旭書其藏真顛草
數十字横鐫于石筆勢清勁蜿蝘立意出奇于
絳之直行
　　武岡新本
法帖譜系云右二十卷帖即舊石也中厄於庸
繆之人厭其字畫清瘦頗修治遂失本真其最
可鄙笑者第二卷鍾繇帖再世榮名今名字已
修作谷字矣且拓匠不工凡損剥處鑿㾗宛然
呈露而字畫模糊畧不可辨帖之繆者莫甚于
此
曹士冕云武岡軍重模絳帖二十卷殊失真且
石不堅易失精神後有武臣守郡嫌其字不精
采令匠者即舊畫再刻謂之洗碑遂愈不可觀
其釋文尤舛誤然武岡紙類北紙今東南所見
絳帖多武岡初本耳驗其殘闕處自可見
　　烏鎮本
法帖譜系云湖州烏鎮張氏以絳閣二帖鋟木
家塾字畫差肥而極有筆意頗勝諸帖惜其間
錯誤數字為恨耳
　　福清本
福州福清縣民家有舊本板刻絳閣急就章雁
塔題名四帖其刻稍精賣碑家得之徃徃駕名
官帖以惑人但彼中匠者不善用蠟每有砑光
㾗可以證辨
　　資州本
法帖譜系云資州以新絳前十卷刻石前有目
錄元刻麻石上續搨者不逮舊所得本遒勁矣
　　彭州本
曹士冕云彭州帖亦刻歴代法帖十卷不甚精
采紙色類北紙人多以為北帖
法帖譜系云掘地得之字畫清勁頗類舊武岡
而差優
　　蔡州本
曹士冕云上蔡臨摹絳帖上十卷雖比舊絳少
下十卷而逈出臨江長沙之上
　　木本前十卷二本
法帖譜系云甲秀陳氏藏此墨本不知所出又
一本余頃獲於都下亦不知所出稍不逮甲秀
所藏雖皆出於新絳然亦自是一種
　以上皆絳派
　　黔江帖
法帖譜系云秦子明嘗以里中兒不能書為病
其將兵長沙也買石摹刻僧寳月古法帖十卷
舟載入黔江壁之黔江紹聖院刻石潭人湯正
臣父子詳見山谷集中其卷帙之多寡次序之
先後字行之長短悉同淳化閣帖其所以異者
第一卷有篆書三行其次有楷書一行云降授
供偹庫副使充東南第八副將訓練潭州諸軍
潭州駐劄秦世章家本其後又二行云長沙湯
正臣重摹男仙芝靈芝鐫第二卷至八卷尾各
題長沙湯正臣重摹八字却無淳化篆書及世
章銜位又第八卷取卿女婿帖内第二行休字
立人作兩點第二卷鍾繇宣示帖再世榮名作
榮名正與戯魚帖同第九卷尾題長沙湯正臣
摹勒七字第十卷題長沙湯正臣重摹男仙芝
為一行
　　鼎帖(即武陵帖)
石刻鋪叙云武陵帖二十二卷紹興十一年辛
酉十月郡守張斛集祕閣法帖合潭絳臨江沙
海諸帖叅校有無補其遺闕以成此書後列郡
官名銜(年通判趙子濬刻<折 t="33"/>徐澄齋云紹興廿一)
法帖譜系云武陵郡齋板本較諸帖增益最多
博而不精殊無足取
董其昌云王伯谷所搨絳帖疑為澧州帖觀其
每數十行輒有武陵二字又疑為鼎帖繙閱第
一卷以宋太宗為弁跋曰太宗皇帝御筆在絳
州摹為諸帖之首復疑名曰鼎州提舉曰沅辰
判事常武為鼎州而武陵其附城邑也乃定為
鼎帖特為絳州二字所誤而世人只知有絳帖
遂誤為絳州帖耳
　　星凰樓帖
陳繹曾云曹士冕模刻工緻有餘清而不穠亞
於太清樓續帖(孫北海又云曹尚書彦約<折 t="33"/>珊瑚網云宋尚書趙彦約刻)
王氏法書苑云星鳯樓帖刻於南康軍雖以衆
刻重模而精善不苟並無今人書
　　玉麟堂帖
陳繹曾云汴人呉琚居父模刻穠而不清多雜
米家筆
　　寳晉齋帖
閒者軒帖考云米老得謝公書及右軍破羗帖
因名其齋曰寳晉此帖乃宋曹之格摹刻卷首
標題篆書末有曹氏家藏眞跡識以大圖書字
多元章所臨在諸帖中此爲稍下
　　羣玉堂帖
閒者軒帖考云羣玉堂帖十卷韓侂胄刻本名
爲閱古堂帖首卷南渡後帝后御書二則晉隋
帖三則唐帖四則懐素千文五六九悉宋帖七
山谷帖八元章帖十則蔡君謨石曼卿帖後韓
以罪死籍帖入祕省嘉定中改今名模刻極精
而紙墨亦妙其米帖視紹興帖英光堂帖俱勝
蓋韓之客向若水精於鑒定帖乃其手摹也
　　澧陽帖
法帖譜系云澧陽舊有法帖石本其後散失僅
存者右軍數帖而已
閒者軒帖考云澧陽刻帖十卷甫完即播散僅
存右軍書甚精
　　汝帖
閒者軒帖考云汝帖十二段大觀三年己丑八
月郡守敷陽王寀刋石置之㘴嘯堂摘取諸帖
中字牽合為之每卷後有汝州印後㑹稽又以
汝帖重開謂之蘭亭帖
王佐云汝帖十二卷第一卷三代金石文八種
第二卷秦漢三國人書十五種第三卷晉南朝
帝王書第四卷魏晉九人書第五卷晉人王郗
桓三氏書第六卷二王書并洛神賦第七卷南
朝十人書第八卷晉胡北朝十二人書第九卷
唐三朝帝后書第十卷唐歐虞禇薛書十一卷
唐李顔韓賀六臣書十二卷韓愈及五代諸國
七人書其石不佳諸帖中冣下者也
黄伯思東觀餘論云頃在洛中見汝刻十二卷
雜取法帖續帖中所有者時載之又珉玉閒簉
不能辨也此猶無害至其集古帖及碑中字為
偽帖并以一帖省其文别為帖語及强名者甚
多如以逸少帖春秋輒為患不得北軍問逺近
清和等語乃摘取北軍逺近春秋等字集為一
帖强為王衍書以續帖中諸縣故佳字强名為
王楨之書取汝州東漢州輔碑中數字强名為
蔡中郎書取衛州魏孝文弔比干文中數行强
名為崔浩書如北齊碑便目為温子昇後魏碑
便目為沈法㑹如此者甚多且如弔比干文魏
孝文作而崔浩之死在太武時乃目為浩書其
不稽古如此至若張華帖内雜以寳章集中王
慈字薛稷帖中雜以法帖内子敬字皆集成之
字意全不相屬如是者不可具載幸世尚多古
帖極有未傳者自可刻其全篇何必區區作偽
以誤後學但貽識者嗤笑耳
　　款識帖
閒者軒帖考云錢塘薛尚功編次并釋起于夏
而盡于漢共二十卷紹興十四年甲子郡守林
師說為鐫置公庫以片計者二十有四上代制
作古法燦然對之令人意淵神曠
　　博古堂帖
閒者軒帖考云宋人集諸家善本為一帖三代
止周穆王壇山四字漢止蔡中郎石經論語二
段晉則右軍蘭亭叙筆陣圖黄庭經樂毅論曹
娥碑東方朔贊大令十三行及謝太傅書唐人
則虞褚歐栁小楷顔魯公行楷書及白樂天書
宋止米元章末集漢隷千文皆精工勁秀蓋宋
去唐未逺名刻具在故得以集其佳勝
又云穆王吉日癸巳四字在眞定府贊皇縣山
中宋祁搜獲縣令劉莊鑿取歸州權郡事李中
祐龕置㕔壁政和五年取入内府
　　紹興米帖
紹興辛酉奉詔以米芾行草書勒石凡四卷明
時板藏内府順治初廢為階砌今所存止一片
有半余曾見之
　　荔支樓帖
閒者軒帖考云陸放翁集前人筆札以嘉州石
刻之置荔支樓下又名宋法帖
　　鳯墅帖
閒者軒帖考云曽季卿宏父刻石鳯山書院前
帖二十卷續帖二十卷皆宋人書曽云本朝聖
君名臣真筆目所見者刻之自成一家又於人
之贒奸各分品類自謂可以續通鑑
　　賜書堂帖
閒者軒帖考云宋宣獻綬刻於山陽金鄉首載
古鐘鼎款識最精但二王帖銓釋未盡
　　甲秀堂帖
閒者軒帖考云廬江李氏刻前有王顔書世多
未見後繼以宋名人書
　　百一帖
閒者軒帖考云王曼慶模刻前人謂其筆意清
遒雅有勝趣
　　忠義堂帖
顧炎武金石文字記云忠義堂帖皆顔魯公書
宋人所刻奉命帖移蔡帖論㘴書祭姪季明文
鹿脯帖乞米帖寒食帖與蔡明逺帖盧八倉曹
帖送劉太冲帖皆有之又有送辛晃序清逺道
士同沈恭子逰虎邱寺詩末題大曆五年十二
月又有開元二年二月顔元孫告身一通乾元
元年四月顔昭甫告身一通寶應元年七月顔
惟貞贈祕書少監告身一通殷氏贈蘭陵夫人
告身一通大歷十二年八月顔眞卿刑部尚書
告身一通建中元年八月顔眞卿太子太師告
身一通後有宋至和二年蔡襄跋嘉定乙亥留
元剛刻石
　　世綵堂帖
閒者軒帖考云泉州知府常性於洪武四年以
淳化閣帖翻刻郡庠從閣帖祖本模刻上可追
嫓潭絳宣徳中取入内府如近年顧本潘本逺
不及之
　　馬蹄帖
陳楙仁泉南雜記云淳化閣帖十卷宋季南狩
遺於泉州已而刻石湮地中乆之時出光怪櫪
馬皆驚怖發之即是帖也故泉人名其帖曰馬
蹄真跡
　徐澄齋以此本即為泉帖按泉帖以宣徳間
　取入内府不復流落人間然其搨本往往見
　之此帖向亦嘗見二三本石刻粗燥字畫枯
　瘦且石多破碎政與泉本不同當是兩刻世
　多目為蘭州本
　　肅府帖
徐澄齋法帖考云萬歴四十三年乙卯秋八月
九日溫如玉張應召奉肅藩令㫖重摹上石
肅世子識鋐跋云太祖分封我莊祖於甘蘭錫
以宋人淳化法帖珍藏内庫至憲王恐我子孫
各王府不徧及且無以公海内乃延温張二士
摹勒上石未竟而薨至于辛酉六月始竣事模
勒之工先後七年新舊二本不爽毫髪
　　東書堂帖
閒者軒帖考云周憲王為世子時手模上石共
十卷以淳化為主參以祕閣續帖及増入宋元
人書
王元美云憲王臨池之力甚精惜其天資少遜
以故粉澤有餘膚理不足蓋摹筆至使古人之
跡屈而從手其于蘭亭亦然
　　寳賢堂帖
閒者軒帖考云晉靖王為世子時刻石以閣絳
大觀寳晉為主而益以所藏宋元明人墨蹟
凡十卷
王元美云此帖行欵次第頗不俗第石理既粗
而摹刻搨三手俱不稱
　　停雲館帖
閒者軒帖考云文衡山父子皆精書學而又能
自鐫刻嘉靖中摹勒舊跡及近時名筆共十二
卷清勁不俗近世諸刻推此第一
停雲館帖先有四卷帖首標題乃是小字後更
毁去重摹為十二卷余向得二卷於京師被友
人索去昨于張生羲仲手又見一卷比之後帖
為較勝也
首卷晉唐小楷多㨿越州石氏本入石越州本
今在錫山秦太學元獻家雖是古搨要亦枯燥
少神采停雲祖之更益板滯宜為吾宗損菴先
生之所呵也
唐荆川先生云余見停雲帖李懐琳絶交書後
乃見孫氏所藏宋本則精神相去十倍書之者
非有異而刻之者異也雖有善書非善刻者不
能發其精神而傳於世也余見孫過庭書譜真
跡亦正如此文氏父子精于摹搨又得章簡父
等妙手左右之尚且不能無憾况下者乎
　　真賞齋帖
錫山華東沙出其所藏古蹟勒成三卷上卷鍾
繇薦季直表中卷王羲之袁生帖下卷王方慶
萬歲通天進帖鉤摹者為文待詔父子刻石者
為文氏客章簡父模勒既精氊蠟尤妙為有明
一代刻帖第一出停雲館上後以倭亂燬於火
更勒一石遂有火前火後之别賞鑒家以季直
表袁泰第一跋第十十一兩行倒置者為火前
本實則前後兩本無甚差别也
　　閣帖潘氏本
汪砢玉珊瑚網云潘九亮自摹入石
　　閣帖顧氏本
珊瑚網云顧從義借潘氏所藏宋本模勒上石
復刻淳化法帖釋文考異冣為詳確
又云潘顧二本皆以賈似道家所藏重模而潘
本瘦顧本肥
　　餘清齋帖
新安呉太學用卿以所藏真蹟模勒餘清齋正
帖十六卷續帖八卷刻極精詳惜是板本不免
猶有斧鑿㾗跡
　　鬱岡齋帖
吾宗損菴先生所摹勒凡十卷上自鍾王下迄
蘇米蒼深不及停雲而秀潤過之故當逺出戯
鴻之上十卷木石叅半木本今已蠧損不全石
猶完好
　　戯鴻堂帖
董思白以平生所見眞跡勒成一十六卷惜刻
手粗惡字字失眞爲古今刻帖中第一惡札
　　快雪堂帖
涿州馮銓所摹凡六卷以得右軍快雪帖眞跡
淳化祕閣法帖考正卷第十二
　　　　　　　琅邪王　澍虛舟氏著
論書䞉語
　古人學書皆有師傳宻相指授余學之五十
　年不過師心探索然古人之㫖可得而窺又
　年來縱意摸古心所通㑹徃徃條疏紙尾撿
　括合者并録成卷名曰論書䞉語附見卷末
　期以就正有道云爾
　　執筆
執筆欲死運筆欲活指欲死腕欲活
五指相次如螺之旋緊捻宻持不通一縫則五
指死而臂斯活管欲碎而筆乃勁矣
作蝇頭書須平懸肘髙提筆乃得寛展匠意字
　漸大則手須漸低若至擘窠大書則須是五
　指緊撮筆頭手既低而臂乃髙然後腕力沉
　勁指揮如意執筆一髙則運筆無力作書不
　浮滑便拖沓
學歐須懸腕學褚須懸肘學顔須内鉤學栁須
　外捩
　　運筆
世人多以捻筆端正為中鋒此栁誠懸所謂筆
　正非中鋒也所謂中鋒者謂運鋒在筆畫之
　中平側偃仰惟意所使及其既定也端若引
　繩如此則筆鋒不倚上下不偏左右乃能八
　面出鋒筆至八面出鋒斯徃無不當矣至以
　秃頴為中鋒只好隔壁聽
又世人多目秃頴為藏鋒非也歴觀唐宋碑刻
　無不芒鎩銛利未有以秃頴為工者所謂藏
　鋒即是中鋒正謂鋒藏畫中耳徐常侍作書
　對日照之中有黒綫此可悟藏鋒之妙
如錐畫沙如印印泥世以此語舉似沉著非也
　此正中鋒之謂解者以此悟中鋒思過半矣
筆折乃圎圎乃勁
勁如銕軟如綿須知不是兩語圎中規方中矩
　須知不是兩筆
使盡氣力至於沉勁入骨筆乃能和和則不剛
　不柔變化斯出故知和者沉勁之至非軟緩
　之謂變者和適之至非縱逸之謂
結體欲緊用筆欲寛一頓一挫能取能舍有何
　不到古人處
解得頓挫斯能跌蕩指如懸槌筆如死蚓豈有
　是處
古釵脚不如屋漏㾗屋漏㾗不如百歲古籐以
　其漸近自然
顔魯公古釵脚屋漏㾗只是自然董文敏謂是
　藏鋒門外漢語
釵脚漏㾗從生入從熟出
束騰天潛淵之勢於豪忽之間乃能縱横瀟灑
　不主故常自成變化然正須筆筆從規矩中
　出深謹之至奇蕩自生故知奇正兩端寔惟
　一局
以正為奇故無奇不法以収為縱故無縱不擒
　以虚為實故斷處皆連以背為向故連處皆
　斷學至解得連處皆斷正正奇奇無妙不臻
　矣
以抜山舉鼎之力為舞女挿花乃道得個和字
　杜元凱言優而柔之使自求之厭而飫之使
　自趍之若江海之浸膏澤之潤渙然冰釋怡
　然理順到此乃是和處
能用拙乃得巧能用柔乃得剛
用筆沉勁姿態乃出
須是字外有筆大力囬旋空際盤繞如游絲如
　飛龍突然一落去來無跡斯能於字外出力
　而向背徃來不可端倪矣
隔筆取勢空際用筆此不傳之妙
南唐後主撥鐙法解者殊鮮所謂撥鐙者逆筆
　也筆尖向裏則全勢皆逆無浮滑之病矣學
　者試撥鐙火可悟其法
須有不使盡筆力處
工妙之至至於如不能工方入神解此元常之
　所以勝右軍魏晉之所以勝唐宋也
歐多折顔多轉折須提轉須撚
　　結字
結字須令整齊中有叅差方免字如算子之病
　逐字排比千體一同便不成書
作字不須豫立間架長短大小字各有體因其
　體勢之自然與為消息所以能盡百物之情
　狀而與天地之化相肖有意整齊與有意變
　化皆是一方死法
純肉無骨女子之書能者矯之而過至於枯朽
　骨立所謂楚則失矣齊亦未為得者也古人
　之書鮮有不具姿態者雖峭勁如率更遒古
　如魯公要其風度正自和明悦暢一渉枯朽
　即筋骨具而精神亡矣作字如人然筋骨血
　肉精神氣脉八者備而後可為人闕其一行
　屍耳不欲為行屍惟學乃免
有意求變即不能變魏晉名家無不各有法外
　巧妙惟其無心於變也唐人各自立家皆欲
　打破右軍銕圍然規格方整轉不能變此有
　心無心之别也然欲自然先須有意始於方
　整終於變化積習乆之自有㑹通處故求魏
　晉之變化正須從唐始
　　用墨
東坡用墨如糊云須湛湛如小兒目睛乃佳古
　人作書未有不濃用墨者晨起即磨墨汁升
　許供一日之用及其用也則但取墨華而棄
　其渣滓所以精彩焕然經數百年而墨光如
　漆餘香不散也至董文敏始以畫法用墨初
　覺氣韻鮮妍乆便黯黮無色然其著意書究
　未有不濃用墨者觀者未之察耳
墨須濃筆須健以健筆用濃墨斯作字有力而
　氣韻浮動
　　臨古
自運在服古臨古須有我兩者合之則雙美離
　之則兩傷
臨古須是無我一有我只是已意必不能與古
　人相消息
習古人書必先專精一家至於信手觸筆無所
　不似然後可兼收並蓄淹貫衆有然非淹貫
　衆有亦決不能自成一家若專此一家到得
　似來只為此家所蓋枉費一生氣力
窮其源流究其變化然後作字有本不理其本
　但取半路撏撦不濟事
臨古須透一歩翻一局乃適得其正古人言智
　過其師方名得髓此冣解人語
攝天地和明之氣入指腕間方能與造化相通
　而盡萬物之變態然非窮極古今一歩歩脚
　踏實地積習乆之至於縱横變化無適不當
　必不能地負海涵獨扛百斛故知千里者跬
　歩之積萬仭者尺寸之移
孫䖍禮云學之者尚精擬之者貴似凡臨古人
　始必求其似乆乆剥換遺貌取神則相契在
　牝牡驪黄之外斯為神似宋人謂顔書學褚
　顔之與褚絶不相似此可悟臨古之妙也
正書樂毅為主黄庭内景洛神佐之行書蘭亭
　為主聖敎爭坐佐之草書十七帖為主書譜
　絶交佐之
人必各自立家乃能與古人相抗魏晉迄今無
　有一家同者匪獨風㑹遷流亦縁規模自樹
　僕嘗說使右軍在今日亦學不得正恐為古
　人蓋也
作一字須筆筆有原本乃佳一筆杜撰便不成
　字
作書不可不通篆隸今人作書别字滿紙只縁
　未理其本隨俗亂寫耳通篆法則字體無差
　通隸法則用筆有則此入門第一正歩
凡臨古人始在能取繼在能舍能取易能舍難
　然不能力取無由得舍
善學栁下惠莫如魯男子於此可悟舍法非拆
　骨還父拆肉還母何從現得清淨法身來
　　篆書
篆須圎中規方中矩直中繩
篆書用筆須如綿裏銕行筆須如蠶吐絲
篆書有三要一曰圎二曰瘦三曰叅差圎乃勁
　瘦乃腴叅差乃整齊三者失其一奴書耳
陽冰篆法直接斯喜以其圎且勁也筆不折不
　圎神不清不勁能圎能勁而出之虚和不使
　脉興血作然後能離方遁圎各盡變化一用
　智巧以我意消息之即安排有跡而字如算
　子矣有名一代解此語者絶少所以篆法無
　一可觀
　　隸書
漢唐隸法體貌不同要皆以沉勁為本唯沉勁
　斯健古為不失漢人遺意結體弗論也不能
　沉勁無論為漢為唐都是外道
吾衍三十五舉云隸書須是方勁古拙斬釘截
　銕挑㧞平硬如折刀頭方是漢隸今作者不
　得古人之意但以弱豪描取舊碑斷闕形狀
　便交相驚詫以為伯喈復生豈不可笑
隸出於篆然漢人隸法變化不同有合篆者有
　離篆者有増篆者有減篆者為體各殊譌舛
　錯出須要合篆乃為正則林罕言非究於篆
　無由得隸此不刋之論也
　　楷書
晉唐小楷經宋元來千臨百模不唯妙處全無
　并其形狀亦失惟唐人碑刻雖經剥食而其
　存者去真跡僅隔一紙猶可見古人妙處從
　此學之上可追蹤魏晉下亦不失宋元
楷書不當布置平穏然須從平穩入
黄山谷言大字欲結宻無閒小字欲寛綽有餘
　作蠅頭細書須令筆勢紆餘跌宕有尋丈之
　勢乃佳觀褚公隂符經顔公麻姑記有一字
　局促否
　　行書
以楷法作行則太拘以草法作行則太縱不拘
　不縱瀟灑縱横濃纎得中髙下合度蘭亭聖
　敎鬱焉何逺
不徐不疾官止神行胸有成書筆無滯體行書
　之妙盡矣
懸鍼欲徐徐則意足而態有餘妍垂露欲疾疾
　則力勁而筆能覆逆米老言無垂不縮無徃
　不收此兩語宣洩殆盡
　　草書
右軍以後無草書雖大令親灸趨庭之訓亦已
　非復乃翁門仭顛素已降則奔逸大過所謂
　驚蛇走虺勢入户驟雨旋風聲滿堂不免永
　墮異趣矣孫䖍禮謂子敬以下莫不鼓努為
　力標置成體内不足者必外張非直世降風
　移之故也余論草書須心氣和平斂入規矩
　使一波一磔無不堅正乃為不失右軍尺度
　稍一縱逸即偭規改錯惡道坌出米老譏顛
　素謂但可懸之酒肆非過論也
姜白石論草書須有起有應各盡義理愚以為
　此只死法耳欲斷還連似奇反正不立一法
　不舍一法乃能盡妙夫惟右軍必也聖乎
草書如何守正圎中規方中矩如何盡變無圎
　而不矩無方而不規如何用力從規矩入從
　規矩出如何究竟一歩不離歩歩縱舍至於
　能縱舍斯謂從心不踰右軍化不可為其底
　藴不過些子顛素只此些子差所以永墮異
　趣
　　牓書
牓書須我之氣足蓋此書雖字大尋丈只如小
　楷乃可指揮匠意有意展拓即氣為字所奪
　便書不成
牓書每一字中必有一兩筆不用力處須是安
　頓使簡澹令全字之勢寛然有餘乃能跌蕩
　盡意此正善用力處
凡作牓書不須豫結搆長短濶狹隨其字體為
　之則叅差錯落通體自成結搆一排比令整
　齊便是俗格
凡牓書三字須中一字略小四字須中二字略
　小若齊一則髙懸起便中間字突出矣
牓書結體宜稍長髙懸則方若結體方則髙懸
　起便匾濶而勢散矣
　　論古
鍾太傅書以唐摹賀捷表為第一幽深古雅一
　正一偏具有法外之妙力命表模搨失真了
　乏勝槩季直乃是偽跡了乏賀捷勝槩不足
　觀也
右軍臨鍾墓田爲勝然比於賀捷十得二三耳
　宣示非不古雅然鋒穨頴秃未屆神妙當由
　模搨失眞故
右軍楷書以新安呉氏所藏樂毅論爲冣似柔
　而剛似近而逺神清韻和使人有天際眞人
　想髙紳學士家不全本雖名流傳有緒亦已
　不屆精華矣
世俗所傳晉唐小楷質木無潤如出一手雖越
　州石氏刻烜赫殆數百年究亦精華銷乏無
　古人撤手懸厓妙處
余得古搨洛神賦全本篆隸楷行草皆備真是
　有妙畢見無美不臻次惟毘陵唐氏所藏十
　三行駘宕腴潤猶有游行自在之趣賈秋壑
　玉板本則神明渙散不足取則而世皆寳之
　貴耳賤目吾所未喻
右軍十七帖為草書之宗唐模墨跡萬歴間藏
　邢子愿家刻石來禽館為有明十七帖之冠
　子敬則已縱至於顛素則奔逸太過去右軍
　風流益以逺矣
魏晉人書一正一偏縱横變化了乏蹊徑唐人
　斂入規矩始有門法可尋魏晉風流一變盡
　矣然學魏晉正須從唐入乃有門户
有唐名家各欲打破右軍銕圍自立門户所謂
　皆有聖人之一體然各能以其一體精詣其
　極不似後人意滿手滑竭盡氣力無有至處
古人言虞書内含剛柔歐書外露筋骨君子藏
　器以虞為優然學虞不成不免精散肉緩不
　可收拾不如學歐有墻壁可尋
虞得右軍之圎歐得右軍之卓褚得右軍之超
　顔得右軍之勁栁得右軍之堅正如孔門四
　科不必兼擅而各詣所長皆是尼山血嗣
學禇須知其沉勁學歐須知其跌蕩學顔須知
　其變化學栁須知其娬媚
古人藁書冣佳以其意不在書天機自動徃徃
　多入神解如右軍蘭亭魯公三藁天真爛然
　莫可名貌有意為之多不能至正如李將軍
　射石没羽次日試之便不能及此有天然未
　可以智力取已
虞褚離紙一寸顔栁直透紙背惟右軍恰好到
　紙然必力透紙背方能離紙一寸故知虞褚
　顔栁不是兩家書至筆力恰好到紙則須是
　天工至人巧錯天地和明之氣絪緼㑹萃於
　指腕之間乃能得之有數存焉已
右軍平生神妙一卷蘭亭宣洩殆盡聖敎有蘭
　亭之變化無其専謹有蘭亭之朗徹無其遒
　厚無美不臻莫可端倪其惟稧帖乎具體而
　微厥惟聖敎從聖敎學蘭亭乃有入處
歐褚自隸來顔栁從篆來
褚公書人以為微至吾以為沉雄非洗刷到骨
　盡去渣滓那得屆此清虚境界宋人以為顔
　岀自褚此理可悟
褚河南書陶鑄有唐一代稍嶮勁則為薛曜稍
　痛快則為顔真卿稍堅卓則為栁公權稍纎
　媚則為鍾紹京稍腴潤則為吕向稍縱逸則
　為魏栖梧歩趨不失尺寸則為薛稷
栁誠懸臨蘭亭無復一點右軍法此所謂善學
　栁下惠者也至其自書蘭亭詩則風韻滯俗
　不堪嚮邇矣山谷言子弟可百不能惟俗不
　可醫當為深戒
釵脚漏㾗之妙魏晉以來名能書者人人有之
　至顔魯公始為宣洩耳匪直魏晉自秦漢來
　篆隸諸書未有不具此妙者學者不解此法
　便不成書
文至昌黎詩至子美書至魯公皆獨擅一朝之
　勝正以妙能變化耳世人但以沉古目之門
　外漢語
李北海張司直蘇武功皆原本子敬然吾謂司
　直勝北海以其風神澹逺為不失山隂規格
　也北海惟嶽麓寺碑淵渾有風骨雲麾碑則
　鼓努驚奔氣質太重學之不已便入俗格至
　蘇武功體肥質濁又在北海下矣
學顔公書不難於整齊難於駘宕不難於沉勁
　難於自然以自然駘宕求顔書即可得其門
　而入矣
爭坐一藁便可陶鑄蘇米四家及陶鑄成而四
　家各具一體貌了不相襲正惟其不相襲所
　以爲善學顔書者也若千手一同只得古人
　豈復有我
臨淳熙續帖魯公送劉太沖叙書後云世稱顔
　書者多以雄勁題目不知其變化乃爾人不
　自立家不能與古人惟肖顔公能打破右軍
　銕圍所以能為右軍血嗣有志臨池者不可
　不知此語
顔公書絶變化然比於右軍猶覺有意然不始
　於有意安能至於無跡乃知龍跳虎卧正是
　規矩之至
顛素二家世稱草聖然素師清古於顛為優顛
　雖縱逸太甚然楷法精勁則過素師三舍矣
　人不精楷法如何妄意作草
唐以前書風骨内斂宋以後書精神外拓豈惟
　書法淳漓不同亦世運升降之所由分也惟
　蔡忠惠公斂才於法猶不失先民矩ခ下此
　諸公各帶習氣去晉唐風格日以逺矣
米老天才横軼東坡稱其超妙入神雖氣質太
　重不免子路初見孔子氣象然出入晉唐脱
　去滓穢而自成一家涪翁東坡故當俛出其
　下
山谷老人書多戰掣筆亦甚有習氣然超超元
　著比於東坡則格律清逈矣故當在東坡上
宋四家書皆出魯公而東坡得之為甚姿態艷
　溢得魯公之腴然喜用偃筆無古人清逈抜
　俗之趣在宋四家中故當小劣耳
有唐一代書格律森嚴多患方整至宋四家各
　以其超逸之姿破除成法蓋拓向外來而晉
　唐謹嚴肅括之意亡矣至趙子昻始専主二
　王而於子敬得之尤切閣帖第九卷字字皆
　子昻祖本也比於宋四家故當後來居上
子昻天材超逸不及宋四家而工夫為勝晚歲
　成名後困於簡對不免浮滑甚有習氣元時
　一代書家皆宗仰之雖鮮于困學諸公猶為
　所蓋其他更不足論有明前半未改其轍文
　徴仲使盡平生氣力究竟爲所籠罩至董思
　白始抉破之然自思白以至於今又成一種
　董家惡習矣一巨子出千臨百模遂成宿習
　惟豪傑之士乃能脫盡耳
工夫粹宻子昻爲優天才超妙思白爲勝思白
　雖姿態横生然究其風力寔沉勁入骨學者
　不求其骨格所在但襲其形貌所以愈秀愈
　俗
自朴而華由厚而薄世運遷流不得不然蓋至
　思白興而風㑹之下於斯已極末學之士㡬
　於無所復之矣窮必思反所貴志古之士能
　復其本也
淳化祕閣法帖考正卷第十二附正
