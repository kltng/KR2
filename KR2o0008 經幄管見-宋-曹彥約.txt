#+TITLE: 經幄管見-宋-曹彥約
#+DATE: 2016-06-11 12:22:44
#+SOURCE: github.com/kanripo/KR2o0008 master c3bb84be                
欽定四庫全書　　　　　史部十五
　經幄管見　　　　　　　史評類
　　提要
　　　　(臣/)等謹案經幄管見四卷宋曹彦約撰彦約
　　　　字簡甫都昌人淳熙八年進士薛叔似宣撫
　　　　京湖辟為主管機宜文字累官寶謨閣待制
　　　　知成都府寶慶元年擢兵部侍郎遷禮部旋
　　　　授兵部尚書力辭不拜以華文閣學士致仕
　　　　卒諡文簡事迹具宋史本傳是書蓋彦約侍
　　　　講筵時所輯皆取三朝寶訓反覆闡明以示
　　　　效法蓋即范祖禹帝學多陳祖宗舊事之義
　　　　考仁宗天聖五年允監修王曽之請采太祖
　　　　太宗真宗事迹不入正史者命李敬等别為
　　　　三朝寶訓三十卷寶元二年十二月詔以進
　　　　讀嗣是講幄相沿遂為故事彦約是書於進
　　　　讀符瑞諸篇雖不免有所迴䕶要亦當時臣
　　　　子之詞不得不爾其餘諸篇則皆能旁證經
　　　　史而歸之於法誡亦可謂不失啟沃之職者
　　　　矣舊刻散佚久無傳本惟永樂大典尚載其
　　　　全文今詳為校讐釐成四卷間有辨證各依
　　　　文附著焉乾隆四十六年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　經幄管見卷一　　　　　宋　曹彦約　撰
寳慶元年九月十七日初供職同侍講范楷候對是日
讀寳訓謹外戚篇景德四年上謂近臣曰每嵗承天
節皇諸親爲姻族求恩多過有希覬朕常念羣臣戮力
盡瘁或逺在邊防久厯嵗時非功狀顯著未嘗進一資
一級此若盡遂所請甚紊公道自後奏封有越例者即
令内省勿復降出陳堯叟曰臣等比來多見妄有陳乞
如秦國公主為子求刺史諸子嵗嵗改轉又圖舟車悉
免稅算去年程繼宗掌致逺務坐事致鞫晉國公主亟
為求替如此之事陛下皆寢其奏中外之人知陛下推
公御人不以親疎為異上曰諸親多引先朝為比朕諭
以太祖開創之始太宗英睿特斷朕安敢上擬今庶事
動立制度朕遵守之何敢失墜若從越例之請外人必
有竊議邇來漸似知非各安本分矣臣讀畢口奏人主
遵奉家法吝惜名器未有不身致太平者真宗皇帝有
太祖太宗家法可守更於家法上倍加吝惜推此心以
往事事節省謹之於外戚必將謹之於宦官謹之於宦
官又將謹之於宫女上而服御下而賜予無所不謹則
無所不省財用安得不裕民力安得不寛此咸平景徳
間所以為本朝極盛也
二十二日同侍講范楷候對是日讀寳訓受符瑞篇
夀州獻緑毛龜(按事在太宗/至道三年)上謂宰相曰朕觀之介蟲
而毛得非天意有所警戒耶吕端曰臣等寡聞天意冥
邈胡能究知然嘗聞師曰聖人之意與天合符茍睿思
徘徊屬於一物必神靈肸蠁有所啟焉今神龜所得之
處地名夀春陛下頃陞皇儲實自夀邸由是言之則是
龜也特為陛下而言將使陛下後天而老既夀且昌乎
又龜在水族義主乎隂介者剛物也毛者柔物也夫夷
狄之類皆禀陰氣天戒若曰將有强梗不賔之虜柔伏
來庭且陛下自即大位首念西北之人困於飛輓雖繼
遷兇羯亦降使推恩不問前罪且繼遷亡命日久亦厭
兵矣脅從之黨亦厭亂矣悛心革面匪朝而夕北戎倔
强為患滋深部族擕離亦荐饑歉必恐相率懷柔願伸
欵附望陛下欽若天意彌闡皇猷雖休勿休日謹一日
則靈物之出豈徒然哉臣讀畢口奏用兵之害不但兩
軍相加肝腦塗地而已飛輓之勞不減鋒鏑暴露之久
甚於臨敵以至邊民避難永業漸廢强壯應募耕夫漸
少流離轉徙使老弱疾病之人少有全者怨氣所感多
致旱蝗饑餓疾疫而死者又不可勝計簡冊所載未必
詳盡惟身厯而後知之此寢兵所以為帝王極功也
景德四年上謂宰相曰前詔諸路無得獻祥瑞近日頗
逾舊制當令禮部申禁之宰相曰福應之至以顯盛猷
雖睿徳謙冲務於自損若史臣不紀來世何觀望止令
報禮部闗送史官上勉從之臣讀畢口奏祥瑞之與災
變相為有無有祥瑞則無災變有災變則無祥瑞古人
以晏安爲酖毒以譴告爲仁愛蓋覩祥瑞則易至自滿
遇災變則易生恐懼昔魏相相漢宣帝凡四方逆賊災
變之事無不奏言之正得此意真宗皇帝禁諸路無獻
祥瑞聖意深逺惜乎當時大臣尚欲闗送史官也　大
中祥符元年正月天書降左承天門上召近臣對崇政
殿西序諭其事王旦曰陛下以至誠事天地以仁孝事
祖宗恭已愛人夙夜求治以至殊方修睦獷俗請吏干
戈偃戢年穀屢豐皆陛下兢兢業業日謹一日之所致
臣等嘗謂天道不逺必有昭報今者神授祕文實彰祐
徳之應然兹事非常簡策所無又未審所諭之事啟封
之際當屏左右上曰既有天命須當祇受適恐皇城司
遽便收進已使止之朕當詣門望拜㷊香跪受所云屏
人以啟雖云勿洩天機朕以為上天所貺當與衆共之
旦曰葢未測書意不欲顯示於衆上曰天若謫視闕政
當與卿等祇畏改悔若告戒朕躬亦當責已自修豈宜
隱之使人不知乎當便與卿等啟讀但慮文莫能辨宜
訪明習篆籕之人以從旦曰陛下肅奉天命非臣等所
能測度臣讀畢口奏天人相與之際無有間斷人主與
天為一得知闕政所在必將修徳用賢以補治之此周
宣遇災而懼所以王化復行也若掩覆不已如愚人之
諱病其初唯恐人知其後遂至於不可措手當大中祥
符時寧有闕政真宗皇帝恐懼修省如此天下安得不
治　上曰朕自即位每祠祀祝詞但以人民為心未嘗
别有祈請今内殿道塲亦致宻詞惟求年穀豐穰人民
康樂因出示旦等旦曰自古秘祝之詞皆有所請陛下
以億兆爲心有以見子育之意超絶前古臣讀畢口奏
得人心而為天子則社稷自然鞏固若福萃於人主而
災徧於天下為人主者亦何安於此也　天書扶侍使
丁謂言崇政殿閱新製法物雙鶴度天書輦飛舞良久
翌日上顧左右曰昨所觀鶴止於輦上飛度若云飛舞
良久文則文矣恐不為實當易此奏也王旦曰陛下以
至誠奉天以不欺臨物正此數字所繫尤深帝皇徽猷
莫大於此望付中書載於時政記上俛然從之臣讀畢
口奏人主奉天臨民以不欺為主若以鶴度為鶴舞欺
天罔民不特天鑒昭昭民心不服濫觴不止必將有如
漢臣指鶡雀為神雀者矣
十月初三日便殿聚講同侍講陳貴誼候對是日讀寳
訓崇祀禮篇　淳化三年秘書監李至上言國初舉藏
氷之禮修司寒之祭常以四月行之按詩豳七月四之
日獻羔祭韭周以十一月為正四月即今之二月春秋
傳曰日在北陸而藏氷謂夏十二月日在虚危也獻羔
而啟之謂二月春分獻羔祭韭始開氷室也火出而畢
賦火星昏見謂三月四月中也又月令仲春天子獻羔
開氷先薦寢廟詳其開氷之祭當在春分乃有司之失
也上曰今四月韭長可苫屋矣何謂薦新耶即命正其
禮臣讀畢口奏夏正建寅人道之所便周正建子天道
之所始自古未有兼用之者惟豳七月之詩作於成周
之時乃上述后稷先公事一篇之中既有夏正又有周
正如七月流火九月授衣七月食𤓰八月斷壺之類凡
以月言者皆夏正也一之日觱發二之日栗烈二之日
鑿氷冲冲三之日納于凌陰之類凡以日言者皆周正
也(按經文凡陽生以後之月言日凡陰生以後之月言/月四月言月者陽極陰生當夏至進退之期也苐謂)
(雜周正夏正雖本/朱子義似未盡)李至所言引用獻羔祭韭一事已合
經意臣恐後人疑其詩雜周正夏正故爲别白言之
至道二年禮儀使宋白上言按儀注朝享太廟皇帝先
詣罍洗奠瓚郊祀未詣罍洗先奠玉幣於禮未叶欲請
先詣罍洗上覽奏遽召白洎宰相問之曰前代祀上帝
未罍洗而先奠玉幣於禮可乎(按杜佑通典開元禮祀/圜丘儀於進熟之先太)
(常卿引詣罍洗在奠玉/幣後宋初尚沿其舊)吕端等曰王者親執玉帛以見
上帝且玉帛者接神明之贄尤宜蠲潔若未盥沃而奠
獻殊失恭䖍之意宋白曰儻允臣所陳止一次登壇上
𢥠然改容曰朕親奉大祭竭誠盡物葢為蒼生祈福倘
變禮為允固當依卿所奏如合遵舊典朕雖百次登亦
不爲勞端等皆言禮官所陳得中遂從白議臣讀畢口
奏宋白請郊祀先盥沃而後奠獻從禮之厚也以兩次
登壇爲勞而以一次爲便禮之殺也太宗皇帝竭誠盡
物以事上帝豈以再登壇為勞而變其禮哉其意則是
其言則非吕端等取其意而不取其言始足以釋太宗
之惑人臣獻䇿意是而言非足以害事不可以不謹
十二日同侍講范楷待對是日仍讀崇祀禮篇　初禮
官草封禪儀上覽之謂王旦曰封禪久廢非禮典備具
豈爲盡美朕遍覽所定儀注有二十餘事慮未合宜已
手詔改定如未備者當復議之雖有司已經講肄其如
未嘗躬習王旦曰大凡祀事未聞帝王自爲儀陞降之
節止在有司上曰王者事天如子之事父臣之事君寅
恭之志豈憚於勞及親習畢又以御劄記三事付有司
曰行事官避朕褥位而不顧昊天上帝之位但昭報天
地嚴配祖宗豈於朕躬過為崇奉當諭行事官無得更
有迴避朕以封禪之事不比常祀自十一月朔即御蔬
膳(原注大中祥符元年十月二十四日辛亥有事於泰/山其月以戊子為朔初四日辛卯車駕發京師恐御)
(蔬膳當在十月朔諸本/皆作十一月朔者誤也)旦曰陛下躬行大禮曲盡嚴恭
然日月尚遥道途渉寒慮非保衛之道况南郊亦祀天
地不聞預屏葷茹望俟致齋或散齋方進素膳旦等累
表陳前上曰朕志已定不煩固請及陞泰山毎道經險
峻必降輦徒歩所司議增扶衞皆卻之導從者或至疲
頓上詞氣益壯及行禮侍從導衛悉令減去拂翟止於
壝門燭籠前導亦撤之及禪祭自山下歩出大次侍臣
言山路峻滑靴袍而行躋升匪易請乘歩輦上曰接神
在近敢不徒行五使等復固請上終不許臣讀畢口奏
封禪之説始見於管夷吾之書以無懷氏伏羲氏為首
莫知其有無也設或有之是時禮文簡畧固無傷財動
衆之事至三代之季齊威公偶欲行之廹於世變非昔
者洪荒之比雖泰山在其近境管氏已知其不可所謂
一茅三脊魚比目而鳥比翼者皆飾辭以爲難耳後世
乃指為實迹更求祥瑞然泰皇漢帝因行幸而為之猶
是簡徑至光武溺於䜟緯更作宻詞於是玉牒玉檢之
文金鏤金泥之制纎悉備具為其臣梁松等所鄙至唐
髙宗則又從以宫女飾以錦繡尤更可笑今真宗皇帝
親製儀注又躬自肄習御蔬膳於兩旬之前却歩輦於
峻滑之地凡所以事神者無不恭恪凡所以自奉者無
不謙退可謂萬世封禪之標準也但近世封禪之禮事
大體重必須傷財必須動衆不可以無懷伏羲氏為口
實必如真宗之時家給人足上恬下熙而又以孝敬行
之始爲無玷舎是不足以格神秖足以害民也
二十六日入講筵同侍講陳貴誼待對是日讀寳訓崇
文儒篇　咸平元年學究劉可名上經書疑誤上因訪
通經義者李至曰國學講書崔頤正博通諸經尤善誦
說上曰朕宫中無事甚樂聼書嘗求其人尤未易得翌
日召頥正於後園說尚書大禹謨賜五品服謂宰相曰
頥正講誦有功卿等更於班行中擇性行淳朴通經義
知損益者一兩人具名進來臣讀畢口奏通經義知損
益者易得性行淳朴者難求夫講讀於人主之前必其
人先能正已而後可以正君若使口道先王語而行若
市人則於講讀之際希望官職萋斐忠賢或迎合上意
或傅會經㫖如先朝諸臣吕惠卿邢恕之徒非不稍通
經義而性行不淳樸甘爲小人渠魁雖生於聖明之世
亦足以惑亂天下以此知真宗皇帝擇性行淳樸以爲
講讀有深意也　上嘗謂近臣曰朕聼政之日未嘗虚
度時日探賾編簡素所耽玩但古聖奥㫖有未曉處不
免廢忘昨置侍講侍讀學士自今令秘閣官每夕具名
奏來朕欲召見得以訪問是後毎當直或召對多至二
三鼔而退臣讀畢口奏講學之道不必拘於誦說之時
惟於藏焉修焉息焉游焉之際最爲親切漢光武講論
經理夜分乃寐所以致中興之治卜年卜世與前漢相
似本朝祖宗時近臣内直多近燕閒偃息之所故太宗
時吕文仲真宗朝楊徽之夏侯嶠邢昺之徒往往召對
詢訪或至中夕從容閒暇使古人事業與今日施行相
為表裏使古人制行與今日聖徳互相發明較之講殿
講筵所得又爭深淺何况燕閒之時親儒生之時常多
則宦官宫女進見之時差少此又聖人執徳信道之微
權有深意也　咸平五年召近臣觀書龍圖閣上曰朕
自幼至今讀經典其間有聼過數四者臣讀畢口奏真
宗皇帝讀經典聼過數四不以爲厭最得爲學之要大
凡讀書不在貪多必使口中成誦心中黙識其初所見
容有未盡其後益更增長與泛然過目者不同最為有
益時敏既務厥修自來有不可遏者　景徳二年幸國
子監厯覽書庫覩羣書鏤版問其數邢昺曰國初印板
止四千今已十萬經史義疏悉備臣始業儒儕軰間能
具書疏百無一二葢難得正本或力不能繕寫今士庶
之家多藏典籍信逢時之至幸上曰國家崇尚儒術然
非四方無事亦何以臻此臣讀畢口奏真宗皇帝謂國
家崇尚儒術非四方無事何以臻此葢兵革一用豈但
征戰饋餫之勞流離轉徙之苦臣前讀符瑞篇固已畧
舉用兵之害矣上而爲君不免宵衣旰食下而爲臣不
免罷於奔命此古之聖賢所以偃武而後修文息馬而
後論道也真宗皇帝四方無事之語發於景徳二年是
時澶淵之盟契丹纔一年耳而聖訓已及此則知兵革
不用乃聖人本心自是絶口不談兵矣　大中祥符元
年幸曲阜謁文宣王廟有司定儀止肅揖上特展拜以
表嚴師崇儒之意又幸孔林以林木擁道降輿乘馬詣
墳拜奠臣讀畢口奏堯舜之道載於五篇之書寂寂簡
端非聖哲不能盡究孔子之道廣大悉備立標準於天
下後世靡所不周取之不盡用之不竭故當時弟子以
為賢於堯舜逺矣非卓然髙識好善而忘勢孰肯舉特
拜之禮也
十一月初三日便殿聚講同侍講王塈候對是日讀奨
詞學篇　張洎為翰林學士上顧左右曰洎富有詞藻
于今力學江東士人中首出也搢紳之士當念徳行居
先茍空持文學亦所不取仲尼四教止言文行吕䝉正
曰唐裴行儉嘗言王楊盧駱四子雖有文學爲人輕浮
匪惟不享重祿兼慮弗克令終後果如其言則徳行為
先誠如聖㫖臣讀畢口奏有文士之文有賢者之文賢
者之文得於學問本於踐履義理深熟自然成文如先
朝歐陽修蘇軾之倫爲一代端人正士文既浩博而徳
望可稱此賢者之文也文人之文不可謂之不工然不
敢保其為人如丁謂夏竦之徒凡所著述亦足以膾炙
人口然不可為法於後世太宗皇帝論文學之士必以
徳行居先則知太宗之好文不在於絺章繪句之間矣
　上閲殿中丞李虚已課績賜御書印紙虚已獻詩稱
述且言祖母八十餘覩此榮耀益爲殊美上覽而嘉之
御筆批其詩尾云李虚已學古為官榮親事主知恩奉
上欲布新規朕已得良二千石矣宜賜緋魚賚錢五十
萬惠及祖母時已命知榮州即日改遂州又語宰相曰
朕不遺片善想虚已承朕褒諭固不為惡事矣乃召兩
制三館徧示之又聞虚已父寅亦御前及第休官侍養
上曰積善之家必有餘慶非虚語也臣讀畢口奏人才
有三等上焉者天資律已有心愛民勸戒之所不必用
刑罰之所不必施次焉者可與為善可與為惡觀人主
意嚮所在利而行之亦足以助治下焉者知有利而不
知有仁義知有已而不知有君民必須小懲大戒然後
知畏太宗皇帝閱李虗已課績既親書印紙以寵之又
謂虚已承此褒諭不為惡事君臣之懿亘古無比舉直
錯諸枉可使枉者直矣然至於貪酷之吏畧不少貸輕
者配隷居作重者置之極典本朝以仁厚開國何至於
此而加重葢貪酷不已則民生不能遂民生不能遂則
邦本不能固嚴於貪酷之吏乃所以仁愛天下之極也
　上嘗覽詞臣所獻聖製琴阮頌謂宰相曰邇來朝廷
文學之盛近代無及朕徧閱頌贊第其工拙惟楊億趙
安仁李宗諤詞理惬當有老成之風呉淑安徳裕胡旦
或詞采古雅或學問優博抑其次也即詔宗諤安仁各
遷一官賜億緋魚及召淑等褒諭之億對又戒之曰朕
素知汝文學更當遵守儒行韜晦其能茍謙虚守道可
保令名因問年㡬何曰始年十一釋褐授官今二十二
矣上笑曰少年聰明信是天賦李宗諤者司空致仕昉
之子翌日昉亦入謝上命坐昉曰男宗諤所獻文已聞
陛下過賜賞歎不謂復與進秩父子感恩何以為報上
曰此新題也尤難為工楊億最可稱奨自幼在館俄忽
二十二文學大進朕聞唐王勃十五作滕王閣記時輩
歎服觀億亦勃之比也楊億嘗上表上曰億天與文性
好學不倦毎覽制作不易多得温仲舒曰陛下好文故
才俊間出億若不遇聖鍳乃京華一旅人爾臣讀畢口
奏天下未嘗無才視人主意嚮何如耳好儒雅則儒雅
進好忠直則忠直進好廉勤則㢘勤進好篤行則篤行
進無所不好則無所不進自古無所不好未有若漢武
之甚者好征戰則有衞青霍去病好財利則有孔僅桑
宏羊甚至好滑稽則有東方朔枚臯好神仙則有公孫
卿欒大彼蓋誤用其心者猶能以得人之盛稱於後世
何况人主一意儒雅一意忠直一意㢘勤一意篤行安
有上作而下不應之理温仲舒謂太宗好文故英俊間
出特為好文一事而發因得以推廣之
初九日入講筵同侍講范楷待對是日仍進講奨詞學
篇　上覽集賢校理晏殊所獻賦謂宰相曰殊年少孤
立力學自奮加以沉宻造次不踰矩京城賜酺但掩闗
與弟觀書著文亦可稱也臣讀畢口奏此賜酺當是景
徳四年也此禮久廢太宗皇帝始行於雍熙元年至真
宗皇帝復行之殊以景徳初試文賜出身當是此時酺
字或從酉或從月或從食或音歩或音蒲或音逋(按説/文酺)
(王徳布大㱃酒也从酉甫聲薄乎切脯乾肉也从肉甫/聲方武切餔日加申時食也从食甫聲博狐切三字音)
(義逈别司馬光類篇酺脯/竝蓬逋切義同未知何據)在三代時載於周禮者有春
秋祭酺之事族師之官因祭酺而與民以酒食相獻酬
遂以爲會聚酒食之名趙武靈王滅中山始賜酺五日
漢文帝自代來即帝位亦賜酺五日漢禁羣飲故賜酺
則許民會聚唐無飲禁故賜酺則聚作伎樂賜髙年酒
麫本朝則分日燕享下及父老法雖不同其為聚會酒
食一也近代多讀作奔模切以孟子餔啜字從食與此
同音也
是日又讀謹詔辭篇　大中祥符四年皇親赴安陵襄
事者賜詔撫問有言歸洛汭之語上指示近臣曰永安
在洛水之南言洛汭非也學士屬文用事尤宜惬當即
無譏嫌矣臣讀畢口奏尚書三言洛汭在禹貢則導河
積石東過洛汭在五子之歌則厥弟五人徯於洛之汭
在召誥則太保攻位於洛汭其地不同皆在大河之南
洛水之北故孔安國謂水北曰汭鄭康成謂汭者内也
(按水北曰汭見禹貢涇屬渭汭孔安國傳召誥孔頴達/正義謂水内曰汭鄭康成箋詩芮鞫之即從之而於周)
(禮雍州其川涇汭其浸渭洛則以汭爲水名在豳地賈/公彦嘗辨之杜預注左傳館於雒汭謂水曲流為汭不)
(泥南北之說又爾雅厓内為隩外為隈邢昺䟽云内曲/裏也外曲表也取以證五子之歌畋於有洛之表之文)
(義似/較勝)今本朝諸陵在永安縣乃在洛水之南真宗皇帝
考論及此不特博通諸家注疏又且深識山川面勢書
生之所不到當時學士可謂失職
欽定四庫全書
　經幄管見卷二　　　　　宋　曹彦約　撰
二十二日入講筵同侍講陳貴誼待對是日讀論國體
篇　三司言陜西入粟多髙其價直以取官錢且意邊
臣有盗取入市者詔直史館盛元按其事召元謂曰守
邊郡皆朝廷信臣職田俸禄皆有菽粟道途既逺不可
輦致或平價輸官即議加罪亦所未便汝當審思此事
但詰問民吏可也臣讀畢口奏用人必須加詳立法不
須太察且如食廩出納以人情參之官兵俸禄豈無請
多而用少者用之不盡豈無願糶者若出納頻數則支
出者必有耗折交納者或有濕惡食廩之弊未易盡革
所以坐倉收糴近世以為良法若使實有是物實有是
價在公在私可爲兩便但作弊者不可不革耳真宗皇
帝聞陜西入粟有髙價盗取之弊雖遣使按之然猶知
守邊官吏職田俸禄皆有穀粟道路既逺不可輦致平
價輸官難議加罪可謂盡見人情矣必曰守邊者皆朝
廷信臣則知用人之初固已加詳於此然後稍寛其法
孰不勉勵自克以報際遇　兩淛鑄錢少銅有獻議請
於銅鉛中參用瓦末十之二有司言若同鼓鑄與常錢
無異上曰國家禁民為偽若是乃教人為偽不可許也
臣讀畢口奏鑄錢本以便民非以謀利也生民之初種
粟而後食織布而後衣以有餘補不足然後有貿易之
道粟布固可以易械器械器固可以易粟布然而升斗
與丈尺不相合巨屨與小屨不同價於是鑄銅為錢以
權物價之輕重謂之圜法賤者一錢可得貴者貫陌可
售此所以為便民也若欲其費省則半両五銖不得如
鵝眼水浮若欲其易成則冶銅冶鐵不得如鹿皮楮幣
然而貴此而不貴彼其不為謀利明矣又况古人作事
無非所以寓教民之意教民以實猶恐其偽教民以偽
何以能繼真宗皇帝務實去偽以教民為重也　景徳
元年上謂侍臣曰詔令之出尤宜慎重每一令行輿人
不免横議或稍抑之又塞言路李沆曰搢紳之間易出
謗議人之多言亦可畏也臣讀畢口奏禦寒莫如重裘
止謗莫如自修真宗皇帝慮詔令之行不免横議或稍
抑之又塞言路不以止横議為急而以謹重詔令爲急
可謂得其道矣李沆當時名相尚以為搢紳之間易生
謗議人之多言亦可畏也謂之易生謗議謂之多言可
畏不歸咎於詔令之不謹而歸咎於謗議之可畏恐不
足以發明真宗皇帝之本意　景徳元年冬契丹犯邊
澶州張秉上言已集兵夫治城上曰戎㓂在境内地亟
完城壘無乃揺動人心以畏戎而謀城守耶亟詔罷其
役臣讀畢口奏春秋魯威公之時齊人侵魯疆疆吏來
告公曰疆場之事謹守其一而備其不虞姑盡所備焉
事至而戰又何謁焉自古疆吏有常職備戰於無事之
時而應敵於有警之際勝不告㨗敗不失守然後狙詐
不能窺其際多方不能誤其定今契丹犯邊乃始集兵
夫治城可謂不整暇矣何况是時真宗皇帝方欲幸澶
却敵而守臣措置乖方如此宜詔罷其役也
二十六日入講筵同侍講陳貴誼待對是日仍讀論國
體篇　三司言民犯茶有違法者望許家人論告上曰
是犯教義非朝廷所當言不許臣讀畢口奏教義者萬
世之公道𣙜禁者一時之利孔茶鹽酒三者人間之所
必用籠其利而奪之一作此俑更聖哲不能弛其禁非
得已也所謂家人者上而父子兄弟下至僮僕凡聚廬
而處者皆家人也若使因茶禁而許家人論告以此而
徼微利此齊景公所謂父不父子不子雖有粟吾得而
食諸者也大哉真宗皇帝之訓乎以為是犯教義非朝
廷所當言十字而已該括備盡急於謀利者可媿矣竊
聞紹興之末有建議禁銅器亦欲許家人論告者此說
一行即有以僕吿主之事時名臣張燾留守建康不欲
行法具奏弛其禁人心乃安以此見言利犯教義之人
何世不有通達國體之臣主盟公道之主未嘗不以教
義為本也　商賈自京便錢付外州多不即給付上聞
之謂近臣曰州郡稽滯何嘗無之然失信於人非國家
大體當諭三司速給遣之臣讀畢口奏商賈便錢非商
自爲之也朝廷許其入納乃敢爲之且如今日朝廷欲
支見錢十萬貫和糴於平江必須顧船搬運必須差官
部送遷延一兩月所費水脚等錢不貲然後可以事濟
若未及支降却商賈有見錢十萬貫願於平江入納續
次赴行在請領無顧船差官之擾無日月遷延之患又
無水脚不貲之費豈不公私俱便但是給付一時孰不
願與官司交易若已納而稽滯不與不特失國家大體
自是有合兊便處為商賈者亦不願入納矣　知雜御
史王隨上言所鞫殺人賊獄成望許凌持區斷上以語
宰相曰朕觀其欵占初止規財物恐本無害人之意及
家人叫呼廵捕者至揮刃而遁國家自有常法若行兵
之際事不得已乃加此刑王旦曰風憲之任凡所抨彈
自有典法此非宜言况事情可見一死亦已極矣臣讀
畢口奏五刑中有笞杖徒流死載在令中毫釐必計甚
而至於凌持必其罪極兇惡乃入是典豈廷臣一時奏
請所得增損也大抵進言之臣少有習熟法令者一時
建議徃往衝動條例知法令者又常切苦之而况凌持
之罪可以任意擬之乎宜真宗皇帝所不與也凌持自
與法令中陵遲字不同其義則一　舊例皇城司日遣
親事卒若干輩京城伺察上嘗訪於内侍且曰此軰察
事必恐喝擾人自今非姦盗及民俗異事所由司不即
捕者勿得以聞其言主典受賂須明得贓物方許言上
右正言魯宗道上言皇城司遣人偵事民間細務一例
以聞頗亦非便上曰叢脞之事多寢而不行攸司之職
不可廢也臣讀畢口奏刺探外事本非朝廷令典若使
朝廷之上用得其人則大臣可以開陳臺諫侍從可以
獻納下情得以上達矣里巷細務雖不知亦可也祖宗
時皇城司刺探外事往往承襲前朝之制所幸叢脞之
事寢而不行主典受賂須明得贓證乃許言上始為得
體不然將有如真宗皇帝聖訓所云此輩察事必有恐
喝擾人者矣
十二月初三日聚講同侍講王塈待對是日讀抑奔競
篇　右補闕胡旦獻河平頌太宗覽之謂宰相曰旦兇
險躁憤文詞率謬今朝廷清肅安可置之臺閣又聞操
履乖濫今須竄之逺地所獻頌當示三館使衆知其過
遂黜為商州刺史臣讀畢口奏奔競者古今聖賢之所
共惡然而不能革則以奔競者不恥於求也恬退者古
今之所共喜然而不能用則以恬退者無意於進也惟
其無意於進故愈不用則愈静而不恥於求者巧意窺
測随時所尚或以勇辯或以姦詐或以謟䛕或以嗜慾
如唐太宗所云者世常有之若使随取随與遞相倣傚
奔競之風何從而革惟聖明在上察其情實躁憤者不
用而恬退者選擢則奔競者不期息而自息矣
十三日入講筵同侍講范楷待對是日讀論文史篇
太平興國九年太宗謂侍臣曰朕讀書必究微㫖尚書
云伊尹放太甲於桐宫三年以冕服奉嗣王歸於亳作
書三篇以訓太甲此伊尹忠於太甲其理明矣杜預春
秋後序云伊尹放太甲於桐宫乃自立也七年太甲潛
出自桐殺伊尹立其子陟又左氏傳云伊尹放太甲而
相之卒無怨色然則太甲雖見放還殺伊尹猶以其子
為相此與尚書序說太甲事不同不知伏生昏忘將此
古書乃當時雜記未足審也豈有殺其父而復相其子
者乎且伊尹著書訓君具在方冊必無自立之意杜預
通博不當慿汲冡雜說特立疑義使伊尹忠節疑於後
人臣讀畢口奏萬物紛錯則垂諸天衆言淆亂則折諸
聖自古傳記之說當天下混一之時已不免時有差誤
至周衰之後國異政家殊俗舊典禮經不傳於諸國乘
檮杌不合於春秋欲其不淆亂不可得也何况汲冡之
書作於戰國魏哀王之時其言魯隱公晉獻公等尚是
追書則其言太甲伊尹相去遼邈傳聞之事常多失實
宜其不合也今考之伊訓太甲諸篇辭㫖温厚其言皇
天眷佑商俾嗣王克終厥徳則必無伊尹自立之事其
言尚賴匡救之徳圗惟厥終必無潛出殺伊尹之事則
知叙書者與孟子所言復歸於亳皆孔門定書之正論
也杜預晚見汲冡書明知其雜碎怪妄特以數事符同
於左氏欲盡信其說以闢公羊糓梁二傳遂并與書序
而疑之不思左氏所謂伊尹放太甲而相之卒無怨色
與汲冡所載自不同也非太宗皇帝深究微㫖不足以
證杜氏之誤　上嘗問左右曰今何人修史蘇易簡曰
楊徽之張佖梁周翰皆為修撰上曰史才甚難在乎善
惡必書務摭實而去愛憎乃爲良史大凡帝王舉動貴
其自然朕覽唐史見太宗所為葢好虚名者也每為一
事必預張聲勢然後行之貴傳簡冊此豈為自然乎臣
讀畢口奏孟子曰仁之實事親是也義之實從兄是也
致治始於齊家自家刑國故不事虚名而實效自著唐
太宗家道最不正内行不修飭徒欲以英武之資慕魏
徵(按原本作魏證避/仁宗嫌名今改正)仁義之論雖欲久假不歸傳諸簡
册而其虚名著見終不可掩一傳之後唐室遂亂虚名
之害終無益於政治如此不可不鑒也　上又對宰相
言及文章曰大凡為文須禀自天然是為俊秀茍襲他
人蹤跡與自己出者逺矣向來名賢取士必采於詩賦
出人胷臆可觀智識所以爲難蘇易簡曰頃前亦有請
令禮部廢詩賦止以䇿論取士且百家子書皆致理之
本㫖趣典雅若附之策論辯别亦難比來貢舉有簾獻
三五十軸而無賦者就試之日含毫邈然多是失律乃
知賦詠為難臣讀畢口奏聲律起於風雅頌散文起於
典謨訓誥風雅頌一變而為離騷又變而為詩賦典謨
訓誥一變而為詔令書檄又變而為策論經義以此取
士皆足以得人特在上之人所以鼔舞天下者如何耳
祖宗朝初以詩賦取士中其選者如王曾范仲淹軰皆
渾厚君子則詩賦安得不重熙寧崇觀間以策論經義
取士主其事者如章惇蔡京軰則論策經義安得不輕
非科舉之有敝也人實敝之也自中興以後髙宗孝宗
兼用詩賦論䇿經義無所偏廢得人之盛項背相望在
朝廷之上奨進士氣以器識求人則詩賦論䇿經義皆
可以得士也
十八日入講筵同侍講范楷待對是日仍讀論文史篇
　上嘗謂近臣曰凡人多言禱神可以延福未必如此
能行好事神必福之如禮記世子篇注云文王以憂勤
損夀武王以快樂延夀且聖經之㫖必不如此葢注者
不思之甚也文王焦思勞神以憂天下豈得減夀耶夏
禹焦勞有錫圭之瑞而享國永年大約帝王能憂人之
憂不自暇逸豈無感應鄭康成注此頗不近理安足為
之鑒戒朕嘗與邢昺論之昺不能對臣讀畢口奏憂勤
逸樂二者常相倚伏憂勤之效必有逸樂孔子曰如知
為君之難也不㡬乎一言而興邦乎逸樂之過常至於
憂勤詩曰汝雖湛樂從弗念厥紹如彼泉流無淪胥以
亡此之謂也本朝名臣蘇轍論此事最為有理其言曰
古之聖人無事則深憂有事則不慮矣夫無事而深憂
者所以為有事之不慮也合於詩序始於憂勤終於逸
樂之意若謂文王以憂勤損夀武王以逸樂延年既非
事實亦非所以示訓也　景徳四年上問王旦仲尼作
春秋因言五經大義朕在藩邸時邢昺繼日講說但經
籍立言各有㫖趣不能無同異每詢於昺但引義疏以
對推之聖人應機設教所説同異終不能談其微㫖至
若孔子言管仲如其仁復云與召忽事公子糾召忽死
之管仲乃歸齊相桓公九合諸侯豈非召忽以忠死管
仲不能固其節耶為臣之道當若是乎昺不能對似此
常别舉故事明之臣讀畢口奏管氏之學不粹於聖人
之道出處之際容有可議者故其成功止於覇者之事
而已聖人於其人或褒或貶隨其事而言之不舉一而
廢一既以小器目之又於其有三歸而譏其焉得儉於
其樹塞門而責其不知禮愛而知其惡也然至於糾合
諸侯不以兵車一匡天下民到於今受其賜憎而知其
善也出處雖有可議而功過不相掩矣
二十六日入講筵同侍講陳貴誼待對是日仍讀論文
史篇　上嘗謂王旦等曰經史垂文有國之龜鑑保邦
治民之要盡在是矣然三代之後典章制度聲名文物
參古今而適時用莫若漢史學者不可不盡心焉旦曰
孔子生於周衰厯聘諸國退而刪詩書定禮樂以五常
之道垂萬世法後之王者雖上聖必師範之古人云生
民以來未有如夫子者葢以此也如云志在春秋者欲
以褒貶極筆為終古誅賞之法使亂臣賊子觀而知懼
兹立教之深㫖為國之大要司馬遷自謂一家之書葢
知春秋凡例不可繼作故曰紀曰書曰世家曰列傳懲
勸之微㫖在焉班固而下不出其意但增辭采而已上
曰夫子之道不可斯須而捨迂儒或言堯舜之時無夫
子亦治此淺識之甚殊不知夫子之道堯舜之道也故
曰祖述堯舜憲章文武又曰惟天爲大惟堯則之其爲
尊堯而宗舜至矣非謂夫子之道與堯舜異者也臣讀
畢口奏上古之時民淳事簡故堯舜躬行而天下大治
三代之後人偽日滋故周公孔子立言垂訓以惠天下
後世然而堯舜之時猶且都俞吁咈講明義理非㝠行
而偶合者也若謂堯舜之時無夫子亦治教天下亦任
智自私不由講學此仲由所謂有民人焉有社稷焉何
必讀書然後為學之論其口才足以動人要之實非正
理宜孔子以為佞而惡之也
是日又讀議修書篇　景徳三年真宗臨幸崇文院訪
編修君臣事蹟次序有未允者親改正之上曰朕編此
書葢欲著明厯代君臣徳美之事爲將來法至於開卷
覽古亦有資於學者自後日以草藁二卷進御上覽之
翌日必條其舛誤而諭之上曰昨見編録亦有不盡本
末之處前代詔令皆事出於一時必有所為而作今悉
除之即不見本意尤當區别善惡務在審正茍前史褒
貶不當即詔敕釐革時事當時因權臣專恣挾愛惡而
爲者亦辨析于後庶覽之即明邪正修書若貴速成必
難精要大業末撰著尤多而罕傳者豈非蕪雜之甚耶
上又曰此書本欲存君臣鑒戒所以經史之外異端小
說咸所不取每篇撰序冠于其首深可為之典法今所
著序皆引經史頗盡體要然於戒勸或有未盡如直諫
門但旌讜直若帝王飾非拒諫茍不極言即為邦國之
患褒之可也茍國家常務偶有闕失又非帝王率情違
法或以言比諷致其感悟即為美矣茍極加暴揚使惡
歸於君顯闕政而賣已直亦非所取如文學門謂帝王
當學際天人豈在歌詩賦頌若是則帝王無所用心皆
不學矣何不但序文徳光被緝熙帝載之事至於吟咏
情性存乎歌詩若大風横汾之比但戒其流蕩侈靡可
也又務農門序帝王藉田事迹如漢之文武藉田年號
並可注於其下云事自此始所貴便於檢閱大扺疑義
闕聞之事慎勿以意更之但於下注臣等所疑所闕及
未詳之意王欽若曰陛下出於睿思纘集此書精選名
儒共議編綴今則漸成篇次至於垂憲立例類事分門
經史去留事迹枉正皆陛下立其綱要示其條目其間
違疑未安者動咨宸謨用成楷事適䝉宣諭義取勸戒
為先實垂世立教之急務也上曰褒貶古人行事根究
聖人用心亦甚難事茍書成外人無所攻斥則為善矣
臣讀畢口奏今日所讀數叚皆真宗朝命王欽若楊億
軰所編君臣事跡立例之初詳於議論而此一叚最為
精詳此書纂修於景徳之初成於大中祥符之末八年
而成凡一千卷詔題曰冊府元龜其間布置綱目斟酌
去取皆出於真宗聖意無不深切最是論直諫一門於
治道尤為有益既言帝王飾非拒諫又言人臣顯闕政
而賣已直可謂兩盡君臣之道葢飾非拒諫者自是人
君之過為人臣者當積誠懇惻委曲言之可也顯闕政
而賣已直自是人臣之罪為人君者含忍而優容之可
也為君盡君道為臣盡臣道豈不甚美若使人君聼言
之際常疑其臣賣直人臣進言之際常疑其君飾非不
憂已之職而憂他人之職為害甚大宜乎真宗皇帝有
所不取也
寳慶二年正月二十六日入讀同侍講王塈待對是日
讀任宰執篇　開寳八年太祖謂宰相曰年榖方登庶
物豐盛若非上天垂祐何以及斯所宜共思濟物或有
闕政當即振舉以成開泰之基太宗命趙普為相諭之
曰朕以卿先帝舊臣功參佐命所宜勵心以副朕意勿
以位髙自縱勿以權重自驕但能慎賞罰舉賢能彌愛
憎何慮軍國不治朕若有過卿勿面從古人恥致君不
及堯舜汝其念之太平興國八年宋琪李昉平章事李
穆吕䝉正李至參知政事張齊賢王沔僉書樞宻院對
於玉華殿上謂之曰朕為官擇人惟恐不當今兩制之
臣十餘人皆文學適用操履方潔李穆頃莅京府甚聞
嚴肅今此奨擢葢推公也因思閭里間每旦焚香祝天
子萬嵗次則大臣眉夀朕與卿等焉得不日思善事以
副億兆之禱琪曰臣等䝉陛下非次擢用又承戒諭豈
敢為不善之事以負宸恩惟思公勤庶補萬一咸再拜
謝臣讀畢口奏今日所讀皆太祖太宗任宰相事節目
不同其要在委任責成而已臣聞人主無職事惟在於
任相宰相無職事惟在於任賢觀祖宗任相之言思慮
周宻遇年穀順成上天垂祐則益思振舉以隆開泰之
基知閭里間祝天子萬年大臣眉夀則日思善事以副
億兆之禱委任責成如此為宰相者安得不遵守聖訓
舉賢能彌愛憎以底治功也漢武帝怒宰相除吏乃言
卿除吏盡未吾亦欲除吏可謂失任相之道唐太宗任
房元齡杜如晦曰公為僕射當廣求賢人比聞聼受詞
訴日不暇給安能助朕求賢乎可謂得任相之道武帝
上嘉唐虞下樂商周而乃海内虚耗户口減半太宗委
政於人不親細務而乃外户不閉行旅不齎糧任相不
任相其明效大驗如此　太宗又顧宰相曰中書職在
進賢退不肖但一郡一邑得一良吏即民受其賜卿在
中書何由盡知中外官吏之賢愚他人舉薦各以類進
卿更審詳可否善惡漸分亦致理之道也臣讀畢口奏
人主所以任相大臣所以任賢皆所以爲民也立於朝
者有愛民之論任於外者有愛民之政則恩澤可以流
於民慶厯大臣以為欲知百姓利病須得好縣官欲得
好縣官須得好知州欲得好知州須先擇轉運使副今
日朝廷奨㢘吏惡貪吏雖州縣稍稍變革而所謂真贓
大慝未見按劾則亦監司觀望之過也太宗皇帝論宰
相進賢退不肖而以一郡一邑為首此致治之要務也
欽定四庫全書
　經幄管見卷三　　　　　宋　曺彦約　撰
寳慶二年二月初二日入講筵同侍講王塈待對是日
仍讀任宰職篇景徳初北道用兵毎邉奏至凡軍旅之
事多先送中書上謂畢士安冦凖曰此皆欲卿等先知
中書縂文武大政樞宻院雖專軍機然大事須本中書
頃來李沆徃徃别具機宜上奏卿等當詳閲之但干討
論者悉言利害勿以事干樞密而有隠也因言樞要之
地尤須慎密漏禁中語古人深戒若與同列及樞密彰
不協之跡則中外得以肆其間隙實非所便卿等志之
臣讀畢口奏古者論道經邦爕理隂陽上欲合於天心
下欲合於吏治則兵民之事無所不統唐代宗始置樞
密使止以宦官為之至五代時唐荘宗用郭崇韜軰始
與宰相分事而治本朝冨弼張方平范鎮皆議之以其
脉絡不相貫循習既久未能頓革中興以後時或以宰
相兼樞密使分兩府以贊其長為近古矣　宰相嘗議
以學士晁迥領銀臺司代王曾以曾領三班院上曰朕
聞外議謂曾嘗封駁詔敕自是中書多沮曾奏事今若
罷去是符外議旦曰臣等本無忌曾之義今聖慈宣諭
為宰司避謗請以迥代盛度曾如舊職上可之旦因言
今封駁之任與古不同大抵除改差遣大小皆先奉進
止繼入熟状俟其可奏然後降敇此外或差誤有害勘
㑹失實臣等省視不至實恐有之頒下四方誠為不當
封駁官司茍能詳覽改正乃助臣等不逮必無怨責之
理上然之臣讀畢口奏先朝之銀臺封駁司今給事中
職也祖宗設給舍臺諌所以助政令之所不及最為公
道若使政令差誤給舍臺諫不敢言則淫朋比徳人主
孤立矣真宗皇帝以王曾封駁詔敇欲久其任王旦謂
封駁司茍能詳覽改正乃助臣等不逮可謂君臣同徳
前古未之聞也
初六日入講筵同侍講王塈待對是日讀禮大臣篇
李昉授司空致仕詣崇政殿見上具述遭值聖朝踐歴
崇顯無功報效恩寵過厚因屑涕稱感上憮然動容召
陞殿謂之曰卿美事備矣朕比慮卿以年及請老故遣
宰相諭㫖而卿言堅確不欲奪卿雅志况不離京闕要
見朕時固不妨也昉又作詩謝恩即日和賜仍别賜一
首以申褒遇又嘗語近臣曰昉可謂善人君子事朕兩
在相位未嘗有傷人害物之事亦常人所難能也臣讀
畢口奏禮大臣諸篇無非尊禮大臣之意其於同心同
徳之事語未及也獨此一段論李昉善人君子未嘗有
傷人害物之事敢推廣而言之夫傷人害物者愛人利
物之對也愛人利物謂之仁傷人害物謂之不仁人主
以仁而守寳位大臣以仁而在高位設以不仁存心則
天下受其害矣唐徳宗即位之初擢崔祐甫為相祐甫
以道徳寛大推廣上意建中之政庶幾貞觀(按原本作/正觀避仁)
(宗嫌名/今改正)及盧杞為相諷上以刑名整齊天下循至播遷
用相之仁與不仁其利害立見如此本朝以仁立國君
相同心而李昉又稱善人君子無傷人害物之事真宗
皇帝守位本心可以想見於此矣
十二日入講筵同侍講章􁨲待對是日仍讀禮大臣篇
　大中祥符九年四月上謂王旦曰日官言今夜太隂
當虧朕已别建道塲恭祈靈應卿當徃行禮益加䖍禱
旦曰臣以虚薄謬當大任陛下眷待近列休戚是均愚
臣何以為報臣讀畢口奏真宗皇帝以太隂當虧别建
道塲令王旦行禮旦遂有眷待近列休戚是均之語何
也蓋日者人君之象月者大臣之象日食所以警戒人
君月食所以警戒大臣真宗皇帝慮太隂當虧大臣受
其害設道塲䖍禱又令王旦自徃行禮所以屬意大臣
者甚厚王旦謂愚臣何以為報固其宜矣詩言彼月而
食則維其常此日而食于何不臧大意以日食為重耳
若月食雖輕於日食猶能災及大臣不可謂全無事也
是日又讀優近臣篇　太平興國八年以王顯為樞宻
使上謂之曰卿世非儒家少罹兵亂必寡學問今在朕
左右典掌樞機固無暇慱覽群書顧左右取軍戒三篇
授之曰讀此可免靣墻矣臣讀畢口奏宰執大臣當代
天理物之任非止一官一職而已不本諸簡冊豈可以
佐王治邦國也自唐末五代之際日尋干戈當時大臣
以權謀為上聖賢之教掃地盡矣大亂極弊一轉而為
本朝累聖相承復還舊觀太祖謂宰相須用讀書人太
宗用樞宻使而慮其寡於學問至以軍戒示之故本朝
文治之盛前朝所不能及也　中書舍人王祐以疾告
假滿百日上謂宰相曰祐文章器業復有清節不中理
之事斷不為也當優奨之宰相言中書舍人止遷後行
侍郎特命以兵部授之臣讀畢口奏祖宗朝官制遷轉
雖有定格然人才有高下事任有劇易猶與大臣議之
加輕重於其間此所以為造命也吝惜名器則當遷者
稍殺其級如通事舍人焦守節當得閣門副使止與尚
衣庫副使是也奨㧞勲賢則平遷者當異其數如中書
舍人王祐當遷後行侍郎却與先行是也自改官制後
一切付之有司止以日月為限則造命之意鮮矣
十七日入講筵同侍講章􁨲待對是日仍讀優近臣篇
　吕蒙正王沔罷中書㑹中書省吏舊罪發事頗連及
因有奏毁者上曰䝉正有大臣體沔甚明敏言者慙而
止臣讀畢口奏體貌大臣要當始終如一蓋小人傾險
無所不至當大臣用事之時極其䛕謟動輙附和及一
旦罷政則揣摩觀望便生詆訐惟聖明而後可以察見
且如小吏犯法何闗道揆輕重吕䝉正王沔一罷中書
便有奏毁之者真宗皇帝灼見情偽謂二臣明敏有體
使奏毁者不得行可謂盡體貌之道矣　真宗命李至
為武勝軍節度至固辭上曰唐朝故事廢之已久今特
振舉以為寵渥無煩懇譲臣讀畢口奏唐官制雖重内
輕外然節度觀察有闕則近臣為之徃徃多著顯效如
裴度李徳裕之徒治軍治民皆有實政蓋唐世不妄辟
客必須有物望之人其辟客又皆參軍事耳目習熟識
其施設及至選用出鎮易以辦集非如後世書生平日
不習兵法州縣僚属未嘗與聞軍事間或有志事功冐
昧討論終非身所經歴出於勉彊真宗皇帝倣唐朝故
事用李至儒臣為武勝節度有意乎復唐制矣　翰林
學士朱昻求致仕居江陵上曰昻在内署未嘗以私意
干朕清素自守年踰七十始終無玷可從其請給以郵
傳仍令本府歲時存問如有章表附驛以聞舊制致仕
官止門謝特召對命坐賜金帛五十萬首途日命近臣
宴餞玉津園搢紳榮之其後上聞其病瘧遣使持手劄
存問昻獻所著資理論論時政賞罰得失且言天下至
廣宜急於擇材以張治具倘限以常牒即英俊無由陞
舉上曰昻以退居復貢直言亦可嘉也命以其書付史
館臣讀畢口奏從臣之職不但職有所分在屬車豹尾
間簮筆持槖以備顧問所謂朝夕論思日月獻納凡君
徳有所當修朝政有所當講皆得以進言無隐斯無負
古者設官之意若帯職出外雖在田里亦當因事獻言
以答際遇待之也重則亦責之也深若其言千慮而有
一得上之人聼而行之使居是職者莫不激昻觀感期
有補於聖明豈不甚善真宗皇帝奨朱昻直言而以其
書付史館雖所以奨近臣亦所以正國論也
二十三日入講筵同侍講章􁨲待對是日仍讀優近臣
篇　景徳四年上謂馮拯曰太原地控北門亦要大臣
鎮拊如張齊賢温仲舒皆可此任但嘗在要重慮其固
辭卿可先諭此意拯召齊賢語之齊賢曰并州重鎮朝
廷腹心之寄但前守荆青州皆是内地尚為近臣交構
欲置有過之地今付之邉鎮兼以武事豈敢自保他日
煩使敢不盡瘁次詢仲舒仲舒曰若改端揆挈族而徃
賜以部署添給敢不承命拯具以上聞上曰是皆不欲
徃勿強之臣讀畢口奏真宗皇帝欲以張齊賢温仲舒
守太原慮其憚行而使馮拯諭意竟以二臣有辭而止
如仲舒之説必欲進秩增祿然後挈族以徃其説陋矣
齊賢謂前守荆青皆為人所䜛譖付之重鎮不能自保
雖其意雅不欲徃然其説為有理也守邉備塞患不得
其人耳苟得其人則財必使之自專将校必使之自擇
進退必使之自决持之以久不從中御然後可以望效
然而事權如此則䜛譖易生理之必然無足怪者昔魏
文侯使樂羊伐中山三年克之歸而論功則謗書盈箧
秦武王使甘茂伐韓宜陽五月不㧞樗里子之徒爭之
幾至罷兵惟魏文秦武熟於用兵故二臣得盡其技以
至集事不然則敗國喪師之不暇何暇成功真宗皇帝
鑒太祖成憲任李允則於河北終始不改委任責成之
意無所不至凡齊賢之所慮者固不足慮矣因齊賢憚
行之説不為無理深中事機因得而推廣之　知樞宻
院王欽若以疾請告上顧王旦等曰欽若久疾如何旦
曰臣等昨徃視之形容甚瘦灼艾三百餘丸馮拯曰欽
若不食羊食物多動風氣故常有疾上曰四方之人所
食皆異雖繫嗜好不當令至生疾京城百物列於市肆
南人所食咸備拯曰欽若自言遇方外士教以不食人
或勉其將理則對以不能久坐上曰隠居之士在山林
中專務養性乃可絶粒若來城市猶言不能辟榖欽若
為大臣總領事務日奉朝請衝渉寒暑反事辟榖之術
不亦踈乎當日令醫官診視之臣讀畢口奏儒者之道
以飲食為日用之常后稷教民稼穡種藝五榖五榖植
而民人育堯舜之治所以冠絶百王未嘗外飲食以為
治也自方士以怪誕相勝倡為辟穀之説以眩惑世俗
然自秦皇漢武以來未有行此而能長生久視者儒者
不道也王欽若身為大臣不以堯舜之道佐君而以方
士怪誕之説欺人其心術不正不但此一端而已聖朝
之罪人也　楊億以疾求觧内署之職仍免修書上曰
億昨雖朝參頗甚虚劣未宜以文字勞心苐詔優給假
告蠲其朝直又作七言詩賜之及以母疾請告不俟報
歸陽翟又遣中使齎御封藥金帛賜之上曰或言億侍
從官安得如此自便王旦曰億本寒士先帝賞其詞學
寘在舘閣陛下㧞擢冠文史之選倘以公議責之誠為
罪人然望察衆言而矜容之上曰億性峭直無所附會
文學固無及者或言譏議朝政何也旦曰此蓋與億不
足誣搆之辭億受國深恩非土木類譏議之説保其必
無上深悟之及疾愈命知汝州御史姜遵言億當屏迹
衡茅請罷郡寄上曰億本省母疾無終焉侍養之請昨
以疾愈求歸朝故授以一郡遵未諭此意爾臣讀畢口
奏人臣峭直無所附會則流俗嫉之䜛譖易至不可不
察蓋峭直之人好自修飭持身亷謹不可誣以貪墨遇
事公平不可誣以任私其人必風度高爽議論磊落惟
有譏議朝政一説可以動人主之聼自古小人之害君
子多用此策非啓沃如王旦有以保其不然聖明如真
宗有以悟其文致則不測之禍未可知也
四月十三日入講筵同侍講陳貴誼待對是日讀議典
故篇　王欽若嘗言比見石普奏章用新州觀察使印
上顧宰相問其事王旦曰普為河西節度知許州此必
許州觀察印耳欽若之言謬也大凡節鎮有節度使印
隨本使使闕州長吏用本州觀察使印又有州印文曰
某州之印晝則錄事參軍掌用暮即納長吏所節度使
在本鎮兵刑甲仗事即節度判官掌書記推官連署用
節度印民田租賦事即觀察判官支使推官連署用觀
察印州司下符刺用本州印皆節度使署故命将必曰
某軍節度得專制其軍旅也曰某州觀察使得亷問其
風俗也曰某州刺史得刺舉其州事也上然之(按石普/獨書奏)
(章當用河西節度使/印見宋史輿服志)臣讀畢口奏唐節度使置於高宗
永徽年中觀察使置於肅宗乾元年中其時不同亦各
鑄印節度使所以御軍觀察使所以問俗刺史者本漢
按部察州之職舉天下不過十二至隋唐改州為郡改
郡為州州分為數百則刺史領漢太守之職其後節度
使必兼觀察處置使又兼刺史故有藩鎮權重之敝本
朝損其兵權改刺史為知州然謂之知某州軍州事者
則猶兼掌軍民有節度觀察之職也至於建節猶必曰
使持節某州軍州某州刺史某鎮節度某州管内觀察
處置等使政和降制乃始不帯持節故今大郡有節度
判官推官又有觀察判官有節度掌書記又有觀察攴
使雖不復軍民分職而創置之意猶在王旦因石普用
印而推究本末非王欽若軰鹵莾比也
是日又讀議禮制篇　乾徳三年判大理寺尹拙上言
案禮令婦為舅姑服朞近代時俗多為舅姑制三年服
少卿薛允中言書儀為舅姑服三年事下都省集議太
祖謂左右曰昨昭憲皇后之䘮孝明用三年之制然當
審議之(按當時議者右僕射魏仁浦等二十/一人謂婦宜為舅姑服三年詔從之)咸平五年
南郊禮畢有司請以十一月十六日或二十日大宴時
許國長公主在殯上曰主以十五日啓殯用此二日皆
靈柩在道未葬之前朕情所不安咸曰王者禮絶朞周
上曰禮能行之即為例矣因詔止用十四日就未啓殯
之前也景徳元年禮官上言鄭國長公主薨皇王等親
並居萬安太后䘮以重掩輕更不成服上曰朕比詣一
奠又以卑幼壓降於禮為難然情所未忍即命皇后臨
奠親王以下至第成服(按是年冬十月戊子明德皇后/祔廟後癸巳仍幸故鄭國長公)
(主/第)明徳太后用葬禮權殯沙臺有司言已經祔廟請吉
服還内上甚難其事宰相固以典禮為請上曰朕慮皇
族謂已除服不全哀慕之禮可降詔諭雖焚杖絰猶執
心喪三年荘穆皇后喪期年上謂近臣曰宫中几筵於
禮可撤乎王旦曰當遵孝明故事上曰孝明再期而撤
旦曰若以虞練事神免喪祔廟則几筵之設非古也然
孝明上仙已用家人之禮荘穆母儀天下十年于茲酌
於人情宜守故事王欽若曰几筵之設典禮所無况及
朞年撤之可矣上曰但情所不忍豈不傷外家意乎馬
知節曰今士大夫未及周歲已再娶矣尚肯設几筵乎
馮拯曰此等自傷禮俗何足為言上曰禮沿人情朕守
祖宗故事若除之豈禮乎欽若曰雖祖宗故事如詔勅
有未便事亦須改况禮典所無亦慮書之簡冊上曰不
過云用家人禮且孝明舊制今復行之庸何傷乎卒用
再朞而撤臣讀畢口奏凡今日所讀已上數段多是喪
服事前朝人臣經筵遇此徃徃不復講讀惟人主高明
洞徹無所諱忌然後敢言之也先王制禮自天子達於
庶人本無差别後世尊君卑臣故有禮絶朞周之説親
親之義於是稍薄歴代因仍行之不以為嫌惟本朝創
業之初增重舅姑三年之制下至朞親功親不得不從
敝俗又從而加重以至孝宗皇帝掃除漢文以日易月
之陋服三年喪為萬世法躬行實行卓冠千古聖性高
明累朝一律此歴代之所不能及也
二十二日入講筵同侍講王塈待對是日讀謹刑罰篇
　建隆二年太祖謂宰相曰五代以來諸侯䟦扈至有
枉法殺人者朝廷置而不問刑部之職竟廢且人命至
重姑息藩鎮當若是耶自今諸州决大辟訖錄案奏聞
委刑部覆視之臣讀畢口奏秦漢太守用古諸侯之例
皆得專殺以至漢刺史司𨽻校尉唐御史大理官亦得
專殺遂有鷹擊毛鷙之吏鐵冐熾炭之獄連坐或至千
家流血或至十里至本朝愛惜人命不許專殺每有大
辟必錄案聞奏然後人樂其生權歸人主矣　太祖嘗
讀尚書歎曰堯舜之世四兇之罪止從流竄何近代網
法過為靡宻乃知先王用刑蓋不獲已臣讀畢口奏四
㓙之罪曰流曰放曰竄皆非死也惟殛鯀則殛者誅也
故洪範篇中有鯀則殛死之説即見誅死者惟鯀而已
然亦止及其身又用其子以禪天下非如後世夷及三
族也讀書泛然不究其本但見四罪而天下服便疑四
㓙皆是極刑雖如孔安國研精覃思亦不深究流竄之
㫖遂謂四兇皆誅亦沿習之誤惟太祖皇帝洞見經㫖
始别白言之仁心發見遂能破千古之惑此經生學士
之所不能到也　端拱元年靈州河外寨主李瓊以城
降賊有司将坐其家属上曰窮邉孤壘又無援兵縁坐
之法朕不忍行也二年北兵侵邉邉將言文安大城二
縣監軍棄城遁走請以軍法論上遣中使斬之既行謂
之曰此奏尚有可疑得無所部召之耶當訊而後决使
至訊之果乾寧軍令部送居民入城非擅離所部遽釋
之臣讀畢口奏守寨而以城降賊法當縁坐監軍而棄
城遁走當論軍法然亦有情輕可閔者不可立為定制
也有司以法罪之人主以情赦之斯兩得之矣
五月二十二日入講筵同侍講王塈待對是日仍讀謹
刑罰篇　大中祥符九年大理寺舉官以諳練法律請
令檢法上曰朕閲其由歴此人嘗為郡掾以失入贖金
若復置法寺豈無間言耶罷之天禧二年起居舍人吕
夷簡鞠妖獄請以御史臺主簿張智周推劾上曰智周
雖彊幹然其深刻非獄官也天禧三年審刑院言諸州
並無奏案冦凖曰漢文帝唐明皇時皆然幾乎刑措蓋
當時諸侯專殺有聞于朝廷者有便宜而行者今幅員
萬里徒流以上應禀命者皆上奏牘以此較之聖朝刑
訟清浄與古不侔蓋陛下以德臨御致此犯法者鮮矣
臣讀畢口奏兵寝刑措而後可以言太平其餘皆虚文
也此事實難不可以驟致唐明皇兵敗於外而不知骨
肉戕於内而不覺不可以言兵寝刑措也漢文帝則近
之矣躬行節儉以徳化民則民務本者衆平獄緩刑令
行禁止則民犯法者少冦至則屈帝尊以勞軍冦退則
慎固封守而不事逺討宜其著效如此也真宗皇帝兼
愛南北之民自澶淵和敵之後㽞意政治最重民生選
法官則失入者不用選推劾官則深刻者不取如此而
寝兵措刑非偶得之者後之人欲兵寝刑措不必逺求
漢文陳迹當考祖宗成憲以真宗皇帝為法　景徳二
年汾州靈石縣監礬邉守信坐赴邑令飲席贖金為私
罪上曰若此情輕例為私罪亦可念也當改為公罪自
今奏案情輕法重者取裁上覽審刑奏案因顧近臣曰
教駿卒與同舍以私忿挾刄刺之又傷其母妻又刺所
屬軍校剖心啖之復呼其妻索酒狎飲雖不能自殺亦
無能敢擒捕所爭小事兇惡如此獄具當斷腕斬之陜
州夏縣尉安起捕平民為盗靣令胥吏拷掠破其胯骨
縣令檢視不知偽詐手状稱皆父兄毆損審刑議從公
罪仍以胥吏為首上謂知院劉國忠曰靣行訊掠豈專
由胥吏耶乃詔刑部詳覆改從私坐大中祥符七年命
官有自西川代還部綱京師私抉元封納絲其中遣郵
置卒齎擔規免商算審刑請以違制失論上顧知院孫
僅曰此得謂之失耶律之欺詐百端皆是大都言失者
須思慮所不至此人公為欺詐非失也臣讀畢口奏今
日所讀數段皆真宗皇帝景徳祥符間决獄議法之事
也人臣以守法為職法有時而拘泥亦有局於偏見撓
於私情不能謹於守法惟人主以論道為職變而通之
大明一照幽枉畢達且如監礬官赴邑令飲席可以言
私亦可以言公綱官規免商算可以言失亦可以言詐
故殺人而剖其心豈可以常法理斷捕平民為盗而破
其骨豈可以胥吏為首惟人主親决獄議法故得以變
通之道處之真宗皇帝享太平之治燕間之際留意獄
事如此聖子神孫所當遵守也
八月十一日入講筵同侍講范楷待對是日讀論貢舉
篇　景徳二年将試進士上問天下貢舉人數王旦曰
一萬二千餘人約常例奏名十一而已上曰若此則當
黜者不啻萬人矣典領之臣必須慎擇晁迥兢慎當以
委之周起王青陳彭年皆可參預馮拯曰封印卷首若
朝廷遣官主之於理亦順尤須擇素有操守之人旦曰
滕元晏於士大夫間少交遊上曰當以朱巽知舉代周
起令起與元晏同主封印又召迥等諭之曰取士之意
惟務至公使孤寒有藝皆得陞擢今别命官封印卷首
俟考定合格者當遣官覆考巽請更命戚綸上曰差官
已多則難於商議卿等入院後茍有請求并其封進來
朕當命學士撰詔榜貢院門諭貢士以今之條約奨擢
寒畯之意臣讀畢口奏科舉取士前代猶兼采譽望至
本朝糊名考校彌封謄錄又立别院百計闗防乃始嚴
宻(按糊名始於蘓易簡知貢舉時/至景徳中益詳定考校程式)蓋郷舉里選既不可
專行於後世則場屋嚴宻極為良法近世人偽日滋姦
弊百出省試有全身代筆者御試有全寫套類者如此
詐冐皆得前列其源在於士大夫不能平心國事挾以
私意發覺有輕重推究其岀入名為不恕其實有力者
猶有幸免小人有所窺測轉相倣傚遂至於此若此弊
不革則科舉取士遂為虚設矣
欽定四庫全書
　經幄管見卷四　　　　　宋　曺彦約　撰
九月初一日入講筵同侍講范楷待對是日仍讀論貢
舉篇　大中祥符八年上覽禮部所奏進士名顧近臣
曰今歲舉塲似少謗議適趙安仁等對亦以此語之矣
王旦曰條制該偹可守而行至公無私盡在于此上曰
舉人久留京師速當廷試旦曰今歲人數雖多未知幾
何能中精選上曰為國求人無出此道然程試之際亦
不可料有大手筆偶不得意者有素無才稱卓然特異
者信知一名一第固非偶然臣讀畢口奏進士大手筆
却塲屋間有偶不得意者有素無才稱却卓然特異者
誠如眞宗皇帝聖諭大凡科舉取士全在主司得人蓋
詩賦之與經義在塲屋之士何人不作得一篇但須觀
其器識異時可以逺到乃為得人若詩賦只論聲病經
義只看破頭則拘拘謭謭者常得志而魁偉磊落之士
常不中選惟主司得人氣類相感然後㧞茅連茹可以
致君澤民選擇之初不可不察也　大中祥符九年上
與宰相議貢舉因曰舉子大不易寒畯之士非主司盡
公則何由得進至于經學望進塲第尤更艱難陳恕知
舉咸言至公朕熟察之頗得文學之士然不與五科進
塲第大招怨謗王旦曰恕本洪州人是歲江南舉子以
鄉里避嫌多不為解甚招萋斐大約持心平允無所不
可何必于父母之邦故為不足耶臣讀畢口奏當大中
祥符九年時已有糊名封卷首之法矣陳恕知舉何為
不解江南人若不許收試則是已取者猶拆卷而黜之
也古人舉子舉讎皆所以為國若乃避嫌不解鄉人將
以示公乃所以為私也欲避一己之謗而使江南之士
皆不與選上以孤人主愛賢之意下以阻寒畯致君之
路豈不謂之以私害公耶
是日又讀論科試篇　咸平二年殿中丞皇甫選請復
制科眞宗曰今之詩賦俊秀事業若取時才政事當在
䇿論俟商𣙜行之臣讀畢口奏祖宗以制科取士最為
得人如富弼吳育張方平蘇軾兄弟皆由此選近來少
有應者遂不復降詔外間不知妄謂朝廷無意於此不
知乃主司之過也制科取士固欲其博洽然經史明文
有所不知乃可責其膚淺若主司撰造題目多方以誤
之則愛賢之意果安在哉聞往歲試過閣六論有以堯
舜湯禹如何為題者取西漢魏相傳内所載趙堯李舜
兒湯貢禹之序以亂堯舜禹湯之名欲其不通報罷是
以古聖人之名為戲其為失體莫甚于此今若修祖宗
故事復舉制科必須出當道正大題目取其四通俟其
對策䟽謬報罷可也若雖對策可取異時履行不稱則
擢用不擢用却在君相造命矣
十七日便殿聚講同侍講范楷待對是日讀論選集篇
　景徳二年有司以常選人奏御上謂王旦曰比年審
官流内銓引對官吏皆積留多日方一引對且旅寓輦
轂淹久可念又于所司頗有所費用若主判者不能振
舉即選士愈為不易朝廷既責其亷豈得更容邀滯自
今當為定制不得復然臣讀畢口奏國初銓選之法承
襲五代之弊未能盡革祖宗隨時制宜多所是正今銓
選法宻雖未能有所甄别然守之而行亦可以示公若
眞宗皇帝論審官流内銓之弊一則慮積留多日有旅
寓之費二則慮主判者不能振職有所司之費且謂朝
廷既責其亷豈可更容邀滯大哉聖訓此所謂明照四
海而不遺微小者也不䘏之于其初使之浪有所費賢
而亷者固不應改節中人以下之性未有不責償于此
者豈不為大可慮昔之審官院乃今之尚左昔之流内
銓乃今之侍左果能體真宗皇帝之訓關會急速不使
之有所積留檢柅吏姦又不使之有所觀望然後可以
責其亷矣
二十日入講筵同侍講陳貴誼待對是日讀擇官篇
至道元年廣南官年滿未代者有司請先次差官上曰
嶺南服從王化夷俗丕變尤須擇平允識事體者任之
則逺人受賜若慮淺常材闇于理道徒益生事耳益州
張詠上言所部知縣三人欲以他官對易之上曰任官
之道各有所宜蜀民輕浮好為逰樂官吏政寛能與之
浮沉民即便安若稍執綱紀動即怨懟朕每命一官無
非愼選詠之所奏未可許也臣讀畢口奏祖宗時廣南
川蜀向化未久擇平允識事體及政寛與之浮沉者治
之乃其宜也今日之患又不在此但慮官吏貪求擾及
逺民耳蓋廣南與蠻猺黎洞接境川蜀除北邊之外又
與吐蕃六詔接境仕于其間者不問中外之事體朝廷
之委任以其地産金珠又多物貨享厚禄者更欲商販
恃威力者遂至白攫邊釁之起常必由此未有推究病
端削平禍本者今下州小縣時取一小吏按發之不足
以變貪俗著治效其要􁂒不在此也若朝廷遴選監司
帥守以刺舉􁂒責之不過數人而六路治矣此今日最
急之務也　至道二年上謂近臣曰國家取士必歴級
而陞下位之人韜晦才行誠亦有之當勿以此為限成
朕急賢之意因言為臣之道治平之代難見功效亂世
止用其才如陳平韓信頃刻可立功業治平之世即此
輩無以施其謀略故孔子四科以徳行為首咸平二年
眞宗令宰相選官堪三司職事者數人因謂之曰庶官
中求才幹則不乏詢徳行則罕見其人夫徳為百行之
先徳行之門必有忠臣孝子豈無徳者能全其忠孝乎
臣讀畢口奏太宗皇帝取士以徳行為首眞宗皇帝選
官亦以徳行為先此萬世不易之論也古人以徳行為
才故髙陽氏髙辛氏之才子齊聖廣淵明允篤誠忠肅
恭懿宣慈惠和此十六字者無非徳行之所發見後世
以欺詐暴虐為才如狄之酆舒晉之知伯齊之盆成括
皆以才稱至于敗事故有徳勝才為君子才勝徳為小
人之論其實本非才也韓信彭越之徒以術數事髙祖
髙祖亦以術數待之君臣之間以勢利相持至葅醢而
後止人徒見小人之術數粗若可喜引而用之謂且使
之集事不知人無忠信不保其往如王安石之用吕惠
卿韓忠彦之用蔡京不獨誤國又從而擠之然後知取
士選官非徳行不可易曰大君有命開國承家小人勿
用又曰小人勿用必亂邦也聖人之示戒其嚴如此可
不深鑒
二十四日入講筵同侍講章􁨲待對是日仍讀擇官篇
　景徳元年内出京朝官二十四人名付閣門召對崇
政殿(案真宗朝察羣臣有聞望者得刑部郎中邊肅等/二十四人令閣門引對觀其辭氣文義並得優升)
(見宋史/選舉)在外者乘傳代歸上采于朝論皆以廉幹稱者
及對或試其辭業或觀其言論多寘于臺省舘殿遷秩
任之是冬契丹請和上以河朔諸州易置牧守召近臣
對資政殿御筆題李允則等十二人示之曰朕酌庶官
能否以邊城逺近要害分命治之庶保寧靜卿等當更
詳議畢士安曰陛下所擇皆才適于用望付外施行從
之臣讀畢口奏真宗皇帝欲選臺省官則内出京朝官
二十四人欲選邊城官則内出李允則等十二人自常
情論之人才天下公器何必以内出姓名為重蓋真宗
皇帝勵志求賢或取之薦舉或考之奏對既聴其言又
觀其行既信其人又觀其所主非如自古人主得之于
宦官宫妾創為内降以害朝政也公莫甚焉所謂二十
四人與夫十二人者雖不盡見姓名只以李允則推之
則真宗在潜邸時固已識其名矣時允則行事未有功
業者至此題其姓名而用之明效大驗昭不可掩論本
朝守邊之臣未有出于允則之右者人主留意人才如
此安得而不致治
二十七日入講筵同侍講范楷待對是日仍讀擇官篇
　大中祥符八年上嘗閱兩省班簿謂王旦等曰近侍
之列各有所長然求文武適用可委方面者亦鮮每念
唐賢比肩而出何當時得人之多也旦曰方今下位豈
無才俊或恐㧞擢未至然觀前古進賢樂善者甚衆故
人不求備不以小疵累大徳是以人得足用今立朝之
士誰則無過陛下無不保庇然流言稍多終亦梗于任
使大都迭相推譽近乎黨糾訐乖謬近乎公鑒其愛憎
惟託聖明則庶無棄人矣臣讀畢口奏唐賢比肩而出
得人最多實如真宗皇帝聖諭王旦之對雖合事情然
亦似有為而發臣嘗論唐朝取士與今日事體不同名
為科舉實采譽望其不由科舉進者又有藩鎮辟召或
以白丁命官或自下僚選擢考其平素取其行實故為
士者知自愛重其始也莫不學為有用之才其出也莫
不重于所事士類歆豔以為美談及其久于幕府習熟
事機一旦朝廷用之便為顯官在内則論思獻納在外
則仗鉞守邊惟其所用無施不可今日諸大帥雖皆有
辟召之權然或壓于勢要惑于親舊凡所汲引未必皆
是當才不得如唐藩鎮遴選之公至使緩急差除無以
應手今欲慕唐朝得人之多必須畧加警策取其得人
多者有以旌異之得人少者小小戒勑之則自今以往
每有所薦必深加思慮不敢泛然應故事矣
十月初四日入講筵同侍講范楷待對是日讀論薦舉
篇　淳化五年上嘗語宰相曰君子與小人趣向不同
君子畏慎矜荘不欺闇室執持名節造次靡踰小人内
荏外剛見人亦能卑謙有禮但發言則似忠信履行則
多頗僻此所以難辨然亦不能常久其始仕宦也惟利
是視狥私黷貨罔畏憲章茍暫時獲免終亦彰露當未
敗之際日懷憂懼故不自安薛智周為侍御史知婺州
政以賄成土俗多以羅帛為獻州民謂之羅端公則其
治可知卿等居廟堂之上以審官求賢為職今來擇人
舉官以是逐末若更不擇舉主則何由得人臣讀畢口
奏太宗皇帝論君子小人趣向情狀可謂詳且明矣今
欲遵而行之則黜陟之際尤當有所執守任賢在于勿
貳去邪在于勿疑祖宗時小人徇私黷貨雖曰罔畏憲
章然猶日懷憂懼故不自安今州縣間小人恣為貪墨
捆載席卷殊無忌憚推求其故或者施行之際任賢猶
有貳而去邪猶有疑也任賢而貳則監司帥守無舉刺
之權去邪而疑則贓吏無警懼之意不可忽也竊怪今
日士大夫敢于害物至所以待贓吏酷吏者何其恕也
且如監司帥守按發一知縣不法歴數其罪至于永不
得與親民差遣其為人可想見矣顧乃厚賂胥吏極意
結託不過一二年間行下保明便與無過人一等士大
夫明知其不可不敢任怨放行參部便受一縣此等習
慣成風視貪虐為當然揚揚得志少有變其舊習者則
斯民受苦何時而已耶今欲任賢去邪必須明降指揮
今後監司帥守按發贓吏酷吏已降指揮永不得與親
民差遣者如遇改正必須得兩省侍從臺諫三人以上
列銜保舉見得前奏委是寃濫方與放行若前奏裝飾
太甚别無事迹亦可以證監司帥守欺罔之過如或不
然何忍使無辜赤子受禍于此輩之手也
初九日入講筵同侍講范楷待對是日讀論甄叙篇
真宗皇帝即位詔俟易月公除始行恩命吕端曰今亡
官失爵之人翹望甄録不可稽也上勉從之臣讀畢口
奏國初䘮禮行前代以日易月之制故以二十七日為
公除自孝宗皇帝以來行古道三年之喪故以二十七
月為公除今陛下行三年之喪禮無違者既御正殿觀
瞻一新行慶施惠乃其時也前者登極之初雖已赦過
宥罪然二年以來犯法者衆士大夫自蹈憲網官職且
不必問惟是遷謫遐方使父子不相見兄弟妻子離散
甚者不服水土有性命之憂聖明之世不宜有此不于
此時行一次寛典恐未有可生之路也本朝自元祐以
前愛惜士大夫賞重罰輕以為家法唐介論事失當仁
宗震怒責授春州别駕越明日即改英州不數月又改
郴州酒稅復以潭州通判用之願陛下于正殿未御之
前體仁宗所以閔唐介之意與大臣熟議行之不勝幸
甚
十四日入講筵同侍講范楷待對是日讀奬幹臣篇
景徳元年引進使何承矩再任雄州上曰承矩將家子
知書好名練習軍旅邊防之事今命領郡當擇美名授
之即命為英州團練使三年上覽太常博士李及奏議
顧宰相曰及昨日對來為人詳審臣僚居下位懷才守
道固亦有之王旦曰及與父凖並登進士第在官有治
迹群臣之中晦能韜光誠亦有之惟陛下精擇上又謂
王旦等曰藩城長吏尤頼循良之士永興孫全照馭下
峻整當擇其代如邊宿孫僅皆可此授馮拯曰僅嘗佐
京府熟于民政上然之大中祥符元年亳州李廸上言
州卒亡命聚衆近境為盗鄉邑憚其凶悍已遣使臣有
武幹者分領戍兵各處要路捕逐至宿州就擒上曰廸
有才力謙下和衆若非臨時有斷豈能如此集事甚可
嘉也臣讀畢口奏今日所讀皆真宗皇帝奬幹臣聖語
仰惟真宗皇帝好善而忘勢恭儉而禮下詢學問于蒭
蕘受誹謗于民庶故能知民疾苦使士大夫心術瞭然
無隱于黼座之前則賢且能者莫不勉力自慰愚不肖
者亦能恐懼修省如此而天下不治未之有也今陛下
守祖宗成憲日對羣臣自宰執奏事之外臺諫則有論
䟽講筵則有誦說職事官皆有輪對監司郡守到罷則
有奏事博采而廣求之則士大夫心術無不盡知矣古
人明見萬里之外不過如此
二十二日入講筵同侍講范楷待對是日讀戒官吏篇
　淳化四年上嘗語宰相曰今天下至廣勿謂好人少
蓋設官分職在外者衆儻若聚之則多矣朕每逢一盡
公有操檢者恨不能分而用之茍盡心于國不惟爵賞
併至神明亦當擁䕶臣僚每授使外州卿以此言諭之
以表朕意臣讀畢口奏自古天下有君子有小人世治
則好人常多世亂則好人常少其故何也蓋人才有三
等上焉者所謂上智不移不能為不善下焉者所謂下
愚不移亦不能為善惟中人之性可以語上亦可以語
下時乎清明必能勉强振作求為君子之歸故世治則
好人常多時乎混淆亦能狐媚茍合淪入于小人之黨
故世亂則好人常少然則好人之多少係乎中人可上
可下者之所為在人主作成之耳本朝太宗盛時人才
輩出趙普李昉吕蒙正張齊賢吕端為宰相李穆李至
㓂凖向敏中為執政田錫王旦畢士安王禹偁之徒為
兩制在上位者如此則在下者可知矣方以類聚物以
羣分同聲相應同氣相求舉直錯諸枉則枉者自直在
人主加意焉
十一月初三日入講筵同侍講范楷待對是日仍讀戒
官吏篇　大中祥符元年上嘗語近臣曰有司臨事惟
在執守不當曲徇物情以沽時譽若使怨讟歸于上美
聲萃其身非良吏也臣讀畢口奏人臣善則稱君過則
稱已若使怨讟歸于上美聲萃其身可謂非良吏也然
而徇物情以沽時譽與咈物情以徇已私者每相反對
故堯舜之時以違道以干百姓之譽與咈百姓以從已
之欲者明為儆戒謂其皆足以害治也本朝盛時䘏民
者有賞而虐民者有罰咈百姓以從已之欲者固所不
敢而違道以干譽者容或有之故真宗皇帝以徇物情
沽時譽為戒然二者常相倚伏習尚變遷時移事異所
當深察近時掊克聚歛咈百姓以從已欲者常多違道
以干譽者常少則二者皆當示戒也　二年謂近臣曰
臣僚赴外任有陞殿者朕皆喻以所行之事期于振舉
若不陞殿者今當各以其事為戒勵詞摹印賜之先帝
嘗以儒行篇賜臣下今當復印分賜文臣仍于戒勵敇
中申諭先帝之㫖且漢制刺史以六條問事齊有五條
晉有六條但漢世令長未睹訓勉之詞令長亦親人之
官今當喻以舉政經急民病為本乃御製文臣武臣七
條文臣一曰清心謂平心待物不為喜怒愛憎之所遷
二曰奉公謂公直潔己則民自畏服三曰修徳謂以徳
化人不必專尚威猛四曰責實謂專求實效勿競虛譽
五曰明察謂明察民情勿使職役不均刑罰不中六曰
勸課謂勸諭下民勤于孝悌之行農桑之務七曰革弊
謂求民疾苦而釐革之武臣一曰修身謂修飭其身使
士卒有所法則二曰守職謂不越其職侵擾州縣民政
三曰公平謂均撫士卒無有偏黨四曰訓習謂教訓士
卒勤習武藝五曰簡閱謂閱視士卒識其勤惰勇怯六
曰存䘏謂安撫士卒甘苦皆同常使齊心無令失所七
曰威嚴謂制馭士卒無使犯禁分賜文武授外任者仍
許刋石圖壁奉以為法臣讀畢口奏真宗作文武七條
傳之後世與宋無極但當時所分賜與所刋石圖壁今
少有存者人情積久易以弛玩願陛下清閑之燕親灑
宸翰勒之金石摹賜内外文武臣僚庶幾一新觀瞻知
所自警也
初九日入講筵同侍講范楷待對是日讀論道教篇
開寳二年車駕幸華州召道士蘇澄隱對行宫使掖陞
殿謂之曰朕于京師起建隆觀思得有道之士居之聞
師自前朝不應聘召豈尚戀鄉土耶澄隱曰梁園帝里
天下繁會林泉之士非可寄迹又幸所居問之曰師年
餘八十容貌甚少是能養生也宜以其術教朕澄隱曰
臣所養生不過精思鍊氣若帝王飬生則異于是老子
曰我無為而民自化我無欲而民自正無為無欲凝神
太和軒轅黄帝享國永年者得此道也上大悅太平興
國九年華山道士陳摶至京師上謂宰相曰摶獨善其
身不干名利信乎方外之士常言三教之理其歸一揆
釋氏以慈悲老子以清淨宣尼序五常俱化民之要道
若安民治世舎五常之教固亦不可嘗問修養之術自
云不知燒煉亦無吐納之理但存神養氣意行則行意
卧則卧直如白日上昇亦何益人間事曷若聖賢治世
天下安樂如此功徳豈不大哉宋琪曰摶服氣修身肥
遁不仕周世宗以厚禮聘召暫到闕廷今兹不召而至
蓋帝徳光被故異人自出臣讀畢口奏釋老二教本皆
所以獨善其身依聖世而後能立人以其寡欲無求特
禮待之又以其潔身無穢可以奉行齋醮其中有出羣
㧞萃者亦能通知義理粗識時務非實有保國祚延壽
之術也後世張大其說乃欲下視堯舜鄙薄孔孟背理
傷道不可以為訓時君世主有輕用其說者大興土木
以為功捨身踐法以為敬反與其教大相背戾惟聖明
之君乃不如此彼稍知道者亦不如此今蘇澄隱能精
思鍊氣又能以無為無欲為享國永年之道陳摶能存
神養氣又能以天下安樂為治世功徳可謂知道之言
不欺于君上矣非太祖太宗之聖無以致其言也
十四日入講筵同侍講范楷待對是日讀論釋教篇
太平興國八年譯經院上新譯經太宗出示宰相曰此
胡僧新獻貝葉今以華言譯之無所增减朕于此教深
悟宗㫖凡為君治人却是修行之地行一好事天下獲
利即釋氏所謂利他者也凡庶之人無權無位縱或修
行自苦不過獨善一身如梁武捨身為寺家奴此真大
惑書之史冊為後代笑為君撫育萬類皆如赤子無黨
無偏各得其所豈非修行之道乎方外之說亦有可觀
者蓋行其教非溺于釋氏也趙普曰陛下以堯舜之道
治世以如來之行修心聖智髙逺洞悟真理固非臣下
所及雍熙二年上聞京城外有僧積薪將自焚謂左右
曰此輩幻惑衆庶不可長也當配𨽻逺州仍毁所住院
因思比來奏請建寺甚衆屋無數間便乞名額多是不
逞之輩誑惑閭閻藏隱姦弊不惟干撓國法抑亦玷辱
梵教自今非大寺院無得奏請賜額臣讀畢口奏太宗
皇帝論及佛教以為人君撫育萬類皆如赤子無黨無
偏各得其所即是修行之道可謂深察浮屠氏之要㫖
至庸僧欲積薪自焚慮其幻惑衆庶即配𨽻逺州毀所
住院不為異端所誑如此惟公于道者乃能行之
十二月初三日入講筵同侍講范楷待對是日讀重牧
宰篇　咸平初直史舘樂黄目請自今差擬知州縣令
俟及三十人引對御前試時務策取其材識明于吏理
達于政教者真宗曰黄目詞理頗精然歴代沿革有異
難遽行也今之求人莫若擇人使其外舉聞州縣官闕
員甚多當選清望官勿限員數各令舉其所知庶得良
吏以親吾民知雜御史范正辭上言牧宰之官最為急
務今舉屯田員外郎吳蒨等五人堪知大郡望令蒨等
于京官選人内各舉縣令三人上曰縣令于民最親尤
當慎選臣讀畢口奏人主以論相為職必須委任大臣
大臣以掄材為職必須擇監司郡守郡守之不職者監
司得以按察之知縣縣令之有闕額者郡守得以舉辟
之則天下自治矣今三邊郡守黜陟付之制帥縣令有
闕亦得舉辟雖未必一一皆公然而要害去處亦不敢
輕于用人但内地知縣縣令注闕銓曹惟意所向能與
不能初無分别為郡守者常恨知縣縣令之不相佐助
為知縣縣令者常恨郡守之不相體察今若使知縣縣
令有闕許郡守于待闕任滿或參部人中選而用之但
不可改差在任人又不可衝他人窠闕既州縣事體相
關必不至冐昧妄有舉辟若其不恤事體妄舉非才則
給舍得以繳駁臺諫得以論列監司得以按劾然須先
擇監司郡守乃可行此真宗皇帝所謂求人莫若擇人
范正辭先舉知大郡五人令各舉京官選人縣令三人
即此意也
十四日入講筵同侍講范楷待對是日讀議將帥篇
國初諸僭國未下西北未賓服太祖留心將帥命李漢
超屯關南馬仁瑀守瀛州韓令坤守常山賀惟忠守易
州何繼筠領棣州以拒虜郭進控西山武守琪戍晉州
李謙溥守隰州李繼勲鎮昭義以禦太原趙贊屯延州
姚内斌守慶州董遵誨屯環州王彦升守原州馮繼業
鎮靈武以備西戎其家族在京師者撫之甚厚州縣管
𣙜之利悉以與之恣其回塗貿易免所過征稅許令召
募驍勇以為爪牙凡軍中事許便宜每來朝覲必召對
命坐賜以飲食錫賚殊異以遣之由是邊臣富于財得
以養敢死士使為間諜洞知蕃夷情狀每敵兵入㓂必
能先知預為之備設伏掩擊多致克㨗二十年間無西
北之憂盡平諸國蓋推赤心善御將之所致也臣讀畢
口奏任將之道不過有三說考其素以觀其能久其任
以責其效寛其財以重其權是三者不可廢一也古人
任將常必由此後世擇之不審固已不得其人得其人
而用之又不能久其任不能寛其財縱有能者亦不肯
盡其技也近日朝廷用人固已重于選擇使其未有過
失亦不致輕于改易惟是財賦一節尚合區處蓋自十
年防邊以來諸軍出戍少有在寨者平時回易酒課等
利源盡皆廢弛至軍用錢每每不給無以旌别驍勇收
召豪傑廣布間探甚至軍中器械不復修葺緩急赴敵
惟見敗事今縱未能盡如太祖之制筦𣙜之利悉以與
之亦必與之區處使之不至窮陋亦太祖御將之本意
也
二十五日聚講同侍講范楷待對是日仍讀議將帥篇
　淳化二年上嘗謂近臣曰古之烈士誓以死節許人
未逢知己或隱屠肆或匿抱關朱亥侯嬴之輩是也俟
逢知己一言道合必死節報之今見凶豪之輩逢人必
許以死但恐臨事之時心口難副近臣曰古之烈士如
藺相如樊噲者雖志雄毅而相如能引車避廉頗樊噲
說髙祖不取秦中寳貨而軍灞上此所謂屈伸有禮者
也任氣之士固不足取臣讀畢口奏勇者出于天資義
必出于學力勇而不知義則盗跖之徒耳固不足道知
義而不知講學則朱亥侯嬴之徒耳遇知己道合則以
死節報之亦所以為義惜乎其不大也義之大者必尊
君親上必愛人利物可以安國家可以惠後世見義而
為則其勇為達徳藺相如勇于秦而引車避怨非畏廉
頗也知國事大于私爭而欲協力以强趙也樊噲勇于
戰而說髙祖退軍灞上非不愛寳貨也知天下大于寳
貨而欲胚渾漢業也非素有講明何以知此但古人為
學得于胷臆非如後世詞章之富故不可以相如樊噲
之徒為知學耳太宗皇帝論烈士之勇而近臣之論有
取于相如樊噲蓋以義為主者故得以推廣之
寳慶三年正月十一日入講筵同侍講章􁨲待對是日
仍讀議將帥篇　大中祥符二年上語近臣曰嘗聞臣
僚中有以醜言詈軍士者茍有罪杖之可也何須面辱
李繼和在邊郡虐使軍士無事具介胄分部伍坐公宇
中稍或不整則撾擊之不下三十數且安靜之時虛使
勞苦豈能樂用朕屢申戒之然其禀性未革鎮戎僻在
一隅屯兵不少軍中皆有流言每代還者畏其復去觀
此固非馭衆之材王旦曰傷于嚴急則亦生患或者自
恃清潔故也上因論將帥材難今文武中固亦有人蓋
不經戰陣無由而知雖邊鄙無事然兵不可去戰不可
忘古之道也或有請用儒將者王旦曰朝廷文武中賢
才俊彦固亦不乏望歴試之以觀能否臣讀畢口奏擇
將之道難得全才事姑息者易玩狎好嚴急者難親附
恃廉潔者多陵忽甘穢濁者尚交結有一于此皆足以
敗事惟人主明見至隱必試而後用之然後可以得人
若冐昧用將非國家之利上又曰邊城常整葺積穀聚
人不可弛也選練將帥固須用心馬知節曰將帥之才
非坐而知之顧臨事機變如何耳如咸平中將帥方略
無聞措置未便不能擒翦敵㓂蓋未得其人今朝廷士
馬雄盛夐越前古器甲犀利邊城堅固茍契丹渝盟邊
防有警陛下得人授之成算可無噍類臣今未老五七
年間尚堪驅策但得一副部署及名馬五七匹輕甲一
聨足矣上曰誠知卿可屬此任但四方無事耳因命製
銅鐵鎻子甲賜之上又曰知節久在邊防以為禦敵之
策何者為善知節曰邊防之地横亘雖長然據要以扼
其來路惟順安軍至西山不過二百里若列陣于此多
設應兵使其久莫得進衆將疲弊時以竒兵輕騎逼而
擾之如敢來犯即深入力戰彼必顛覆不暇今之將帥
喜用騎兵以多為勝且騎兵之多者布滿川谷用之有
限茍墻進而前小有不利則莫之能止非所謂節制之
師也臣嘗謂善用騎兵者不以多為貴但能設伏觀敵
兵之多少度地形之險易敵少則邀而擊之衆則聚而
攻之多依城邑為旋師之所無不㨗矣臣讀畢口奏中
國夷狄皆有長技人所共知少有能兼収之者夷狄之
長技惟弓與馬棄馬而行不能進一歩持一弱矢必命
中一人人以此畏之不知一馬之地可以容十卒十馬
之地可以容百卒弓以近取中弩以逺得力馬無常性
人有定嚮如此則歩勝于馬弩勝于弓中國之長技勝
于彼長技者多矣又中國多水鄉江淮荆鄂之間多有
湖泊尤非騎兵之便我之舟師非彼所敢望也今人但
見彼以馬來亦欲以多馬敵之非善計也馬知節謂騎
兵布滿川谷用之有限小有不利莫之能止但欲以騎
兵設伏邀擊非深于知兵者不能語此
