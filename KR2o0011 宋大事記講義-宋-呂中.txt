#+TITLE: 宋大事記講義-宋-呂中
#+DATE: 2016-06-11 12:22:44
#+SOURCE: github.com/kanripo/KR2o0011 master b67031c0                
欽定四庫全書　　　　　史部十五
　宋大事記講義　　　　　史評類
　　提要
　　　　(臣/)等謹案宋大事記講義二十三卷宋吕中
　　　　撰中字時可晉江人淳祐中進士官國子監
　　　　丞兼崇政殿説書徙肇慶教授其書卷一論
　　　　三篇卷二卷三紀宋太祖事卷四卷五記太
　　　　宗事而卷五今缺卷六至卷七記真宗事卷
　　　　八至卷十二記仁宗事卷十三記英宗事卷
　　　　十四至十七記神宗事卷十八至二十記哲
　　　　宗事卷二十一至二十二記徽宗事卷二十
　　　　三記欽宗事事以類敘間加論斷凡政事制
　　　　度及百官賢否俱載於編論中所議選舉資
　　　　格及茶鹽改制諸條頗切宋時稗政又所載
　　　　銓選之罷常參任子之多裁汰三司之有二
　　　　司税茶之易芻糧皆宋史各志及馬端臨文
　　　　獻通考所未備者至朋黨諸人事實及議新
　　　　法諸人辨論亦與宋史列傳多有異同並足
　　　　資史學之參證前有興國軍教授劉實甫序
　　　　謂水心以其師講貫之素發明我朝聖君賢
　　　　相之心則是書乃中平日講論稿本葉適等
　　　　為之編次云乾隆四十六年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
宋大事記講義原序
予頃遊膠庠有同舎示一編書曰此止齋水心之徒以
其師講貫之素發明我朝聖君賢相之心所以措之事
業垂億萬年無疆之休者其槩可見也是書年以記大
事一朝之事類之隨朝分類隨事通釋考求源委顯微
闡幽言近而指逺也大抵論朝廷必歸之君心論官僚
必歸之宰輔論良法必歸於美意敵國外患必歸於自
治其國食其實者審其根酌其流者滌其源也至於論
治體之寛嚴謂建隆尚嚴也自李文靖焚四方利害之
言所以積而為慶厯嘉祐之緩勢仁祖尚寛也自范文
正公天章閣一疏不行所以激而為熙豐之急政且謂
王荆公之變法即范文正公之遺意文正主於立國荆
公主於利國使文正之説遍行則荆公之口可塞惟文
正公之言不遍行於慶厯故荆公之學乃遍用於熙豐
神宗鋭然有為之志不遇范仲淹而遇王安石此世道
升降之㑹也至於祈天永命保民長世之基則以祖宗
之仁意常在於紀綱整肅之中而紀綱不出於仁意流
行之外故治體似寛柔而實凝制度似煩密而實正國
勢似緩弱而實久雖中更新法之毒亂兵革之慿陵權
奸之剝喪貪酷之奪攘敢於怨吏而不忍讐吾君敢於
籲天而不忍叛吾國於是天心之仁愛亦睠睠而不忍
釋實甫斂衣端誦纔竟藝祖皇帝一編已屢掩卷而三
嘆也嗟夫厭亂之民思治玩治之民思亂排患難之膠
轕者以安為危不期於質樸而自不能不淳也習太平
之見聞者以危為安不期於奢麗而自不能不薄也思
治而一於質樸者聖人出而萬物覩矣思亂而競於奢
麗者雖聖人亦必百倍其功而後可挽也然則藝祖皇
帝之闔闢造化所以使人人一心事事一寔者何其盛
哉夫當世道之極變而通之惟卓然思所以更新者靡
一事一物之可因仍也故世非承平不得以承平之事
為比夸言慶厯元祐於非慶厯元祐之世者非愚則諛
抑又嘗拜觀藝祖皇帝問趙普曰天下何物最大普對
曰道理最長此堯舜之問稷契之對也我朝所以理學
昌明者其論已兆於此而國家延洪休所以超軼漢唐
者徒恃有此義理耳舍義理而言治非知言者也此書
之作其有本乎書肆請以刻梓且求序之因書於首編
如此抑嵇叔夜有云野人快炙背而美芹子者欲獻之
至尊雖有區區之意亦已疎矣愚則不敢惟願與學者
審其是而已淳祐丁未上元前一日廸功郎前興國軍
軍學教授劉實甫序
欽定四庫全書
　宋大事記講義卷一
　　　　　　　　　　　　　宋　吕中　撰
　序論
　　治體論
古今論治者不過曰寛與嚴而已然寛非縱弛之謂也
而世之尚寛者則流於縱弛嚴非慘刻之謂也而世之
尚嚴者則流於慘刻反是則曰寛當施之所當寛之地
嚴當施之所當嚴之人遂以為自古之所以得天下者
曰民心也軍心也士大夫之心也是寛之所當施也自
古之所以為天下患者曰外戚也宦官也藩鎮也權臣
也是嚴之所當用也東周之寛能施於强暴之諸侯而
不能及於匪風下泉之民秦人之嚴能施於閭左之戍
卒而不能正鹿馬奸謟之軰宣帝之嚴能施於趙盖韓
楊而不能施於許史之徒元帝之寛能用於𢎞恭石顯
而不能用於堪猛望之之類是皆寛於其非所當寛而
嚴於其非所當嚴也其説似矣而不知外戚宦官強臣
藩鎮固當律之以嚴而軍民士大夫之心亦豈徒寛者
所能係屬哉盖寛者仁意浃洽之謂嚴者紀綱整肅之
謂仁意之與紀綱二者並行而不相離則不待立寛嚴
之的而治體固已定矣聖人之治天下固以仁意為本
而其施之於政則必有紀綱法制截然而不可犯然後
吾之所謂仁意者得以隨事及人而無頺敝不舉之處
人之䝉惠於我者亦得以廣博周遍而無間隔欺蔽之
患此孟子言一天下之道在於不嗜殺人而至於言仁
政則又曰徒善不足以為政其意正謂此也我朝治體
之所以逺過漢唐者蓋其仁意常渾然於紀綱整肅之
中而紀綱常粲然於仁意流行之地其待外戚也未嘗
少恩然在内不得預政在外不得為真刺史則無吕霍
上官之禍其於宦官也未嘗濫殺然内侍官不過留後
雖有功不除宣徽則無易牙專恣之禍易置節度於杯
酒宴笑之間而籍諸道之一兵一財無不歸於京師則
無山東河北之憂置㕘貳以分中書之權而又置䑓諫
以察政府之奸則無操懿莽温之變是其紀綱固嚴於
其所當嚴之地矣然至於係屬軍民士大夫之心者亦
未嘗無紀綱以行其仁意也一賦不妄加一役不妄興
一刑不濫及一遇水旱或發倉廪或出内庫而不吝固
所以結民心也然竊盗者有禁告訐者有禁豪猾者有
禁其治民之紀綱為何如驍勇者升其籍有功者峻其
爵老弱者亦處以剰員毎遇一郊降一赦則與之金帛
而不吝固所以結軍心也然一汰而數萬人一戮而百
餘卒士卒之犯將校者有禁將帥之尅士卒者有禁其
御軍之紀綱為何如取士至於及累舉舉官至於及内
親任子至於異姓拜近臣必擇良日退大臣則曰均勞
逸固所以結士大夫之心也然禮部有覆試齋郎有定
員百官非有勞不遷贓吏雖有赦不原其所以嚴士大
夫之紀綱又何如我祖宗豈不知軍民士大夫之心乃
吾國家之命脉不可一日失者而顧律之以紀綱之嚴
何哉盖使盗賊殺傷之法不嚴則是仁於凶悍之徒而
民之寃抑不得伸者不被其仁告訐豪横之法不嚴則
是仁於奸宄之徒而民之資弱失職者不被其仁茶鹽
𣙜酤之法不嚴則是仁於趨利之徒而民之終歲勤動
者不被其仁是雖日下減租之詔月頒䘏刑之令無益
也使階級賞罰之法不嚴則是仁於驕惰之卒而將校
之用命有功者不被其仁揀汰蒐閲之法不嚴則是仁
於羸弱之徒而兵之勇敢精鋭者不被其仁尅剝私役
之法不嚴則是仁於奸貪之將而士卒之困悴無聊者
不被其仁是雖日有賜月有給歲有賞無益也使學校
貢舉之法不嚴則是仁於僥冒之徒而士之有行有藝
者不被其仁銓選薦舉之法不嚴則是仁於膏粱之子
弟而寒士之進身無路者不被其仁贓墨之法不嚴則
是仁於貪汙之吏而人之苦於繁刑重賦者不被其仁
是雖髙爵以誘之厚祿以餌之無益也無仁意則紀綱
固無所本而立無紀綱則仁意無所輔而行今世之天
下所以被其仁者少而不被其仁者多仁之所及者小
而仁之所不及者大正以無紀綱以達其仁意而往往
歸咎於仁之不足以為政祖宗立國之意有弊此正安
石之徒所以得容其喙也世之論者曰我朝自建隆至
於淳化至道之間則治體類於嚴自景德至於嘉祐治
平之際則治體類於寛故熙寧專欲法太祖之嚴而深
懲仁祖之寛豈知太祖之所謂嚴者紀綱整肅而仁意
未嘗不流行於其間仁祖之所謂寛者仁意浹洽而紀
綱亦未嘗有所更變特以國家承平百年之久則人情
玩弛吏習因循其間紀綱固有廢而不舉之處譬之室
焉嵗月既深旁風上雨則不能無一木之朽一牆之傾
一瓦之毁為工師者不過杜其隙補其漏加葺治之功
而已奈何熙寧大臣不以振起為心而以更變為心以
少許之闕漏而乃併與四圍堂宇而撒之不惟壞祖宗
之紀綱而忠厚立國之意併失之矣章子厚則因荆公
之所未為者而為之蔡京則因子厚之所未甚者而甚
之民其敵也士其讐也寛恩濫及於貂璫而峻法反加
於善類髙俅童貫之徒妄加節鉞而元祐元符之黨不
使容身於天地之間是其寛失之縱弛嚴失之慘刻而
又顛倒錯謬施之於非所當施之地矣嘗因是而攷我
朝立國之本末蓋自李文靖抑四方言利害之奏所以
積而為慶厯嘉祐之緩勢自范文正天章閤一疏不盡
行所以激而為熙寧之急政吾觀范文正之於慶厯亦
猶王安石之於熙寧也十事之奏實慶厯三年九月也
始於明黜陟終於重命令當時之言稍稍見用明黜陟
之法則以十月壬戌行擇官長之法以癸未行均公田
之法以十二月壬戌行貢舉之法以明年三月行减繇
役之法以明年五月行其餘厚農桑覃恩信重命令皆
悉用其説或著為令行之未及一年而陳執中之徒已
不悦矣嗚呼使慶厯之法盡行則熙豐元祐之法不變
使仲淹之言得用則安石之口可塞今仲淹之志不盡
行於慶厯安石之學乃盡用於熙豐神宗鋭然有志不
遇范仲淹而遇王安石世道升降之會治體得失之㡬
於是乎决矣
　　制度論
先儒嘗謂漢大綱正唐萬目舉本朝大綱正萬目亦未
盡舉夫綱舉則目張綱目不可分而為二固也而先儒
之言云爾者蓋大綱者謂法之規模大意也萬目者謂
法之條目纎然也漢法疎而易密則規模猶宏濶於唐
唐法宻而易疎則其條目特詳宻於漢耳漢繼秦之後
官秦官也兵秦兵也制度則曰襲秦禮儀則曰襲秦其
法疎矣然官職大小之相維兵制内外之相制取民不
及於農取士不以科目則其意猶宻也唐人六典以建
官府衞以寓兵口分世業以授田租庸調以取民其法
嚴矣然政事出於二三士卒疲於番上鬻賣不常而啟
兼并之柄升降不實而啟兩税之法則其意何疎也我
朝之法大綱之正既過於漢而萬目之舉反不及於唐
何耶盖善革弊者非必盡變前人之法不過修舉其大
綱而節目隨之不善革弊者必盡變古人之法往往纎
悉於其小而濶畧於其大孔子論繼周百世之道不過
因其所可因而損其太過益其不及者耳孟子論䘮祭
井田之法亦不過言其大畧而為之節文耳世儒有志
於復古者必欲採摭古制補綴經典一一與之牽合不
知居今之世而欲盡行古之法不惟未見其利而先有
煩擾之弊又事體重大决然難行故自其小不備卒以
成大不備而已英雄之君出而建置一代之規模豈如
陋儒拘士細碎之所為國初繼唐末五代之後此正制
作之一機而我太祖剏法立制不務名而務實不變其
法而變其意一轉移之間事體頓異矣三省為空官而
平章分為三等唐之制也而我朝因之然中書取㫖門
下審覆尚書奉行而職守交通無命令壅遏之患尚書侍
郎有六部侍從則自禮而户自户而吏常調則自工
而刑自刑而兵則資格素嚴而在位無速化之念進士
為一等世賞雜流各為一等秘書監官也進士則遷太
常䕃補則自郎中五遷而後至一前行郎中官也進士
則遷太常少卿非進士則遷司農衞尉少卿流品有别
而士大夫有激昻之心則官非唐之官我朝之官矣侍
衞起於後唐而我朝因之殿前司起於周而我朝因之
皇城司𧺫於梁而我朝因之然禁衛之軍統於武臣則
不出於宦者之手諸道之兵籍於禁衞則不專於節度
之權殿前為一司侍衞馬步各為一司則有南北相制
之意京師之兵足以制諸道合諸侯之兵足以制京師
則有内外相統之意兵權制於三衞本之樞府樞府有
發兵之權而無握兵之重殿省有握兵之重而無發兵
之權而又汰之使極少治之使極嚴教之使極精則兵
非五代之兵我朝之兵矣衙前以主官物里正鄉書手
戶長以督税耆長弓手壯丁以捕盗各以鄉戶等差充
此亦因前代差役之法也然自建隆三年詔差役有不
平者許民自相糾察則無不均之患太平興國四年分
民户為九等上四等充役下五等免則無逃亡之患矣
以鹽鐵戶部度支為三司使位同三樞目為計相此亦
前代理財之法也然轉運財賦悉籍三司則在外無横
歛内藏所儲總之三司則在内無横費而乾德又詔三
司行移有不便漕臣得以上聞則彼此相臨内外相察
無隐漏侵欺之弊矣國子監唐制也然屢親臨幸自賛
孔顔以文臣知州以儒臣典獄命宰相以讀書而有崇
儒重道之實矣貢舉亦唐制也然及第人不得於知舉
稱門生選或不公加之覆試陶穀之子李昉之子吕䝉
正之子皆不得與則有選賢舉能之實矣定刑部詳覆
法而無五代濫殺之禍禁羡餘寛正稅而無五代横斂
之禍禮止於竇儀之所定樂止於和峴之所造而文物
略偹矣此其酌古今之宜㕘人情之公通世道之變雖
曰因前代之法而㸃鐵為金化臭腐為新竒變枯骨為
生意豈必盡復古制而後為一代之法哉然天下無百
年不弊之法謀國者當因法以革弊不當因弊以立法
熙豐大臣所謂不務革其弊而欲變其法者也觀其熙
寧初年入對一疏而變法之規模盡見於此其論本朝
不任信大臣不盡行古制親細務而循弊法用君子而
㕘小人皆當時士大夫之所知而不敢言者而安石獨
敢言之學校也貢舉也科名資歴也監司郡守也又皆
慶厯大臣所嘗更變而不敢舉行者而安石獨敢行之
農之貧兵之冗宗室之費上下俱以為困而未有策
以處之者安石獨敢任之然其言法之弊則是而自為
變法則非變常平之法而為青苖變差役之法而為僱
役改發運之職而為均輸改茶鹽之法而為市易壞正
兵而為保甲廢牧監而為保馬以條例司奪三司之權
以新經字説變天下學校以經義詩賦變天下之貢舉
設官則以冗增冗立法則以竒益竒夫以國初繼唐末
五代之後而且不盡變其法熙寧繼嘉祐治平之後乃
欲盡變其法何其思慮之不詳辨耶蓋我藝祖之法則
修舉其大綱而濶略其節目者也安石之法則纎悉於
節目而濶略其大綱者也至元祐時又欲盡變熙豐之
法矣熙豐之法則在所當變而必欲盡變之則又過矣
蓋熙豐之小人不可以不去而熙豐之法則不可以盡
變去熙豐之小人不可以不急變熙豐之法則不可以
太急青苖均輸之法可罷而僱役之所宜獨不可乎保
馬户馬可罷而保甲之法則因其已成蠲其租復其役
教閲於農隙以省養兵之費獨不可乎新經字説固可
廢而罷詩賦取經義獨不可因之以崇經學乎至治之
世不能無弊法至弊之法亦必有美意國初惟不盡變
前代之法而惟變其意所以為一代慿藉扶持之地熙
豐惟欲盡變祖宗之法元祐惟欲盡變熙豐之法所以
激而為紹聖以後之紛紜安石不能原祖宗立國之初
意而輕於變更章子厚蔡京諸人又不能原安石立法
之意而托於紹述法愈更而愈下而中興以来學校貢
舉大抵皆蔡京之法而差役僱役之並行經總制錢之
立額又王安石諸人之所未為也故嘗謂我朝之法自
建隆至治平其間雖有損益而其大意皆本於藝祖之公
法變於熙寧而極於今日雖其間有更有革而其大意
皆不能大異於安石之私世變之升降治道之盛衰人
才之得失亦可以槩見矣
　　國勢論
國之修短當觀其治體治亂當觀其制度强弱當觀其
國勢殷周治安皆千嵗而漢唐享國不及三四百年者
治體之有純駁也漢四百年治多而亂少唐三百年
亂多而治少者制度之有疎密也漢唐多内難而無外
患本朝無内患而有外憂者國勢之有強弱也盖我朝
有唐虞三代之治體制度而無漢唐之國勢自昔惟患
人主之不講學也而我朝列聖則無一日而不學自昔
惟患人主之不好言也而我朝臣子則無一人之不可
諫自漢五日一朝長樂宫祖宗以来母后皆朝夕見則
有事親之法漢朝女主臨朝姻黨專擅我朝髙曹向孟
之賢皆為社稷計則有齊家之法母后之族不預政則
有待外戚之法宫殿無華侈之飾則有尚儉之法宫中
宴居冠服必以禮則有尚禮之法臣下有黜無誅則有
寛仁之法此治體之所以多純而少駁制度之所以似
疎而實宻盖其根本之地有可言者而國勢之所以不
若漢唐者則有由矣盖我朝北不得幽冀則河北不可
都西不得靈夏則闗中不可都不得已而都汴梁之地
恃兵以為强通漕以為利此國勢之弱一也諸鎮皆束
手請命歸老宿衞一兵之籍一財之源一地之守皆人
主自為之郡縣太輕而委瑣不足恃兵財盡闗於上而
遲重不易舉此國勢之弱二也以科舉程度而取士以
銓選資格而任官將帥知畏法而已不敢法外以立功
士大夫知守法而已不敢法外以薦士論安言計動引
聖人羣疑滿腹衆難塞胷此古今儒者之所同病而以
文墨為法以議論為政又本朝規模所獨病此國勢之
弱三也故其始也雖足以戢天下之異志終也不足以
弭外國嫚侮之驕心譬之長江大河無黿鼉蛟龍奮翅
鼓鬛以激其衝突潰蕩之勢帖然安靜之久人亦得狎
而玩之五尺之童且操舟其上矣然太祖規模宏逺謀
慮周防雖都四平無險之地而欲都西京欲都長安置
内庫以贖山後之地積縑帛以靖邊塞之烽其志未嘗
㤀也雖收諸道藩鎮之權而久任邊將付以重柄以郭
進守西山二十年而西戎不敢犯以董遵誨守北邊十
餘年而北狄不敢侮又未嘗不重藩鎮也於文法之中未
嘗抑天下之富商大賈於格律之外有以容天下之豪
傑是蓋有以助我立國之勢轉移闔闢之機又非常法
之所能擬議者自太祖以来外權愈困内法愈宻以陣
法圖授諸將而邊庭亦如内地支郡各自達於京師而
列郡無復重鎮加以河東之後王師已罷故雖以曹彬
名將而亦不能收一戰之功自是而後偃兵息民天下
稍知有太平之樂喜無事而畏生事求無過而不求有
功而又文之以儒術輔之以正論人心日柔人氣日惰
人才日弱舉為懦弛之行以相與奉繁宻之法故雖以
景德親政之後天下以為美談而不能不納賂以為盟
雖以仁宗慶厯之治至今景仰以為甚盛而不能不屈
已以講好然景德之約盟非冦凖之志也契丹之增幣
非富弼之志也元昊之增嵗賜亦非韓范之本心也觀
冦凖數年後戎復生心之言至慶厯而始騐觀弼請􁁎
河北琦請都洛陽仲淹請修京城之計至靖康而皆驗
諸公方慨然為社稷逺慮更理弊政而不一二年間其
身已不能安於朝廷之上矣嗚呼使雍熙無輕動之舉
則中國有可畏之形而景德之師必不敢寇於河北使
冦準得盡謀於景德則外國必有稱藩之禮尚敢議闗
南之地乎使韓富范之計得盡行於慶厯則中國必無
增幣之耻而宣和間必不召女真以雪憤矣至此而後
知太祖之為慮其深且逺哉雖然慶厯以前此一時也
熙寧以後又一時也慶厯以前在外之國勢似弱而在
内之國勢實強熙寧以後在外之國勢似强而在内之
國勢已弱盖安石不能改弱勢而為强勢乃欲因弱勢
而為强勢觀其上書於嘉祐之末謂本朝不任人而任
法是矣然安石之法其果與賢人君子共事乎謂今之
教士大抵誦説課試是矣其新經字説其果能出於文
墨之外乎其入對於熙寧之初謂本朝徇有司之細故
而安石所為愈煩碎而不足言矣謂君子小人正論邪
説之雜用而安石所為則純用小人邪説矣謂理財大
抵無法而安石所理之財愈竭下以事上矣故凡青苖
凡保甲凡兵財之政使本末俱弱而已方且外張國勢
啟釁於交趾興兵於熙河拓境於海山竭中國有用之
物以事空虛無用之地夫安石初意不過欲變法耳未
敢言興利也迨青苖既行始興利矣然种諤綏州之議
安石猶未主之也韓絳慶州之役安石猶以為未習邊
事也迨熙寧四年以後始主王韶章子厚沈起之説矣
安石變法之罪小而興利之罪大興利之情猶可恕而
開邊之罪為可誅矣何者元豐小人不過圗祿位耳及
其患失則兵困於靈武紹聖小人不過反元祐耳及其
得志則兵興於隍鄯蔡京始謀亦不過鉗制上下耳及
其求悦則薦童貫以帥西師王黼始謀又不過傾蔡京
爾及其勢利相軋則必復燕薊以邀功名是皆安石有
以啟之也吁靖邊塞之烽圖山後之郡此藝皇帝之宏
規也而熙寧用之則踈取熙河横山剪西人手足此韓
范之本謀也而元豐紹聖宣和用之則舛盖祖宗之國
勢外形雖羸弱而元氣強壯於内則外邪有所不能動
熙寧以後之國勢枝葉雖茂盛而本根槁瘁矣謀國者
當以是㕘之或曰子之三篇皆不滿於熙寧毋乃已甚
之論乎曰古今治亂之機皆决於君子小人之進退熙寧
以前非盡無小人也然祖宗所培植之君子為甚多故維
持治體遵守制度振起國勢自建隆一陽之復積而至於
慶厯則為三陽之泰矣熙寧以後非盡無君子也然安石
所教之小人方来而未艾故治體以壞制度以變國勢以
衰自熙寧一隂之遇極而至於宣和則為三隂之否矣此
愚因論本朝之事尤於君子小人進退之際而有感焉
　宋大事記講義卷一
欽定四庫全書
　宋大事記講義卷二
　　　　　　　　　　　　　宋　吕中　撰
　太祖皇帝
　　建隆(四年/)乾德(六年/)開寶(九年/)
　　　即帝位
建隆元年春正月甲辰上受周禪即皇帝位
　先是契丹北漢連兵犯邊周帝命上領諸將禦之士
　卒服其恩威軍校苖訓號知天文見日下復有一日
　黒光相盪指謂上親吏曰此天命也是夕次陳橋驛
　軍士議曰主上㓜我輩死力破賊誰則知之不如先
　立㸃檢為天子或被上以黄袍上固拒之不可乃誓
　諸將曰近世帝王初入京城皆縱兵大掠汝等無得
　復然事定當厚賞不然當族誅乃整軍自仁和門入
　秋毫無所犯
　頴濱謂孟子不嗜殺人之言至是又驗矣盖自後唐
　以来五十三年天下五易天下之厭亂極矣豈真使
　干戈糜爛不已而海内無一統之期哉唐明宗有天
　生聖人之祝而太祖實生於是年則天命所歸不待
　指日光相盪而後知也自其掌軍政之時士卒服其
　恩威中外同於推戴則人心所屬不待次陳橋而後
　見也漢髙初興亦不過是然髙祖之取天下出於沛
　父老之請太祖之得天下亦出於軍士之擁廹不得
　已而為之其與唐太宗䧟父於不義以起兵者異矣
　抑五代之亂帝王屢易者莫非藩鎮士卒也矧又有
　如石守信王審琦者為將豈能帖然於下哉一號令
　之間秋毫無犯不惟救生靈塗炭之苦亦可救叔季
　兵戈之禍自非聰明神武而不殺者孰能與於此
　　　處藩鎮　　收兵權
建隆元年七月以昝居潤權知鎮州(此初以知州/易方鎮也)
二年從趙普之請復置縣尉(此革上代節度使補親隨/為鎮將與令抗禮之弊)
二年四月初置通判命文臣知州(分節度/使之權)
又命朝臣知縣時符彥卿久鎮大名專恣不法屬邑頗
不治故特遣强幹者往隸之(革藩鎮驕/縱之弊)
乾德三年又置轉運使八月籍諸道驍勇兵補禁衞(所/以)
(收方鎮/之法)
　方鎮猶周之封建也知州即秦之郡縣也今不因方
　鎮立封建而乃立郡縣之法何耶盖古人有處天下
　之定制而後能享天下之長利後世雖有封建之虛
　名而反受方鎮之實禍以周制攷之賦輸於太宰則
　諸侯不得有私財士貢於京師則諸侯不得有私人
　非牙璋則不得起兵非賜鉞則不得專征名山大澤
　不以封其餘閒田使吏治之則歸地受地柄常在君
　有功則加地進律無功則削地罰爵則一予一奪柄
　亦在君豈如唐人不敢誰何而一切行姑息之政哉
　至於五代其弊極矣天下之所以四分五裂者方鎮
　之専地也干戈之所以交爭互戰者方鎮之專兵也
　民之所以苦於賦繁役重者方鎮之專利也民之所
　以苦於刑苛法峻者方鎮之專殺也朝廷命令不得
　行於天下者方鎮之繼襲也太祖與趙普長慮却顧
　知天下之弊源在乎此於是以文臣知州以朝官知縣
　以京朝官監臨財賦又置運使置通判置縣尉皆所
　以漸收其權朝廷以一紙下郡縣如身使臂如臂使
　指叱咤變化無有留難而天下之勢一矣(論我太祖/布置區處)
　(藩鎮䂓/模髙處)
建隆二年閏月解慕容延釗韓令坤兵權七月解石守
信王審琦等兵權上召趙普問曰吾欲息天下兵為國
家長久之計其道何如普因言藩鎮太重君弱臣强莫
若削奪其權制其錢穀收其精兵則天下自安又言石
守信王審琦非統御才宜授以它職上於是召守信等
飲酒酣曰天子亦大艱難殊不若節度使之樂爾曹何
不釋去兵權出守大藩擇便好田宅市之為子孫計我
且與爾曹約為婚姻君臣之間兩無猜疑不亦善乎守
信等明日皆稱疾請罷
開寶二年十月鳳翔王彥超等罷節鎮(用趙普/之謀也)上宴藩
臣於後苑酒酣從容詔之曰卿等皆國宿舊久臨劇鎮
王事鞅掌非朕所以優賢之意彥超等五人喻上意㫖
請老罷節鎮
　禁衞之兵驕方鎮之權重五代以下以智力取之而
　不足太祖以杯酒宴笑収之而有餘人徒見其收之
　易而不知其收之者固自有本也封建非能弱周周
　自弱也藩鎮非能亡唐唐自亡也使平王能復父之
　讐則勤王之師諸侯畢會天下必無春秋矣使威烈
　王能正韓魏之罪則齊楚諸國拱手聽命天下必無
　戰國矣使唐非有艷婦濁亂於内則漁陽鼙鼓必不
　啟方鎮之禍於其始非有宦官根固於内則賊温鋒
　刃必不成方鎮之禍於其終太祖之所以能收其權
　者正孟子所謂為政不得罪於巨室裴度所謂處置
　得宜有以服其心不然無故而行削權之策豈不動
　七國之變哉(太祖能服/藩鎮之心)
　　　平澤潞　　平淮南
建隆元年四月李筠據澤州命石守信等討之九月李
重進據淮南命石守信等討之(李筠重/進自焚)
　上之入京也韓通率衆備禦上之即位也李筠泣周
　祖畫像以起兵重進以周祖之甥而起兵雖在周為
　頑民在商為忠臣然三人者皆不知天命之所歸正
　易所謂後夫凶也
上既平澤潞遂經略淮南既平淮南遂使諸將習戰艦
於迎鑾以圖江南(元年十/一月)
　先取澤潞所以通兩淮之咽喉次取淮南所以通兩
　淮之門戶自此而平吳蜀自此而取荆廣混一規模
　大畧亦可覩矣
　　　平荆南　　平湖南
乾德元年正月慕容延釗討張文表師出江陵髙繼冲
降荆南平二月延釗至湖南獲周保權湖南平
　善取天下者先易而後難先近而後逺先瑕而後堅
　故秦人欲攻諸侯范雎以為先韓魏而後齊楚唐
　太宗欲平藩鎮張和靖以為先淮安而後魏博周
　世宗欲平天下王樸以為先江南而後河東太祖
　之規模先澤潞淮南次湖南荆襄而後及於江南
　廣蜀之地諸國既平而後及於河東盖得後先攻
　取之機矣
　　　平蜀
乾德二年十一月命王全斌等伐蜀命王全斌將兵
三萬由鳳州道劉光義將兵二萬由歸州道曹彬等
副之詔諸將毋得侵暴違者以軍法從事時京師大
雪上念西征將帥衝犯雪霰即解裘㡌遣黄門馳驛
齎賜全斌且諭㫖諸將不能徧及明年克劍門孟昶
降(蜀/主)初諸將辭行上謂曰所破郡縣當傾幣藏賞戰
士國家所取惟土疆爾李昊勸昶降昶命草表前蜀之
亡也降表亦昊為之蜀人夜書其門曰世修降表李
家
　以劍閣之險太祖取之兵不過五萬自發京師至昶
　降不過六十日何其易耶觀其遣將之時先為蜀
　主治第以待其至(詔有司治昶第一區凡/五百餘間遂以賜之)又命所破
　州縣傾府庫以賞戰士國家所取惟土疆爾太祖
　混一之志固有以知之也
初王師之下西蜀也諸將所過咸欲屠戮獨曹彬禁
止之上聞之喜曰吾任得其人矣賜詔褒之王仁贍
自蜀返歴詆諸將獨曰清㢘畏謹不負陛下惟曹彬
一人爾上嘗問彬以官吏能否彬惟薦沈義倫可任
(初沈義倫為隨軍轉運使比入成都獨居僧舍蔬食/東歸篋中所有纔圖書數卷上聞清節過人故擢用)
(之/)
　人言創業之初貪可使也愚可使也詐可使也茍
　可以辦吾事而已是不知師之上六開國承家小
　人勿用之義也漢髙祖雖得韓彭之力然終受韓
　彭之禍我太祖平蜀之功賞曹彬而責全斌任義
　倫而責仁贍(或告全斌仁贍在蜀豪奪/子女隠沒貨財上責之)盖以曹彬
　用兵秋毫無犯義倫東歸圖書數卷而全斌仁贍
　之功不足以贖其貪酷之罪愛民之仁御將之術
　兩得之矣
　　　征太原
開寶二年二月命曹彬等伐北漢上親征三月圍太原
初上雪夕幸普第曰一榻之外皆它人家也又曰欲收
太原普曰太原當西北二邊使一舉而下則邊患我獨
當之何不姑留之以俟削平諸國彼彈丸黒子之地將
何所逃乎閏月大軍頓甘草地㑹暑雨多腹疾詔班師
　太祖之未能收河東猶太宗之未能取燕薊而太祖
　之不盡鋭於偏方亦猶太宗之不窮其力於北伐也
　時之未至聖人不能先時而強為時之既至聖人不
　能後時而不為此平河東必在於太平興國之四年
　(見太宗平/太原講義)而太宗之規模𢎞逺遲之數年其終亦必
　取幽薊也
　　　平南漢
開寶三年九月命潘美伐南漢上聞劉鋹奢侈殘酷曰
吾當救此一方之民明年春二月劉鋹降南漢平上嘗
賜鋹酒不敢飲上笑曰朕推赤心置人腹中安有此事
取其酒自飲之
　以汴梁之地視江南為近視嶺南為逺何先逺而後
　近耶蓋聞劉鋹奢侈則曰吾當救此一方之民則先
　取南漢所以甦民命江南亦有何罪但卧榻之側豈
　容他人鼾睡則後收江南所以一天下
　　　平江南
開寶七年九月命曹彬伐江南上謂彬曰南方之事一
以委卿切勿暴掠生民以匣劍授彬曰副將而下不用
命者斬之自王全斌平蜀多殺人上恨之彬性仁厚故
專任焉
八年十一月彬克江南徐鉉言李煜以小事大如子事
父上曰爾謂父子為兩家可乎復言江南無罪辭氣益
厲上怒按劍曰江南亦有何罪但天下一家卧榻之側
豈容他人鼾睡乎上因諭彬以勿傷城中人若猶困鬬
李煜一門切母加害彬忽詐疾諸將問疾彬曰諸公共
為信誓破城日不妄殺一人則彬之病愈矣及還舟中
惟圖籍衣食而已
　自古平亂之主其視降主不啻仇讐而我太祖待之
　極其恩禮劉鋹巵酒飲之釋疑李煜一門戒無多害
　故僣偽之豪悉得保全老死於牖下自古攻取之主
　其視生民殆草菅而我太祖待之曲加存撫江南興
　師不戮一人平蜀多殺每以為恨故新集之衆不啻
　如赤子之仰父母仁心仁聞三代而下未之聞也
　　　命將帥
建隆二年十二月以姚内斌為慶州刺史(闕/)時僣偽未
下而西北二邊未賓先是周朝已命李漢超守闗南馮
繼業守靈武何繼筠守棣州郭進守洛州上受禪皆因
其任又益選將帥之忠勇者於是得李繼勲於潞州賀
惟忠於易州姚内斌於慶州延州有趙贊原州有王彦
昇隰州有李謙溥瀛州有馬仁瑀通逺軍有董遵誨其
家族在京師者撫之甚厚郡中筦𣙜之利悉予之恣其
回易免所過征税許令召募驍勇以為爪牙凡軍中事
許從便宜由是邊臣皆富於財得以募死力具間諜上
嘗曰朕雖減後宫之數極於儉約至􁁎邊費亦無所惜
自此無西北之虞得以盡力東南取荆湖川廣湘楚之
地得猛士守四方推赤心待人之效也繼筠居北邊二
十年惟忠曉兵法十餘年不聞有冦邊内斌在慶州逾
十年郭進在西山二十年禦軍嚴上遣戍卒必諭之曰
汝等謹奉法我猶赦汝郭進殺汝矣
　人言平江南則曹彬之功平湖湘則延釗之功平西
　蜀則全斌之功愚以為郭進惟忠等與有力焉使守
　西北者無其人則東南雖可以進取豈無後顧之憂
　哉盖古人有封建之法所以無邊塞之警太祖既削
　方鎮之權矣然於邊將任之久責之專雖無方鎮之
　名而享方鎮之利是以西北不敢犯邊(西北二邊久/任將帥之功)
　自太宗以後有莫大之兵而受外國無疆之侮亦以
　外權既輕而邊將數易故也
　　　待大臣
開寶元年貶雷德驤官初德驤判大理寺其官屬與堂
吏附㑹宰相擅增减刑名德驤憤惋面白其事併言趙
普强市人第宅聚歛財賄上怒曰鼎鐺猶有耳汝不聞
趙普吾社稷之臣乎
　以判大理寺而敢以言大臣之短不惟養後日敢言
　之風亦可以無大臣專擅之禍漢髙帝聞蕭何多買
　田宅之汙則有械繫元勲之辱此漢一代所以有誅
　戮大臣之禍我太祖聞趙普强市人第宅之事則有
　鼎鐺有耳之責此本朝所以有進退大臣之禮
　　　宰相
建隆元年正月以趙普為右諫議樞宻直學士(初上領/宋鎮普)
(為書記以/佐命功遷)
建隆元年二月加范質王溥魏仁浦吳廷祚官普自司
徒平章事昭文館大學士㕘知樞密院事加侍中王溥
自右僕射平章事監修國史㕘知樞密院事加司空魏
仁浦自樞密使中書侍郎平章事集賢殿大學士加右
僕射自唐以来(世/宗)三大館職皆宰相兼之首昭文次監
修次集賢國朝皆因焉(吳廷祚/同二品)
　周之三相待之不異此殷士膚敏祼將于京之意然
　太祖入京之時王溥先拜質不得已從之故名臣言
　行錄所以紀質而黜溥也我太祖猶以為前朝宰相
　范質循規矩重名器持㢘節無出質之右者但欠世
　宗一死耳則士君子進退豈可輕哉
乾德二年正月范質王溥魏仁浦罷以趙普同平章事
四月置㕘知政事以薛居正吕餘慶為之不宣制不押
班不升政事堂盖未欲與普齊也
開寶七年八月詔㕘知政事吕餘慶薛居正陞政事堂
與宰相同議政事未㡬又詔與普更知印押班奏事以
分其權
　天下大任非一身之所可獨道故必擇相以寄之亦
　非一相之所能獨辦故又擇一二人以副之是以有
　伊尹必有仲虺有周公亦必有召公後世既無伊尹
　周公之才而欲專任一相所以權愈重而事愈非也
　國初三相並任則未立㕘政之官自趙普獨相而復
　置以副之其後則同知印押班非惟可以分其權亦
　必使之共其政也然自宰相之權重為㕘政者不過
　簽書紙尾而已惟魯宗道與王欽若相可否唐介與
　王安石辨是非不負太祖置官之本意矣(魯宗道唐介/盡㕘政之職)
開寶七年八月趙普罷九月吕餘慶罷以薛居正沈義
倫同平章事　趙普獨相二十年沈毅果斷以天下為
己任嘗欲除某人為官上不用明日又奏之上怒裂其
奏普徐拾歸綴以進上悟乃可其奏後果以稱職聞又
有立功當遷者上曰朕不與遷官奈何普曰刑賞天下
之刑賞陛下安得以私喜怒專之上起普隨之上入宫
普立於門不去上卒從之嘗設大瓦壺於閣中凡奏疏
意不可者投諸壺焚之其多得謗咎由此
　趙中令相太祖之功在於收藩鎮之權遲幽薊之伐
　其再相太宗之功在於上彗星之疏諫北伐之書而
　金匱一書尤宗廟社稷之大計也然自唐以来宰相
　入見必命坐大政事則面議之其餘號令除拜賞刑
　廢置但入中書奏可降出即行之國初三相自以前
　朝舊臣稍存形跡每事具劄子進呈至普獨以天下
　為己任故為政專决所以啟德驤父子之謗也自是
　以後居正義倫不過方重靖介自守之相耳
開寶二年九月以曹彬為樞宻使領忠武節度(賞平江/南之功)
初上許彬以使相及平江南還語彬曰今方隅尚有未
服者汝為使相品位極矣肯復力戰耶宻賜錢五十萬
　人言漢髙祖善將將者以不吝爵賞故也然當天下
　未定而信越諸人爵已王矣一旦固陵之㑹不至則
　不免裂數千里以封之此髙帝有殺諸將之心矣國
　初平江南之功至大然寧賜以數十萬錢而靳以使
　相盖品位已極則他日有功何以處之此終太祖之
　世而無叛將也(仁宗不以使相/賞狄青亦此意)
　林德頌曰曹彬之平江南吝一使相而不授非食言
　也慮其品位之極而不吾用也狄青之平嶺南欲予
　以樞密而中輟非忌功也虞其名位之極無以為他
　日賞也
　　　中丞久任
開寶四年秋七月劉温叟卒為中丞十二年上艱其代
終不許解職及卒上曰必純厚如温叟者乃可
　一中丞任之十二年及其且卒也則曰必純厚如温
　叟乃可國初之不輕用人如此盖其始也擇之精其
　終也任之久擇之精則小人不得以濫其選任之久
　則君子舉得以任其職趙中令之相凡二十年郭進
　之守西山凡二十年李漢超之守闗南凡十七年作
　坊至卑賤也而曹丕典之至十餘年皆久任而成功
　也
　　　御史恤刑
開寶六年五月以馮柄判御史䑓上留意聽斷專事欽
恤御史大理官屬尤加選擇嘗召柄謂曰朕每讀漢書
見張釋之于定國治獄天下無寃民此所望於汝也京
城左右院典司按鞫舊選牙校任之上哀矜庶獄至是
改用士人以新及第人為司寇㕘軍
　任人而不任法以處他事則可以處刑獄則不可此
　刑統之不可無也夫律令之明條章之具使罪應其
　法法應其情奸吏猶且為之輕重况無法乎本朝格
　式律令皆有常書張官置吏所以行其書耳(乾德元/年頒新)
　(刑統竇儀/等所定也)然有有司所執之法有人主所操之權寛
　緣坐而嚴故入命士人以典獄責御史以無寃民此
　太祖用刑之權也(建隆二年嚴故入法/乾德四年寛緣坐法)書云五刑有
　服五服三就五流有宅五宅三居此皋陶所執之法
　宥過無大刑故無小罪疑惟輕功疑惟重此大舜所
　操之權也(有司執一定之法人主得/從輕之權此段論恤刑獄)
　　　户部主財
開寶二年七月以辛仲甫為三司户部判官上問普曰
儒臣有武幹何人普以仲甫對上因曰五代方鎮殘虐
民受其禍朕今選儒臣才幹者百餘人分治大藩縱皆
貪酒亦不及武臣一人也
　以酷吏主財則取民必峻以武夫主刑則用法必嚴
　此太祖所以命儒臣主財士人典獄也知所以培國
　脉而重民命歟
　　　省官　　試吏
開寶三年七月省州縣官增其俸詔曰吏員猥多難以
求治俸祿鮮薄未可責㢘與其冗員而重費不若省官
而益俸
開寶六年四月嚴堂後官選六月御便殿閲試吏
　創業之世多責實守成之世多虛文覆試之法欲無
　一士之不實勸農之詔欲無一民之不實籍記人才
　欲無一官之不實揀汰驕脆欲無一兵之不實也以
　慶厯元祐之盛而杜衍之任怨吕大防之盡忠且欲
　汰吏而不可得况若士若民若兵若官乎是虛文之
　習難革故也(太祖事/事責實)
　　　論對　　章奏
建隆三年二月詔百官每五日内殿轉對並須指陳得
失直書其事
　國朝之制宰輔宣召侍從論思經筵留心翰苑夜對
　二史直前羣臣召對百官轉對監司郡守建辭三館
　封章小臣特引臣民投匭太學生伏闕外臣附驛京
　局發馬遞舖盖無一日而不可對無一人而不可言
　也然太祖詔指陳時政直言其事不在廣有牽引太
　宗令宰執樞宻各述送軍儲至靈武合發軍糧多少
　舉兵深入合用兵機何人將領何人監䕶直言其事
　信不必文此皆聽言以實也今世不患人主之不求
　言也而患求之而不及用不患天下之不敢言也而
　患盡言而無所用豈非病於議論之繁多歟(太祖太/宗聽言)
　(以/實)
　　　去贓吏
建隆二年正月遣使度民田館陶令坐括田不實杖流
海島
建隆二年四月滴河令李瑶按田受贓杖殺後間有寘
極刑者
乾德四年八月宴近臣紫雲樓下上因論及民事謂趙
普等曰愚下之民雖不分菽麥如藩侯不為撫養務行
苛虐朕斷不容之
　傳曰刑不上大夫非謂有罪而不刑也為士大夫者
　當自愛其身不至於刑也我朝待臣下以禮而贓吏
　者戕民之斧斤害民之蟊賊無惻隠羞惡辭讓是非
　之心非人也非人類則禽獸耳明主在上則誅之絶
　之可也熙寧大臣(王安/石)欲法太祖之嚴而獨以贓吏
　寛之何仁於贓吏而不仁於無告之民何仁於小人
　而不仁於君子邪
乾德四年知衡州郭玘以贓罪達於上聽詔袁仁鳳鞫
之罪不至死復遣張純鞫之故置於法
是年諸倉受納輔臣以班簿進有工部侍郎文頴中選
宰相奏頴清望官不當委以濁務遂授以工部侍郎令
致仕
建隆二年内酒坊火役夫突入省部盗官物太祖以酒
坊使左丞規副使田處岩縱酒工為盗斬五十餘人丞
規處岩亦棄市
　林德頌曰在易之乾君象也其德君德也天以剛為
　德君德而非剛健何以君天下哉太祖之開國也以
　千百年破碎不可為之天下一舉而削平之强者服
　狠者順俛首聽命惟恐或後處藩鎮以環衞而藩鎮
　無異辭授守臣以倅貳而守臣無異意(開寶六年差/利州知州李)
　(鑄通判/成都府)是果何道而得此哉英武自天雄斷如神川
　班妄訴全班盡廢雄武肆掠戮及百人(註見閲/禁兵門)役夫
　突入省部其主將亦寘極法吏黷貨賄者斬官辭濁
　務者黜威令之不可測如此其誰敢忤人主之意(太/祖)
　(整齊兵將/奮發剛斷)
　　　頒循資格(銓選/)
建隆二年四月罷常㕘官序遷法舊制皆以歲月序遷
上曰是非循名責實之道㑹監門魏仁滌等治市征有
羡並詔增秩自是不以序遷矣三年頒循資格
乾德三年七月陶穀上定選法詔行之自是銓選漸有
倫矣又上慮銓衡止慿資歴英俊或沉下僚命取選人
堪升擢者上之
開寶六年十二月頒循資格命盧多遜重修自是銓選
益有倫矣又籍記人才應内外官為時所推别籍之以
待不次選用
　既罷嵗月序遷法矣而復頒循資格既命陶穀定選
　法矣而又命吏部取選人堪升擢者上之誠以資格
　固不可拘亦不可廢也以資格用人者有司之法以
　不次用人者人主之權嘗考國初有為小官而其望
　已足為卿相至其久也亦卒為之(國初不/次用人)自銓法一
　嚴無有流品無有賢否資深者序進格到者次遷而
　已然王安石章子厚之徒破資格用小人又不若李
　公沆王公旦謹守資格之為有得也(李沆王旦守格/用人王安石章)
　(子厚破格/用小人)
　　　嚴舉主法(擇賢/)
建隆三年三月嚴舉主法去嵗太僕少卿王承哲坐舉
官失實貶至是命常㕘官舉幕職令錄近親充聽内舉
異時有罪連坐乾德間命陶穀等各舉堪充郡佐者謬
舉有坐
　内舉近親法何其寛有罪連坐法何其嚴寛之於始
　則賢者得以自進嚴之於後則不肖者不得以自容
　所舉在於未用之先此真宗所以語李至曰舉官先
　擇舉主也(舉主得人則/舉得其人)
　
　宋大事記講義卷二
欽定四庫全書
　宋大事記講義卷三
　　　　　　　　　　　　　宋　吕中　撰
　太祖皇帝
　　　正心修身
建隆三年正月修京城修大内上坐寢殿令洞開諸門
皆端直軒豁無有蔽塞因謂左右曰此如我心少有邪
曲人皆見之矣又嘗語宰相曰古之為君鮮能正身自
致無過之地朕嘗夙夜畏懼防非窒慾庶㡬以德化人
之義如唐太宗受人諫疏直詆其失曾不愧耻豈若不
為之而使下無間言哉
　天下之事千條萬緒而皆經綸於人主之一心人主
　之心正則天下之事無一不出於正人主之心不正
　則天下之事無一得由於正是以人主以眇然之身
　居深宫之中其心之邪正若不可窺而其著見於外
　者常若手指目視而不可掩也此堯舜相授所以有
　惟精惟一之戒以我太祖立國之初規模光大如漢
　髙帝謀慮深逺如漢光武而正心符印宻契三聖之
　傳於數千載之上朱文公曰太祖不為言語文字之
　學而方寸之地正大光明直與堯舜之心合信哉斯
　言
　　　抑奢崇儉
開寶四年五月廢媚川都先是劉鋹於海門募能採珠
者三千人號媚川都嵗溺死者甚衆至是詔罷
乾德四年五月收偽蜀圖書法物皆不中度悉命焚毁
孟昶服用奢僭至於溺器亦裝以七寶上命碎之曰自
奉如此欲無亡得乎
開寶五年六月禁鋪翠皇女嘗以鋪翠襦入宫上曰主
家服此宫闈戚里必相傚京師翠羽價髙小民逐利傷
生侵廣寔㳊之由又謂之曰我以四海之富宫殿悉以
金銀為飾力亦可辦但念為天下守財耳古稱以一人
治天下不以天下奉一人　上躬履儉約嘗服澣濯之
衣乗輿服用皆尚質素寢殿設青布緣葦簾宫闈帟幙
無文彩之飾嘗出麻履布裳賜左右曰此我舊所服用
也
乾德四年四月禁獻羡餘
　創業之君後世所視以為軌範也宫闈之地四方所
　視以為儀刑也一人之奢儉者雖微而闗於千萬世
　者為甚大致謹於服色者雖小而闗於千萬里者為
　甚逺可不謹哉
　　　幸太學
建隆元年幸國子監二年又幸三年正月幸二月又幸
增修學祠自贊孔顔
乾德元年四月幸七月又幸
　當倥偬不暇給之時而獨留意於學校此正轉移人
　心之大機也先漢以吏立國故丞相止於次律令御
　史止於定章程我朝以儒立國故命宰相讀書用儒
　臣典獄以文臣知州卒成一代文明之治自是而後
　臨幸之時有爵命之賞有金帛之賜亦增廣延士之
　美意然太祖當尚武之世而幸學之時多後世當右
　文之日而幸學之時少何耶善乎吕大防之言曰天
　子視學常事也金爵之賚後日何可繼哉正恐惜費
　而止耳其中當時之弊歟(元祐六年哲宗幸學吕大/防為相或謂曰祖宗視學)
　(非有爵命之賞則有金帛之賜今皆無之何也大防/曰古者天子視學盖常事也小惠何足道哉吾固欲)
　(天子時一幸學金爵之賚後日何可/繼哉正恐惜費而止耳聞者乃服)
　　　嚴貢舉
乾德五年二月盧多遜知貢舉上復詔㕘政薛居正於
中書覆試初建隆間詔及第不得於知舉稱門生乾德
　年令貢舉不得用朝臣公薦至是又加覆試貢舉條
令益宻矣
開寶元年陶穀子邴登第上曰穀不能訓子邴安得登
第遽命中書覆試因詔自今舉人凡食祿之家皆令覆
試
開寶六年初御殿親試舉人(李昉/知舉)八年二月親試舉人
上曰向者登科名級多為豪家所取今朕躬親覆試盡革
疇昔之弊(覆試/始此)
乾德五年三月五星聚奎初竇儼與盧多遜楊徽之周顯
德中同為諫官儼善推步嘗曰丁夘嵗五星聚奎自此天
下太平
　國家治亂雖人事也亦天數也蓋風氣推移淳漓不同
　世治則人漓所以治極必亂世亂則人淳所以亂極生
　治以五代雲霧昏曀之久啟我宋天日開明之候天降
　時雨山川出雲國家將興必有休祥五星聚奎固太平
　之象而實啟文明之兆也當是時毆蘇之文未盛師魯
　明復之經未出安定湖學之説未行於西北伊洛闗中
　之學未盛於天下而文治精華已露於立國之初矣
　　　聘隠逸
開寶三年三月召處士王昭素昭素少篤學有志行上
聞其名召見便殿時年已七十餘上令講乾卦至九五
飛龍在天則歛容曰此爻正當陛下今日之事引據援
證因示諷諫上甚悦又問治世飬身之術曰治世莫若
愛民養身莫若寡慾上書其語屏間留月餘素求歸乃
命以國子博士致仕年八十九卒
　處士非講官也而得以召見便殿非經筵也而得以
　講易太祖之好學如此古今言易者失之拘在陛下
　則為飛龍在天在臣下則為利見大人善言易者莫
　如昭素古今言隂陽者失之泥時事未判時屬陽已
　判時屬隂善言隂陽者莫如張泳可以暗合伊洛之
　說矣
　　　裁任子
乾德元年六月定進馬齋郎員兵部每嵗補齋郎十員
禮部補齋郎十五員臺省六品諸司五品登朝第三任
方得䕃補
　國初任子之有限員者無誕節之恩無遺表之制無
　郊禋之例所補齋郎又以三嵗覆試(試身言/誦書)其入仕
　之路至難也故任子之法在三代則為世祿在春秋
　則為世卿在太祖時則為特恩在(闕/)　　　為濫賞
　矣
　　　明賞罰
乾德四年責授忠武軍節度使王全斌崔彦逺為留後
初偽主孟昶降諸將㑹於成都全斌不能正身率下爭
開官府取金帛及掠人婦女遂致兵師不能戢上聞蜀
兵為亂凡使臣至者各奏陳全斌不法事全斌歸闕上
召行營都監王仁贍面詰之仁贍歴指過失冀以自解
上曰納李仁珪女開德豐庫取珠具此亦全斌等耶仁
贍惶懼不能對唯言清㢘畏謹不辜陛下任使者曹彬
一人耳
乾德五年正月以曹彬為宣徽南院使彬辭上曰卿有
功無過茍有纎介之累王仁贍豈為卿隱耶勸懲國之
典可無讓也
　天下無難事亦無易事權柄下移則難於登天威令
　既振則易於反掌晉文公一諸侯耳春秋之世賞罰
　最為有章城濮之役師還濟河反命獻俘授馘飲至
　大賞祁瞞干命則誅之舟之僑先濟則賞之晉之所
　以霸者文公能用其賞罰也至於唐之德宗則昩乎
　此是時藩鎮跋扈貢獻不至於朝廷號令不禀於天
　子則是有可誅之罪矣而德宗則一切不問自初即
　位專行姑息之政至於諸道出師或抜一縣或攻一
　屯其為勞亦小矣然且奔走獻捷張皇其功或一日
　再賜或一月累封凱歌未遂官品已極唐之所以弱
　者德宗不能用其賞罰也偉哉我太祖之興其用兵
　行師伐叛弔民尤切留意於賞罰之際王全斌曹彬
　平蜀將帥也曹彬有功無過則擢用而不疑全斌貪
　恣致亂則貶降而不恤以至尅期而獻戎捷則節鉞
　以寵之白日剽掠都市則掩捕而戮之賞罰如此冝其
　平定天下取五强國如摧枯拉朽之易也(要論/)
　　　閲武　　水戰　　砲車　　騎射
建隆二年正月幸造船務閲水戰二月幸飛山營閲砲
車
建隆三年十一月辛酉大閲西郊甲子又閲
乾德元年四月鑿新池習水戰幸玉津園閲騎射
建隆三年九月御講武殿閲兵
　此與唐太宗習射顯德殿之事異矣盖太宗當天下
　已定之後自逞技痒徒失人君之體我太祖當天下
　戰爭之始日練軍實以為定天下之資爾故汰之使極
　少治之使極嚴教之使極精少則無冗兵嚴則無驕
　兵精則無弱兵此京師之兵止十萬所以制諸道而
　有餘也以汴梁之地教閲無虛日而諸僭偽之國方
　且以驕侈相尚以文墨相髙因别為額而隸之將下
　則今兩浙雄節福建廣節之類是也五年始排立就
　糧禁軍之下元豐兵令悉以雄節之類升同禁軍由
　是禁軍遍天下矣
乾德三年九月御講武殿閲兵以馬軍為驍勇步軍為
雄武並屬侍衞司初京師之兵以殿前侍衞二司領之
時殿前司領騎兵之額三十七步兵之額二十六侍衞
司領騎兵之額三十五步兵之額八十三上命給諸軍
緡錢俾娶妻王繼勲主雄武軍不能戢下凡百餘人掠
人妻女上聞大怒命捕戮之小黄門見而不奏亦杖數
十(雄武肆/掠者誅)
開寶四年十二月郊大赦廢川班内殿直郊禮行賞上
以御馬直扈從特命增給川班内殿直(蜀兵百餘輩/上擇為川班)援
例擊登聞鼔陳乞上怒曰朕之所與即為恩澤又安有
例哉命斬其妄訴者四十餘人遂廢其班(川班妄/訴者戮)時内
臣李承進前事後唐上問曰莊宗以英武定中原享國
不久何也承進曰莊宗好畋獵事姑息威令不行賞罰
無節因以兆亂上拊髀嘆曰二十年夹河戰爭取天下
不能用軍法耶夫此輩縱其無厭之求以兹臨御誠為
兒戲朕今撫養士卒固不吝惜爵賞茍犯吾法惟有劍
耳
　　　籍禁兵　　正軍法
乾德三年八月籍諸道驍勇補禁衞上親試之用普之
謀也
建隆中以諸郡本城兵供百役或更戍他郡三司禁旅
就糧諸郡亦不得常坐食於京師自列郡各置禁軍嚴
差出占籍之令而牢城作院各置指麾由是禁旅無就
糧者而廂軍亦升為禁軍不復戍役矣
　陳平甫曰按祥符天聖編𠡠諸郡自騎射至牢城凡
　名額二百二十三總為本城所謂禁兵者皆三司之
　卒分屯而更戍今之屯駐駐泊之名而鈐轄都監監
　押官所部領者也三邊之兵間因事宜升為禁軍則
　所謂四十四處禁軍如咸平中升陜西選中保捷慶
　厯中升河北教閲本城為禁軍之類是已此為就糧
　自元昊叛而西北有保毅王倫叛而東南有宣毅於
　是列郡稍置禁軍嘉祐中詔東南各置威果凡二十
　五指揮亦無過九大郡熙寧按廂軍之籍五十萬人
　而不足以戰於是教閲之法起其後以廂軍團併為
　額則令兩浙崇節福建保節之類是也此教閲兵國
　家以仁得天下未始以兵為重也然定都城四平無
　險其勢必資於兵太宗選諸道驍勇者補禁旅太宗
　取禁軍伉健者隸親軍其强幹弱枝之慮悉矣不特
　此也前日之亂皆不逞之人為之太祖聚以為兵畀
　以厚祿節以軍法祿厚則知自愛法重則不敢為非
　雄武肆掠百卒皆誅川班妄訴全軍俱廢其制御何
　嚴也兵權稍重則易置杯酒之間階級不峻則聳動
　一劍之戒其勸懲何明也軍士衣不過膝葱韭不得
　入營無侈心也出戍之日多在營之日少無非念也
　營在城西者糧在城東營在城東者糧在城西所以
　勞其力也此國初之兵所以愈少而愈精歟(太宗御/兵有法)
　　　處冗兵
建隆二年五月置諸軍剰員以處退兵令所在揀擇升
驍勇退老弱
　夫兵之冗不難於汰而難於處藉其力於強壯之時
　而欲去其疾於老弱之後何以慰其心哉太祖所以
　能去冗兵者以有剰員以處之也韓琦所以能汰陕
　西兵者以陕西籍農為兵則兵尚可以為農也(仁宗/朝韓)
　(𤦺選闗陕禁兵不堪征/戰者放一萬二千餘人)茍無以處之豈不速之為盗
　哉
　　嚴階級
開寶五年十一月嚴階級法詔禁軍將校有帶遥郡者
許以客禮相見自餘廂都指揮使一階一級全歸伏事
之儀
　五閏之亂大帥宿將擁兵跋扈而天子之廢置如奕
　碁此國擅於將也偏禆卒伍徒手奮呼而將帥之去
　留如傳舍此將擅於兵也然國擅於將人皆知之將
　擅於兵則不知也節度因為士卒所立而五代人主
　興廢皆郡卒為之推戴一出而天下俯首聽命不敢
　較太祖既收節度兵權於是又嚴階級使士知有校校
　知有帥帥知有朝廷矣(太祖制兵/有階級)
　　　遣使賑貸　　(君德/)　　(仁政/)
建隆元年正月遣使詣諸州賑貸
　上以甲辰即位而乙夘遂遣使賑貸豈得天下之初
　欲以是要譽於人哉惟天惠民惟辟奉天當時之民
　苦於干戈苦於賦歛苦於刑役為人父母見子弟之
　飢寒則褰裳濡足以救之此武王下車未㡬而散財
　發粟之心也
　　　蠲租省刑
二月寛商征自唐末藩鎮擅利其後諸國分據故征筦
尤繁是年詔所在母得苛留旅人非有常算之弊勿搜
其篋
二年二月遣使監輸民租時符彦卿在天雄軍取民尤
悉上更賜公粟以媿之
建隆三年三月定大辟詳覆法初令諸州奏大辟案委
刑部詳覆又令諸州錄事㕘軍與司法掾同斷獄上嘗
讀堯典嘆曰堯舜之世四凶之罪止從投竄何近代憲
網之宻耶(更見御史/門執法)
　寛征税其意將以利商旅耳亦所以革方鎮擅利之
　弊定刑辟其意將以輕刑耳亦所以革方鎮專殺之
　弊遣使監輸民租其意將以利農民耳亦所以革方
　鎮擅賦之弊此兵權所以能收於杯酒之間歟故自
　商征之寛而後世不敢妄增一額自詳刑之審而後
　世不敢妄戮一人自民租之輕而後世不敢妄加一
　賦以至仁之一脉而壽吾國之元氣此其所以培我
　宋億萬載之業者盖有在也
　　　勸農桑　　恤刑獄
建隆三年正月詔長吏勸農桑
　自後嵗首申勸農之詔始此
開寶二年五月命諸州恤刑以暑氣方盛詔諸州獄叟
洒埽洗滌貧者給食而疾病者給藥小罪即時决遣
　自後仲夏申恤刑之詔如此
　　　賑飢民　　視旱田
建隆三年正月賑淮南饑初沈義倫使吳越還言揚泗
飢民多死郡儲尚多可貸之
是年四月遣使按河北旱田七月復詔遣朝臣出使還
日具民間利病以聞
乾德二年詔長吏視旱田即蠲其租勿俟報
　建業之世文法未詳君子得以措手於法之外以任
　事而小人有所懼而未敢以為奸承平曰久文法益
　密小人求工於法之外以生奸而賢者拘於法而不
　獲逞國初遣使吳越者得以言淮南之飢又詔朝臣
　出使者得以具民間之利病有旱蠲租則勿俟報君
　子不為䋲尺所拘束而小人之獻羡餘者則復禁之
　所以有愛民之實也(乾德四年張全藻所言羡餘行/賞上曰此非掊尅民租私减軍)
　(食何以致之/詔禁獻羡餘)自後為長吏者水旱不敢聞亦不以實
　聞有發廩以賑貸者則曰是沽名也或不待請而發
　者則曰是專權也君子安得盡心哉然小人之誤國
　者增羡入之數收倍出之賦朝廷亦不問也豈敢於
　害民而不敢於愛民耶
　　　寛征税
開寶三年四月除河北鹽禁任商旅貿易收其征
十一月减冶金舊額
開寶四年四月詔除嶺南苛政弛酒麴蘖禁𣙜鹽許官賣
以佐州縣之費
七月减廣南州耗米右補闕梁周翰上疏請寛民力其
略曰西蜀淮南荆潭桂廣之地皆已為王土陛下誠能
以三方所得之利减諸道租賦之入則德澤均而民力
寛矣上嘉其言
　國初京師兵不過十萬歲試進士纔舉數十人士習
　未盛官簿至寡仙源本支未甚蕃衍内外官職率未
　詳􁁎内郡庭璫自有定員省部胥吏俱未溢額無冗
　兵冗官冗吏之費加以太祖崇朴以先天下身衣澣
　衣殿設葦簾平廣南而廢媚川都平西蜀而碎玉裝
　溺器(見抑奢崇/儉門注)其儉如此所以不惟可减常賦以寛
　農民亦可除末禁以寛商賈也
　　　度民田　　作户籍
建隆二年正月遣使度民田上曰遣使度田盖欲勤恤
下民而民弊愈甚今當精擇其人後坐括田失寔者多
免官
乾德元年十月作版籍户帖户鈔
　孟子所謂經界與後人所謂經界異孟子以井地不
　均穀祿不平而行經界後世以民産不均稅田不登
　而正經界也盖民産不均則業歸大家而産留下户
　税錢不登則官失其利而必多取於民國初經界之
　法未行則度田之使不可以不遣版籍户帖户鈔不
　可以不作也然上之遣使則曰勤恤民隱豈若建武
　檢校墾田多有煩擾者哉
　　　定役法
建隆二年五月詔令佐檢察差役有不平者許民自相
糾察此嚴差役法也
　陳平甫曰差役古法國初循舊制衙前以主官物里
　正戶長鄉書手以課督賦税耆長弓手壯丁以逐捕
　盗賊承符人力手力散從官以奔走驅使在縣曹司
　至押錄在州曹司至孔目官下至雜職揀掐虞侯等
　人各以鄉户等第定差熙寧四年始議使民出錢官
　為僱役謂之免役錢六年又行保甲法置保正副大
　小保長察盗七年輸保丁充甲頭催税罷募戶長壯
　丁八年罷耆長令保正保長管幹别立庸直僱承帖
　人隸其下元豐八年有言耆壯之役則歸於催稅甲
　頭是使民出錢免役而復使執役也(後有/㫖罷)紹聖元年
　復僱役法二年以大保長催税罷差保頭以舊耆長
　錢支保正戶長錢支保長壯丁錢支承帖人靖國元
　年拘收大保長僱錢紹興二年拘收耆户長僱錢十
　二年拘收壯丁僱錢盖自保正長承帖人僱錢並起
　發而充役如故民力於是困矣此其大畧也而其患
　皆起於以保甲代役户寛狭不均重為民病
　　　浚河渠　　通漕運
建隆元年正月浚蔡渠(通淮右之漕/命陳詔督之)二月浚五丈渠(通/東)
(北之漕亦/陳詔督之)上曰河渠之役非獲已煩民奉已之事朕不
為也後改蔡渠為惠民河五丈渠為廣濟河
　汴與洛俱河南地也國家不都洛而都汴者以四方
　輻凑漕運之法逺近俱便故也東南之粟自汴河入
　陕西之粟自黄河入陳蔡之粟自惠民河入京師之
　粟自廣濟河入論四河之所入則東南為多此太祖
　所以有不出百年東南民力殫矣之憂而欲都西京
　(恐漕運/煩民力)
　　　都汴京
建隆元年上初幸西京愛其山川形勢宫闕壯麗有留
居之意(上生於洛陽樂其/風土意欲居之)晉王及羣臣(晉王即/太宗)力争上
曰遷洛陽未巳當遷長安又曰吾將西遷者無他欲據
山河之勝而去冗兵耳因謂左右曰晉王之言固善不
出百年天下民力殚矣
　國初所以不都闗中而都汴者以靈武燕冀之地未
　復也然洛與汴皆河南之土洛之險猶可恃而汴則
　無險可畏也欲為四方有事之􁁎則當都洛陽髙城
　深池堅甲重兵以杜諸夏不虞之􁁎伐北夷深入之
　謀若已都汴則不得不以守四夷為説此太祖所以
　有都西京之議也然都汴固不得已都西京亦不得
　已也使太祖收靈夏復燕薊則必都長安矣
　　　置内庫　　(左藏/)　　(封樁/)
乾德三年三月置封樁庫國初貢賦入左藏庫及取荆
湖西蜀儲積充羡上曰軍旅飢饉當預為之􁁎不可臨
事而厚歛於民乃别為内庫以貯嵗終用度之餘皆入
焉(太宗時改封樁庫為景/福内庫别置内藏庫)
　太祖之置内庫即周之内庫漢之少府東漢之别監
　有唐之大盈也然内府總於太宰屬於外朝其意出
　於公自東漢至唐率以閹人主之始專為私用矣太
　祖語左右曰軍旅飢饉當預為之􁁎不可臨事厚歛
　於民我太祖之意為民慮也又嘗語近臣曰朕聞八
　州之民久陷夷狄俟蓄滿五百萬緡以贖山後諸郡
　我太祖之意為國慮也則内帑之立公耶私耶(置内/庫欲)
　(民與國/俱利)
　　　制禮樂
乾德四年十二月初用雅樂上以雅樂登歌命太常寺
和峴討論請以司天臺景表石尺為凖取王朴所定尺
校之短於古尺四分上乃依古法别造新尺使工人校
其藝果下於朴所定管一律遂别造十二律管以取聲
音始和暢至是用之
開寶六年四月行開寶通禮初中丞劉温叟等上開寶
通禮二百卷至是盧多遜上開寶通禮義纂一百卷詔
付有司施行於鄉貢開元禮為開寶通禮並以新書試
問
　以漢興至百年猶未遑禮樂之事太祖當天下未一
　之時首明禮樂其知所急矣然禮樂廢缺已久禮猶
　可以書傳聲亡則樂亡故其傳尤難於禮也以尺較
　律則尺有長短以黍較律則黍有大小以聲與氣較
　律則聲氣猶有可求和峴所定惟尺與黍而已安得
　不啟後日紛紛之議哉
　　　限度僧
開寶六年四月限度僧法諸州僧帳及百人者每嵗許
度一人
　熙寧以前有度僧而無鬻僧熙寧以後有鬻僧而無
　度僧度僧則無所利而為之鬻僧則有所利而為之
　也國初度僧為有限而後日鬻僧無所限徒以助一
　時費用之急而啟游民之害肆異端之禍惜哉
　　　弭天變　　(河决/)　　(霖雨/)
開寶五年五月河大决濮陽未㡬又决朝城决陽武汴
水亦决谷熟大霖雨出宫人六月塞决河命曹翰董其
役上謂翰曰霖雨不止又聞河决朕焚香上禱於天若
天灾流行願在朕躬勿施於民
　河决特水塞其道耳太祖乃以為天灾而歸諸已至
　王安石有曰河决以壞民産而天不恤任理而無情
　也陛下當為天之所為此教人主以不畏天也故陳
　瑩中曰人主晏然不以為慮然後大臣得以如意而
　有為其誅安石之心歟
　　　女真貢馬
建隆二年八月女真貢馬
乾德元年八月女真来貢蠲登州沙門島居民租税令
專治舟船渡所貢馬
　女真去京師㡬千里而貢馬中國之盛衰夷狄未嘗
　不知之也然當陽長之時而隂穉已伏矣宣和之遣
　使亦自於沙門島度海一路然建隆之貢馬是夷狄
　求通於中國也宣和之遣使是中國求通於夷狄也
　安得不啟中原之禍
　　　契丹和戰
開寶四年十一月契丹冦定州六萬騎入冦上命田欽
祚曰彼衆我寡但背城陣以待之虜圍遂城欽祚度城
中粮少整兵開南門突圍一角出是夕至保塞軍中不
遺一矢北邊傳言三千打六萬捷至上喜謂左右曰虜
數犯邊我以二十匹絹易一胡人首其精兵不過十萬
人止費我二百萬匹絹則虜盡矣自是益修邊􁁎
開寶八年三月契丹来聘七月初通使契丹
　和非中國得已之事也然和出於彼則和可堅和出
　於我則和易敗太祖當南征北伐之始而契丹復與
　太原相援(見太宗平/太原門)以漢髙帝處此必有平城之憂
　唐太祖處此必有借助之舉惟太祖專任邊將来則
　拒之去則禦之且未嘗遣一騎以出境亦未嘗命一
　使以通和必待其邊臣貽書而後命邊臣以答之必
　待其来聘有禮而後遣通和之使以報之其殆中國
　之體矣景德之和所以久而宣和之和所以敗者以
　景德之和在彼而宣和之和在我也(和在彼則中國/強和在我則夷)
　(狄/强)
　　　平盗賊
開寶五年八月廣南獠賊反遣内臣李神祐督戰平之
嶺南初下所在盗起負海為亂尹崇琦擊之上遣神祐
督戰未㡬盡平其黨
　内臣督戰始此
　宦官督戰此唐末五代之弊政而太祖未暇革也然
　但使之督戰未使之將兵也淳化五年西蜀盗起命
　王繼恩平賊則使之將兵矣然雖有功而不得為宣
　徽使也(繼恩有平蜀功中書擬為宣徽使太宗曰/朕不欲以宦官預政事宣徽執政之漸也)至
　李憲童貫則預政矣嗚呼一星之火至於燎原一竇
　之水至於滔天可不謹哉可不戒哉(李憲童貫神/宗徽宗朝)
　　　傳位
建隆二年六月皇太后杜氏崩后疾革令上傳位晉王
(太祖弟/太宗)曰若周有長君汝安得至此因命趙普於榻前
為誓書藏之金匱
　以皇太后而知社稷之至計盖有聖母必有聖子也
　髙曹向孟之賢始此
　
　
　
　
　
　
　
　
　
　
　
　
　
　
　宋大事記講義卷三
欽定四庫全書
　宋大事記講義卷四
　　　　　　　　　　　　　宋　吕中　撰
　太宗皇帝
　　太平興國(八年/)雍熙(四年/)端拱(二年/)淳化(五年/)
　　至道(二年/)
　　　即帝位
開寳九年十月即皇帝位以薛居正沈義倫為左右僕
射盧多遜中書侍郎並平章事李漢超郭進加觀察使
　　　轉運使
開寳九年十一月令轉運以三科察舉分上中下三科
歲終以聞(政績尤/異為上)
　轉運置於乾德本以總利權耳而兼糾察官吏自此
　始厥後有判官有副使又有提㸃刑獄皆所以糾察
　官吏此漢部刺史職也漢部刺史十三州以六條問
　事其五條皆及二千石考其秩則六百石耳秩卑則
　其人自奮權重則其志得行至於綏和更之為牧(成/帝)
　秩二千石其法隳矣本朝之監司以臺省寺監為之
　雖宰臣侍從為帥亦許彈劾此我宋三百餘年無藩
　鎮之患者蓋以此也
　信矣監司之職其一道守令之觀望歟故監司志於
　舉廉則買犢還珠郡有賢太守矣循雉鳴琴邑有賢
　令尹矣監司志於律貪則望風解印自甘遁迹者矣
　故人私恩難庇二天者矣此我太宗特重轉運以察
　官吏者所以不輕於用人也
　　　三司使
開寳九年十二月置三司副使(以賈琰/為之)
　三司置副使始此
太平興國八年三月分三司各置使上曰三司奏事紛
紜異同迭執己見朕每以理開諭端拱初欲置判官十
二員羅處約言三司非古制唐自兵寇相仍以賦調筦
𣙜之所出故自尚書省分三司以董之今則倉部金部
安能知帑藏之虛盈司田司川孰能知河渠之逺近有
名無實積習成常今宜復舊制若三司之中更置僚屬
則愈失本原矣
淳化二年七月令三司均節財用上謂李惟清曰夫貨
財所以濟用度取之不以其道違惠養斯民之意豈能
召和氣乎其務裁節毋致厚斂
淳化四年五月併三司置一司命魏羽領之詔罷鹽鐵
度支户部等使三司但置使一員判官六員推官三員
(從馬應/昌之議)
淳化四年十月三司置二使分領左右計
閏月又置三司總計使(同四/年)命陳恕領之總計使判左
右計事左右計使分判十道每事三使通議之恕以為
官司各建政令互出非便上不聽踰年仍復舊制　初
梁蔣知吉州上賞其强幹記其名於御屏至是用其為
右計判官
淳化五年十二月三司復各置使命陳恕等領之上嘗
題於柱曰真鹽鐵陳恕出入三司首尾十八年言稱職
者以恕為首
至道元年十月併三司勾院為一上嘗召三司孔目官
李溥等二十七人問以錢穀之務溥等條上利害七十
一事中書參校其四十四事可行遂著於籍
　國朝以宰相掌民樞密掌兵三司掌財目為計相其
　權至重正使位亞執政恩數與㕘樞同副使位亞待
　制廩禄與卿監同自唐及五代胄按𨽻之夏官磨勘
　衙司𨽻之秋官修造河梁𨽻之冬官而地官不得與
　焉國朝悉屬之三司職任既專利權不分矣然我太
　祖之時既分三司各置使矣又併三司為一使又置
　三司總計使以陳恕為之分則出納移用政令互出
　動相違戾合則錢糧繁劇非一人所能總然使三司
　得如陳晉公之通曉則合而為一可也否則不如分
　之可以互相稽考也抑財利之職必專其權乆其任
　而後可司馬温公嘗論先朝陳恕在三司十餘年至
　今稱能治賦者以恕為首豈恕之才獨異於人哉盖
　得乆於其職故也(陳公恕十八年在/三司權專任乆)
　　　宰相
太平興國七年貶盧多遜以趙普為司徒復入相(多遜/毁普)
(無立上意上發金/匱遂悟尋復之)十一月郊天地於員丘大赦有上書
引諸葛不赦事上竟從普言自後郊赦不書七年貶盧
多遜崖州
自趙普復相多遜益不自安㑹普得多遜與廷美交通
事(秦/王)上怒以問倫遂罷倫(多遜包藏逆節倫與同列/不能覺知責授工部尚書)
　多遜相則趙普出趙普入則多遜貶大臣相傾之風
　已芽蘖於此然盧邪而趙正當時邪猶未足以勝正
　耳
太平興國八年十月趙普罷置都進奏院
十二月以宋琪李昉同平章事上謂曰世之治亂在賞
罰當否當其功罪無不治或以為喜怒之具即無不亂
(太宗論賞罰/責當在二相)觀田錫上疏嘗言宰相若賢當信而用之
宰相非賢當擇而任之何以置之為具臣而疑之若衆
人也(雍熙元年火灾求直/言知睦州田錫上疏)此雖當時憂治世危明主之
言亦萬世任相之法也西漢之初相權重則一君之身
任相者不過一二人武帝以後相權輕則四十餘年之
間易相凡十有三矣
端拱元年二月李昉罷以趙普為太保兼侍中吕䝉正
平章事普舊德元老䝉正晩出驟進與普同位普甚推
許之
普又嘗稱吕端奏事得嘉賞未嘗喜遇挫折未嘗懼真
台輔之器也(普真/賢相)
　趙普之再入相也與乾德之初入相不同(太祖/時)蓋太
　祖時規模廣大故普慨然以天下自任而敢於事太
　宗規模繁密故普不免逺嫌疑存形迹而救過之不
　暇然以年老重望而推䝉正之晩輩吕端之台輔器
　人之有技若已有之此所以能保我子孫黎民歟(吕/端)
　(乃餘慶之弟淳化四年/參政至道元年平章)
淳化二年正月趙普罷
淳化二年九月吕䝉正罷以李昉張齊賢同平章事
淳化三年七月趙普薨普以吏道聞寡學術太祖勸以
讀書每朝有大議則闔户自啟一篋書閱之乃論語二
十篇耳未嘗為子弟求恩澤
　趙中令欲决大事則讀論語至終日李文靖亦曰為
　宰相如節用愛人使民以時兩句可終日行之(李沆/嘗讀)
　(論語或問曰為宰相如論語中節/用愛人使民以時二句尚未能行)
　聖人之言其有益於人也如此一論語也張禹以之
　而誤成帝何晏以之而禍西晉書惟在人善用耳
淳化四年六月張齊賢罷
　制詞云力不逮心名浮於實
四年十月李昉罷以吕䝉正為平章事
　上嘗曰昉本以文章進及用作相知才微任重但憂
　愧而已
淳化五年十一月令宰相以下薦士　上嘗諭中書可
使朔方者䝉正以名聞上不許他日又問凡三問不易
上怒擲其奏既而卒用其人果大稱㫖
　古之君子有志天下者莫不以致天下之賢為急故
　必旁咨博採取之於無事之時而剸煩治劇用之於
　有事之日吕文穆之薦人可使朔方所以三問而三
　不易者蓋其夾袋有冊子每四方人謁見必問其有
　何人才隨即疏之故朝廷求賢取之囊中而已此謂
　舉爾所知爾所不知人其舍諸之意(吕䝉正嘗置冊/子夾袋中疏四)
　(方人才時謂朝廷/求賢取之囊中)
至道元年四月吕䝉正罷以吕端平章事時寇凖㕘政
端初與凖同列及先居相位慮凖不平乃謂宰執分每
日押班知印
　國初置參政所以貳宰相也然其初不使之押班知
　印者所以正中書之權其後復令同知印押班者所
　以防中書之專然為宰相者必如吕端之待寇凖為
　參政者必如王文正之在政府每事同列必至第咨
　稟而後行則有同舟共濟之義推車叶力之風若荆
　公為㕘政則置中書條例以奪宰相之權為宰相則
　置中書檢正以奪參政之職何往而不為私哉(宰相/當與)
　(執政/同心)
至道二年七月寇凖罷　閏月詔宰相獨押班知印
　　　臺諫
太平興國六年解田錫言職(出為河北南/路轉運副使)時盧多遜專
政羣臣章表不先稟多遜則有司不敢通諫官上表章
必令閤門吏依式書狀云不敢妄陳利便希望恩榮錫
貽書多遜請免書狀遜不悦出之
　國朝敢言之風自田錫始大臣遏絶人言自多遜始
　不敢妄陳利便希望恩榮之語自後安石蔡確章子
　厚之徒皆祖盧多遜之遺
　　　經筵　　臺諫
太平興國八年十一月置侍讀官上聽政之暇日閲經
史患顧問闕人是歲始用著作佐郎吕文仲為侍讀
端拱元年二月置司諫正言改左右補闕拾遺為之上
以時多循黙失建官本意故更以新名欲使舉職也
　人謂經筵有定員則人主講學之時疏矣司諫有常
　職則人主求言之意狹矣豈知祖宗之世蓋無一時
　而不可學無一人而不可諫也當時田錫且曰給事
　中不敢封駁遺補不貢直言起居郎舍人不得升陛
　記言動御史不彈奏集賢院雖有書籍而無職名秘
　書省雖有職官而無圖籍朝廷闢西苑廣御池而尚
　書無㕔事郎官無本局九寺三監狹室蕭然禮部試
　士或就武成王廟此當時官職之可正者尚多而太
　宗獨先置經筵臺諫之官其知本矣(興國元年田錫/為諫官上嘉其)
　(言賜錢五十萬或謂錫今宜少晦錫曰事君之/誠惟恐不竭矧天植其性豈以一賞而奪耶)
　　　經筵　　史館　　講學　　正心
太平興國三年二月置崇文院更置三院賜名崇文院
盡遷舊館之書以實之南廊為集賢書東廊為貽文書
西廊四庫分經史子集為吏館書六庫書籍正副凡八
百卷
淳化二年李至為秘書監進新校御書百八十卷
端拱元年八月幸國子監命博士李覺講泰卦上從容
謂之曰人君勿使嗜好見於外則奸邪無自入焉朕但
喜讀書多見古今成敗善者從之不善者改之如斯而
已(讀書正心以/逺近習小人)
淳化三年幸秘閣命將臣觀書
淳化五年幸國子監命孫奭講説命三篇意欲切礪輔
臣因嘆曰天以良弼賚商朕獨不得耶
太平興國八年置侍讀官上謂近臣曰朕每讀老子至
佳兵不祥之器聖人不得已而用之未嘗不三復以為
規戒嘗禁中讀書自已至申
淳化二年上曰國家若無内患必有外憂無外憂必有
内患外憂不過邊事此可預為之防惟奸邪無狀深可
懼焉帝王當合用心如此(正心以/防奸佞)
　觀我太宗之學不當觀於幸國子監幸秘閣之時當
　觀於在禁中讀書之時蓋人主親儒臣之時少親宦
　官女子之時多一齊衆楚一暴十寒則學之功輟矣
　此太宗於禁中讀書自己至申所以可為後嗣法歟
　　　翰苑
淳化二年以畢士安為翰林學士時范杲獻玉堂記請
修其職上惡其躁競出之執政薦張洎上謂洎德行不
及士安上飛白書玉堂之署四字賜蘇易簡曰此永為
翰林美事
上重内外制之任曰詞臣之選古今所重人言朝廷命
一制誥六姻相賀以為一佛出世郭贄乏時望雖命掌
制誥終不入翰林
淳化二年以和㠓知制誥其後欲召㠓為翰林學士而
謂左右曰㠓眸子眊然胸中必不正不可以居近侍也
四年五月以張洎錢若水為翰林學士上謂侍臣曰學
士之職親切貴重非他官可比朕嘗恨不得為之嘗命
若水撰賜趙保忠誥(李繼捧/賜姓名)有不斬繼遷存狡兎之三
穴潜疑光嗣持首鼠之兩端之語上大喜及繼遷納欵
又命草賜繼遷詔曰既除手足之親已失輔車之勢上
批其後云依此詔本極好若水家因寳藏之
　翰苑之臣一文章之士為之足矣然范杲以躁競不
　與張洎以乏德行不與郭贄以乏時望不與蓋翰苑
　乃儲才之地豈可輕授哉異時楊億不草冊后之制
　劉均不草相謂之制則我朝涵養培植之功亦多矣
　　　給事
淳化四年八月命官專掌通進銀臺二司尋以給事中
封駁𨽻之命向敏中張詠知二司公事時部署張永德
笞小校至死按其罪詠封還詔曰不可以小校辱主帥
　自張詠封還詔書而後之為給事中者始敢於封駁
　自田錫奏事鯁直而後之任言責者始敢於盡言講
　官振職自孫奭始三司振職自陳恕始人才雖盛於
　景德慶厯之時而實胚胎於今日耳(百官振職/始於太宗)
　　　時政記　　起居注
太平興國六年八月令中書樞密院録主語(時政/記)李昉
請先奏御覽端拱二年令樞密院録主語
　時政記奏御始此
淳化五年四月置起居注院編修左右史之職為起居
注梁周翰請以所撰先進御後降付史館
　起居注奏御始此
　修時政記則可李昉欲以奏御則不可修起居注則
　可梁周翰欲以進御則不可(論時政記起居注/不可使人主目覩)
　　　考課
淳化二年命近臣兼差院及流内銓
淳化三年冬置磨勘院
淳化四年春改磨勘院為審官考課院京朝官屬審官
幙職州縣官屬考課
　唐虞考課之法先自九官十二牧成周㑹計之法上
　自公卿下至比閭小吏是無大小内外之官皆用考
　課法也
　我朝上自京朝官下至幙職官皆有考課法今世之
　法詳於外而不詳於内行於小吏而不行於達官徒
　為文具亦不過財賦之辨與否耳何嘗課守令以惠
　養課監司以刺舉哉(今日考課/畧於大臣)
　　　任子
至道二年定任子世官制先是五品以上子孫每覃慶
皆授攝官未幾即補正員上以其太濫詔同學究出身
　用人以世唐虞三代法也非以豪異俊秀之才俱出
　於公卿大夫之族蓋以仁義道德之教素行於聖賢
　明哲之家自漢以下公卿之家法既不如古而朝廷
　課教國子之意一切廢棄此任子之法所以弊而我
　太祖太宗與范冨諸人所以裁抑而不恤也
　　　官吏
太平興國三年六月嚴贜吏法去歳永豐倉吏八人坐
受賄為奸伏誅是歳中書令史李如古坐受賕出人罪
杖殺至是又詔贜吏配者遇赦勿敘用
端拱初少府監言配役人郭冕等皆任京朝官㑹赦當
敘用上曰贜吏不可復齒仕籍止令釋之
淳化元年蓬州司法鄭侣坐受賕故入伏誅
淳化二年知晉州祖吉坐贜杖殺
　國初贜吏有置極刑者今以贜敗者惟罷而已國初
　贜吏有不復齒仕籍者今則有赦原之而已民之瘡
　疾未瘳而吏之罪惡已滌吏何憚而不貪耶(贜吏不/可赦)
　　　太子侍講
太平興國五年九月置皇子侍講(楊可法/為之)
太平興國八年置諮講翊善侍講官於諸王及王子府
以王遹姚坦邢昺等十人為之益王嘗作假山既成召
僚共觀坦曰但見血山王驚問曰坦見州縣督税捕人
父子兄弟送縣鞭笞血流滿身皆民租所出非血山而
何時上亦為假山未成聞其言命毁之
端拱元年皇子元禧封許王上手詔戒帝子親王先須
克己厲精聽言納諫每著一衣則憫蠶婦每餐一食則
念耕夫至於聽納之間勿先恣其喜怒
　侍讀官猶朝廷之侍讀也侍講官猶朝廷之侍講也
　諮講翊善猶朝廷之待制候對官也然必以姚坦邢
　昺為之亦可謂得教導之人矣蓋有其官而非其人
　則師傅具員承弼具數左右前後皆非正人王誰與
　為善哉今血山之喻不唯使益王驚問雖天子亦為
　之輟役則國朝侍讀之職不虛設矣
　　　立太子
淳化五年以襄王元侃為開封尹封夀王用冦凖之言
也凖自青州召還入見上曰朕諸子孰可付神器者凖
曰陛下誠為天下擇君謀及婦人中宫不可也惟陛下
擇所以副天下望者上俛首乆之屏左右曰夀王可乎
對曰知子莫如父聖意既以為可願决定
至道元年立夀王元侃為皇太子楊徽之畢士安兼左
右庶子喬惟嶽楊礪兼左右諭德夏侯嶠兼中舍李至
李沆兼賔客見太子如師傅之儀
　東漢李唐所以有女主宦官外戚之禍者以立天子
　之權盡出其手雖李固杜喬裴度鄭覃之徒不能正
　之也凖之一言真萬世法不徒見於景德澶淵之一
　役也
　　　祥瑞
端拱元年正月親耕耤田上作書賜近臣曰國之上瑞
惟豐年耳累歳登稔人無疾疫朕求治雖切而德化未
洽天貺至是能無懼乎
雍熙元年十月嵐州獻一角獸徐鈜等以為祥上曰珍
禽竒獸奚益於事方内人寧風俗淳厚此乃為上瑞耳
十一月丁夘郊奉宣祖配改元上嘗語宰相曰今歳大
稔民無疾疫當與卿力行好事以荅天意耳
　黄魯直瑞芝亭記云使民田畆有禾黍則不必芝草
　生户庭使民伏臘有雞豚則不必麟鳯在郊藪黠吏
　不舞文則不必虎渡河里胥不追撓則不必蝗出境
　　　灾異
淳化二年二月詔以旱蝗欲自焚明日雨
端拱二年夏旱録繫囚遣使分路决獄是夕雨
端拱二年七月彗出東井凡三十日趙普奏言司天妄
以為妖星合滅契丹俱是謟諛所宜審聽
　以妖星合滅契丹此司天之諛也普力言之得大臣
　格君之道矣王安石最不信洪範灾異之説乃推彗
　星於交趾賢如趙普詐如安石其議論邪正何啻天
　淵之逺哉
　
　
　
　
　
　
　
　宋大事記講義卷四
欽定四庫全書
　宋大事記講義卷五(缺/)
　　　　　　　　　　　　　宋　吕中　撰
　太宗皇帝
欽定四庫全書
　宋大事記講義卷六
　　　　　　　　　　　　　宋　吕中　撰
　真宗皇帝
　　咸平(六年/)景德(四年/)大中祥符(九年/)天禧(五年/)
　　乾興(元年/)
　　　聖學　　經筵
咸平元年正月召學官崔頤正侍講上召至後苑講尚
書大禹謨賜五品服自是日赴御書院侍講上每旦御
前殿辰後御後殿視事或閲軍士日中而罷夜則召儒
臣詢得失或至夜分
咸平元年七月幸國子監召學官崔偓佺講大禹謨置
翰林侍讀侍講學士以兵部侍郎楊徽之户部侍郎夏
侯嶠工部侍郎吕文仲為侍讀國子監祭酒邢昺為侍
講設直廬於秘閣侍讀侍講更直日給尚食珍膳夜則
迭宿多召對詢訪或至中夕焉
天禧元年正月召馮元侍講自是聽政之暇率以為常
祥符八年二月召崇文館檢討馮元講易泰卦因言君
道至尊臣道至卑必以誠相感乃能輔相財成上説賜
五品服
　三代而上傳家之法備而傳心之法為尤詳故不惟
　人主之成德也易而子孫之成德也亦易三代而下
　傳家之法既略而傳心之法不復續故不惟人主之
　成德也難而子孫之成德也亦難惟本朝以家學為
　家法故子孫之守家法自家學始此范祖禹帝學一
　書極言我朝承平百三十年異於漢髙由祖宗無不
　好學也然人君之學尤在於所共學之人故在太祖
　時則有若王昭素(講易/乾卦)太宗時則有若孫奭邢昺在
　真宗時則有若崔頤正馮元之徒皆極一時之選也
　(祖宗家/學得人)
　　　聖翰
祥符三年三月上出御製示輔臣謂王旦等曰自北鄙
修好邊事不聳而朕居安慮危罔敢暇逸嘗著文自警
置之左右乃出貴廩食吟軫田夫吟念農歌自戒箴以
示旦等
先是王嗣宗言翰林楊億知制詔錢惟演倡和宣曲詞
涉浮靡上曰詞臣學者宗師也安可不戒其跌蕩乃下
詔風勵
　大風之歌其髙帝覇心之所存乎秋風之歌其漢武
　悔心之所存乎蓋帝王之文不當以文論當以心論
　以我真宗之本心可知矣此書不載慶雲之歌而載
　明良之歌也至於下詔戒詞臣浮靡是又以人文化
　成天下者也變天下之文自朝廷始變朝廷之文自
　人主之文始人知西崑之體變於歐陽倡古文之時
　而不知已源流於此時矣
　　　正紀綱　　杜女謁　　抑宦官　　裁外戚
咸平元年十二月嚴牧守選秦國長公主嘗為其子壻
求正除近京刺史上曰牧守親民之官係朝廷公議不
許
咸平六年十二月夀春縣主言夫兄紹卿掌芻積被刼
望釋其罪上曰損壞官物自有常刑不可免也
駙馬石保吉嘗訴僕夫婦盗上曰所司自有常典豈可
為卿故法外加刑
魯國長公主以趙自化藥餌有功請除尚食使兼醫官
院事又因雍王求刺郡上曰末技之流不可任郡命樞
密院戒之
祥符六年正月禁出使内臣干預公事舊制凡内臣出
使敢妄奏他事伏軍令
祥符八年七月郭崇仁雖外戚(章穆皇/后弟)朝廷未嘗過推
恩澤自是十年不遷
　朝廷有朝廷之紀綱宫闈有宫闈之紀綱欲正朝廷
　自宫闈始自古天下未嘗無宦官也外戚也女子也
　然以太祖太宗之世亦未嘗無乞恩澤者自景德以
　後始有求刺史求郡守者矣然抑於天子不待抑於
　大臣抑於内朝不待抑於外朝此真宗所以正紀綱
　也(真宗紀綱/正於内朝)自仁宗以人主之威福寄諸朝廷之紀
　綱寄諸中外之公議於是人主常施恩而大臣常任
　怨此又仁祖所以正紀綱也(仁祖紀綱/正於大臣)至於熙豐崇
　觀之大臣(安石蔡/京之流)能借冢宰總六卿之説以為專權
　之地不能明冢宰總六卿之説以為正宫闈之本故
　有因外戚宦官而圖權寵者此三百年治亂之根也
　　　崇節儉　　禁奢侈
咸平二年五月禁泥金鋪翠之飾張齊賢請先責大臣
之家
祥符元年二月禁銷金塗金進御服物勿以為飾後宫
杜氏嘗服之上怒令出家於是天下無敢犯者
咸平二年三月却貢獻
　咸平之禁齊賢請自大臣始祥符之禁真宗先自宫
　闈始上下各任其責如此當咸平之申明法禁所以
　勵風俗祥符之後奸臣方以富侈媚其君而上乃明
　金翠之禁則知封禪之侈天書之詐皆非真宗之本
　心也(丁謂小人詐言/天書請封禪)
　　　求直言
至道三年五月求直言直集賢院田錫上疏略曰去年
永興等六州同日地震此下動之象也靈州饋運糧草
陜西二十五州不勝困敝臣以為地震方位既在關輔
豈無在下者輙動乎萬一關輔有變則臣慮西川復保
劍關之危南方復恃長江之阻上出其疏令詳酌行之
監察御史王濟上疏略曰守小謹者似德懐怯懦者似
恕容奸惡者似仁藴佞䛕者似恭恣傾險者似智好詆
訿者似直植朋黨者似義肆苛刻者似忠又曰官多則
事煩吏多則民殘欲事不煩莫若省官欲民皆安莫若
省吏
員外郎刁術上疏略曰私賞無及於小人私罰母施於
君子母以春秋鼎盛而耽於逸樂母以血氣方剛而惑
於聲色
以王禹偁知制詔初知揚州應詔上書言五事一曰謹
邊防通盟好二曰減冗兵併冗吏三曰艱難選舉四曰
沙太僧尼五曰親大臣逺小人
咸平元年四月旱求直言
二年閏月旱求直言朱台符上疏略曰陛下踐祚以來
二年之内彗星一見時雨再愆彗星見者兵之象也時
雨愆者澤未流也今北鄙未賔西羌作梗荆蠻有猖狂
之冦江浙多饑饉之民宜設備以禦之又言農者國之
本也其利在粟多兵者國之命也其功在戰勝方今患
在農少而粟不多兵多而戰未勝農少則田或未墾兵
多則財用常不足民利盡於國國利盡於軍所以民困
而國貧也又言不任人無以安邊無以省兵不省兵無
以惜費不惜費無以寛民不寛民無以致治舍此數事
雖有智者不能為計矣
咸平三年十一月復轉對
景德三年四月復轉對
咸平四年正月命官詳中外封事(馮拯陳/堯叟)詔閤門封事
畫時進入防稽緩也選從官知登聞院慮壅蔽也
　以真宗繼太祖太宗之後兵未至多吏未至冗僧牒
　未鬻而緇黄亦未熾也而王禹偁言之貽謀之初冗
　官之員未多小人之迹未萌而王濟言之當時私賞
　未至於及小人私罰未至於施君子聲色逰逸六事
　何有也而刁術言之豈憂治危明職當然耶貞觀十
　年以前諌者何多貞觀十年以後諫者何少方諫者之多
　雖裴矩之佞變而為忠及諫者之少雖房元齡諫用
　兵之役亦僅發於垂死之言景德祥符以後王欽若
　唱神道設教之説丁謂唱大計有餘之議而天書降
　矣當時豈復有禹偁田錫之言哉(景德以後上溺於/符瑞故諛言易入)
　　　弭天變　　　却祥瑞
咸平二年三月絶貢獻
禁獻珍禽竒獸及諸祥瑞上曰稼穡雖稔且得賢臣乃
謂瑞也
咸平元年二月彗出營室北上問宰相曰何祥也吕端
言變在齊魯之分上曰朕以天下為憂何止一方耶
　以豐稔得賢為瑞此得太宗不喜芝草之心也因彗
　變而却分野之説此即趙普上疏之意也然自景德
　以前一瑞不敢賀一灾不敢忽我真宗之本心景德
　以來奸臣初意不過欲排冦公耳(丁謂陷/冦公)於是請行
　封禪以誇示夷狄雖天書之詐而士大夫無敢言其
　非者矣(天禧三年/天書降)雖昇州之火而士大夫爭奏符瑞
　者矣(祥符二年/昇州火)此李文靖日取水旱告其君劉元城
　所以稱其為真宰相王文正所以稱其為真聖人歟
祥符九年七月蝗執政有袖死蝗以進者請示於朝率
百官賀王旦固稱不可於是二府方奏事飛蝗蔽天上
曰使百官方賀而蝗若此豈不為天下咲耶(執政指/丁謂)
　灾異非所以愛君也而董仲舒以為天心之仁愛蓋
　君之所以自愛實灾異警之之力也當羣臣争獻符
　瑞之時而徐兖之水江淮之旱内城之火京師之蝗
　叠見層出非人臣不知愛君而天愛君乎(丁謂貢諛/不知愛君)
　(故天出灾/異以儆君)
　　　天書降(羣臣言符/命請封禪)
祥符元年正月天書降大赦改元(上語王旦王欽若曰/去年十一月見神人)
(云當降/天書)王旦等凡五表請封禪上以問三司使丁謂曰
大計有餘議乃决待制孫奭曰天何言哉豈有書也四
月朔天書降於大内作玉清昭應宫以奉天書
八月天書降於泰山醴泉亭(王欽若/所奉也)
十月上如泰山行封禪禮先是御史趙湘請封禪王欽
若既以城下之盟毁寇凖因請封禪又言封禪當得天
書又言天瑞前代蓋有以人力為之陛下謂河圖洛書
果有此耶聖人以神道設教耳上曰王旦得毋不可欽
若遂以上意喻旦勉從之遂召王旦於内賜以尊酒歸
視乃珠子也旦自是不復持異
祥符二年四月昇州火自封禪之後士大夫争奏符瑞
獻賀頌崔立獨言水發徐兖旱連江淮無為烈風金陵
大火是天所以戒驕矜也而中外多上雲霧草木之瑞
此猶足以為治道言哉立前後上四十餘事是月置修
玉清昭應宫使以丁謂主之羣臣多言不可謂對上言
未有皇嗣故建宫於乾地以祈福王旦等遂不敢言知
制誥王曽以工役煩費勞民極陳事之不便者有五乞
減用度以寛民力
四年正月上如河中府上將西祀會歳旱龍圖待制孫
奭上疏陳不可者十謂陛下纔畢東封更欲西幸土木
之工累年未息水旱作沴饑饉居多乃欲勞民事神神
其享之乎又上疏曰今之奸臣以先帝嘗停封禪故贊
陛下以繼承先志先帝欲北平幽朔西取繼遷則未嘗
獻一謀畫一策而乃卑辭厚弊求和於契丹蹙國糜爵
姑息於保吉謂主辱臣死為空言以誣下罔上為己任
是使陛下以祖宗艱難之業為奸臣僥倖之資此臣所
以長嘆痛哭也時羣臣數奏符瑞奭復上疏言方今野
雞山鹿並形奏簡秋旱冬雷卒皆稱賀將以欺上天則
上天不可欺將以愚下民則下民不可愚將以惑後世
則後世不可惑又言先王五載巡狩觀民設教何須紫
氣黄雲始能封岳嘉禾異草然後省方哉奭言切直至
有國將興聽於民將亡聽於神等語上亦不罪也
二月祀后土地祗於汾隂
五年十月聖祖降十一月置玉清昭應宫使(以王旦/為之)
十二月置景福殿使(以劉承/珪為之)作景宫奉聖祖
七年正月上如亳州謁太清宫孫奭上言陛下封禪泰
山祀汾隂又將祠太清宫外議以為陛下事事效明皇
極言明皇禍敗之跡
五月刻天書(王旦王欽若/為刻玉使)
天禧三年三月天書降乾佑山中夏四月迎入内寇凖
鎮永興軍朱能為都巡檢使能好造符命托神靈而外
附凖至是奏天書降蓋能使之也孫奭時知河陽上言
朱能奸險小人天下皆知能所為陛下一人不知耳乞
斬能以謝天下
　至是李文靖之言騐矣(上初即位李沆日取水旱盜/賊奏之王旦以為細事沆曰)
　(人君當使知人間疾苦不然氣血方剛不留/意聲色犬馬則土木用兵祈禱之事作矣)封禪之
　議决於丁謂大計有餘之一言天書之降成於欽若
　神道設教之一語雖以王文正之碩德重望不敢有
　異議其後冦凖之入居相府亦以朱能之天書而入
　當時極言其非者惟孫奭一人而已天何言哉此真
　足以破人主之惑(真宗惑於天書雖王旦冦凖不敢/諌當時力攻其非者惟孫奭一人)
　(而/已)
　　　郊天費
咸平五年十一月郊有司言經費繁重請行謁廟之禮
上謂所省幾何非寅恭事天之道詔非禋祀所須並可
減省於是省應奉雜物十萬有竒
　此景德以前未行封禪之禮故朝論如此
　　　理財計　　㑹計録
咸平元年四月蠲逋負上前後所蠲三司逋負不一又
謂輔臣曰宜悉取民弊著為條目大事隨宜减省小者
即為除免
咸平五年二月禁有司以羡餘為課
咸平六年六月併三司置一使(令寇凖/領之)三司使不相總
統各求充濟以從辦為務至於出納移用均㑹有無則
動相違戾交摭利病至是併為一使
上嘗命三司具中外錢穀大數鹽鐵使陳恕乆而不進
上嘗使輔臣詰之恕曰天子富於春秋若知府庫充羡
恐生侈心上聞而善之
祥符林特上㑹計録
景德二年禁増酒𣙜
四年八月丁謂上景德會計録乞以咸平六年户口賦
入為額(時為三/司使)
天禧二年以李士衡為三司使上作寛財利論賜之(士/衡)
(方進用王/欽若害之)
　皇祐之録不上於田况則所出多於所入其誰知之
　元祐之録不作於蘓轍則一嵗之入不足計一歲之
　出其誰知之真宗欲知中外錢穀之數而陳恕諾而
　不進何耶蓋時方多事公私殫竭使人君知此則必
　知節浮費崇儉德一役不妄興一賞不妄増至於時
　方承平府庫充溢則易以動人君之侈心故丁謂上
　景德會計録而封禪定林特上祥符會計録而天書
　成矣至此而後知陳晉公之逺慮也(丁謂林特上㑹/計録所以動人)
　(君之/侈心)蓋嘗考我朝之用度所入莫多於天禧祥符之
　時所出亦莫多於天禧祥符之時且以至道末年計
　之至道中𣙜酒税歲錢一百二十萬貫至天禧増至
　七百七十九萬餘貫而鐵錢不與焉其他關市津渡
　等税率増倍之至道課鹽錢七十二萬餘貫天禧末
　至一百六十三萬餘貫至道中嵗鑄錢八十萬貫景
　德末至一百八十三萬貫則財之所入多於國初矣
　然國初三歲一郊費五百餘萬貫景德郊祀費七百
　餘萬貫祀汾隂上寳冊不預焉至道末所出皆不過
　二千餘萬貫至天禧末天下總收二千六百餘萬貫
　總費錢二千七百一十餘萬貫穀帛不與焉至此益
　信陳晉公之為君子而丁謂林特之真小人矣
　　　宰相　　執政
咸平元年吕端罷以張齊賢李沆同平章事
三年十一月張齊賢罷齊賢與李沆同相情好不叶自
負有致君之術每敷奏多不真至朝㑹被酒失儀罷相
　一相獨任則有專權之私二相並命則有立黨之患
　然以趙中令權專任重而能與新進之吕䝉正共事
　以畢士安德尊望隆而能與使氣之寇凖共政不惟
　無分朋植黨之風抑且盡同寅和衷之義而齊賢反
　與李沆不叶與寇凖相傾何耶君子可以知相業之
　優劣矣
四年以吕䝉正向敏中同平章事
　國初至是三入相者惟趙普及䝉正焉皆未嘗為子
　弟求恩澤
十月向敏中罷張齊賢貶
　齊賢不事儀矩頗好治生再入相數起大獄與冦凖
　相傾世以此少之
十二月以吕䝉正李沆兼門下侍郎
　舊制三司三公左右僕射平章事宜兼兩省侍郎先
　是翰林學士宋白梁周翰草二相加恩制書遺忘舊
　制至是始改正之
咸平六年九月吕䝉正罷
　䝉正風眩疾上命駕臨問力求罷不許表七上乃得
　請
景德元年七月李沆罷(上臨問方還宫而沆卒/趣駕再幸其第哭之慟)上之
初即位也日取水旱盗賊奏之王旦以為細事沆曰人
君當使知人間疾苦不然血氣方剛不留意聲色犬馬
則土木甲兵禱祀之事作矣此參政他日之憂也上嘗
問治道所先沆曰不用浮躁新進如梅詢曽致堯李夷
庚等是矣由是終上之世至仁宗初年多得重厚之士
沆自言居位誠無補萬分一惟四方言利害未嘗一施
行聊以此報耳　石保吉求為使相上以問沆沆曰保
吉因縁戚里無攻戰之勞台席之拜恐騰物議沆卒數
日乃拜焉　冦凖屢言丁謂之才沆乆未用凖以問沆
沆曰如斯人才則才矣可使之在人上乎凖曰如謂者
相公終能抑之使之在人下乎沆笑曰他日當思吾言
　沆嘗讀論語(見太祖朝趙/普宰相門)
　國初立相謀主斷國多重厚質實之士而養成重厚
　質實者之風實沆之力也觀其日以水旱盗賊入奏
　所以格君心至祥符行封禪之時而始騐其不用曽
　致堯梅詢輕薄之流所以養成人才至仁宗多得重
　厚之士而始騐其抑丁謂之才所以絶小人至冦凖
　得貶之時而始騐其四方言利害者未嘗一施行所
　以維持治體至荆公輕變之時而始騐此國初相業
　所以為第一流也然朱文公嘗謂本朝弊事皆自李
　沆抑四方言利害者積得來則其遵守太過亦不能
　無所偏也(中間論李沆賢相料事之/明末引朱文公斷有抑揚)
　邵氏聞見録曰趙普為相於聽座屏後置二甕有人
　投利害文字皆置其中滿則焚於通衢李沆為相凡
　建議務更張者一切不用每日用此執國嗚呼賢相
　思慮逺矣若王荆公之為相置條例司論天下利害
　盡變祖宗法益信趙中令李文靖得相之體也(利害/文字)
　(焚之通衢議論更張一/切不用二公真賢相)
景德元年六月以畢士安冦凖為平章事
　上欲用凖乃先置宿德以鎮之嘗謂士安曰凖好剛
　使氣奈何士安曰今北戎尚跳梁若凖正宜用之
景德三年二月冦凖罷以王旦為平章事(凖罷為刑部/尚書出知陜)
(州/)契丹既和凖頗矜功王欽若深害之曰城下之盟春
秋小國猶耻之澶淵之役陛下不以為耻而謂其有功
何也由是上遇冦凖衰(講又見/契丹門)嘗除官同列屢目吏持
例簿進凖却不視曰宰相所以器百官進賢退不肖焉
用例旦入謝上曰冦凖以國家爵賞邀求虛譽無大臣
體王旦父王祐知其必至公輔手植三槐於庭以為識
及錢若水言旦有德望堪任大事上曰此固朕心所屬
也
　我朝善守格例無若李沆王旦王曽吕夷簡富弼韓
　琦司馬光吕公著之為相破格例者無若王安石章
　子厚蔡京王黼秦檜之為相考其成效騐其用人則
　破格例者誠不若用格例者之為愈也(設/疑)然寇凖以
　公心行之故破格例而用君子也王安石諸人以私
　心行之故破格例而用小人也抑安石嘗置中書條
　例司馬光譏之曰宰相以道佐主茍事皆檢例而行
　之胥吏可為宰相何擇也如温公所言則安石亦欲
　循格例乎蓋温公亦未知安石用心之所在徒見其
　編修條例則謂之檢例耳不知安石正以用例為非
　而盡破舊例以立法温公以言譏之是助之耳此又
　不可不知也(安石作條例正所以破舊例與/李沆王旦諸賢相用格例大異)
上命寇凖知天雄軍北使道由之謂公曰相公望重何
以不在中書公曰皇上以朝廷無事北門鎻鑰非凖不
可
　君子内則小人外小人内則君子外當冦凖之主親
　征也恐欽若有以阻其議則出於天雄軍及欽若之
　用國事也恐冦公有以奪其計則亦出於天雄軍然
　君子在朝廷則朝廷重在邊郡則邊郡重此冦公所
　以起虜使敬畏之心(虜使聞冦/萊公聲名)
祥符四年幸吕䝉正第因問䝉正卿諸子孰可用曰臣
子皆豚犬耳有姪夷簡宰相才也
景德四年閏月立中書樞密院互報法事關軍機民政
者必互相關報時中書命楊士元通判鳳翔府樞密院
又令監香藥庫不相知也
　中書主民樞密主兵三司主財各不相知故財已匱
　而樞密益兵不已民已困而三司取財不已國初宰
　相都提舉司發運使又以宰相兼樞密使其意㣲矣
　自王顯用事(太宗朝/樞密)一日六召中書不聞於是有岐
　溝之敗(雍熙三年事見/太宗朝契丹門)至是中書用楊士元通判而
　樞密又令之掌庫正猶熙寧初趙德明與西人戰中
　書賞功而樞密不知此蓋不相通之患互報之法不
　可以不立也(仁宗朝范鎮言欲令中書與樞密院三/司量其出入以制國用亦與此意同)
祥符五年四月以向敏中平章事六月令密院修時政
記(從王欽/若之請)
　敏中再掌留任以厚重鎮靜人情帖然上嘉之故復
　相
五年九月以王欽若陳堯叟同平章事樞密使
　儒臣領樞密院使相始此
　國初密院多以武臣為之故與中書分文武為二府
　判軍民為二政今以儒臣領之此中書密院互報法
　所以可行也
二月以丁謂參知政事
　王欽若所薦也欽若與丁謂劉承珪陳彭年林特交
　通蹤跡詭秘時號五鬼
　初王旦欲令李宗諤為參政故事參政謝日賜物幾
　三千緡欽若密奏旦欲得宗諤所賜物以償己債上
　遂不許
祥符七年六月王欽若罷(傾巧矯誕樞密副使馬知節/薄其為人每奏事必懐數奏)
(以己意稱上㫖行之知/節曰懐中奏何不盡出)
是月以冦凖為樞密院同平章事王旦薦之也旦又薦
夏竦為判數有正論及為樞宻副使即附㑹邪説
僥倖求進
　使丁謂止於轉運王欽若夏竦止於判官則未必不
　以君子目之三人言事其始為小官皆好後乃變節
　(事實見察刑/獄蠲逋負門)不幸官至政府德薄而位尊反使小人
　之名遺臭於萬世惜哉
祥符八年四月冦凖罷上問旦誰可代卿張詠馬亮何
如皆不對旦曰無若冦凖上曰凖性剛褊更思其次旦
曰他人臣所不知也旦每見上必稱凖之才而凖數短
之旦曰臣乆在相位闕失必多凖無所隱此臣所以重
凖也及凖自知當罷使人私於旦求為使相旦曰使相
豈可求且吾不受私請凖深恨之及是罷為武勝軍節
度同平章事凖入見上具道旦所以薦凖者凖始愧出
曰王同年大度如此
　魏能性剛則用張鋭善熟以濟之(見閲/武門)冦凖任氣則
　用畢士安王文正宿德以鎮之真宗善於用將相也
　如此(先是凖惡林特之邪奸數/與忿爭特方見寵上不悦)
祥符九年正月以張旻為宣徽南院使兼樞密副使旻
時為任馬軍副指揮使被㫖選兵下令大峻兵懼謀變
上密召二府議之王旦曰若罪旻則帥臣何以禦衆急
捕謀者則振驚都邑莫若使旻解兵柄則反側者自安
上喜曰王旦善處大事真宰相已(王旦善/處軍變)
天禧元年秋七月王旦罷(以疾求罷職薦可/為大臣者十餘人)薛奎嘗為
江淮發運辭旦旦云東南民力竭矣奎退曰真宰相之
言張士遜為江南轉運旦謂曰朝廷𣙜利至矣故士遜
所至未嘗敢興利
　當祥符天禧之間宫室之役興禱祠之事起則惟患
　天下之財不足以供國家之用而王旦且戒發運以
　東南民力竭轉運以朝廷𣙜利至矣其真宰相之體歟
八月以王欽若同平章事先是上欲用王欽若旦言祖
宗朝未嘗使南方人當國雖古稱立賢無方然必賢士
乃可上遂止欽若曰為王子明故使我作相晩却十年
　康節在天津橋上聞杜鵑聲曰朝廷將用南人為相
　天下自此多事矣南人當國自欽若始不待安石而
　後見也國初三陽方長則南不足以勝北熙寧一隂濳
　萌則北不足以勝南南北風氣推移人才消長之候也
九月王旦薨旦性冲淡寡慾奉身至薄不為宗戚求官
柄用十八年為相二紀接物若和易而風格峻整咸平
初旦聞李沆之言固未信及見王欽若丁謂所為欲諫
則業已同之欲去則上遇之厚乃嘆曰李文靖聖人趙
德明嘗乞糧(西夏李繼遷/子賜姓趙)旦曰已敕三司在京積穀豈
弗可遣衆來取德明受詔曰朝廷有人劉承規求節度
(宦/官)旦曰典故所無不可聽也後將有求樞密者邊肅嘗
坐贓貶向敏中謂旦曰邊同年責已久牽復可乎旦曰
為近臣坐贓豈得更復用耶必欲用須旦死可也
旦匿名迹逺權勢後史官修真宗實録内得出奏章乃
知朝廷上多旦所薦
　嘗究觀國朝自天禧以前一䕫一契之謡未興也大
　范小范之名未出也四賢一不肖之詩未作也君子
　小人之黨未分也而張詠孔道輔馬知節之徒自足
　以養天下之氣節胡海陵之學未興也(安定/先生)穆尹之
　古文未出也(穆伯長/尹洙)三蘇父子之文章未盛也(蘇洵/蘇軾)
　(蘇/轍)二程兄弟之學業未著也(程灝/程頤)而楊大年王元之
　之文自足以潤色國家之制度蓋自李文靖王文正
　當國(李沆/王旦)抑浮華而尚質實奬恬退而黜奔競是以
　同列有向敏中之清謹政府有王曽之重厚臺諫有
　魯宗道之質直相與養成渾厚誠實之風以為天聖
　景祐不盡之用雖縉紳之議論臺諫之風采義理之
　學科舉之文非若慶厯以來炳炳可觀而紀綱法度
　皆整然不紊兵不驕財不匱官不冗士不浮雖慶厯
　之盛亦有所不及也
天禧三年王欽若罷(人有言其受金又與道/士善禁書者往來故罷)以寇凖同
平章事丁謂參政嘗㑹食羮汚凖鬚謂起拂之凖笑曰
參政國家大臣乃為長官拂鬚耶謂甚愧之由是傾誣
自此萌矣
　王欽若罷則寇凖用此君子小人不可兩立也以寇
　凖為相而丁謂為參政此又君子小人不可共政也
　然凖當是時不可出矣方其始召也門生有勸凖者
　曰若至河陽堅求補外此上䇿倘入見即發乾祐天
　書之詐次也(朱能獻天書凖素不信朱能與言官周/懐政書勸凖與能合後丁謂并發天書)
　(事詔捕朱能能擁衆叛窮蹙自/殺凖坐能叛再貶道州司馬)最下則再入中書其
　為凖謀則善而凖不悟何耶
四年四月冦凖罷七月以李迪為平章事馮拯樞密使
同平章事丁謂平章事曹利用加同平章事是月冦凖
貶時上嘗不豫凖嘗請間言太子人望所屬願傳以神
器謂不可以輔少主既而被酒漏言謂等懼力請罷凖
初内侍周懐政嘗與上謀以太子監國及凖謀泄懐政
謀殺謂等遂誅懐政貶冦凖有欲并責太子李迪曰陛
下有幾子乃為如此計謂等并發天書事捕朱能凖坐
貶再至道州言笑自如若初無廊廟之貴者三絀皆非
上本意歲終上忽問左右曰吾目中乆不見冦凖何耶
左右皆莫敢對上崩乃貶雷州
　至是李文靖之言騐矣(冦凖屢言丁謂之才李沆曰/如斯人才則才矣可使在人)
　(上/乎)當君子用事之時則常有不忍盡絶小人之心至
　小人得志之時則其去君子必盡其力而後止此凖
　所以重得貶也雖然凖可貶而凖之心則不為之少
　貶
十一月李迪罷謂復相謂既擅權至除吏不以聞迪語
同列曰迪起布衣十餘年位宰相有以報國死且不恨安
能附權臣為自安計乎謂欲以林特為樞密副使迪爭
之引手板欲擊謂謂走得免乃各降秩一級罷相制書
未出謂入對乞留因賜坐謂始傳詔召劉筠草復相制
是月詔兩府㑹議資善堂詔令取㫖事如故自餘常事
委太子與兩府㑹議施行訖奏初議欲令太子總軍國
事丁謂以為不可迪曰太子監國非古制耶
十二月賜輔臣手書諭以輔導儲嗣之意太子雖聽事
事皆决於后錢惟演后戚也王曽説惟演曰太子幼非
中宫不能立中宫非倚皇儲之重則人心亦不附后厚
於太子則太子安太子安乃所以安劉氏也惟演以白
后兩宫由是益親
　當時變危疑之衝錢惟演用事於中丁謂擅權於外
　而馮拯曹利用亦相與為黨所幸君子之朋黨植猶
　多也冦凖李迪之徒雖争之不勝而所恃以砥柱其
　中者又有曽在卒之竄丁謂而相仁宗太平之治者
　王曽也
乾興元年二月上崩於延慶殿皇太子即皇帝位尊皇
后為太后軍國事權取太后處分時中外洶洶曽正色
獨立朝廷頼以為重曽請太后坐左皇帝坐右垂簾聽
政既得后㫖而謂獨欲皇帝朔望見羣臣大事則太后
與上召對輔臣决之非大事悉令雷允恭傳奏(宦/官)曽曰
兩宮異處而柄歸宦者禍端兆矣謂不聽是月冦凖李
迪曹瑋竄出(凖雷州司户迪衞州/團練使瑋知萊州)皆丁謂之謀也王曽
疑責太重謂熟視曽曰居停主人恐亦未免耳蓋曽嘗
以第舍假凖也
六月内侍雷允恭伏誅丁謂罷(用王曾/之謀)
　初王曽以計紿同列請獨對直言謂包藏禍心令允
　恭移皇堂於絶地太后大驚欲併誅謂馮拯為之請
　乃止行降職尋貶謂崖州司户(皇堂即擅/移陵寢也)
　
　
　
　
　宋大事記講義卷六
欽定四庫全書
　宋大事記講義卷七
　　　　　　　　　　　　　宋　吕中　撰
　真宗皇帝
　　　制詔　　翰林
至道三年四月梁周翰知制誥故事入西閣皆中書召
試制詔三篇各二百字一篇一百字惟周翰不召試而
命焉
十一月以王禹偁知制詔禹偁詞意敏贍鋒氣峻厲極
談世事臧否人物以直躬行道為己任雖履危困封奏
無輟
咸平四年三月以楊億知制詔上欲用梅詢李沆言於
上曰詢險薄不可用億七歲能屬文年十一太宗召試
特授秘書正字令就秘閣讀書每為文揮翰如飛不加
㸃竄門人傳録疲於應命
祥符六年六月楊億罷初議冊皇后劉氏上欲得億草
制使丁謂喻㫖曰大年勉為此不憂不富貴曰如此富
貴非所願也(不草冊/后制)時欽若驟貴億素薄之陳彭年方
以文進亦忌億名出己右日相與譖之　上謂王旦曰
億性峻直無所附會文章學問無及之者王旦曰如劉
筠宋綬晏殊輩相繼屬文有正元元和風格者自億始
也
天禧五年正月劉筠為翰林學士見丁謂乆擅權不草
謂復相制曰奸人為相安可一日居此乃求外任
　國家創造之初則其大體必本於忠風俗涵養之乆
　則其大勢必趨於文故吕文穆王文正以誠實樸厚
　之風鎮宇内(吕䝉正/王旦)而楊大年劉子儀軰其文章格
　力皆足以潤色王猷黼黻雲漢矣然西崑之體未變
　也必至孫泰山石徂徠而後經學盛必至歐陽公尹
　師魯而後古文興必至伊洛關湖而後道學明是豈
　一日之積哉而劉楊雖文士觀其性質剛介臧否人
　物冊后之舉富貴可立俟也而不草劉后之制拜相
　之麻權要可趨媚也而不草相謂之制又豈可以文
　章之士待之哉(劉子儀楊大年知制/誥稱職億字大年)
　　　史館
祥符五年六月令樞密院修時政記
　故事樞密院月録附史事送中書編於時政記至是
　王欽若請别撰樞密院時政記始此
天禧四年十一月編聖政録命錢惟演等取時政記中
盛美之事别編之
　令樞密院修時政記猶可也而别編盛美之事則不
　可
詔錢若水修太宗實録時李宗諤預焉上曰自太平興
國八年以後皆李昉在中書日事恐子為父隱何以傳
後除宗諤不可
　以李昉之子宗諤而修太宗實録真宗猶慮其隱父
　之事以章蔡之修神宗實録乃用王安石日録則神
　宗末年之悔與安石不盡之奸皆無所考矣此陳塋
　中尊堯集所以作也(陳瓘尊堯集蔡卞用王安石日/録修神宗實録薄神考而厚安)
　(石尊私史/而壓宗廟)
　　　宗正　　玉牒
祥符六年正月以屬籍為玉牒尋置宗正寺修玉牒名
皇朝新譜曰仙源積慶圖
　　　臺諫
天禧元年二月増諫官御史六員每月一員奏事或有
急奏非時入對
咸平四年三月命御史正名舉職先是三院御史多出
外任風憲之職用他官兼領乃詔本司長史自薦其屬
俾正名而舉職乃以張巽為監察御史從新制
越明年夏御史知雜田錫又言臺官共有二十一人皆
差使在外請令三院御史各歸本職
　御史紀綱正自此始蓋監司為外臺御史為内臺外
　臺之風采振而州縣肅内臺之風采振而朝廷肅以
　内朝而出外不惟侵外臺之權似無以振内臺之紀
　綱也故自太宗令轉運兼按察而後外臺正自真宗
　令御史正名舉職而後内朝正(内外臺/紀綱)
咸平六年十二月田錫卒出處二十年未嘗趨權貴之
門上見錫色必莊嘗目之曰此吾之汲黯也
　東坡嘗序奏議曰田公古之遺直也其盡言不諱蓋
　自敵己以下受之有不堪者而况於人主乎吾是以
　知二宗之聖也自興國以來至咸平可謂大治千載
　一時而田公常若有不測之憂何哉古之君子必憂
　治世而危明主明主有絶人之資治世無可畏之防
　夫有絶人之資必輕其臣無可畏之防必易其民此
　君子所甚懼也方漢文時刑措不用兵革不試而賈
　誼言曰天下有可長太息者有可流涕者有可痛哭
　者後世不以是少孝文亦不以是甚賈誼由是而觀
　君子之遇治世而事明主之法當如是也誼雖不遇
　而所言已畧施行不幸早世功烈不著於時然嘗建
　言而使諸侯王子孫各以次受分地文帝未及用歴
　孝景至武帝而主父偃舉行之漢室以安今公之言
　十未用五六也安知來世不有若偃者舉而行之歟
　願發其書於世必有與公合者此亦忠孝臣子之志
　也(東坡發明田/錫忠諫之心)
　　　監司　　定監司舉主賞罰
咸平元年六月命近臣舉轉運上嘗語參政李至曰凡
舉官宜先擇舉主以類取人今外官轉輸之任最切卿
等可先擇人而令舉之
越明年河南轉運使宋博經制饋餉以幹治稱朝廷難
其代凡十一年不徙
咸平四年正月詔議轉運使賞罰(從秘書查/道之請)道乞令使
囘具任内曽薦才識者若干絀貪猥者若干朝廷議其
臧否以為賞罰從之
景德元年九月令轉運察所部官能否第為三等公勤
廉幹為上幹事而無廉譽清白而無治聲者為次畏懦
貪猥為下
大中祥符二年四月定監司舉主賞詔運使提舉所官
如後五年無過有勞幹者特奬舉主又謂宰臣曰舉官
犯贓則連坐而舉得其人者賞亦弗及非所以為勸故
有是詔
　分天下為郡縣總郡縣為一道而又總諸道於朝廷
　委郡縣於守令總守令於監司而又察監司於近臣
　此我朝内外之綱紀也故欲擇守令必責之轉運欲
　舉轉運必責之近臣既嚴連坐之罰又定舉官之賞
　而失察者又有罪賞罰行而紀綱正矣然賞罰但行
　於已舉之後舉官當擇於未舉之先蓋惟正知正惟
　邪知邪善惡各以類至此真宗所以先擇後舉也(擇/舉)
　(主/)
　　　館閣
天禧五年十二月置同勾當三官秘閣以内侍皇甫繼
明為之(咸平中命内臣劉宗超監館閣圖籍至是/丁謂改曰勾當公事内臣遂與學士同職)
　王文正用則劉承規不得為節度(宦者劉承規求為/節度王旦曰典故)
　(所無不/可聽也)丁謂相則内臣學士同職蓋君子與小人異
　而小人與閹官為一體也
　　　太子官屬
祥符三年四月皇子生後宫宸妃李氏所生也是為仁
宗八年十二月皇子冠(封夀春郡王/進封昇王)尋置夀春郡王友
以張士遜崔遵度為之初大臣欲以二人為翊善紀室
上曰翊善記室府屬也王皆拜受故以王友命之令王
每見荅拜示賔禮之意張士遜嘗對王旦稱王學書有
法旦曰公為王友職止是耶士遜愧謝
九年十二月詔以王子就學之所名資善堂上作記刻
石於堂中
天禧元年宰相王旦以疾求解職上曰方以大事托卿
而卿疾如此奈何因令王子出拜旦言皇子盛徳必任
陛下事遂薦可為大臣者十餘人
二年八月立昇王為皇太子賜以元良箴　謁太廟日
有左右珥黄雲捧日
　文王世子一篇所以教為世子之道也其言曰凡學
　世子及學士必時即世子與學士同其學讀書讀禮
　同其書樂正司成同其師齒於學則又所以同其禮
　夫為君之子而下與士齒無非所以養成德性陶毓
　氣質以為異日天下國家之宗主是故學問聚辨之
　功非驕逸易縱者所能為而富貴崇髙之地非學問
　已成者未易居此古先帝王皆講學成德於未為君
　之日也後世徒知國本之當尊而不知徳性之當養
　世子得以臣其宫之僚屬而輔翼東宫之官如與僚
　屬無異此真宗不置翊善記室而以二人為王友蓋
　官屬則有君臣之義王友則有師友之義君臣之分
　既立則學問之功難施師友之義既明則驕貴之習
　自革此作聖功夫必以誠敬為入門也
　　　貢舉
咸平元年三月賜舉人等自淳化五年停貢舉至是舉
行之是年始詔知舉官親屬别試(别院試/始此)
三年三月親試舉人上臨軒三日無倦色得進士陳堯
咨以下四百九人併諸科所擢凡千八百餘人其中有
天福隨計者較藝之詳推恩之廣近代所未有也
四年四月䇿制科(三人/)
五年三月親試舉人得進士王曽以下三十八人九經
諸科百八十人陳恕知貢舉所取甚少諸州舉送官被
黜責甚衆
景德二年三月親試舉人得李迪等二百四十餘人特
奏百餘人先是迪與賈邊皆有聲揚渥及禮部奏名而
兩人皆不與考官取其文觀之迪賦落韻邊論當仁不
讓於師以師為衆與注疏異並不令就試王旦議落韻
者失於不詳審耳捨注疏而立異論不可輙許恐士子
從今放蕩無所凖的遂取迪而黜邊當時朝廷論人率
如此
四年十二月令禮部糊名考校陳彭年與晁逈等更定
條制設關防不復揀擇文行雖杜絶請托然置中科者
多非人望自彭年始也
祥符八年三月親試舉人是歲禮部初置謄録院
天禧三年親試舉人魯宗道言詩賦不近治道諸科對
議以念誦為工乃詔進士兼取論䇿諸科能明經者别
與考校郭楨匿服赴學連坐同保有司欲脱王洙洙保
之不願易也
　太祖之世進士不過三十人諸科五十人太祖在位
　二紀登科近百人真宗時一歲至有千八百餘人當
　世道寛平之時法令簡約上之人雖不多為之塗以
　開其紛爭之習亦不狹為之塗以抑其好進之心是
　以考察之法雖不求詳而自不容於畧也收取之門
　雖不求寛而自不容於狹也自糊名之法始於景德
　謄録之法始於祥符同保連坐之法嚴於天禧法令
　雖密所取非人望矣(陳彭年/知舉)然猶未至盡委之法賈
　邊之背經㫖以立異黜之李迪之偶失韻以越格收
　之朝廷議論質實如此故王洙寧受同保連坐之罪
　而不辭則人心風俗其淳厚尤可想也
景徳二年秋復賢良等六科
　漢置賢良四百年得一董仲舒而已唐置賢良三百
　年得一劉蕡而已我朝此科多得大才其後也廢賢
　良而置宏詞惜哉
　　　求隱逸
咸平五年九月授种放官先是詔赴闕命為右司諫直
昭文館明年復還山有譏放循黙者上曰放為朕言事
甚衆但外庭未知耳因出所上時議十三篇
祥符三年正月遣使存問隱士李瀆魏野皆隱居不仕
上之祀汾隂也或薦其隱操特命使召見並辭以病上
復遣中使存問焉
祥符五年六月賜隱士林逋粟帛
　當天下無道之時而隱者此當隱而隱者也當天下
　有道之時而隱者此不當隱而隱者也若种放林逋
　諸公其不當隱而隱者也豈生於野者不願為公侯
　國初風俗淳厚若此乎然當人主求賢下士之時而
　卓然有髙士清風義概豈不動人主欣慕之心一四
　皓不仕可以植西京節義之風一嚴光不出可以植
　東都節義之風孰謂隱士無益於世哉
　　　建學
祥符二年二月詔許曲阜先聖廟立學賜應天府書院
額
　州郡置學始此
　　　閲武
咸平三年十二月籍河北强壯(以李繼/遷擾邊)
咸平四年九月置陜西保毅保捷軍詔陜西民家出一
丁號保毅軍凡得六萬八千餘人其縁邊軍士先選中
者並升為禁軍號保捷
咸平六年九月募近京强壯補禁衞詔殿前髙瓊閲習
陣勢上覩行伍整肅甚喜顧瓊曰昨日村民皆為鋭旅
擢材武特異者三十人
咸平六年六月出陣圖示輔臣曰三路大兵悉㑹定州
冦來堅守勿逐又曰魏能性剛張鋭善熟故使鋭佐能
孫全照好陵人取其嘗所薦者同事餘皆類此
　置陜西之軍以防西鄙置河東河北之軍以捍北鄙
　募近京之兵以壯本根此國家之常事而便殿閱試
　之乃太祖太宗之舊典也自此以後不復有閱試之
　法矣故景徳之時雖有西北之警而中國無後憂慶
　厯雖以元昊稱臣北邊講解之後而中國常若有旦
　夕之警亦兵冗而不精也(太祖太宗/閲試武技)
　　　馬政
咸平三年九月置郡牧司以陳堯叟為制置使掌内外
廐牧之事上曰國馬戎事之本宜得大臣總領
元禧元年七月散監牧馬時仍歲旱蝗向敏中言國家
監牧馬數萬廣費芻粟若令出賣散於民間緩急取之
猶外廐耳
　國初之馬市之於戎而養之於官自天禧以後向敏
　中建議不欲養之於官而養之於民夫市之於戎則
　中國䝉其利養之於民則生民䝉其害今養之於民
　固外廐也然惜一時之費而忘百年之備緩急將何
　所恃哉不惟有害於民而且無益於官此説一行王
　荆公所以有保馬户馬之法也(向敏中養馬於民之/説所以開王荆公保)
　(甲户馬/之論)
　　　方田
咸平六年十月静戎軍王能奏於城東開方田廣袤相
去五尺深七尺以限戎馬詔鎮戎順安威鹵軍界並為之
先是陜西轉運劉綜亦請於鎮戎軍城四靣置屯曰無
冦則耕冦來則戰
　　　恤民　　置倉　　蠲税　　免丁　　决囚
咸平二年十月置福建惠民倉令諸路轉運司申淳化
惠民之制(太宗/年號)豐則増價而糴歉則减價而糶福建路
倉至是始置
咸平三年四月蠲橝州地税等征從知州李允則之請
也㑹歲饑欲發官廩先振而後奏轉運司以為不可允
則請以家貲為質乃得發廪賤糶賜詔嘉奬及還連對
三日上曰畢士安不謬知人
祥符四年七月江淮水免閩浙湖廣身丁錢丁謂言東
封及汾隂賞賜億萬經費不給上曰國家所務正為澤
及下民但端本抑末節用謹度自然富足
祥符六年七月除農器税初知濵州吕夷簡請免税河
北農器上曰務穡勸耕古之道也豈獨河北哉乃詔諸
路並除之
景德三年四月録繫囚(自是每歲上必親/臨審問率以為常)是月遣使撫
閩蜀江浙所至存問父老踈决繫囚
　此我朝愛民之家法而真宗又從而廣之也(講又見/太祖太)
　(宗仁/政門)
　　　常平倉
景德三年正月置常平倉每州計户口量留上供錢擇
清幹官主之委司農總領三司母得移用嵗餘萬石止
於五萬石
　　　察刑獄　　蠲逋負
咸平元年四月旱遣使分諸路察獄蠲逋負用三司判
官王欽若之言也凡除逋欠二千餘萬釋繫囚三千餘
人上前後所蠲三司逋負不一又謂輔臣曰宜悉取民
弊著為條目大事隨宜減省小者即為除免
咸平五年正月以丁謂為䕫州路轉運使時洞溪蠻入
冦謂至即命罷兵自入其所居從吏不過二三人蠻人
服其恩信請歸所掠漢民男女萬餘人峽之諸州地尤
近蠻食常不足而道狹難饋有鹽井之利而亦難致故
售者少謂迺毎三十里置舖舖卒三十人使往者負粟
以次達施州返者負鹽以次達巫山於是施州得粟與
他州等矣
　漢唐之小人易知我朝之小人難見熙寧以後之小
　人易知熙寧以前之小人難識盖自古小人之所以
　誤國者聚斂也嚴刑也用兵也而我朝之指目為小
　人者自欽若丁謂始然欽若則請蠲負釋繫囚丁謂
　則請罷兵撫蠻冦自今觀之與君子之處事何異惜
　其入政府以後患得患失之心生而改節易行矣故
　為判官之時一欽若也為參政之時一欽若也為轉
　運之時一丁謂也為宰相之時一丁謂也欽若丁謂
　始為君子終為小人故當時知二子之奸也王旦李
　沆而已(上欲用王欽若王旦言祖宗朝未嘗使南人/當國冦凖屢言丁謂才李沆曰如斯人才則)
　(才矣可使之/在人上乎)
　　　行磨勘
咸平四年四月罷郊恩遷官行磨勘京朝官法舊制每
郊祀推恩百僚多獲序進諫官孫何請罷之
　京朝官磨勘始此
景徳四年七月立京朝官磨勘限三年方得遷官
祥符五年陳克咨判流内銓士有孤寒不為人知者特
陳其狀擢之京官
景德元年六月引對羣臣升擢上密采羣臣有聞望者
得邊肅等二十四人皆引其對升擢之時號為二十四
氣
　三載考績岳牧皆預歲終廢置羣吏咸在後世徒纎
　悉於小吏而濶畧於公卿大夫今罷郊祀之恩而行
　磨勘之法於選人則舉孤寒無援之人而擢之京官
　其寛於小而嚴於大可知至於採聞望而用人則又
　不待行考課之法此又真宗之㣲權也
　　　減冗吏
咸平四年六月減冗吏諸路計省十九萬五千餘人
　去國初之逺而吏之冗至於十九萬五千餘人何其
　多耶太祖去在京之吏真宗去諸路之吏然自是而
　後吏愈冗而愈不可去矣此識者有官無封建而吏
　有封建之説也
　　　西夏
咸平四年九月李繼遷陷清逺軍楊瓊擁兵不救罪當
死上赦之流瓊崖州
咸平五年正月以張齊賢為邠寧環慶等經略使齊賢
請募江淮荆湖丁八萬上謂擾動人心且使南人戍北
鄙亦非便田錫上言宰相不練兵事未委果能不負任
使否未幾靈州陷
三月李繼遷陷靈州裴濟死之餉道孤絶救援不至故
也
咸平六年李繼遷死德明襲位
景德元年二月李德明請降知鎮戎軍曹瑋上言繼遷
擅中國要地今其國危子弱不即圖之後更難制不報
景德三年九月趙德明納欵以七年詔諭之德明獻靈
州
　太祖之待李彛興不過世襲之邊將耳(見太宗/西夏門)李繼
　捧来朝朝廷不能行太祖收方鎮之法遽欲使之内
　屬而收其故地所以啟繼遷之叛其失一也(太平興/國三年)
　(李繼捧來朝願盡獻/其地其弟繼遷遂叛)然繼遷之叛其始亦不過邊庭
　叛將耳自其賜以國姓名以保吉保忠名不正言不
　順愈以啟其驕心其失二也然屢叛屢服未至於中
　國並立而為夷狄也自朝廷力不能制乃使保吉復
　入夏臺故地自保吉既降朝廷復賜以五州(夏綏銀/静宥五)
　(州並見太宗/朝西夏門)無故而與之重地所以啟其入冦之心
　其失三也(控制西/夏三失)
　　　棄靈州　　築綏州
咸平四年十一月詔議棄守靈州右僕射張齊賢知制
誥楊億力言棄之便輔臣多謂靈州必争之地不可棄
獨李沆與楊億意同奏曰若繼遷不死靈州非朝廷有
也莫若密遣使部分軍民空壘而歸則關右之民息肩
矣(明年繼遷陷靈/州裴濟死之)
咸平五年四月罷築綏州初邊城有請城綏州以遏黨
項者朝臣互執利害上命洪堪等按視還言其便乃詔
孫全照往經度之全照言築之非便復命知天雄軍錢
若水按視若水既往罷其役初若水率衆渡河分軍布
伍咸有節制上聞之曰若水儒人曉武事深可喜也
　靈州之議當以輔臣之言為是而李沆楊億之言為
　非(李沆楊億不/當言棄靈州)綏州之議當以孫全照之言為是而
　以洪堪之言為非(洪堪不當/言城綏州)盖綏州不可城靈州不
　可棄也故何亮上安邊書曰靈武地方千里表裏山
　河捨之戎狄之地廣且饒矣一患也自環慶至靈武
　凡千里使西域戎狄合而為一二患也冀北馬之所
　生自匈奴猖獗無匹馬南来咸取足乎西戎既剖分
　為二其右乃西戎之東偏實為夏賊之境其左乃西
　域之西偏秦涇蘭渭之西北諸戎是也如捨靈武則
　合而為一夏賊傑黠俾諸戎不得貨馬則未知戰馬
　從何来三患也請築博樂耀徳二城以通河西之糧
　道靈武居絶塞之外不築此二城為之唇齒與舍靈
　武何異後韓魏公以亮之言為然
　　　西蕃
祥符七年三月授唃厮囉官(渭州蕃族/首領也)
祥符九年九月秦州屬羌冦邊曹瑋敗之先是翰林學
士李迪曰瑋知唃厮囉欲窺關中故請益兵非怯也上
因問關右兵幾何對曰臣向在陜西以方寸小冊書兵
糧數備調發今猶置佩囊中上令自探取具疏某處當
留兵若干餘悉赴塞下上顧曰真所謂頗牧在禁中未
幾果犯邊秦州方出兵復召迪問曰瑋戰克乎對曰必
克及捷書至上謂迪曰卿何料事之審也曰唃厮囉大
舉入冦使謀者聲言以某日下秦州㑹食以激怒瑋瑋
勒兵不動坐待其至是則以逸待勞臣用此知其决勝也
　唃厮囉李繼遷均之為西蕃首領也惟朝廷與繼遷
　以國姓則繼遷驕與厮囉以官則厮囉叛盖無駕馭
　之道而徒施羈縻之術所以長其驕而速其叛也若
　曹瑋者可謂良將耳能知厮囉之必叛策明德之可
　圖料元昊之必反此其知豈徒决兵家之勝負而已哉
　　　契丹
咸平二年十二月契丹入冦上親征時十一月郊栁開
上書郊禮畢於五七日間速起聖駕若進河北契丹自
退先是鎮定軍都部署傅潛嘗擁兵八萬畏懾自守驍
將楊嗣等屢請戰傅潛不許戰勝又抑之上怒下潛獄
法當斬詔特貸公議憤惋
　景徳之役冦公决策親征以萬乗臨危事亦至難也
　然試考之太祖之平淮南平澤潞太宗之伐太原伐
　契丹未嘗不自總戎盖是時天下多事君臣上下不
　得髙枕而卧身屬槖韜足履行陣耳聆金鼓盖常事
　耳然我真宗咸平二年契丹入冦固已親征至大名
　矣則冦公後日畫謀挫敵而冦公之功亦不止於親
　征之一决而已(論冦凖後日畫計射殺韃/覽使之屈膝請和之不暇)
景德元年閏月契丹大舉入冦(同其母蕭氏/大舉冦邊)陳堯叟請
幸蜀王欽若請幸江南凖曰誰為陛下畫此策臣欲得
獻策之人斬之以釁鼓然後北伐又以欽若多智恐妄
有疑懼白上出之判天雄軍十一月車駕親征至澶淵
凖固請渡河殿前都指揮使髙瓊亦贊之瓊謂馮拯曰
何以不賦一詩詠退敵耶敵騎將達蘭中弩死
十二月契丹請和韓杞入對以闗南故地為請上謂輔
臣曰所言歸地事極無名若必邀求朕當决戰耳又面
戒利用以地必不可得利用請嵗賂金帛之數上曰必
不得已雖百萬亦可冦凖召語之曰雖有勅㫖汝所許
不得過三十萬過三十萬將斬汝矣利用至虜果亦如
數戒約而還初虜使來議和凖欲勿許且畫策以進曰
如此則可保百年無事不然數十嵗後戎且生心矣是
役也惟雷有聲赴援威聲甚振
凖在澶州每夕與制誥楊億痛飲戯謔諠譁達旦上使
人覘之喜曰得凖如此吾亦何憂
景德二年正月選河北守臣李允則知雄州馬知節知
定州是月省河北兵二月減上供紬絹立㳂邊入粟補
官法
　陳塋中曰當時若無冦凖天下分為南北矣然冦莱
　公豈為孤注之計哉觀契丹之入冦也掠威鹵安順
　軍則魏能石普敗之攻北平塞則田敏繫赴之攻定
　州則王超等拒之圍岢嵐軍則賈定走之冦雄州則
　李延渥敗之攻天雄則孫全照却之抵澶州則李繼
　隆禦之兵將若此則親征者所以激將士之用命然
　所謂親征者在景德行之則可而議者當靖康時有
　請用真宗故事則不可盖親征之行必兵强可也財
　冨可也將能擒敵可也若此則分畫明紀綱法度正
　一有不然則委人主以危事曰天子所在兵無不勝
　此書生之虛論可言而不可行也冦凖之功不在於
　主親征之説而在於當時畫策欲百年無事之計向
　使其言獲用不惟無慶厯之侮亦無靖康之禍矣我
　宋之安景德之役也靖康之役亦景德之役誤之也
　景徳王師一動而誅韃覽契丹不能渡河也遂使靖
　康坐守京城而覘敵之不渡河景徳不戰而和欲和
　者敵也遂使靖康坐視敵之深入而獨意和好之可
　乆景徳既和詔邊郡無邀敵歸所以示大信也遂使
　靖康敵人議割吾之三鎮而猶縱敵不追其守不足
　以為謀其和不足以為信其縱不足以為徳凖之言
　至是騐矣(國勢强而後可知靖康之/時與景徳之事勢大别)
　范仲淹曰王文正公旦為相二十年人莫見其愛惡
　之迹天下謂之大雅冦萊公澶淵之役而能左右天
　子不動如山天下謂之大忠樞密使扶風馬公知節
　慷慨立朝有犯無隱天下謂之至直
　　　盗賊
至道三年八月西川戍卒劉旴叛攻掠蜀漢等州益州
鈐轄馬知節招安使上官正討平之自起至滅凡十日
正初無出兵意張詠以言激正將行舉酒屬諸校曰此
行亟殄賊不然則此地還為爾死所矣
咸平三年正月益州卒王均反以雷有終討平之有終
既平賊誅殺不已轉運使馬亮全活甚衆
初張詠自蜀還聞冕代已曰冕非撫衆材其能綏輯乎
(知益州朱冕寛弛/無政故卒王均反)
咸平六年四月以張詠知益州民聞詠至鼔舞相慶公
知民信易嚴以寛上遣使諭㫖曰得卿在蜀朕無西顧
之憂
　李順之黨方息而劉旴興劉旴之徒方平而王均起
　何蜀人之好亂耶蓋其民勇悍而又狃於僣偽之乆
　故易誘以亂耳然安李順之黨者張忠定也平劉旰
　之亂者亦張忠定也代以朱冕則王均反牧守其可
　非人乎(張詠太宗朝化李順賊/黨為民見宦官降盗門)
　張詠使蜀者再真宗曰得卿治蜀無西顧憂趙抃便
　蜀者三神宗曰聞卿入蜀一琴一鶴自隨為政簡易
　亦若是耶此為蜀擇詠非為詠擇蜀也此為抃擇蜀
　非為蜀擇抃也
　
　
　
　
　宋大事記講義卷七
欽定四庫全書
　宋大事記講義卷八
　　　　　　　　　　　　　宋　吕中　撰
　仁宗皇帝
　　天聖(九年/)明道(二年/)景祐(四年/)寳元(二年/)
　　康定(元年/)慶厯(八年/)皇祐(五年/)至和(二年/)
　　嘉祐(八年/)
　　　即帝位　　御經筵
乾興元年二月即皇帝位皇太后同聽政
三月定視朝及講讀日隻日視事雙日召近臣入侍講
讀
十一月初御講筵召侍讀孫奭馮元講論語侍講學士
李維晏殊與焉初詔雙日至是雖隻日亦召侍臣講讀
王曾以上新即位宜近師儒故令孫奭等入侍上在經
筵或左右瞻矚則奭拱立不講每講體貌必荘上竦然
退聽
天聖二年八月幸國子監謁文宣王因問待制馮元三
代制度元悉引經以對上嘉嘆之
四年閏月召輔臣侍經筵崇政殿宋綬録孝經論語要
言及唐太宗帝範明皇聖典君臣政理論上之奭嘗掇
五經切治道者為五十篇號經典徽言
天聖九年閏月宴孫奭於太清樓奭時為翰林學士年
髙視昏或隂雨即移御座於閣外奭每講前世亂君亡
國必反復規諷上竦然聽之嘗畫無逸圖以進上施於
講讀閣
景祐元年正月置崇政殿説書初上問孫奭誰可代講
説者以賈昌朝為對
二年正月置邇英延義二閣盛度賈昌朝講讀經史昌
朝誦説明白上多所質問楊安國請書無逸於後屏上
曰朕不欲背聖人之言當置之於左
四年三月置天章閣侍講以賈昌朝楊安國兼之又御
邇英閣講唐書春秋上曰丘明文義極博但其間詭異
則不若公榖之實安國嘗講易至山下有澤損君子以
懲忿窒欲上曰人之情欲皆生於隂陽而節之在人對
曰臣以為人有六情喜怒哀樂好惡天有六氣隂陽風
雨晦明故人之生也天命之謂性言情則性之移也語
欲則情之肆也上善之又嘗講周禮大荒大禮則薄征
緩刑因進言曰嵗歉持兵取民廪食一切寛之恐無以
禁奸上曰不然天下皆吾赤子迫於飢莩起為盗賊州
縣既不能賑恤乃捕而殺之不亦甚乎
慶厯二年召御史中丞賈昌朝侍讀故事臺丞無侍經
筵者上以昌朝長於講説故特命之
是年林瑀撰周易天人㑹元記瑀言上即位其卦直需
臣願陛下頻出晏遊極水陸珍好之美則合卦體上駭
其言斥之罷侍講
四年賜近臣御書一曰遵祖訓上嘗謂輔臣曰近講國
風多刺譏亂世之事殊得以為監戒
寳元二年趙師民上書曰帝王治典與品庶異天下無
事右文之治於是乎在天下有事經武之圖於是乎出
今中外小有事臣等不進見二年矣無乃以為先王之
遺籍可以講於無事之日而不足贊於有為之時乎
皇祐四年内出欹器以示講讀官太宗作此器真宗著
論後世不復述焉
慶厯四年著危竿論一篇分賜近臣
　祖宗好學世為家法盖自太祖幸國庠謁先聖勸宰
　臣以讀書戒武臣以知學其所以示後世子孫者源
　逺而流長矣自太平興國開設經筵而經筵之講自
　太宗始自咸平置侍講學士而經筵之官自真宗始
　乾興末雙日御經筵體務亦不廢而日御經筵自仁
　宗始於是崇政殿始置説書天章閣始制侍讀中丞
　始預講席宰相始預勸講舊相始入經筵以觀講史
　官始入經筵以侍立而經筵之上文物憲度始大備
　矣然是特其制耳君子将觀其實焉自古奸臣欲昬
　人主心術者眩以性命道徳之髙談而不使之觀史
　逮其末流講詩則置國風講書則置湯武稍可以警
　懼上心者則抑而不進而我仁祖所講之書上自六
　經下至諸史雖以國風譏刺之事且以為鑒戒又安
　有經筵之上不講春秋不講禮記而專進王氏之新
　經字説者哉自古經筵之官非天下第一流不在兹
　選盖精神氣貌之感發威儀文詞之著見於講磨麗
　習之間有薰染浸灌之益此豈謏聞單見之士所能
　辦而我仁祖所講之人則皆孫奭晏殊賈昌朝之徒
　至林瑀需卦晏樂之説則必却又安有崇觀奸臣倡
　豐亨豫大之説得以投其隙哉然聖學之所以成就
　者又有自來矣盖自真宗不置翊善記室而置王友
　有以養其徳於濳龍之時(仁宗時為太子真宗/不置官屬而置王友)自孫
　奭入侍上或左右瞻矚則拱立不講有以格其心於
　即位之日(格心/有人)典型在前邪佞自退使旁無重徳以
　𨗳其敬畏之源則玩狎之意萌恭遜之實衰聖學之
　本不立矣何以新我宋守文之治功哉
　　　正紀綱　　抑内降
天聖元年錢惟演為樞宻使未㡬馮拯言惟演太后姻
家不可預政遂罷之惟演意圖入相御史鞠詠言其奸
險若遂以為相大失天下望太后遣所侍賫奏示之惟
演猶顧望詠曰若相惟演當取白麻裂之
天聖四年駙馬柴宗慶求使相王曾曰先朝石保吉魏
咸信皆歴行陣方除使相不許
明道二年王徳用簽樞宻初徳用為副都指揮使太后
臨朝有求内降補軍吏者徳用曰補吏軍政也敢挾此
干軍政乎不與
景祐元年謝絳請罷内降詔令皆由中書宻院然後施
行
康定元年十月詔内降執奏上性寛仁宗戚有求内降
者或不能達故有是詔
皇祐二年九月大享明堂時張堯佐覬執政内侍求節
度使御史彭思永言外戚秉政宦官用事非宗社福申
嚴内降執奏法
慶厯四年九月杜衍為相務裁僥倖每内降恩率寝格
不行積詔㫖至十數輙納上前上謂諫官歐陽修曰外
人知杜衍封還内降耶凡有求朕每以衍不可告之而
止者多於封還也
　我朝立國以仁意為本以紀綱為輔太祖太宗之紀
　綱總於人主之威權故太祖太宗之世無干謁之門
　無倖求之路自仁宗不自攬權不尚威令以仁厚容
　養臣下是以宫闈之請求燕閒之私昵皆其所不免
　者然當時有求内降者聖訓以為杜衍不可後宫或
　有過制聖訓以為臺諫不汝容也國勢莫寛於仁宗
　之時而紀綱亦莫振於仁宗之時盖有朝廷之公議
　在也(主/意)故惟演為樞宻使宰相馮拯以為不可欲圖
　相位御史鞠詠以為不可柴宗慶求使相宰相王曾
　以為不可内侍求節度御史彭思永以為不可不惟
　杜衍得以抑内降而王徳用之武臣亦不從内降以
　干軍政則當時公議可知矣然為杜衍彭思永者易
　為馮拯鞠詠者難處明道以後之事易處天聖以前
　之事難盖當人主聽政事權歸一則其抑内降也易
　當母后臨朝倖門易開則其抑内降也難(斷/案)
　　　逺女寵　　裁外戚
景祐元年八月尚楊二美人有寵諫官王素言及王徳
用所進女口上曰已在朕左右素切諫即命宦臣各賜
錢押出東門上為之泣下
四年王曾罷太后姻家通謁曾多所裁抑進退士人莫
有知者曰夫執政者恩欲已出怨将誰歸范仲淹嘆服
其言
慶厯八年上語二府以張貴妃有扈蹕之功樞宻夏竦
昌言求所以尊異之禮張方平言皇后在而尊貴妃古
無是禮執中在相位竦然敬聽其言(抑妃/尊后)
　夫人臣召怨於天下不一端也減任子則公卿怨汰
　冗兵則卒伍怨核軍籍則主帥怨退濫賞則胥吏怨
　限民田則豪民怨抑外戚則宫闈怨杜内降則祈恩
　澤者怨嚴薦舉則處選調者怨精考課則怠職業者
　怨誠使人皆避怨而免禍也則私爵賞以媒譽借國
　法以市恩天子誰與任事乎(任事則/當任怨)
　　　尊太后　　抑外家
天聖五年正月朔上皇太后夀晏殊罷殊嘗論張耆不
可為樞宻使頗忤太后㫖罷知應天府殊至府大興學
校范仲淹居母憂殊延之以敎諸生自五代以來天下
學廢興自殊始
天聖六年劉隨罷諫職時太后未歸政隨請軍國常事
專取上㫖太后不悦
天聖七年十一月范仲淹罷為河中府通判時上率以
冬至上皇太后夀仲淹奏天子有事親之道無為臣之
禮有南面之位無北向之儀若奉親於内行家人禮可
也今顧與百官同列虧君體損主威不可為後世法晏
殊召仲淹詰之仲淹抗言曰不意今日反以忠直獲罪
門下(殊初薦仲/淹充館職)復作書遺殊申理前奏又請太后還政
九年十一月解曹修古言職初太后兄子劉從徳以外
家恩寵無比從徳死推恩禄姻戚及僮僕㡬八十人修
古上言太濫當太后臨朝權倖用事人人顧望畏忌而
修古遇事輙言無所回撓尋卒於官貧不能葬賔佐賻
錢五十萬季女泣曰其奈何以是累吾先人也卒拒不
納上思其忠贈右諫議大夫賜錢二十萬
　幹父之蠱易幹母之蠱難以太后親政之時而晏殊
　仲淹修古之徒敢於忤㫖則直言之風雖奮發於慶
　厯之時而實胚胎於天聖之初矣
明道元年宸妃李氏薨(生仁/宗)初皇太后以上為己子(太/后)
(劉/氏)而李氏嘿處先朝嬪御中人無敢言者至是薨吕夷
簡奏禮宜從厚太后矍然曰宰相亦與宫中事耶有頃
曰卿何為問我子母對曰太后他日不欲全劉氏乎於
是三司發哀成服備官仗葬之
二年三月皇太后崩四月追尊宸妃李氏為皇太后右
司諫范仲淹曰太后保佑聖躬十餘年宜掩小過以全
大徳戒中外無得言垂簾事
四月上始親政詔宗戚毋得於禁中通表祈恩凡内批
有司未得行者審取處分中外大悦吕夷簡諌八事曰
正綱紀塞邪徑禁貨賂辨佞士絶女謁疎近習罷力役
節冗費上與夷簡謀以張耆夏竦陳堯佐范雍趙稹晏
殊皆太后所任用悉罷之以李迪同平章事焚垂簾儀
制(五月詔從御/史龎籍之請)籍又奏陛下躬親萬㡬用人宜辨邪正
防朋黨勿使受恩人主歸感權臣進擢近列願採公論
母令出於執政孔道輔嘗謂人曰言事官多觀望宰相
意獨龎君可謂天子御史
　天聖之初此一時也明道二年之後此又一時也天
　聖之初政在東朝(太/后)天下猶未見人主之徳自明道
　二年四月親政之後抑内降正朝綱擯斥張耆陳堯
　佐夏竦之徒而擢用范仲淹孔道輔龎籍輩天下駸
　駸向治矣嗚呼明道二年之親政積而為慶厯嘉祐
　之盛元祐八年之親政變而為紹聖元符之紛紛人
　主可不謹其㡬乎(東朝還政則一而仁宗哲宗親政/則異人主可不於用人而謹其㡬)
　(乎/)
　　　教宗英　　立儲嗣
嘉祐元年八月韓𤦺為樞宻使乞内建書院擇宗室賢
者升於内學聽斷之暇特賜臨幸以觀器識
是年十月解范鎮言職先是知諫院以上春秋髙而未
立儲嗣又不御朝者累月曰天下之事尚有大於此者
乎即上疏言太祖舎其子而立太宗此天下之大公也
真宗取宗室子養之宫中此天下之大慮也願陛下以
太祖之心行真宗之故事擇宗室賢者異其禮物而施
之政事俟有聖嗣復遣還邸累上不報上泣曰朕知卿
心卿言是也當更俟二三年章凡十九上待罪者百餘
日鬚髮盡白由是卒解言職朝廷知不能奪也
嘉祐三年范鎮知制誥每因事未嘗不以儲嗣為言冀
上心感動曰陛下許臣三年矣願早定大計後司馬光
復見上曰小人無逺慮特欲倉卒之際援立所厚善者
耳唐自文宗以後立嗣皆出左右之意至有定䇿國老
門生天子者上大感悟曰送中書光見韓𤦺曰諸公不
及今定議異日夜半禁中出寸紙以某人為嗣則天下
莫敢違韓琦等皆曰敢不盡力
嘉祐六年十月皇姪起復知宗正事(英/宗)上在位四十一
年皇嗣未立韓𤦺取孔光傳進曰漢成帝即位二十五
年無嗣立弟之子定陶王為太子成帝中材之主猶能
之况陛下之聖哉遂與曾公亮歐陽修又極言之明日
復請上曰決矣(時皇姪宗實方服/濮王服乃詔起復)
嘉祐七年八月立宗實為太子琦至中書召王珪草詔
珪曰此大事也後不可悔上指心曰此決自朕懐非由
大臣之言其議遂定
　嘉祐定嗣决自朕懐非由大臣之言者見之定也紹
　興建儲出於朕意非因臣下建明者謀之决也(紹興/十一)
　(年上曰普安郡王甚賢可議除少保傅相/復曰此事出於朕意而非因臣下建也)
　　　宰相　　執政
乾興元年内侍雷允恭伏誅丁謂罷謂庇雷允恭擅移
陵寝王曾以計絶同列請獨對直言丁謂包藏禍心太
后大驚謂尋貶崖州京師為之語曰欲得天下寧當拔
眼中丁欲得天下好莫如召㓂老七月以王曾為平章
事吕夷簡魯宗道同知政事宗道常於真宗前曰臣在
諫列而諫奈何以數厭之御筆題殿柱曰魯直後判流
内銓患銓格煩宻及知吏奸多匝革之
　逺小人之法不可以不嚴而去小人之㡬不可以不
　宻故來鄭朋楊興之奸者陳蕃失於不宻遂激為朋
　黨之變唐甘露白馬之禍李訓鄭注皆蹈事㡬不宻
　之戒也丁謂之奸真宗晚年欲去之矣㓂準被酒漏
　言失於不宻反有崖州之行至是謂之烽焰愈熾内
　倚宦官雷允恭貴戚錢惟演為奸外與曹利用林特
　等為黨勢若拔山矣而曾一旦去之其㡬宻也故雖
　以計傾之而當時公論亦不以為禍焉(王曾去丁謂/其㡬宻諸子)
　(勤停三第降/黜朝論稱快)
天聖元年九月馮拯罷(拯氣貌嚴重/以病去位)以王欽若同平章
事
閏月㓂準卒於雷州歸葬道出公安人皆設祭折竹植
地掛紙焚之逾月枯竹出筍因為立廟號林竹㓂公祠
天聖三年以張知白同平章事六年二月薨
天聖七年正月曹利用罷(以使相/判鄧州)初太后臨朝威震天
下中人與貴戚稍能軒輊為禍福内侍羅崇勲得罪后
使利用召戒之利用去其冠幘言斥良久崇勲耻恨㑹
利用從子納為趙州監押州民訴其不法奏上崇勲請
徃鞫之即受命晝夜疾馳鍜成其獄納既誅利用貶房
州至襄陽為内臣楊懐敏道今自盡
　前輩謂李斯䜛韓非於秦非死之後斯亦不免而斯
　之遇禍尤慘於非鮑髙譖穰且於齊且死之後鮑髙
　之徒亦不免而髙之遇禍尤慘於且利用與丁謂譖
　㓂萊公有不臣議準既南遷而二子相繼貶黜丁有
　朱崖之行曹有襄陽之禍天之報應有甚於影響非
　自取與古人有言好謀之士敗於謀好辨之士窮於
　辨道徳正直之士為無窮斯言得之
三月張士遜罷(利用之/薦也)利用馮寵自恣士遜依違其間
時人目之為和鼓
是月以吕夷簡同平章事夏竦薛奎參政
明道元年以張士遜同平章事
明道二年四月上始親政吕夷簡罷(郭后罷之出處見/尊太后門并講義)
以李迪同平章事王徳用簽樞宻院事
是年十月張士遜罷以吕夷簡為平章事夷簡嘗奏令
參知政事宋綬類中書總制景祐二年上之凡四百二
十九册夷簡語人曰自吾有此例一庸夫執之皆可為
宰相矣(是年謀廢皇后郭氏夷簡以/前罷相怨后乃曰古亦冇之)
景祐元年八月王曙卒以王曽為樞宻使曽為人周
宻沉静辨博有餘言國家事或日至旰不出不道省中
語每大朝㑹盛服正色郎謁者視進止如有尺寸未嘗
過闕
　前輩謂霍光出入殿門進止有常處郎僕射視之不
　失尺寸其資性端正如此故能輔少主政自已出天
　下不疑其專誅亂臣廢昌邑天下不以為擅擁昭立
　宣不動聲色而天下晏如也王沂公為相(王/曾)每大朝
　㑹盛服正色郎謁者視進止如有尺寸未嘗過闕亦
　光之遺風宜乎當國七年天下和平萬物各得其所
　者設施亦無歉於光也古之人有行不由徑而為天
　子所取者亦取其端方正大之情而無險詖邪枉之
　行若二公者亦何愧於古人哉
景祐二年二月李迪罷(慶厯七年薨上/篆其碑曰遺直)以王曾為左僕
射平章事
四月吕夷簡王曾罷夷簡位王曾上但任事日久多所
專決論議數不合曾不能堪遂求罷因對斥夷簡納賂
市恩
　一仲淹也王曽力薦之夷簡力斥之則不相協之根
　在此矣
是月以王隨陳堯佐同平章事
寳元元年二月王隨陳堯佐罷時災異數見隨等無所
建明堯佐亦援漢故事求免
是月以張士遜章得象同平章事得象入謝上曰卿忠
清無所附且未嘗干請今日用卿盖由此也
康定元年五月張士遜罷(元昊㓂邊軍務填/委士遜無所補)以吕夷簡
為平章事(范仲淹改陜西都運使遇闕上為仲淹與夷/簡釋憾仲淹謝曰臣間論國家事於夷簡何)
(憾/也)
慶厯三年七月以吕夷簡兼判樞宻院章得象晏殊兼
樞宻使殊乃平章初富弼建議宰相兼樞宻院上曰軍
國之務當悉歸中書樞宻非古官然未欲遽廢止令中
書同議樞宻及張方平請廢樞宻上乃追用弼議而有
是命
　西事方興因富弼之言而以張士遜同議樞宻院北
　勢方横因方平之言而以吕夷簡兼判樞宻院邊事
　孔棘則以相臣而謀兵政誰謂我朝之兵民不相和
　耶范鎮知諫院言中書主民樞宻主兵三司主財各
　不相知故財已匱而樞宻益兵不已民已困而三司
　取財不已中書視民之困而不知使樞宻減兵三司
　寛財者職不在中書也願使中書樞宻通知兵民財
　利大計量其出入以制國用則民庶㡬少寛矣
慶厯三年三月吕夷簡罷先是陜西轉運孫沔言祖宗
有天下垂八十年未嘗以言廢人景祐以前紀綱未嘗
廢猶有感激進説之士觀今之政是可痛哭無一人為
陛下言者由宰相多忌而不為正人地夷簡在中書二
十年三冠輔相言聽計行有宋得君一人而已乃今以
柔而易制者為腹心以奸而易使者為翊羽是禹不獨
生於漢而林甫復見於今也書聞上不之罪夷簡曰藥
石之言恨聞此遲人服其量至是以久疾求去
　夷簡之罪莫大於因私憾而預瑶華之議(孔道輔范/仲淹言郭)
　(后不當廢夷簡以為當廢故郭后/遂入道封冲妙禪師官名瑶華)因邊事而忌富弼
　之能(富弼再使契丹夷簡/欲害之注見契丹門)夷簡之功莫大於釋仲淹
　之宿怨容孫沔之直言君子論人功不淹罪罪不掩
　功可也
景祐二年四月以韓𤦺范仲淹為樞宻副使杜衍樞宻
使
八月以范仲淹參知政事富弼為樞宻副使
慶厯四年九月晏殊罷以杜衍為平章事兼樞宻使
五年三月杜衍罷為相纔百二十日以賈昌朝為平章
事兼樞宻使王貽永樞宻使四月章得象罷(得象在中/書八年畏)
(逺名勢宗黨親戚一切抑/而不通然亦無所建明)以陳執中為平章事
十月詔宰相免樞宻(從賈昌朝陳/執中之請)
慶厯七年正月賈昌朝罷以夏竦為樞宻使
　諫官言大臣和則政事起竦與執中論議素不合不
　可使共事
八年閏月以文彦博為平章事五月夏竦罷以宋庠為
樞宻使
皇祐元年八月陳執中罷(河決民流災異數/見言者屢攻之)以宋庠同
平章事(庠為相儒雅遇事輙分别可否及再登用遂浮/沉自安曰遂詐恃明殘人矜才吾終身不為也)
三年三月宋庠罷十月文彦博罷以龎籍平章事
四年五月以狄青為樞宻副使
　中丞王舉言青出兵伍為執政本朝所無有恐四方
　輕朝廷
五年二月復以狄青為樞宻副使兼宣徽南院使五月
以狄青為樞宻使
　上欲狄青為樞宻使同平章事龎籍曰昔曹彬平江
　南太祖亦賜錢二十萬青雖有功未若彬之大若賞
　以此官富貴極矣異日更立功将何官以賞之故有
　是命
閏月以陳執中梁適為平章事執中在相位雖無所建
立然每事皆依公論尤愛惜名器以止僥倖中書嘗有
佳缺其友壻求之執中止之曰此非房奩中物安可圖
求時議偉之然不由第進故專抑儒生
至和元年三月王貽永罷以王徳用為樞宻使契丹使
語譯者曰黒王相公乃復起耶初孔道輔死或謂徳用
曰道輔害公今死矣徳用曰中丞以職言豈害某哉朝
廷無一忠臣可惜也
七月梁適罷八月以劉沆同平章事
至和二年正月晏殊薨謚曰元憲殊雖早貴而奉養清
儉善於知人范仲淹孔道輔皆出其門而富弼楊察乃
其婿也
六月陳執中罷以文彦博富弼同平章事是日宣制士
大夫相慶以為得人上語彦博曰朕用二相人情如此
豈不賢於夢卜乎龎籍曰陛下既知二臣之賢而用之
則當信之堅任之久然後可以責成功若以一人言進
之未㡬又以一人言疑之臣恐太平之功未易卒致也
上曰卿言是也
上嘗問王素曰大僚中孰可命以相事者素曰陛下命
相臣何敢言上曰姑言之素曰惟宦官宫妾不知姓名
者可充其選上憮然曰如此則富弼耳素再拜曰陛下
得人矣
　宦官宫妾便於小人而不便於君子者也後世人主
　除拜大臣不詢於外朝而詢於内朝則過矣故石顯
　者貢禹𤣥成之所倚也梁冀胡廣趙戒之所託也髙
　力士者楊國忠之所倚也此自古小人未嘗不與宦
　官宫妾外戚為一者(議論/正)我朝所以無内朝之患以
　外朝之除拜在内不得而知内庭之請謁在外可得
　而知之也(小人多倚宦/官宫妾之勢)
嘉祐元年八月狄青罷(判陳/州)以韓𤦺為樞宻使
十二月劉沆罷
三年六月文彦博罷以使相判河南府
六年三月富弼罷(以母喪/去位)
四月以包拯為樞宻副使
嘉祐六年八月以曾公亮同平章事張昇樞宻使胡宿
樞宻副使歐陽修參知政事時韓琦為首相法令典故
之事問公亮文學之事問修百官奉法循禮稱治
　吕文穆以事權歸同列而但喜用人自謂真宰相事
　韓忠獻以凡事問集賢而自決大事人皆謂得宰相
　體(大臣不白用而用/人文穆即吕䝉正)
　
　
　
　
　
　
　
　
　
　
　
　宋大事記講義卷八
欽定四庫全書
　宋大事記講義卷九
　　　　　　　　　　　　　宋　吕中　撰
　仁宗皇帝
　　　臺諫
天聖元年四月令近臣舉官充臺諫
天聖元年先是錢惟演意圖入相御史鞠詠曰若相惟
演當取白麻廷毁之惟演聞之亟去
五年九月以程琳為御史中丞宰相張知白最器琳當
除命喜曰不辱吾筆矣
明道元年七月置諫院先朝雖除諫官未嘗置院至是
從諫官陳執中之請
二年十二月嚴選用臺官法先是宰相李廸除張沔韓
琦為臺官言者謂臺官必由中㫖乃宗祖法上曰祖宗
法不可壊宰相自用臺官則宰相過失無敢言者矣
是月廢皇后郭氏孔道輔率諫官御史孫祖徳范仲淹
等十人伏閤奏門者闔扉道輔扣環大呼言后無過不
可廢吕夷簡以當廢状告之美人尚氏有侵皇后語后
批其頰上救之誤批上頸上大怒且曰廢后固漢唐故
事道輔曰人臣當道君以堯舜豈得引漢唐失徳為法
耶夷簡奏言伏閤請對非太平美事有詔出道輔知泰
州范仲淹知睦州祖徳等罰金楊偕言願得皆貶時河
陽簽判富弼言朝廷一舉而二失後近臣有獻詩百篇
者執政請除龍圖直學士上曰是詩雖多不如孔道輔
一言遂命道輔因知前日之斥果非上意
景祐元年二月置御史裏行以張宗詣孫沔為之御史
裏行始此
御史臺辟石介為主簿介論赦書不當求五代及諸偽
國後忤上意歐陽修責中丞杜衍曰介一介賤士用不
用當否未足害政可惜中丞舉動耳
景祐三年五月罷范仲淹禁越職言事集賢校理余靖
言陛下親政以來三逐言者恐非太平之政舘閤校勘
尹洙言仲淹嘗薦已不可苟免皆貶歐陽修乃貽書責
髙若訥曰仲淹剛正通古今班行中無此今以非辜逐
君為諫官不能辨猶以面目見士大夫是不復知人間
有羞耻事耶若訥忿以其書奏貶修為夷陵令蔡襄作
四賢一不肖詩四賢指仲淹靖洙修不肖指若訥也
慶厯三年三月増諫官員命王素歐陽修知諫院余靖
為正言
蔡襄以詩賀素等言多激勸素以詩奏之遂命知諫院
當時謂之四諫
是年八月詔諫官日赴内朝從知制誥田况之請况言
臣前在諫院每聞一事皆諸處採問比及論列或至後
時
十一月復監察御史裏行景祐初置既而又闕不除至
是復除以李京包拯為之拯前知端州嵗滿不持一硯
歸
四年八月詔毋以輔臣所薦充臺諫
十月蔡襄罷五年正月孫甫罷論陳執中不可執政於
是兩人俱求出
五年正月復言事御史以梅摯李京為之唐制御史
不專言職故天禧初始置言事六員後不除至是復
除
八年翰林曽公亮薦趙抃可充臺諫召為殿中侍御史
彈劾不避權貴號曰鐵面御史
皇祐三年十月唐介貶張堯佐姪女有寵一日遷四使
宣徽節度景靈羣牧四使介引楊國忠為戒不報又介
與諫官包拯等論列卒奪宣徽景靈兩使介又劾平章
文彦博為間金竒錦因中人獻宫掖得為執事上怒貶
介彦博亦罷　唐介彈大臣并以吳奎包拯為宰臣黨
帝欲出奎知宻州彦博乞留奎供言職上曰介言奎拯
皆隂結彦博今觀此奏非誣也吳奎罷
四年三月包拯罷
五年八月以唐介為御史中丞介貶不二年復召議者
謂優容言事之臣自古未有也
十月解唐介言職改直集院欲以全安之也
十二月以吳中復為監察御史中丞孫抃所薦也抃未
始識其面曰昔人耻為呈身御史今豈薦識面臺郎耶
至和元年七月解馬遵吕景初吳中復臺職時並為御
史初梁適之得政也中官有力焉遵等極陳其過左右
或言御史羣攻宰相自今誰敢當其任適既罷左右欲
并遵等去之皆坐謫知制誥蔡襄以三人無罪封還詞
頭不草制付他舎人亦莫敢當者遂用熟状降勅
二年六月張昪為御史中丞上書言時政昪忠直可任
風憲富弼初入相歐陽修為翰林學士時號為三得人
八月置臺諫章奏簿從范鎮之言也所以知言者得失
而殿最之
嘉祐元年十月解范鎮言職因言儲嗣未立章凡十九
上待罪百餘日鬚髮為白(詳見定/儲嗣門)
十二月中丞張昪論劉沆凡十七章上以昪指切時事
無所迴避罷劉沆
三年六月以包拯為御史中丞拯言太子天下之根本
也根本不立禍孰大焉臣行年七十且無子所以乞建
太子者為宗廟萬世計耳
六年五月以司馬光仍知諫院上謹習疏
皇祐五年五月孫抃為御史中丞諫官韓絳言抃非糾
繩才不可任風憲抃即手疏曰臣觀方今士人趨進者
多廉退者少以善求事為精神以能訐人為風采㨗給
若嗇夫者謂之有議論刻深若酷吏者謂之有政事諫
官所謂才者無乃謂是乎臣誠不能也上察其言趨令
視事
　國初官以定俸實不親職有諫議大夫司諫正言特
　以寓禄耳故赴諫院者方得諌官則諌官之權猶未
　重也國初三院領外任而不任風憲興國中任風憲
　而不領言事則臺官之權亦未重也端拱初以補闕
　為司諫以拾遺為正言所以舉諫官之職天禧中置
　言事御史所以舉臺官之職然當時臺諫之官雖重
　而臺諫之職未振也自仁宗即位劉中丞令臺屬各
　舉糾彈之職而後臺諫之職始振(乾興元年劉筠為/中丞令臺屬各舉)
　(糾彈/之職)自孔道輔范仲淹敢於抗夷簡唐介敢於抗彦
　博一梁適之用事則馬遵率數人言之一劉沆之得
　政則張昪凡十七疏論之而後臺諫之權敢與宰相
　為敵矣(事實並/見本門)是何臺諫之職在國初則輕在仁宗
　之時則重在國初則為具員在仁宗之時則為振職
　何耶盖仁祖不以天下之威權為紀綱而以言者之
　風采為紀綱故其進退臺諫公其選而重其權優其
　遷而輕其責非私之也盖以立國之紀綱實寄於此
　百官除授自執政以下皆付大臣進擬而中丞諫官
　必出於人主之親擢雖李迪吕夷簡之親亦不敢進
　擬諫官御史所以公其選也自安石執政以京官王
　子昭除御史又以選人李定除諫官則臺諫皆出於
　宰相之除矣臺諫言事許以風聞不得窮詰雖以執
　中夏竦之佞亦不敢與臺諫争曲直所以重其權也
　自安石執政行青苖之法始命李常分析舉朝争之
　以為不可助役之法行又命楊繪分析執政以為不
　可則宰相得以奪臺諫之權矣臺諌之權常存體貌
　自唐介之外其餘無貶斥者不一二年亦復召用所
　以復其遷而輕其責也自熙寧之初始有罰金御史
　者安石秉政御史言事皆責其監當而臺諫之受責
　自此始矣仁祖以言者之風采為紀綱而安石乃以
　大臣之威權為紀綱甚矣仁祖之心天地之寛安石
　之心潢潦之量也(兩朝臺諌不同形容/仁祖朝事紀綱甚振)
景祐二年貶孫沔先是上疏言自孔道輔范仲淹被黜
之後龎籍范諷置對以來凡在縉紳盡懐緘嘿為監察
御史以言廢后事貶者非仁祖之本心也而夷簡實贊
之諌官伏閤乃仁祖美意也而夷簡力沮之此夷簡入相
之初而國論為之一變也
嘉祐六年歐陽修言景祐中范仲淹言宰相吕夷簡貶
知饒州後至今二十年臺諫未聞有規諌人主而得罪
臣故謂方今諫人主則易言大臣則難
　范文正公以忤吕申公貶而申公亦以文正罷唐質
　肅公以忤文潞公貶而潞公亦以質肅罷仁宗退大
　臣以伸言者之氣如此然異時申公不惟不敢憾於
　文正而西事之興且與之戮力(出處見/元昊門)潞公不惟不
　敢憾於唐質肅而還朝之日必與之俱召而後敢入
　大臣之能容言如此(聖君賢相仲臺諌之氣唐介劾/宰相文彦博其後再入相首薦)
　(唐介復/召用焉)
　　　給事中　　起居舎人
景祐三年十二月嚴宣勅銀臺法時宣勅劄子多不經
本司李紘言若此則封駁之職遂廢乃詔宣勅非銀司
不行
慶厯元年以富弼知制誥初因侍臣劉從願妻以后族
出入禁中一日削其國封久之還封富弼當草制遂封
還詞頭後張可久自轉運使改横行歐陽修援弼例封
還後遂為常
至和元年七月解馬遵吕景初吳中復等臺職知制誥
蔡襄以三人者無罪封還詞頭改付他舎人亦莫敢當
者遂用熟状降勅中丞孫抃累疏争之翰林學士吳宿
因召對亦乞留遵等皆不報
皇祐元年楊懐敏除副都知知制誥胡宿不草制封還
以聞上疑宿職不當言謂宰相曰有此故事否文彦博
曰近來富弼以封還上意解
司馬光言唐制詔書有不便者門下得以封還今門下
雖有封駁之名而詔書一切自中書下非所以防過舉
也
　給舎主封駁臺諫主論列其職均也然給舎獻替於
　先臺諫追救於後命之未下其正之也易命之已下
　其奪之也難此給舎所以為重也盖自慶厯間遂國
　夫人之命富弼當草制封還詞頭給舎之封駁昉於
　此矣至其後胡宿援弼之例而駁楊懐敏歐陽援弼
　之例而駁張可久盖自是而其職與臺諫均矣給舎
　封駁於其先其職尤難於臺諫也
嘉祐五年八月蘇洵試校書初歐陽修上洵所著書韓
琦善之召試舎人院再以疾辭至是趙抃又薦之乃就
除
　祖宗法度寛簡上之所作成激勵者有在科目之外
　下之所以洗濯磨染者亦不盡出於程文之中故起
　孫明復於太山而處之胄監師儒之地拔蘇洵於眉
　山而處之容臺禮閤之中起程頤於西洛而置之廣
　厦細旃之上則其所以特出一二以聳動天下者何
　如哉此人才所以盛也
　　　兩制
歐陽修在翰林仁祖一日乘間取御閤春帖子讀而愛
之問左右曰歐陽修之詞也乃悉取帖閲之嘆曰舉筆
不忘規諫真侍從之臣也
嘉祐六年六月以王安石知制誥去冬除安石及司馬
光同修起居注光五辭而後受安石辭至七八月乃受
從是徑遷知制誥安石不復辭矣
　授以館職而辭館職授以起居注而辭起居注人皆
　服其遜初授館職三司度支判官因辭命修起居注
　又辭至於嘉祐之除制誥熙寧之除學士則不復辭
　辭其小而受其大人遂以前日之辭官者荆公之詐
　也今日之不辭者荆公之奸也未為深知荆公者矣
　盖荆公以天下自任之志不減於范文正而自是其
　規模廣大又非一官一職之所能盡迨嘉祐之末其
　實行已足取信於人熙寧之初其虚名已足以取信
　於君固将以大有為於斯世獨惜夫志大而學非也
　(誅心/之言)初王安石名始盛歐陽修亦善之勸洵與游洵
　曰吾知其人矣作辨奸論
　　　史館
慶厯五年十一月國朝㑹要成王洙編修自建隆至慶
厯四年凡一百五十卷
嘉祐四年歐陽修為更撰奏云比年以來具員而廢職
其所撰述簡缺遺漏百不存一至於事闗大體皆畧而
不書欲乞嵗終命宰相親至史院檢㸃紀録事迹内有
不勤其事隳官失職奏行賞罰其日厯時攻記起居注
乞更不進命
　　　館閣
天聖六年宰相張士遜請以其子為校勘上曰館閣所
以待天下之英俊不可私授魯宗道曰館閣育天下英
才豈紈袴子弟得以處耶(歐陽修告英宗曰今兩府缺/人必取於兩制兩制缺人必)
(取於館閣館閣者/輔相育才之地)
天聖六年以范仲淹為秘閤校理嘗移書執政曰周漢
之興聖賢共理使天下為富為夀數百年則當時致君
者功可知矣周漢之衰奸雄共起使天下為血為肉數
百年則當時致君者罪可知矣我宋之有天下經營長
育以至太平然窮則變變則通通則久不知變者其能
久乎倘相府思變其道使天下為富為夀數百年相府
致君之功也若使為血為肉數百年亦相府負天下之
過也
天聖三年范仲淹為大理寺丞上書請救文弊復武舉
重三館之選賞直諫之臣革延賞之弊且曰自古王者
外防夷狄内防奸邪夷狄侵國奸邪敗徳奸邪之凶甚
於夷狄之患伏惟聖明常好正直以杜奸邪此至理之
本也仲淹少有大節慨然有志於天下嘗曰士當先天
下之憂而憂後天下之樂而樂其所有為必盡其力曰
為之自我者當如是其成與否有不在我者雖聖賢不
能必吾豈敢必哉王曾見而偉之及知仲淹乃晏殊客
也於是殊薦人充館職曾謂殊曰公實知仲淹舎而薦
此人乎
　范仲淹之於慶厯亦猶王安石之於熙寧也仲淹革
　弊之規模已具於天聖上宰相書及上皇帝之書王
　安石變法之規模已具於嘉祐中上書熙寧初入對
　之日也今觀仲淹所言窮則變變則通即安石變法
　之言也其言兵久不用則武備不堅即安石强兵之
　説也其言士未曾教則賢才不充即安石所謂教之
　非其道之説也其言中外奢侈則國用無度即安石
　所謂理財大抵無法之説也其言百姓困窮則天下
　無恩即安石所謂優恤農民之説也其言人主納逺
　大之謀久而成王道納淺末之議久而成亂政即安
　石欲法堯舜而不法太宗之説也其言刑法之吏知
　絲髮之輕重錢榖之司舉錙銖之利病則徃徃謂之
　急務或有條政教之源流議風俗之厚薄陳聖賢之事
　業論文武之得失則徃徃謂之迂説即安石所謂出
　而親事不過有司之細故未嘗如古之有為之君學
　士大夫討論先王之法以措天下之説也(把仲淹安/石對説二)
　(人上書並見名臣言行録以後/轉處説仲淹規模與安石大異)然所謂固邦本者在
　於舉縣令擇郡守而已非有遣使者置提舉之擾也
　厚民力在於復游散去冗僭而已非有青苖市易之
　擾也重名器者在於謹選舉嚴教育而已非有新經
　字説之謬也備戎狄者在於舉将才實邊郡而已非
　有置保甲置将官之擾也杜奸雄者在於朝廷無過
　生靈無怨非有人言民怨之不足恤之議也范仲淹
　移書執政中五事彼其布置施設皆有預定之規模
　其與書生漠然不著於用者逺矣由其所學有偏正
　故所以用於天下者不同也
慶厯三年九月開天章閣令輔臣條對賜坐給筆札
使疏急務是時帝方鋭意太平范仲淹富弼韓琦等
每進見必以太平責之仲淹語人曰上用我至矣然事
有先後且革弊於久安非朝夕之所能也至是仲淹退
列十事奏一曰明黜陟二府非有大功不遷内外官須
滿三年在京官須滿五年乃得磨勘二曰抑僥倖任子
法弊冗濫日增請罷少卿以上乾元節恩澤正郎以下
若監司遣任須在職二年始得䕃子弟大臣不得薦子
弟任館閣三曰精貢舉諸路州軍學皆置教授其取士
科進士先論䇿後詩賦兼通經義發解者不封卷首參
考履行無闕者以名聞四曰舉官長刺史縣令多不得
人請委二府先選轉運提刑大藩知州次委二制三司
卿史臺諫監司舉知州知州舉知縣五曰均公田外官
職田不均吏禄薄不能安㢘請均其入而第給之六曰
厚農桑請下諸路令吏民言農田利害選官治之别定
勸課之法以減漕運七曰修武備請約府兵法募畿甸
强壮五方為衛士以助正兵八曰減徭役請省縣邑户
少者為鎮其不應受役之兵悉歸之農九曰推恩信蠲
除逋負而所在廢格主恩違者置於法十曰重命令百
司建立法度率爾頒行旋復釐正請先委政事之臣參
議可以久行者刪去煩冗裁為制勅
富弼言契丹得燕薊以北拓拔得靈夏以西其間豪傑
皆為之用我當視為勁敵庶幾可禦乃别為安邊十三
策大畧以進賢退不肖止僥倖去宿弊及易監司之不
才者仲淹取班簿視不才監司一筆勾去之弼曰勾
之甚易焉知一家哭矣仲淹曰一家哭何如一路哭耶
是年十月嚴監司選此用仲淹富弼之言也定遷株格
此用仲淹所上十事一曰明黜陟也
十一月定館職格更補䕃法此用仲淹所上十事二曰
抑僥倖也限職田此用仲淹所上十事五曰均公田也
四年三月詔州縣立學更定科舉法此用仲淹所上十
事三曰精貢舉也五月減徭役法此用仲淹所上十事
六曰減徭役也(並係仁宗用/仲淹之言)
四年六月仲淹出宣撫陜西河東八月富弼出宣撫河
北避夏竦之謗而出時按察使多所舉劾人心不安䕃
子恩薄磨勘法宻僥倖不得而朋黨之論滋起矣
九月詔戒按察使苛刻則是包拯言之也十月詔戒朋
黨苛刻
五年二月罷京朝官保任取遷法從御史劉元瑜之請
也罷䕃補限年法從余靖之言也其慶厯三年制勿行
三月復科舉舊制制誥楊察言前所更令不便
十月轉運罷兼按察時執政攻范仲淹富弼行事故因
肆赦以其過為煩擾無益事體罷之
　自李文靖王文正當國以來廟堂主安静之説而弊
　事不革積而至於慶厯此當變之事也自韓范富公
　之志不盡行積弊相仍極而至於熙寧此又當變之
　時也今觀仲淹所上十事與安石所變之法合而論
　之熙寧二年遣使察農田水利亦欲厚農桑也熙寧
　三年立更戍保甲法亦欲以修武備也四年更貢舉
　法亦欲以精貢舉也四月定選人改官條制亦欲以
　明黜陟也十月定奏補注官法亦欲以抑僥倖也以
　至行募役法亦欲以減徭役也建三舎法亦欲以重
　學校也均諸路田法亦欲以均公田也此是仲淹安
　石同處然國家自藝祖仁宗雖有漏缺敗壊之處而
　未有熟爛腐敗之形慶厯諸公之本㫖杜一隅補一
　隙之智也熙寧大臣則以一隅之損而頽其四圍以
　一隙之漏而侵及於堂奥也安石紛更惜夫仲淹去
　則法變而安石自罷相之後(熙寧七/年罷相)安石之身雖去
　而安石之法未嘗不行仲淹之法未及一年而變安
　石之法至崇寧大觀而愈不變仲淹得政之淺而安
　石得君之專也仲淹所引之君子未盡用而安石所
　教之小人根固盤結而不可去也(妙/論)
　　　三司使
景祐元年五月以程琳為三司使詔自今三司在職未
久毋得非次更易琳尤謹出入禁中有所取輙奏罷之
内侍言琳專琳自直於上曰三司財賦皆朝廷有也臣
為陛下惜耳上然之
慶厯二年王堯臣為三司使始受命言於上今國與民
皆弊耳在陛下任臣者如何請自擇僚屬於是辟杜把
十餘人為判官後果辦治聞是嵗取三路未用兵前及
用兵後出入財用之數㑹計以聞
皇祐二年十二月三司使田况以今財賦所入多於景
徳而嵗之所出又多於所入因上皇祐㑹計録(此段講/義見真)
(宗㑹/計録)
嘉祐四年以包拯為三司使初拯為中丞彈三司張方
平罷遂代以宗祈拯復論祈以拯代之避位久之方出
　錢穀之職非他官比國初為三司使者必選計相居
　之位亞執政自為計相下而副使又下而判官至於
　子司之屬皆通知錢榖而後除副使位下待制恩數
　同大卿監各置判官二員視轉運使資序又有三司
　判官六員謂之子司如磨勘司馮由司之類
　當時三司皆得自擇僚屬三司缺則以副使補之副
　使缺則以判官代之判官缺則選外之轉運為之所
　以專其職也自元豐官制既行户部尚書即昔之三
　司使也左右曹侍郎即昔之三司副使也户部及諸
　司之郎官即昔之三司判官也然皆以為遷官之地
　簿書之弊猶不能救不過按其數而督之視其籍而
　収之况望其較諸道有無制國用之多寡哉(仁宗朝/專其職)
　(熙豐主財之官遷變不常/更見真宗朝三司講義)
嘉祐五年五月以王安石為三司度支判官安石獻萬
言書畧曰方今患在法度雖多而不合先王之政所謂
法先王之政亦法其意而已先王之於人才教之養之
取之任之皆有其道今州縣有學而不能長育人才大
學之教誦説課試而已故雖白首庠序而不知從政之
方此教之非其道也方今制禄皆薄州縣之吏月所得
錢多者八九千少者四五千今天下常以困窮為患者
殆亦理財未得其道而有司不能通其變耳誠能焉雖
增吏禄不足以傷經費此養之非其道也驅天下之士
使為賢良進士固有時而得才然不肖者茍以此進亦
至乎公卿因使推其類而聚之朝廷所以多不肖之人
此取之非其道也今取既不以其道至於任人不問其
徳之所宜而問其出身之後先不論其才之稱否而論
其歴任之多少以文學進者且使之治財又使之治獄
又轉而使之治禮宜其人才之難也夫在其位非其人
而恃法以為治自古及今未有能治此任之非其道也
夫教之養之取之任之一非其道則敗天下之人才况
兼四者而有之朝廷有所施為變革一有流俗僥倖之
人不悦而非之遂止而不敢為夫法度立則人無獨䝉
其幸者陛下誠有意於天下則臣願斷之而已
　安石變法之規模亦畧見於此書矣其大意則以立
　法度變風俗為急然安石謂先王之政法其意而已
　而安石所立之法則一一牽合於周禮而畧闗雎麟
　趾之意則其意果合先王乎安石謂今之人才教之
　養之取之任之皆非其道而安石乃以新經字説壊
　未用之人才以檢正習學壊已用之人才其果能得
　其道乎至謂朝廷有所施為變革一有流俗僥倖之
　人不悦則止而不能為此後日勇於去君子勇於塞
　人言勇於任民怨而為行新法之根本也
慶厯八年三月詔翰林學士三司使知開封府御史中
丞皆給筆札即令坐以言時政幸龍圖天章閣
　此即九年三月開天章閣之意也然至是富公北范
　公西韓公亦在外時政之所急者莫急於召此三人
　而已
　　　宗正司　　睦宗院
景祐三年七月置大宗正司前年作睦宗院
　古者大學小學合親疎而並教之故祖宗世臣兼同
　姓異姓而參用之自漢世無教養之術而劉徳劉向
　之徒為權臣所忌而不用至魏晉之朝幽閉宗室使
　人不得聞見麥菽不辨然後其心始安可痛也吾宋
　親賢用仁冠絶前代然皇族鮮有聞者置大司正特
　以統之也作睦宗院特以親之也此安石所謂宗室
　無教訓選舉之實未有合先王親疎隆殺之宜熙寧
　新法議者紛紛而置宗室一事獨無異議其以是與
　
　
　
　
　宋大事記講義卷九
欽定四庫全書
　宋大事記講義卷十
　　　　　　　　　　　　　　宋　吕中　撰
　仁宗皇帝
　　　朋黨　　君子　　小人
景祐三年五月罷仲淹禁越職言事時夷簡秉政進者多
岀其門仲淹忤夷簡以天章閣待制知開封府旋貶饒州
　初仲淹因論建都事謂洛陽險固而汴為四戰之地
　太平宜都汴有事必居洛陽夷簡以為迂闊仲淹自
　還朝言事愈亟宰相使人諷之曰待制非口舌任也
　仲淹曰論思侍臣職余敢不勉乃命知開封府欲撓
　以煩劇處之彌月京邑肅然五月罷知饒州禁越職
　言事仲淹上百官圖因指其次第曰如此為序遷如
　此為不次如此為公如此為私不可不察人曰漢成
　帝信張禹不疑舅家故終有王莽之亂今朝廷亦有
　張禹壊陛下家法(指夷/簡)夷簡辨於上前且訴仲淹越
　職言事薦引朋黨離間君臣仲淹以文章辨折辭益
　切仲淹出知饒州獨龍圖學士李紘集賢校理王質
　餞之
御史韓縝希宰相㫖請以仲淹朋黨榜朝堂戒百官越
職言事上從之
　集賢校理余靖上言陛下親政以來三逐言事者尹
　洙言仲淹嘗薦已不可茍免皆貶歐陽修貽書責髙
　若訥不能辨修亦貶(詳見臺/諫門)蔡襄作四賢一不肖詩
　四賢指仲淹余靖尹洙歐陽修一不肖斥若訥也
寳元元年十月詔戒朋黨初夷簡逐仲淹踰年吕亦罷
士夫為仲淹言者不已事涉朋黨
　此仲淹之所以言事去也此夷簡為相而國論為之
　再變也
　昔歐陽修言於仁宗曰自古人臣進諫有難有易人
　主不欲自聞其過而樂聞臣下之過大臣側足畏罪
　於下於此之時諌人主者難言大臣者易若寛仁恭
　儉之主則動遵禮法自聞其失則從諫如流聞臣之
　過則務為優容言事者未及言而怨仇已結於其身
　矣於此之時諫人主者易言大臣者難自仲淹貶饒
　州後至今凡二十餘年間逐臺諫者多矣未聞有規
　諫人主得罪者臣故謂方今諫人主則易言大臣則
　難然嘉祐之前諫人主固甚易言大臣亦豈難哉仲
　淹以言夷簡去而彦博亦以唐介罷介猶御史職也
　仲淹乃以待制知府而敢於言大臣則當時容養敢
　言之氣可知矣(仁宗之時容養直/言故敢於言大臣)
慶厯三年四月吕夷簡歸第蔡襄論之夷簡罷相以樞
宻使召夏竦尋代以杜衍同時富弼韓琦范仲淹在二
府歐陽修等為諫官凡十八疏上乃罷竦
　石介作慶厯聖徳詩曰惟仲淹弼一䕫一契天實賚
　子衍長府兵事乃母蹶𤦺有竒骨可屬大事重厚如
　勃惟修惟靖含中履潔並為陳言正色在列衆賢之
　進如茅斯㧞大奸之去如距斯脱大奸指竦詩出孫
　明復曰子禍始於此矣時仲淹琦適在陜西還朝道
　中得詩仲淹撫股謂琦曰為此怪兒壊於事𤦺曰天
　下事不可如此如此必壊後石介卒竦言不死請發
　介棺
七月范仲淹宣撫陜西先是諫官歐陽修言仲淹有宰
相才不宜局在兵府願罷王舉正以仲淹代之上欲用
為參政仲淹曰執政可由諫官得乎固辭不拜願與韓
𤦺迭出行邊上因命仲淹宣撫是冬還闕以仲淹為參
政弼為樞宻副使上使人諭弼曰此朝廷特用非以使
虜故也
四年六月范仲淹宣撫陜西河東始仲淹以忤夷簡放
逐數年士大夫持二人曲直交指為朋黨及夷簡罷仲
淹自陜西還朝天子倚以為重中外想望其功業而仲
淹以感激眷戀以天下為己任與富弼日夜謀慮興治
太平然規模闊大論者以為難行(聞天章閣/上十事)而朋黨之
論滋不可解先是石介奏記於弼責以行伊周事夏竦
怨介斥已又欲因是傾弼等乃使奸隂習介書改伊周
曰伊霍撰廢立詔仲淹弼始恐懼不安適有邊奏仲淹
因請行乃有是命
仲淹出按西北邊過鄭州見吕夷簡曰君此行正蹈危
機仲淹未喻其㫖
八月富弼宣撫河北避竦之謗以歐陽修為河北轉運
按察使上曰事茍宜聞無惜奏牘
九月晏殊罷杜衍平章事
十月諫官蔡襄罷出知福州薦進士周希孟為教授至
學舎執經講問為諸生率
十一月治進奏院獄罷黜集賢校理蘇舜欽等舜欽乃
仲淹所薦其妻又杜衍女也少年能文章議論稍侵權
貴㑹進奏院祠神舜欽鬻故紙公錢召妓女同席㑹賔
客王洙宋敏求王益柔等或言益柔戱作傲歌於是王
拱辰諷其屬魚周詢等劾舜欽放肆狂率詆玩聖賢王
洙等皆得罪拱辰方自喜曰吾一舉網盡矣
五年五月杜衍罷為相百二十日諫官孫甫罷二人皆
為陳執中所譖以杜衍庇仲淹弼
十月詔訪石介存亡夏竦謂介詐死乃弼遣介結契丹
起兵請發介棺以驗杜衍在兖州保其必死提刑吕居
簡曰介死必有親族門生㑹葬及棺殮之人令具軍令
状保之亦足應詔
　慶厯君子之盛固石介一詩發之也慶厯小人之禍
　亦石介一詩激之也何者君子小人之實不可以不
　辨而君子小人之名不可以太分有用君子之名則
　為小人者豈甘小人之名哉正人既指邪人為邪則
　邪人亦指正人為邪石介以大奸指夏竦所以激為
　朋黨之赤幟也觀仲淹之始去也夷簡以朋黨目之
　而諸賢以逐仲淹之再去也夏竦以朋黨目之而諸
　賢亦為之再逐然仲淹始為夷簡之所斥諸賢尚有
　左袒及為夏竦之所斥諸賢盡為倒戈盖夏竦用心
　慘於夷簡實激於慶厯聖徳之詩也
慶厯四年上與執政論及朋黨事參政范仲淹曰方以
類聚物以羣分自古以來邪正在朝未嘗不各為一黨
在聖鑒之下耳誠使君子相朋為善於國家何害
皇祐四年五月范仲淹薨仲淹内剛外和為政忠厚所
至有恩邠慶之民皆畫像立生祠其卒也哭如父
　初羣盗剽劫淮南将過髙郵知軍晁仲約諭富民出
　金帛具牛酒徃迎之盗悦徑去不為暴富弼議誅仲
　約仲淹宥之上卒從仲淹言弼曰今方患法不舉
　法而方沮之何以整衆仲淹曰祖宗以來未嘗輕殺
　臣下夫𨗳人主以誅殺他日手滑雖吾輩不能保弼
　終不為然及弼自河北出使還國門不許入未測上
　意比夜徬徨不能寐遶牀嘆曰范六尺真聖人也先
　儒論宋朝人物以范仲淹為第一觀其所學必忠孝
　為本其所志則先天下之憂而憂後天下之樂而樂
　其所有為必盡其力曰為之自我者當如是其成與
　否有不在我者雖聖賢不能必此諸葛武侯不計成
　敗利鈍之誠心也觀其論上夀之議雖晏殊有不能
　曉(尊太/后門)寛仲約之誅雖富弼有所不能知而十事之
　規模雖張方平余靖之諸賢有所不能識(天章閣/條十事)仁
　宗晚年欲大用之而范公已即世矣豈天未欲平治
　天下與
　　　嚴銓選
景祐二年二月杜衍判流内銓為中丞先是選補科格
繁冗主判不能悉閲吏多受賄為奸衍既視事即勅力
取銓法問曰盡乎曰盡矣乃閲視具得本末曲折明日
曉諸吏母得升堂各坐曹㕔行文書銓事悉自予奪居
月餘聲動京師後知審官院如判銓法
天聖元年抑勢要是嵗引改官人李師錫薦主凡三十
餘人上知其為王徳用甥曰但薦勢要使寒士何由進
止令循資其後胡旦子宗堯以磨勘保官多亦止循資
至和元年八月以賈黯判流内銓時太平日久樂於因
循而銓衡徒具文而已黯始欲以風義救其弊澤在蜀
三年不知父喪黯言於朝終身廢歸田里李亢入錢得
官已而有私罪黙引去後應舉及第積十嵗乃自首黯
言此律所謂罔冐也罷之
景祐三年五月范仲淹上百官圖曰任人各以其才如
此則為序遷如此則為不次不可不察
嘉祐二年五月詔舉行磨勘法詔文武舊臣皆陳乞磨
勘有傷廉節自今嵗滿令審官三班院舉行之
天聖二年吏部引對選人賈積善十四考無公私過失
雖無舉主特與改秩
天聖元年縣尉王得説多書考而無保任特與大理寺
丞
　人言我朝任法而不任人信吏而不信士大夫然吾
　觀賈積善無公私過失雖無舉主特與改官李師錫
　以王徳用甥雖薦主凡三十人止令循資是銓選有
　定法而未嘗拘於法也賈黯判流内銓則有三年不
　通父問而廢歸田里者杜衍權典銓選則裁制如法
　而文吏聽行文書者是銓法受成於吏而未嘗盡委
　於吏也故當時蘇紳上疏審官之職宜擇主判官付
　以事權或有異材許别論奏如㓂準判銓錢若水等
　三人以選人遷朝官此又不可以常法論而真得法
　外之意也
　　　試制科　　行貢舉
天聖七年閏二月復制舉等科以待京朝官又置書判
拔萃科以待選人髙蹈丘園沉淪草澤茂材異等三科
以待布衣武舉以待方畧勇力之士然後天子親䇿
八年六月親試書判拔萃科及武舉得余靖尹洙及武
舉十二人七月䇿制科賢良方正能直言極諫科何泳
茂材異等科富弼
寳元元年八月䇿制科武舉考官晏殊上賢良方正科
田況張方平各六論田況與張士遜連姻報罷
嘉祐四年八月䇿制科汪輔之入等言者以輔之無行
罷之
六年八月䇿制科得王介蘇轍轍言極切直胡宿黜之
上曰以直言召人奈何以直棄之
天聖二年三月賜舉人第得宋祁葉清臣以下以䇿擢
第自清臣始庠祁俱以詞賦得名太后不欲弟先兄乃
擢庠第一
八年三月親試舉人得王拱辰以下八百人
慶厯二年二月親試舉人賜楊寘以下四百餘人及第
出身公卿相賀得人後寘未沾禄卒富弼言省試有三
長殿試有三短
四年詔州縣立學更立科舉人范仲淹所謂精貢舉之
䇿也天章十事中所獻宋祁等言今教不本於學校士
不察於鄉里則不能覈名實有司束以聲病學者專於
記誦則不足盡人才莫若使士皆土著而教之學校則
學者修飾矣先䇿論則文詞者留心於治亂矣簡程式
則宏博者得以馳騁矣問大義則執經者不專於記誦
矣乃詔州縣立學三塲先䇿次論次詩賦
皇祐元年取進士依景祐四年以四百人為額特奏名
罷之
二年三月親試舉人殿試免黜落先是文士以怪僻相
尚鈎章摘句浸失渾厚修革其弊務求平淡典雅舉子
皆造言謗之然文自是變矣
　國初進士無糊名謄録之法無同保連坐之法上之
　人猶未以繩尺待士故所得者多名實之人而為宰
　相為執政者皆自此科出也自進士之法既宻而擢
　甲科多非人望故自太祖以來則進士得人為盛仁
　祖以來則制科得人為盛書判㧞萃余靖尹洙茂才
　異等富弼而賢良方正能直言極諫在天聖則得何
　泳在寳元則得張方平在嘉祐則得王介蘇轍蘇軾
　可謂盛矣仁宗朝制科得人豈當時制科足以得人
　而進士科不足以取士耶盖朝廷之文法有疎宻人
　主之意向有輕重也然則欲重進士之科必有如歐
　陽修之變古文則文體正矣必有如胡安定之立學
　法則實材出矣必有如范仲淹精貢舉之條先行而
　後文先論䇿而後詩賦則天下無弊法矣貢舉學校
　得人以行是法則真才出
　蘇公軾嘗議學校貢舉曰君相有知人之明朝廷有
　責實之政雖因今之法臣以為有餘君相無知人之
　明朝廷無責實之政雖復古之法臣以為不足然則
　論取士之法者亦在乎責實而已當祖宗時論者皆
　欲先策論而後詩賦馬亮言之於太宗馮拯言之於
　真宗范仲淹富弼歐陽修復以是説而言之於仁宗
　亦嘗施行之矣慶厯之詔有曰先䇿論則辨理者得
　以盡其説簡程式則宏博者得以見其才此已行之
　法也蘇公軾言仁宗之世號為多士三世子孫頼以
　為用固有自來矣吾觀仁宗當取士之際焚香上禱
　願得忠孝状元則其所以謹厚之意可謂切且至矣
　人才之盛宜哉
　　　變文體
嘉祐二年歐陽修知貢舉先是進士習為竒僻修痛加
裁抑榜出囂薄之士羣聚詆斥或為祭歐陽文然文體
自是亦少變
　初士人劉㡬驟為險怪歐陽修惡之㑹公主文有一
　舉人論曰天地軋萬物茁聖人發公曰此必劉㡬也
　榜之既而果㡬也後公為御試考官有一論曰主上
　收藏精明於冕旒之下公曰吾得劉㡬矣既黜乃蕭
　稷也時堯舜性仁賦有曰静而延年獨髙五帝之夀
　動而有勇形為四罪之誅及唱名乃劉煇人曰此劉
　㡬易名公愕然因成其名
　唐之文體至韓愈而古本朝之文體至歐陽修而古
　謂歐陽今之韓愈非溢美耳然唐文三變非唐文之
　變也乃韓栁自變於下耳故當時惟韓栁之徒與之
　俱變而天下之文體不為之變以其變之之權不出
　於上也我朝氶五季之亂盖風俗文章屢變之下流
　而人心學術一新之都㑹也自我太祖太宗留意文
　治而真宗復戒勵詞臣之浮靡仁宗復進好古篤行
　之士以矯文弊是其斡旋天下之大勢轉移風俗之
　要樞盖自上始則文體之變雖在於嘉祐之時實萌
　於天聖之初矣唐文變於韓栁我朝之文雖倡於歐
　陽而實變於仁宗
　　　置太學　　命講官
慶厯二年十一月以孫明復為國子監直講明復隠於
太山學春秋著尊王發㣲郡人石介以下皆師之介既
為學官語人曰孫先生非隠者也於是范仲淹富弼皆
言明復有經術故命為直講
慶厯四年三月詔以湖州教授胡安定瑗學法著為太
學令
慶厯中方尚詞賦獨湖學以經義時務學中有經義齋
治事齋人各治一事如邊防水利之數
　春秋之學前乎此凡例而已自孫太山治春秋明於
　諸侯大夫功罪以考時之盛衰推見王道之治亂而
　天下始知有春秋之義學校之法前乎此科目而已
　自胡海陵之學經義治事各名其齋邊防水利隨習
　而處而天下始知有體用之學瑗明體用之學是知
　窮理盡性全體大用雖未及於伊洛之精㣲然自孟
　子而下其有此學乎此皆我祖宗涵養之力也
　　　州縣院　　五書院
慶厯二年三月詔天下州縣立學衡州石鼔書院徙而
為州學書院之迹遂荒廢而不治漕臣王總之特授岳
麓書院山長
　國家肇造之初州縣不暇留意於學校而凡天下之
　為書院者五曰嵩陽書院曰石鼔書院曰岳麓書院
　曰應天府書院曰白鹿書院亦足見人心之學不容
　泯也今嵩陽應天書院邈不可攷而石鼔書院淳熙
　中得潘侯時而復興岳麓白鹿書院又得張朱二先
　生主之(南軒張栻/晦菴朱熹)回視州縣之學不過世俗之文進
　取之䇿其相去豈直千百驛而已哉朱文公初乞復
　白鹿書院朝野諠謂州縣已有學校不必煩費文公
　之議曰先王禮義之宫與異端鬼道之居孰邪孰正
　孰利孰害今佛老之宫大郡以千計小郡不下數百
　至學校教養郡縣一置焉而附郭之縣或不復置者
　引彼形此其盛衰多寡之相絶至於如此則其利害
　邪正之際亦已明矣今有司不能有所正於彼反疑
　有所干請於此不知其何説也(議論端的石鼓書院衡/州岳麓書院潭州白鹿)
　(書院/南唐)
　　　減䕃子　　行磨勘
嘉祐元年四月減䕃補額定選舉法龍圖直學士言立
法先自貴始則人無怨心乃詔兩省諫臺共議至是議
上詔二府及御史以上並罷乾元節奏䕃恩於是入仕
差減矣
二年五月詔舉行磨勘法詔文武官舊皆陳乞磨勘有
傷廉節故自今嵗額滿令審官三院班舉行之
　此富弼為相日舉行慶厯三年天章閣所條之事也
慶厯三年十一月更䕃補法
　此范仲淹天章閣所上十事其二曰抑僥倖也詔畧
　曰今之䕃補推恩太廣疎宗稚齒並皆仕進其著為
　令使冡嗣先禄以篤為後之體支子限年以明入官
　之重設考課之格立保任之條
五年三月罷䕃補限年法
慶厯元年孫沔言今臣寮之家皇親母后皆得奏請不
限賢愚槩居禄仕未離襁褓已列縉紳乞立人數用分
等級
李清臣言三嵗取士入京秩者一人而資䕃入京秩者
數百人
　古者将用人之才必先養人之心後世雖用人之才
　亦徒富貴其人之身而已古者有教國子之法故凡
　嫡子皆可以繼世為卿而諸子之官又集其庶子而
　教之所以凡列皇朝左右者無一而非可用之人也
　後世徒以一夫官爵之所至茍應法令則不限賢愚
　並皆禄仕未離髫齕已紆青紫以為恩則濫以為法
　則弊此范仲淹所以抑僥倖至道間所以欲世禄之
　家自成均而出也
　　　嚴贓吏　　戮敗将
天聖元年十一月嚴贓吏法知漣水軍鄧餘慶等四人
坐贓決配嶺南而後不盡録尋詔犯人之贓母入親民
天聖二年李應機知袁州貪墨除授将作上曰外臺耳
目所係當職不言轉運提刑贖銅
康定元年正月元昊宼邊鄜延都監黄徳和引衆先遁
劉平石元孫被執賊圍延門七日徳和既走使人誣奏
平叛命御史文彦博鞫之盡得其實斬徳和於河中府
　大舜之仁於誅四凶見之孔子之仁於兩都之誅見
　之盖去不仁乃所以為仁去不善乃所以為善也以
　漢文之仁欲嚴盗環犯蹕之罪重薄昭新垣平之誅
　以我仁祖之仁而贓吏者誅敗将者殺盖不如是則
　是以不禁奸邪為寛大以縱釋有罪為不苛是特姑
　息而非仁也彼王安石毁漢文以輕仁祖豈真知賢
　主之用心哉
　　　汰冗吏
嘉祐二年二月汰三司吏上患吏員猥多命中丞杜衍
與三司使副擇其能否而升降之有欲中衍者揚言於
外曰衍請盡黜諸吏於是相率僅千人詣夷簡又詣王
曾又詣衍宅投瓦磚肆醜言於是竄十餘人衍罷中丞
　太祖嘗汰吏四百人真宗又汰諸路吏萬有餘人何
　其易而景祐欲汰三司吏反失國體何邪論者皆以
　為勢之弱至此不知當時韓魏公嘗汰兵數萬人不
　聞有為亂兵且可汰况於吏乎是小人之欲害君子
　先唱盡黜諸吏之先聲以中衍也
　　　汰冗兵
慶厯六年二月汰陜西邊兵遣户部陜西副使夏安期
如陜西市馬及議省邊費安期奏省吏汰邊兵之不任
使五萬人
皇祐元年十二月汰諸路兵時天下患兵冗於是文彦
博與樞宻院龎籍同議省兵議者紛然彦博籍奏曰公
私困竭正坐冗兵果有患二臣請死之
　國家自建隆以來官尚實績士尚實才兵尚實籍財
　尚實數而中外之數徃徃皆實故自景徳咸平以來
　官守格例之虚名士逞浮靡之虚詞連營坐食而兵
　有虚聲版籍侵欺而財有虚籍中外之事多出於虚
　文迨至慶厯諸臣興滯補弊以回天下之習吏之庸
　也范公一筆而罷十兵之冗也韓公一汰而去數萬
　任子可減減之奔兢可抑抑之浮靡可去去之議者
　患兵籍之生變也田况曰去年韓琦汰兵豈聞有為
　亂者至此将帥又以減兵致怨文潞公與龎荘敏曰
　果有變二臣請死之諸君子任怨而不恤者盖以革
　虚文之弊也
　　　募土兵
康定元年正月募陜西强壮兵止令防䕶城守不刺手
面除閲習外毋得他役
六月增募河陜京東西弓手强壮
　王拱辰言契丹不畏官軍而畏土兵元昊不畏東軍
　而畏土軍盖兩河陜西之風土習勇悍長戰鬭茍上
　之人優其田疇安其室廬使力耕死戰世為邊用則
　可以減屯戍省餽遺為不易之兵制也强壮之兵始
　者不過鳩集鄉閭後至抽赴京師又後刺為正軍矣
　得役之兵始者無異編民後至刺手黔面又後運糧
　戍邊矣至三路弓手之兵刺充宣毅或刺充保㨗皆
　永為禁軍矣自𨽻正籍終身失業自處連營仰給縣
　官此張方平所以歴言於慶厯之時也(論陜西土兵/可用茍刺為)
　(正軍則鄉/民失業)
　　　漕運額
天聖四年閏五月定江淮嵗漕額六百萬石景徳中嵗
漕額不過四百五十萬石後增至六百五十萬先是發
運司請於六路計民税可更得三百萬石上不許曰常
賦外增量糴是重擾吾民也
　漢初運闗東漕以給中都官不過數十萬石自武帝
　以後山東漕百餘萬石河漕益四百萬石唐初闗東
　之漕不過十萬及明皇天寳以後每嵗二百五十一
　萬石何其省於初而廣於後耶盖漢以用兵而費財
　唐以養兵而蠧財也昔太祖謀遷西京曰吾欲循周
　漢故事汰冗兵省東南民力然太祖之兵不過二十
　萬召募之日廣供餽之日增盖端拱雍熙以後之事
　此嵗漕所以日增而日廣也惟我仁祖為定額故熙
　寧大臣增茶税之説倍𣙜酤之征而漕運之法則不
　敢有一毫之增則亦前朝有定額故也(仁祖立漕運/額雖王安石)
　(不敢/妄)
慶厯三年江淮嵗漕不給京師乏糧儲大臣以為憂范
仲淹言許元可獨任汴運事擢元為發運判官元至命
瀕汴州縣留三月糧餘悉發之引千餘艘轉而西自後
京師足食
嘉祐元年張方正畫漕運十四䇿上善其䇿後京師有
五年之蓄
　　　户口數
寳元二年詔三司上户口數上嘗御邇英讀真宗所撰
正説養民篇謂侍臣曰今天下民籍㡬何梅詢曰先帝
作此盖述前代帝王恭儉有節則户口充益賦斂無度
則版圖廢衰因詔檢閲以聞前漢千二百萬後漢千六
百萬魏九十萬晉二百萬宋九十萬後魏北齊後周三
百萬隋八百萬唐九百萬太祖二百五十萬真宗八百
六十萬寳元一千萬云
　户口之數有盛必有衰有成必有壊天地消息况於
　人乎自古養民誠未有過於一千萬户唐明皇之世
　㡬之矣繁夥既極旋復衰耗是可付之數也然堯舜
　禹湯太平凡三百餘年文武成康亦太平三百餘年
　養之既至教之亦備無夭折扎瘥及兵革之禍父祖
　子孫數十世為太平之民此又可以數言乎國家户
　口至寳元亦一千萬可謂極矣然慶厯嘉祐之盛踵
　接於其後何至如明皇始盛而終耗耶(明皇末年天/實之變民失)
　(其養而/户口耗)
　　　差徭役
至和二年四月定差役衙前法罷里正衙前以貲産差
排鄉户特命官形勢占田無限皆得免役衙前将吏得
免里正户長而應役之户困於繁數知并州韓𤦺言每
鄉被差疎宻與貲力髙下不均富者休息有餘貧者敗
亡相繼請罷里正衙前只差鄉户衙前選物力最髙者
為之蔡襄亦以産錢多少定役輕重遂更著法下三司
頒焉民甚便之
　此革差役之弊也盖差之法莫重難於衙前之一役
　官物失陷則令人出綱運費用則責之供令罷衙前
　之役則樂于差之之法使荆公而知此則不行募役
　之兵矣以鄉户衙前選物力最髙者為之使荆公而
　知此則雖行僱役之法亦不當及於下户矣(韓𤦺差/役便民)
　(安石僱役擾民可合/累朝參看並冇段講)
　
　
　
　
　
　
　
　
　
　
　
　
　
　
　宋大事記講義卷十
欽定四庫全書
　宋大事記講義卷十一
　　　　　　　　　　　　　宋　吕中　撰
　仁宗皇帝
　　　省財費　　崇節儉
天聖元年正月議省浮費置計置司從三司使李諮之
請鹽鐵判官俞獻卿亦言今稻苗未生而和糴桑葉未
吐而和買天禧以下日甚一日宜與大臣議救之乃命
中丞與三司取景徳一嵗用度較天禧所費省其不給
者詔三路軍儲出於山澤之利比聞移用不足遂置司
領以樞宻參政
寳元二年六月省乘輿官掖浮費從諫官韓𤦺之請時
賈昌朝言西夏不足慮而民困為可憂計江淮嵗運六
百餘萬僅充期月之用三分二在軍旅一在冗食願取
景徳景祐之數約以舊制乃命韓𤦺等議之𤦺言減省
浮費自官掖始乃詔乘輿服御及宫掖所須務從簡約
是年冬起居注宋祁上疏曰今朝廷大有三冗小有三
費更役數十萬衆以事夷狄可謂無謀甚矣何謂三冗
天下有定官無限員一冗也廂軍不任戰而耗飲食二
冗也僧道日多而無定數三冗也何謂三費一曰道塲
齋醮無日不有二曰京寺觀多設卒置官三曰使相節
度不莅藩要日取公用以濟私家又聞人不率則不從
身不先則不信陛下若躬行至儉風示四方衣服醪膳
無溢舊觀請自乘輿始錦繡珠玉不得妄費請自後宫
始
慶厯二年四月議省冗費時西兵不解財用益屈張方
平屢乞遷官與三司較國用嵗計之數量入以為出又
曰救兹交急特在陛下身先率下事事樽節而已上乃
詔内侍較近嵗禁中用度增損外則命中丞賈昌朝諫
官田况張方平與三司議裁省尋減宗室婦郊賜之半
於是皇后嬪御各上俸錢以助軍費宗室刺史以助公
使錢之半
嘉祐七年司馬光言祖宗置内藏以備饑饉兵革非常
之費非以供陛下奉養賜予之具也今内藏專以内臣
掌之不領於三司出納之多少積蓄之虚實簿書之是
非有司莫得而知也若以奉養賜予盡之一有饑饉兵
革臣所廪廪也
　財之所以蠧者一曰冗費二曰浮費官吏有冗員而任
　子之法未易除兵衛有籍而老弱之籍未易去百官六
　師有賞而郊賚之賜未易裁此冗費也后宫嬪妃供進
　御是矣而動以萬計給事房闥供洒掃是矣而動累百計
　宫室非陋而土木之工興服御非儉而靡麗之文盛此浮
　費也而水旱之備夷狄之賂不與焉於是數者而節之則
　有不可勝節者然一朝而行之則拂天下之情激議者之
　喙天下之事自有先後欲去冗費先去浮費文帝身衣弋
　綈而鄧通賞至巨萬明皇初焚錦綉而末年織綉之工供
　妃院者七百人節用之源無大於此(浮費不/可不節)人君抑情窒
　欲則先身後民之誠孚於天下誰敢不聽夫然後財之蠧
　於貴戚蠧於冗吏冗卒次第節約何所不可此省費之䇿
　韓琦請自輿服宫掖始宋祁請自後宫乘輿始而張方平
　亦請自陛下之身始也然我仁祖天性恭儉必不妄興一
　役妄費一物又何待諸臣進節用之説盖我朝之財始蠧
　於天禧祥符再蠧於寳元慶厯自禱祠之事興宫室之役
　起内之帑藏稍已空竭則省浮費之䇿不得不申明於天
　聖之年也自元昊叛於西契丹擾於北外之財用不免告
　匱則節冗費之説不得不條畫於慶厯之時也
　　　行楮幣
天聖元年十一月置益州交子務初蜀人以鐵錢重私
為劵謂之交子以便貿易富民主之後富資稍寡不能
償所負争訟數起祥符末薛田為轉運使請官置交子
務以權其出入議久不決至是始詔置務官主楮幣之
行始此
　此楮幣之始也然其有錢以行楮有楮以權錢子母
　均通而無偏重之患故民視錢猶楮視楮猶錢今則
　為是幣而初無是錢以虚駕虚宜乎楮幣之不行
　　　寛鹽禁
天聖八年十月除解鹽禁行通商法蒲解之民皆作感
聖恩齋自是雖賈商流行而嵗課入官者耗矣
慶厯元年九月增江湖路鹽酒價於是嵗課三十萬六
千餘緡
慶厯三年六月詔諸路條苶鹽利害初議欲弛茶鹽之
禁范仲淹言茶鹽商税之入但分減商賈之利耳今國
用未省既不取之山澤及商賈必取之農與其害農孰
若取之商賈
六月罷河北𣙜鹽三司使張方平見上問曰河北再𣙜
何也上曰始立法非再也方平曰周世宗以鹽課均之
兩税鹽鐵是也豈非再𣙜乎遂罷之河朔父老相率為
佛老㑹七日以報上恩且刻詔書父老過其下必稽首
焉
　除解鹽禁而蒲解之民乃作感聖恩齋罷河北鹽而
　河朔之民為佛老㑹以報上恩仁矣然河北之鹽不
　可𣙜而解鹽之禁不必除盖河北之鹽已均於兩税
　而解鹽所以資陜西之軍儲故解鹽一罷則商賈雖
　通而嵗課已耗謀國者又當權其輕重也(有當罷有/不當罷)
　　　罷青苖錢
天聖五年十月罷陜西青苖錢先是陜西糴榖嵗預給
青苖價錢至是罷之自是不復給
皇祐三年正月特以戍兵多食苦不足陜西轉運李參
視民闕乏度榖麥之入預貸以官錢榖麥熟則償謂之
青苖錢數年兵食常有餘其後青苖法盖取諸此王安
石始知明州鄞縣嘗以是法行
　青苖法非自安石始也但其始也官給以錢而民入
　以榖則免和糴之擾合常平之法而不至强民以所
　難至荆公則直取二分之息而責之以勞此所以可
　行於一邑而不可行於天下也
　　　常平倉
景祐四年八月詔三司漕臣勿以常平錢粟移用
康定元年詔以常平錢百萬緡助三司給軍費自景祐
不許移用數年有餘積
慶厯元年九月復義倉乾徳初置未久而罷明道復之
不果集賢校理王琪上疏引隋唐故事請復置之已而
衆論以為不便復罷
嘉祐七年十月賜常平糴本錢諸路凡百萬緡
　常平義倉均之為荒政良法也然義倉之置自乾徳
　始亦自乾徳而止自慶厯置亦自慶厯而罷何耶盖
　常平出於官義倉出於民出於官者官自斂之官自
　出之其弊也雖不足以利民亦不至於病民出於民
　者民實出之官實斂之其弊也不惟民無所出而官
　從而病之此祖宗之亟行亟罷非為一時慮也為異
　日慮也若夫常平之法自景徳祥符而始立固已􁅰
　悉曲盡撥上供以充之防擾民也經度𨽻司農而不
　屬三司防移用也沿邊不置慮其妨邊糴也經二嵗
　則以新易陳慮其有腐粟也減價而糴仍不得過本
　錢慮其失陷糴本也加以仁祖之恭儉愛人其所積
　愈久而愈多矣然孰知嘉祐常平之利民反移而為
　青苗取民之本與
　　　税茶法
天聖元年三月行貼射茶法初茶法屢更然不能無弊
上詔二府大臣經度乃命李諮更定其法請罷三説法
官不給本錢使商人與園户自相交易一切為中估而
官收其息必輦苶入官隨商人所指而與之給劵為驗
以防私售故貼射之名始此
五月行邊郡入中芻糧見錢法舊法商人入粟邊郡等
請茶與犀象緡錢虚實三倍至用十四錢易官錢百及
諮變法以實錢入粟實錢售茶二者不得相為輕重既
行而商人果失厚利怨謗蠭起
天聖三年罷貼射茶入中復三説法初李諮貼射茶法
行之朞年豪商大賈不能為輕重而論者謂邊糴償以
見錢恐京師府藏不繼争言其不便㑹江淮計置司言
茶有滯積壊敗者請焚棄之朝廷疑變法之弊諮等因
條上利害謂計置司請焚棄者特累年敗壊不可用者
耳然論者不已乃命孫奭夏竦同究利害奭等因言十
三塲茶積而未售者六百餘萬斤盖許商人貼射則善
茶皆入商人其入官皆粗惡不時故人莫肯售又奸人
倚貼射為名强市盗販而侵官利宜其弊後有建議更
茶法者上問三司使㓂瑊曰河北入中兵食皆仰給於
商人若官盡其利商人不能行而邊民困於餽運矣上
然之因詔輔臣曰茶鹽民所食强設法以禁之致犯法
者衆但縁濫費尚廣未能弛之安可數更其法
慶厯八年十二月行四説法加以鹽為四説每糧草一
百貫在京支見錢三十貫香藥十五貫在外支南鹽十
五貫茶四十貫自是三説四説之法並行於河北
皇祐二年正月行入中對貼法自慶厯末河北行四説
鹽居其二而並邊芻粟皆虚估數倍劵至京師反為商
所抑鹽估稍賤商人以錢付受劵取鹽不復入錢京師
帑藏益乏王堯臣請令入錢於京師乃聴兼給謂之對
貼
景祐三年二月復入中見錢法令商旅入錢於京師者
給南方茶入芻粟於邊者給京師及諸州錢從前樞宻
使李諮等請
嘉祐四年二月弛茶禁請罷給本錢縱園户貿易而官
收其租從議臣之言也
　𣙜茶之法多矣而其法有二曰官鬻也曰通商也二
　法俱弊始不得已而均其賦於茶户焉貼射之法始
　行於淳化至李諮復請之此通商法也三説之法始
　行於咸平至孫奭復請之皆官鬻法也筆談舊傳茶
　有三説見錢為一説犀角香藥為一説茶為一説此
　乃三説法予在三司求為三説乃是博糴便糴直便為
　三説博糴者極邊糧草便糴者沿邊糧草直便者商人
　取便於沿邊入闕納見錢於京師請領自虚估之利入
　於商估而後行貼射之法自邊糴償以見錢府藏不
　繼而後復用三説之法貼射之法雖通商而官受其
　利三説之法雖官鬻而商受其利二法均弊而後以
　嵗課均之茶户焉夫一嵗之賦均賦茶户恣其買賣
　所以均民力也所以惠商賈也官則無爛朽腐敗之弊
　茶則無草木塵煤之雜其法善矣然向時摘山者受
　錢於官今使之納錢於官向時冐法販茶者被罰今
　均賦於民不得入刑亦及之向時商賈貿易州縣收
　其税今商賈不行則税額不登國用亦乏夫其法行
　於嘉祐之四年而其害已見於嘉祐五年劉敞之疏
　又其後也茶税猶故𣙜法復生此楊中立所以痛心
　於崇寧之變法也(茶禁既弛論者以茶户困於輸錢/商賈利薄販鬻者少劉敞請收前)
　(詔擇其利害/變而通之)
　　　賑飢民
明道二年六月賑京東江淮飢民陳執中范仲淹分路
撫時仲淹為右司諫奏使所至開倉廩賑乏絶禁淫祠
奏蠲廬舒折役茶河東丁口鹽錢又以為東南一饑公
私空竭其病在於用度不節條上八事上嘉納之
慶厯七年定州嵗大歉知州韓𤦺發廩活飢民數百萬
是年河北京東西大水大饑人相食知青州富弼擇所
部豐稔者五州勸民出粟益以官廩隨所在貯之擇公
私廬舎十餘萬區散處其人官吏待闕者皆給其禄使
即民所聚遇老弱者廩之山林河海之利有可以生者
聽流民取之其主不得禁官吏皆書其勞約為奏請使
以次受賞於朝凡活五十餘萬人募為兵者萬人上聞
之遷其秩弼曰救災守臣職也辭不受弼立法簡便周
至天下傳以為法
　救荒以政不若救荒以人一定州之政足以活數百
　萬之飢民青州之䇿足以活五十萬之飢民先正諸
　公純以為公故適遇災變不啻猶已之飢溺矯詔開
　倉雖罪不恤出粟貸民家資不計遡其用心其有瘳
　否乎此固先正愛民之心亦祖宗之世郡縣常有餘
　蓄所以易於用力而隨見其效也
　　　恤流民
天聖七年三月給契丹流民田契丹饑流民至境上上
曰皆吾赤子也可不賑救之詔給以唐鄧州閒田仍令
所過州縣給食
　人君者天地萬物之宗主也茍有一夫之失所且引
　為己責而况於夷狄乎此仁祖所以一視而同仁也
　然必如是而後可謂南北一家中國一人之意茍當
　國耻未刷之時而借是説以自安者此又茍安之規
　模也
　　　裕民力
嘉祐元年先是范鎮知諫院言儂智髙冦嶺南前後遣
将遣兵不知其㡬皆相繼奔潰陛下親遣狄青而卒取
勝者蕃落數百騎耳此兵不在衆也臣愚以為備契丹
不若寛河北河東之民備靈夏莫若寛闗陜之民備雲
南莫若寛兩川湖廣之民備天下莫若寛天下之民民
力寛則知自愛知自愛雖有外虞人人可用為兵用人
人自愛之兵以禦外虞何徃而不克
　有有形之險有無形之險有形地利是也無形人心
　是也人心茍固則忠信可以撻兵甲道徳可以為藩
　籬衆心成城何畏乎夷狄哉不然鉅橋之積雖富莫
　遏乎前徒倒戈之衆阿房之役未巳隨激乎匹夫揭
　竿之怨然則欲備契丹莫若寛河北之民欲備靈夏
　莫若寛闗陜之民范公鎮言真知本之論
　　　城水洛
慶厯三年十月初徳順軍之西南二百里有城曰水洛
川平土沃環城雜民種數萬帳又有水輸銀銅之利曹
瑋在秦州時常經營不能其後静邊塞主劉滬宻使人
説城主鐸斯那令内附㑹陜都部署鄭戩行邊言若就
築為城可得蕃兵三五萬人共捍西城從之韓琦言臣
宣撫陜西開修水洛城頗為未便盖其功以百萬計又
須三四千兵守之乃詔罷戩改知永興軍而戩又極言
城之便命劉滬董士廉督役如故知渭州尹洙亦以為
不便乃命鹽鐵副使魚周詢相其利害卒是戩請
　城水洛之役當以鄭戩劉滬之言為是而韓𤦺尹洙
　之言為非以韓𤦺諳練西民知取横山之便而不知
　城水洛之益便亦猶趙普能與太祖收藩鎮兵權而
　異時復以夏臺之地賜保忠也(李繼捧賜姓/趙名保忠)
　　　憂敵患
慶厯四年八月歐陽修言朝廷有懼虜之色而無憂虜
之心夫憂與懼異憂者深思極慮而不敢暫忘懼者臨
事皇惑而莫知所措今邊防之事措置多失其機者懼
虜之意過深也自國家困於西鄙用兵常慮北戎合謀
乘隙而動及見二敵相失而交攻議者皆云中國之福
夫幸其相攻為我之福則不幸使解仇而復合豈不為
我禍
　　　弭盗賊
慶厯三年五月沂州卒王倫叛討平之獲於和州斬之
歐陽修言近日四方盗賊寖多可為腹心之疾為今計
者必先峻法令法令峻則人知所畏余靖亦乞嚴為督
責實罰等法從之
慶厯八年正月討貝州賊王則平之初王則未平文彦
博請行初以明鎬宣撫夏靖惡鎬所奏多從中沮之惟
恐其成功至是彦博請以便宜從事
韓𤦺戢定州兵初明鎬引諸州兵平貝賊獨定州兵邀
賞出怨語𤦺用兵律裁之察其横軍中尤不可赦者斬
軍門外士卒死次圉賞其家恩威既信傚古兵法教習
由是定州可用人視山中隠然雄鎮聲動虜人時京師
發龍猛卒戍保州在道竊奪至定留不遣曰保州極塞
豈可雜以驕兵易素教者數百人以徃而所留卒未數
日亦皆就律禆佐如狄青輩熟聞公曰見其施為後可
為名将
慶厯八年閏正月禁衛叛卒伏誅是夕崇政殿從卒四
人謀變為衛兵所誅
　司馬光疏曰竊以國家治亂本於禮風俗善惡係於
　習赤子之啼無有五方其聲一也及其長也言語不
　通飲食不通有至死莫能相為者是無他所習異也
　是故上行下效謂之風薰蒸漸漬謂之化淪胥委靡
　謂之流衆心安定謂之俗及夫風化已失流俗已成
　則雖有辨智弗能諭也强毅不能制也重賞不能勸
　也嚴刑不能懲也三代習民於禮及其衰也雖以秦
　楚之强不能蔑視王室晉平公之世以公子服囬曰
　晉之公室将遂卑矣六卿强而奢傲因是以習習實
　為常能無卑乎其後韓魏趙氏卒分晉國習於君臣
　之分不明故也今自景徳以來務行姑息之政胥吏
　諠譁斥逐中丞輦官悖慢廢退丞相有一夫流言於
　道路而為之變今推恩者多矣於是元帥畏偏禆偏
　禆畏将校将校畏士卒懦怯之臣至有簡省教閲使
　之驕惰保庇羸老使之繁冗屈撓正法使之縱恣詆
　詈粟帛使之憤惋彼既為之則此效之下既言之則
　上從之前既行之則後襲之長此不已日滋月益民
　之耳目習而安之此何異於唐之季世乎後魏姑息
　軍人而髙歡宻結客祖宗苦身焦思以變衰唐之俗
　而陛下髙拱熟視以成後魏之風温公之言其箴砭
　當時之良劑乎夫慶厯嘉祐之間天下至今號為太
　平亦烏覩盗賊之能為患而范富諸公不憂外㓂而
　憂内㓂不憂夷狄而憂盗賊誠以天下之習於玩者
　不可不畏也四夷敵國猶鄰人之侮也盗賊姦宄猶
　僮僕之侮也此曷為而至哉是固諸公之所畏也以
　司馬温公謹習疏發明仁祖時盗賊習於為姦者以
　積寛積弱之過任一狄青而嶺南平拔青於行伍者
　執政龎公籍也擢一种世衡而西師㨗置世衡於募
　府者參政范仲淹也得一明鎬而貝州平薦明鎬以
　討賊者相臣文彦博也
皇祐四年五月儂智髙陷邕州圍廣州六月以狄青為
樞宻副使九月命狄青討智髙初命孫沔余靖猶以為
憂於是青上表請行
五年狄青敗智髙於邕州或以為智高已死賊屍有金龍
衣者青曰安知非詐乎寧失智髙不敢誣朝廷以貪功
㨗至上喜謂龎籍曰青破賊皆卿執議之力
　貝州之役以明鎬不能成功者以夏靖居中有以撓
　之也智髙之敗雖曰狄青之功而亦荘敏執議之力
　也盖有張仲孝友於内然後方叔能任征伐於外而
　趙髙用事於中則章邯雖握重兵而長史奏事三日
　不得入見矣
　
　
　
　
　
　
　宋大事記講義卷十一
欽定四庫全書
　宋大事記講義卷十二
　　　　　　　　　　　　　宋　吕中　撰
　仁宗皇帝
　　　弭災異　　修君徳
　　　雨雹火災
景祐三年大雨震電太平興國寺災朝議修復崇政説
書賈昌朝言易震卦之象曰洊雷震君子以恐懼修省
凡六爻之㫖以能自戒懼乃免咎責春秋傳天火曰災
近年寺觀屢災此殆天譴告可勿繕治以示畏天威愛
人力之意從之
天聖七年六月大雨震電玉清昭應宫災滎陽尉蘇舜
欽上疏曰積隂生陽陽生則火災見乘夏之時發泄於
昭應宫
明道元年七月大内災中丞滕宗諒言國家以火徳王
天下火由政失其本
　　　旱
慶厯七年三月旱求直言上禱雨於太乙宫日方炎赫
上却盖不御及還而雨大降
　　　旱蝗
慶厯四年六月京師旱蝗上謂輔臣曰方嵗旱而飛蝗
滋甚百姓何罪而罹此嘿禱上帝願歸咎於渺躬
　　　星變
景祐四年七月有星數百西南流
嘉祐五年正月大星隕東南范師道曰宜簡将帥練士
卒詔天下為備
　　　日食
康定元年正月朔日有食之諫院富弼請罷晏徹樂
　　　地震
是年十二月京師地震直史館葉清臣曰天以陽動君
之象也地以隂静臣之象也天動地静主尊臣卑易此
則亂地為震
　　　赤雪地震
慶厯三年十二月河北雨赤雪河東地震凡五六日不
止孫甫上疏曰赤雪者赤𤯝也人君舒緩之應晉太康
中河隂降赤雪武帝怠於政事荒宴後宫故招赤雪之
怪終致晉亂地震者隂盛也隂之象臣也後宫也戎狄
也三者不可過盛唐髙宗本封於晉及即位晉州地震
宰相張行成言恐女謁用事大臣隂謀宜制於未萌其
後武昭儀專恣㡬移唐祚今陛下救舒緩之失莫若自
主威福時出英斷以􁀙奸邪救隂盛之變莫若外謹戎
備内制後宫此應天之實也
　　　水患
慶厯八年十二月河北京東西大水時富弼知青州賑
飢民五十餘萬(見賑饑/民門)
皇祐二年十二月河北水詔蠲租出内帑錢四十萬緡
細絹四十萬匹下本路便糴糧運且諭宰臣曰朕宫中
不妄費一錢惟以寛民豈可惜費
三年八月京東淮河等七路饑諫官吳奎言水不潤下
盗賊横起皆隂盛所致重以内寵驕恣近習回撓夷狄
桀驁䜛邪交傷隂陽如此寧不致大異哉
　讀文帝太宗記則多災異讀武帝宣帝記則多祥瑞
　然日食地震一旱三蝗不足以損文帝太宗之治而
　白麟赤雁黄龍神雀亦何異於武宣之徳哉然吾朝
　之治莫盛於仁祖而災異之多亦惟仁祖之世為屢
　見惟我仁祖減膳徹樂旱而撤盖雨而徒跣其祈禱
　之切至露立於壇陛其訓詞之切至移災於朕躬是
　以天鑒其誠民感其仁而慶厯之災異轉為四十二
　年之和氣王安石論仁宗之為君仰畏天俯畏人所
　以獲天助以王氏倡為祖宗不足法之言而仁宗之
　所格天者豈奸言之所能掩哉
　　　却祥瑞
慶厯三年十二月禁獻祥瑞是月澧州獻瑞木有文曰
太平之道歐陽修曰此瑞木乃誤事之妖木耳上嘉納
之詔諸祥瑞不許進
皇祐三年無為軍獻芝草上曰朕以豐年為瑞賢臣為
寳至於草木魚蟲之異焉足尚哉
　此即聖經稼穡惟寳所寳惟賢之意仁祖得此以為
　瑞也
　　　抑尊號
寳元元年十一月郊羣臣五上表請上尊號上曰唐穆
宗云强我懿號不若使我為有道之君加我虚尊不若
處我於無過之地朕每愛斯言
　驕淫矜誇人主之侈心也抑損退托人主之謙徳也
　謙徳之形治之根也侈心之私徳之賊也太祖以燕
　晉未平而不敢稱一統仁宗以四夷未服而不敢言
　至治此上尊號乃唐人之弊政而我朝抑之也自時
　厥後上以制誥諛其臣下以表諛其君而相規相正
　之風冺矣
　　　仁明武
嘉祐六年七月司馬光入對除同知諫院進三劄一論
君徳有三曰仁曰明曰武仁者非嫗煦姑息之謂也興
教化修攻治養百姓利萬物此人君之仁也明者非煩
苛伺察之謂也知道義識安危别賢愚辨是非此人君
之明也武者非强悍暴戾之謂也惟道所在斷之不疑
奸不能惑佞不能移此人君之武也故仁而不明猶有
良田而不能耕也明而不武猶視苗之穢而不能耘也
武而不仁猶知獲而不知種也三者兼備則國治强缺
一則衰缺二則危三者無一則亡自生民以來未之或
改也其二論御臣有三曰任官曰信賞曰必罰其三論
揀兵上以其一留中其二送中書其三送樞宻院又進
五規曰保業曰惜時曰逺謀曰謹㣲曰務實
　范文正輔慶厯之規模盡見於天聖上皇帝之一書
　司馬光輔四朝之規模盡見於嘉祐入對之三劄然
　仁宗以君徳之劄留中以御臣之劄送中書以揀兵
　之劄送樞宻院可謂有聽言之實矣
　　　仁徳
　仁宗在位四十二年天下安樂唯仁治而已唐介以
　是進言於英宗則願其善繼仁宗豐功盛徳不可名
　言而所可見者五事所以為仁范祖禹以是進言於
　哲宗則願以為法
　　　明國法　　嚴賞罰
景祐二年二月王曾平章事先是楊崇勲常進王曾白
事直登階曾劾之上請釋之太后問其故曰崇勛武人
不知朝廷之儀舉劾者柄臣所以振綱紀寛釋者人君
所以示恩徳
　王曾之劾崇勛猶申屠嘉之折鄧通所以正朝儀也
　仁宗之請釋其罪猶文帝之持節赦通所以重相權
　也然崇勛武人猶可恕而鄧通宦者豈可不正其罪
　哉
直史官葉清臣上疏曰王者之所以撡制六合撫有萬
民者在握刑賞之權不授人以柄而已故舉一善有爵
禄之賜黜一惡有斧鉞之誅使人尊如天親如地仰如
日月畏如雷霆今則不然有一進擢則曰宰相某人之
親舊也常遊其門而善者也被一廢黜則曰宰相某人
之嫌隙也跡疎而不被其遇者也爵賞刑罰不自陛下
出而由宰相得非臣隂之盛而易天地之序者乎
　　　恤刑獄　　行赦宥
天聖四年夏五月詔大辟疑者以聞其後奏請多得貸
議
五年十一月郊丁謂更不原赦
　古之赦者赦無罪今之赦者赦有罪祖宗郊恩雖厚
　贓吏有赦不原奸臣如丁謂亦不原赦則非赦有罪
　也至崇觀奸臣及其鋒而用之而元祐元符之黨不
　以赦原矣
　　　謹號令　　明賞罰　　責功實
慶厯二年詔三館言事司馬光言朝廷有三大弊一曰
不謹號令二曰不明賞罰三曰不責功實夫言多變則
不信令頻改則難施今出令之初不加審擇行之未久
尋又更張以不信之言行難從之令旦夕之間果然又
變此不謹號令之弊也古今用人之法不過賞罰而已
然賞及無功則恩不足勸罰失有罪則威無所懼雖有
人不可用矣此不明賞罰之弊也兵額空多可用者少
此有教兵之虚名而無訓兵之實效鐵刃不剛筋膠不
固此有器械之虚名而無器械之實用故事無大小悉
皆鹵莽此不責功實之弊也
　　　議鐘律
景祐二年二月命李照定樂承平日久上留意禮樂之
事照言王朴律凖視古樂髙五律視禁坊胡部樂髙二
律擊黄鐘則應仲吕擊夾鐘即應夷則是冬興夏令春
召秋炁盖五代之亂雅樂廢壊朴剏意造不合古法用
之本朝卒無福應昔軒轅氏命伶倫截竹為律復令神
瞽叶其中聲然後聲應鳯鳴請依神瞽律法試鑄編鐘
一簴可使度量權衡叶和詔許之仍請下潞州求上黨
縣山秬黍及下懐州取葭莩然其聲猶髙乃用太府帛
尺為法乃下太常聲極下樂工知其不可而不敢非之
三年二月申命阮逸等定樂先是詔天下深達鐘律者
以名聞於是知杭州鄭向言鎮東推官阮逸范仲淹言
布衣胡瑗皆通知古樂遂詔詣闕乃命學士馬元與逸
瑗定新樂九月詔罷議用司諫韓琦之言琦言祖宗以
來通用王朴之樂天下無事垂八十載頃因李照至闕
謂其音未諧許之改作暨阮逸胡瑗繼至盛言照樂穿
鑿再令造律則又圍徑乖古内侍鄧寳信續上新尺復
長廣未合不若窮作樂之原為致治之本使政令平簡
民物熙洽斯則治古之樂可以器象求乎又西北二陲
久弛邊備緩兹求樂之議移訪安邊之䇿然後将王朴
及逸瑗寳信三法别詔稽古之臣取其多合典制者以
備雅樂固亦未晚學士丁度等詳定度謂逸所陳乃古
人棄而不用之説度等又泥於漢書脱文卒不能正
皇祐二年十一月置詳定大樂局房庶非一黍為一分
之説而增益班志八字范鎮是之曰李照以縱黍累尺
胡瑗以横黍累尺是皆以黍生律庶乃以律生尺司馬
温公數與之論難以為弗合
　律吕散亡其器不可復見然古人制作之書猶可攷
　也太史公言黄鐘始於聲氣之元班固言吹以攷聲
　列以候氣皆以聲之清濁氣之先後求黄鐘也盖律
　長則聲濁而氣先至極長則不成聲而氣不應律短
　則聲清而氣後至極短則不成聲而氣不應欲求聲
　氣之中莫若且多截竹為管權為九寸度其圍徑如
　黄鐘之法更迭以吹則中聲可得淺深以列則中氣
　可驗聲和氣應則黄鐘之為黄鐘者信矣黄鐘者信
　則求之律度量權衡者得矣後世不知出此而惟尺
　之求晉氏而下則多求之金石梁隋以來則又參之
　秬黍至王朴則專恃秬黍矣夫金石真偽固難盡信
　然古人先得黄鐘而後實之以黍非律生於黍李照
　言軒轅氏命伶倫截竹為律令神瞽叶其中聲是矣
　至其自為律法則以黍為之而其聲猶髙繼以尺為
　之而其聲極下樂工已非之胡安定以九寸為方寸
　而破徑三分之法是矣然所定之律一取之秬黍故
　其度量權衡皆為不合房庶以徑三分周圍九分累
　黍容受不能相通遂廢一黍為一分之説而增班固
　八字以就其説范蜀公從而信之過矣得於此者不
　能無失於彼是以晦蝕紛拏無得定論近世蔡氏律
　吕新書先求聲氣之元而因律以生尺則所謂卓然
　者後世必将審音協律以諧神人受詔典領之官求
　之此書可也若夫明作樂之本則當以韓魏公之言
　為正
　　　元昊(西夏/)　　繼遷生徳明徳明生元昊
寳元元年冬元昊僭號命夏竦范雍經畧西夏竦知永
興雍知延州復以竦知涇州上令龎籍就竦議西鄙事
竦言元昊畧有河外之地非繼遷比也天下久不見兵
革一旦遽議深討未知全計也願陛下令諸将遇虜入
冦毋得與戰彼其絶中原賜予又喪沿邊和市可坐待
其斃謹上十䇿後多行之
寳元二年十一月元昊冦邊狄青等敗之青功最多時
為巡檢司指揮使
康定元年元昊攻延州劉平石元孫死之初范雍聞元
昊将攻懼甚奏請濟師未報而元昊詐遣人乞和雍信
之不為備元昊聲言取金明寨李士彬嚴兵待之夜分
不至士彬解甲而寝翌日奄至士彬父子被擒遂抵延
州雍先以檄召平與元孫還救平元孫皆被執賊圍延
州凡七日城中憂沮不知所為㑹大雪賊解去
二月韓琦安撫陜西乞召范仲淹知延州詔近臣陳陜
西攻守䇿陳執中言邊兵少屈皮膚之傷邊民既窮腹
心之患請廣土兵減騎卒
五月宰相張士遜罷軍務填委士遜無所補吕夷簡為
相徙知越州范仲淹知永興軍未至又改陜西都轉運
使至是仲淹過闕上諭仲淹與夷簡釋憾仲淹曰臣向
所論國家事夷簡何憾也置陜西都部署兼經畧安撫
招討使夏竦為使范仲淹韓琦副之仲淹言今邊城有
五七分之備闗中備無一二分為今之計宜嚴戒邊城
使持久可守實其闗内使無虚可乘若冦至使邊城清
野不與大戰闗中稍實豈敢深入既不得大戰又不能
深入二三年間彼自困弱此上䇿也
五年元昊陷安逺等寨寨主王繼元蔡沂等死之
八月范仲淹兼知延州賊相戒曰無以延州為意小范
老子胸中自有數萬甲兵不比大范老子可欺也大范
盖指雍也
九月元昊冦鎮戎軍三川寨楊保吉死之又陷乾溝三
堡韓琦命任福攻白豹城克之鄜州判官种世衡築青
澗城右捍延安左可致河東粟北可圖銀夏仲淹奏用
其䇿
十二月命涇原鄜延路討元昊以正月上旬出兵慶厯
元年初官軍不利有詔切責於是竦上攻守二䇿令𤦺
取決於朝廷夷簡欲用攻䇿杜衍以為僥倖出師非萬
全計知延州范仲淹言正月雨雪大寒我師可憂萬有
一失噬臍何及春深漸煖方賊馬痩人飢其勢易制此
得天時之便又可擾其耕作且元昊謂國家太平忘戰
邊城無備是以桀傲今邊備漸飭賊至則繫頸許臣稍
示以恩信或可招納徐圖舉兵據其要害屯兵營田為
持久之計則横山人户必挈族來歸拓疆禦邊莫大之
利上用其議於是仲淹固守鄜延
慶厯元年正月元昊遣人還延州請和仲淹見其無章
表不以聞自作書抵之上曰賊多詭計欲懈我師耳乃
詔諸路益嚴備之上以仲淹不當與元昊通書降知耀
州
二月元昊㓂渭州韓琦命任福禦於好水川戰敗福死
之将佐軍士死者六千餘初夏竦令尹洙趨延州與仲
淹議出兵而仲淹固執前奏營田為持久計琦坐任福
敗降知秦州
王堯臣言范韓皆忠義智勇不宜處閒散地
十月分四路置經畧按撫招討使以韓琦王沿范仲淹
龎籍分領秦鳯涇原環慶鄜延四路先是夏竦陳執中
同節制陜西議論不合罷之
慶厯二年仲淹上攻守二䇿其畧曰議攻者謂守為示
弱議守者謂攻必速禍今臣思之攻有利害守有安危
盖攻其逺則害攻其近則利守以土兵則安守以東兵
則危
正言吳育言元昊名為藩臣尺賦斗租不入縣官
慶厯二年正月詔北邊嚴備知保州王果言聞契丹與
元昊相結将謀興師請豫為備是嵗契丹求闗南地
閏九月元昊冦邊葛懐敏死之於是賊長驅直抵渭州
仲淹自将慶州兵來援滕宗諒大設牛酒迎橋上聞之
喜曰吾固知仲淹可用也
三年正月元昊請納欵稱男不稱臣琦仲淹皆言不可
許四年五月元昊稱臣
　元昊所以敢於憑陵者人皆以為寳元康定積弱之
　故而不知其志已萌於徳明中國易馬之時徳明常
　以馬轉易中國其息㣲徳明子年十餘嵗已有異志
　子即元昊所以終於帖服者人皆知一韓一范之功
　而不知其為夷簡仲淹韓琦禦西夏邊上謡曰軍中
　有一韓西賊聞之心骨寒軍中有一范西賊聞之驚
　破膽盖當夷簡未入相之前張士遜在政府王騣在
　宻院夏竦師涇州范雍師延州為相則無補軍務而
　不免韓琦政府養病之譏(張士/遜)本兵則不習邊防而忘
　曩時曹瑋元昊必反之言(曹瑋告王騣元/昊十年後必反)為帥則師
　久無功而徒以墮虜人詐和之計(夏竦/范雍)當夷簡既入
　相之後與仲淹釋憾於朝廷而協力於西北前日之
　蔽賢固可罪今日之補過不可忘此仲淹所以樂為
　之用也自夏竦未罷帥之前師惟不出出則致敗冦
　惟不來來則傷殘劉平之敗范雍奪節鉞任福之敗
　韓琦罷經畧而竦為四路統帥三嵗擁握大師未嘗
　身履行陣自夏竦既罷帥之後付秦鳯於韓琦付涇
　原於王沿付環慶於仲淹付鄜延於龎籍分為四路
　各任經畧聲勢相援此元昊不復有深入之謀也夷
　簡善區處西夏與夏竦不同與韓琦所上攻守䇿其
　意則主於攻故不免有好水川之敗至於仲淹所上
　攻守䇿則言攻有利害守有安危攻宜築近邊城取
　其近而兵勢不危守宜開屯田用土兵圖其久而民
　力不匱是則攻不至於輕戰守不至於示弱而舒徐
　以待其斃也然至於協謀以取靈夏之地則韓范同
　此心也惜乎志未遂而二公歸矣(仲淹韓𤦺欲收復/靈夏横山之衆)
　先儒謂劉平敗於延州任福敗於好水懐敏敗於渭
　州賊聲易振然所以復守巢盖鄜延路屯兵六萬八
　千環慶路五萬涇原路七萬秦鳯路二萬七千有以
　牽制之故也
　　　契丹
慶厯二年二月契丹使來求闗南地遣其使蕭特黙劉
六符來求石晉所割瓦橋闗十縣命知制誥富弼為接
伴入對便殿叩頭曰主憂臣辱臣不敢愛其死上為動
色
四月富弼使契丹時吕夷簡任事人莫敢抗弼數侵之
益以為恨於是集賢校理歐陽修引顔真卿使希烈事
奏留不報而弼受命不少辭
七月富弼再使契丹先是弼至契丹與敵人徃返難論
力拒其割地意及見遼主(名宗/真)弼曰兩朝繼好垂四十
年一旦求割地何也遼主曰南朝違約塞雁門增塘水
治城隍籍民兵意将何為羣臣請舉兵吾止之故遣使
求地而已弼曰北朝忘章聖之大徳乎(章聖/真宗)澶淵之役
若從諸将言北兵無得脱者且與中國通好則主専其
利而臣下無所獲若用兵則利歸臣下而主受其禍故
欲用兵者皆為身非為國計弼又曰晉髙祖以盧龍一
道賂契丹周世宗復伐取闗南皆異代事若各求異代
地亦豈北朝之利哉今主上命使臣則有詞矣曰朕為
祖宗守國必不敢以其地與人北朝所欲不過利其租
賦耳朕不欲争地多殺兩朝赤子故屈己增幣以代賦
入若必欲得地是志在敗盟假此為辭耳朕豈得以獨
避用兵乎澶淵之盟天地鬼神豈可欺哉遼主感悟遂
欲求婚弼對婚姻易以生隙不若嵗幣之久也本朝長
公主賫送不過十萬緡豈若嵗幣無窮之利哉遼主曰
而且歸矣弼既歸復命再徃請增嵗幣誓書三事毋廣
増淀增屯兵騎容受叛亡録副以行中使持誓書進授
之時夷簡欲害之弼恐書詞異同宻啟視之果如所料
入見曰執政欲致臣以死地臣不足惜如國家何至遼
增幣二十萬争獻納二字甚力而朝廷卒從納字尋以
弼為翰林學士弼辭曰與遼和非臣本意也特以方討
元昊未暇與遼用兵爾於功何有敢受賞乎時契丹顧
惜盟好特為虛聲以動中國宰相夷簡等持之不堅許
與過厚遼既嵗得金帛五十萬因擢劉六符為顯官云
初范仲淹知開封時建議城洛陽以備難及契丹将渝
盟言事者請從仲淹之請吕夷簡謂敵畏壮侮怯遽城
洛陽無以示威必長敵志且建都大名示将親征以伐
其謀詔下仲淹又言此張虚聲未足恃也城洛陽既弗
及請速修京城議者多附仲淹議夷簡曰此囊瓦城郢
計也使虜得渡河而固守京師天下殆矣故設備宜在
河北遂以大名府為北京
　前輩謂讀國史至富弼鄭公奉使一事未嘗不私切
　惓惓也方契丹擁重兵壓境使者之來詞意悖慢上
　命宰相擇所以報聘之人滿朝嘿嘿無敢行者獨鄭
　公毅然請徃入對便殿忠激於心義形於色仁祖亦
　為之改容遂用為報聘使乃單車入不測之敵庭詰
　其君折其口而服其心無一語少屈鄭公所以能為
　是者人皆謂其博洽多聞之功余獨有取於入對便
　殿數語壮矣哉主憂臣辱臣不敢愛其死之言凛凛
　乎與秋霜烈日争嚴推是心也事求其必濟功求其
　必成雖鼎鑊在前而有所不避雖甘言重幣而有所
　不能誘鄭公惟能如是故能拒遼主闗南十縣之請
　却遼主請婚公主之求請勿許遼人獻納之二字皆
　徃復辨論不啻數十百語其見於奉使録之數篇至
　令契丹君臣曉然知通好用兵之所在伊公之力也
　嗚呼雖古之使何以加諸
　吕夷簡當西都多事之時而能釋憾以用仲淹者此
　夷簡之功也當契丹求地之時而欲用計以陷富弼
　者此夷簡之過也契丹自景徳講和之後知冦邊之
　不利不如得賂之無悔故慶厯慢書張求地之虚聲
　而我遽以實利遺之使其果有大入之謀又豈增賂
　之所能止惜乎夷簡持之不堅也然觀富弼請備河
　北韓琦請都洛陽仲淹請修京城岌岌乎危亡之在
　旦夕至其建議既不行於時而北邊卒以無事由是
　論者以夷簡為有謀以富韓范為過計三君子識天
　下之大勢向使慶厯增幣之後北戎之謀我不已則
　三君子之言驗天下亦不敢忽其言而可以無大憂
　矣夫惟不驗於慶厯是以騐於靖康不驗於契丹是
　以驗於女真也(政和九年童貫請結好女真夾攻遼/國遂北伐徽廟以燕薊未可下王黼)
　(為太宰再主興師女真/既伐遼遂冇靖康之變)
　　　傳位
嘉祐八年二月上不豫三月上崩於福寧殿
夏四月朔皇子即帝位范祖禹曰仁宗愛人䘏物之心
在位四十二年未常一日而忘其誠之所及上及於天
下達於地内則諸夏外則夷狄山川鬼神草木無不及
者誠之至也契丹至嘉祐中以其三世畫像來求聖容
曰思見而不可得故來求聖容而見之也北狄自黄帝
以來為諸夏患未有於中國之君如事天與祖考者書
曰至諴感神矧兹有苖其謂是矣仁祖愛元元之意未
常稍釋於懐遺制下雖在深山窮谷莫不奔走悲號而
不能止豈非徳澤涵養之至耶廟號曰仁不亦宜乎
　我國家之有天下强不如秦富不如隋形勢不如漢
　土地不如唐所恃者人心而已太祖基之太宗真宗
　培之至我仁祖四十二年深仁厚澤滲漉天下刑以
　不殺為威財以不蓄為富兵以不用為功人才以不
　作聰明為賢以寛厚待民以恩禮待士大夫而以至
　誠待夷狄故熙寧以後民不敢怨靖康之時民不忍
　叛者皆我仁祖之功蘇文忠所謂社稷長逺終必頼
　之者誠確論也
　
　
　
　
　
　
　
　
　
　宋大事記講義卷十二
欽定四庫全書
　宋大事記講義卷十三
　　　　　　　　　　　　　宋　吕中　撰
　英宗皇帝
　　治平(四年/)
　　　即帝位
嘉祐八年四月即皇帝位上不豫詔請皇太后權同聽
政上初以憂疑得疾舉措或失常度左右共為䜛間遂
成隙太后對輔臣常及之韓𤦺因出危言曰臣等只在
外見官家内中保䕶全在太后若官家失照管太后且
不安穏太后驚曰相公是何言自家更切用心司馬光
言皇帝非太后無以君天下太后非皇帝無以安天下
萬一奸人離間者當立行誅戮
治平元年五月上康復韓𤦺取十事禀上上裁決悉當
𤦺即詣東殿覆奏太后毎事稱善𤦺請太后撤簾即稱
前代如馬鄧之賢不免貪戀權勢今太后能復辟誠馬
鄧所不及八月竄内侍任守忠醖造語言交鬬兩宫一
日𤦺出空頭勅一道命歐陽修趙槩簽之𤦺坐政事堂
立守忠殿下曰汝罪當死謫薊州安置取空頭勅填與
之即日押行𤦺以為少緩則中變
　當國家危疑之日大臣所以能任事者一曰徳望二
　曰才智有才智而無徳望以鎮之則未足以服天下
　之心有徳望而無才智以充之則亦不足以辦天下
　之事故曰可以託六尺之孤可以寄百里之命臨大
　節而不可奪君子人也韓魏公不動聲色垂紳正笏
　而措天下於太山之安者盖自慶厯嘉祐之時可屬
　大事重厚如磐石介詩美琦其徳望服人心久矣至
　於處事應變動中事㡬胸中才智又足以運用天下
　此其所以正英宗之始與在真宗之初則有吕端在
　仁宗之初則有王曾其皆安國家定社稷之名臣與
　　　宰相　　樞宻
嘉祐六年韓琦曾公亮並相至治平四年八月韓𤦺免
凡七年
嘉祐八年五月以富弼為樞宻使同平章事上始親政
七月初臨殿
　英宗享國之日淺然自臨政以來所用之臣皆君子
　而無小人以參之處宰執之地則首得琦次得弼與
　參政之列則前有修後有槩居經筵則有公著有劉
　敞擢諫議則唐介為中丞吕晦為知雜范純仁吕大
　防為御史我朝用君子之盛惟治平為然至此然後
　知慶厯嘉祐涵養作成之功
　　　臺諫
治平元年閏五月以唐介為御史中丞上謂介曰卿先
朝有直聲今出自朕選非左右也
三月以吕晦為御史知雜晦以常言中丞賈黯辭職黯
奏曰御史人主耳目一時公言非有嫌怨且其人方正
謹重若得與之共事必能協濟詔以諭晦晦乃受命
六月親擢御史以范純仁為殿中侍御史吕大防為監
察御史内出名而命之
　此即仁宗言臺諫必由中㫖詔毋以輔臣所薦充臺
　諌之意也盖諫臣乃人主之耳目出於宰相之進擬
　則為宰相之鷹犬也今皆由内出其名以命之而非
　出於左右之所舉此治平臺諫之權所以重也此治
　平臺諫之争所以激也
治平三年正月解吕晦范純仁吕大防等言職晦累疏
乞從王珪等議早定濮安懿王追崇典禮皆不報乞免
臺職又不報遂劾韓𤦺專權𨗳諛畧曰𤦺請議濮王禮
用漢宣光二帝故事稱皇考本非陛下意皆𤦺𨗳諛之
過也又與純仁大防等合奏論參知政事歐陽修首開
邪議妄引經據欲累濮王以不正之號陷陛下於過舉
之譏韓𤦺飾非傅㑹曾公亮趙槩備位政府茍且依違
伏請下修於理及正𤦺等之罪三月解傅堯俞等言職
與吕晦言濮王事家居待罪司馬光言臣等六人共論
濮王典禮今堯俞等皆補外獨臣尚留乞早賜罷黜凡
四奏不從
　自慶厯以來臺諫之職始振自治平以來臺諫之權
　始盛盖慶厯言者直攻大臣深斥其過畧不為之掩
　䕶而元老宿望受之亦不愠也以為臺諫之職當如
　此迨至治平濮邸之事不過議制禮耳臺諌執政交
　相争辨歐陽修又以稱親為禮而不改是皆不為茍
　同而為君子之争也然臺諫争之不得氣激詞憤遂
　詆為小人而修不堪其忿亦以羣邪詆之即一時之
　禮議而遂誣其終身之大節使人主從修言而逐臺
　諌是逐君子也使人主從臺諫言而惡修是亦逐君
　子也甚至政府臺諫之相攻自治平始而熙寧其流
　弊也安石之辨逺勝於修而諸君子席治平臺諫之
　勢以臨之安石惡其如此故以濮邸之議稱親為是
　又以為臺諌政府相攻之風不可長也安石力詆諸
　賢為流俗小人豈真以諸賢為流俗小人哉而臺諫
　攻之畧不掩䕶亦豈真以安石為小人哉惡聲至必
　反之此閭里尚氣之態而朝廷之上亦為之宜乎二
　黨之不可合也
　　　經筵
嘉祐八年十二月初御經筵召吕公著侍講論語劉敞
侍讀史記
越明年四月上諭侍臣曰方日求講論侍對未食必勞
倦自今視事畢不俟進食即御經筵
治平元年九月詔日御經筵吕公著司馬光言陛下始
初清明宜親近儒雅講求治術願不惜頃刻之間日御
講筵從之
　此即仁宗夏日亦御經筵之意
　　　濮邸　　親族
治平元年六月增置宗室學官睦宗院都講謂宗室當
以親族尊卑為序與講官分賔主
　宗室學官正講席自此始
二年四月詔議崇奉濮王典禮(英宗所/生之父)宰相韓琦等奏請
下有司議司馬光奮筆立議畧云為人後者為之子不敢
復顧其私親孝宣不加號於衛太子光武不加號於南
頓君至於哀安桓靈自旁親入繼皆稱其祖父此犯義
侵禮不足為法至是又言尊以髙官大爵稱皇伯王珪
勅吏以光手藁為按歐陽修言珪議非是中書奏漢宣
光武皆私父為皇考太常范鎮率禮官上言既考仁宗
又考濮王其義未當於是臺官自中丞賈黯以下各有
奏知雜吕晦亦言陛下入繼大統皆先帝之徳當從王
珪議為定
　人之言曰濮邸之議當以稱親為非稱伯為是以歐
　陽修之言為非司馬光之言為是然以禮考之稱親
　固非矣稱伯亦未安也程子曰為人後者謂其所後
　者為父母而謂其所生者為伯叔父母此天地之大
　義人生之大倫不可得而廢易也然所生之義至尊
　至大雖當專意於正統豈得盡絶於私恩是以先王
　制禮既降其服以正統緒然不以正統之親疎而皆
　為齊哀朞以别之則所以明其至重而與諸伯叔父
　不同也觀程子之言則歐陽修稱親之議其失禮固
　已甚矣而稱伯者又不能推其所生之至恩以明尊
　卑之正禮乃欲奉以髙官大爵但如朞親等屬故事
　則亦非至當之論也要當揆量事體别立殊稱若曰
　皇伯父某國大王而使其子孫襲爵奉祀則於大統
　無嫌疑之失而在所生亦極尊崇之道矣
　　　史館
治平三年以蘇軾直史館上在藩邸聞軾名欲召入翰
林知制誥韓琦曰軾逺大器也在朝廷培養使天下畏
慕降伏今驟用之人情未必為然上曰與起居注可乎
曰記注與制誥為鄰不若召試館職上曰未知能否故
試若軾有不能耶琦不可乃試而命之他日歐陽以告
軾軾曰韓公所以待軾乃君子愛人以徳也
　　　敬天變
治平元年五月親出禱雨始幸相國寺醴泉觀
二年八月三日大雨上降詔責躬夜批出言淫雨為災
專戒不徳
　前輩謂祖宗愛民勤政未嘗有所遊幸就或有之非
　幸天章閣以觀書即幸寺觀以禱雨意不在於燕樂
　也宜其朝無缺政民無失所此皆憂勤之所致與
　　　募民兵
治平元年十一月刺陜西義勇韓𤦺奏唐置府兵最為
近古今之義勇河北㡬十五萬河東㡬八萬勇悍純實
而有物力資産即唐之府兵也今刺義勇止刺手背不
復刺面甚便乃命徐億等徃籍陜西五户三丁之一刺
之總得十五萬六千餘人司馬光言議者但怪陜西無
勇軍而不知陜西之民三丁巳有一丁充保㨗矣既斂
農民之粟帛以贍軍又籍農民之身以為兵至中書與
𤦺詰難琦無以對其後十年義勇運糧戍邊卒以為常
如光之言矣
　慶厯之時詔刺陜西義勇方平曰不可韓公曰可治
　平之時詔刺陜西義勇温公曰不可韓公曰可夫以
　祖宗之至仁大臣之盡忠而籍民為兵猶莫之免良
　以省費而用足也然弓手之刺率市人不可用而宣
　毅驕甚所至為冦何韓公之慮不及張公耶義勇之
　刺其後運糧戍邊率以為常何韓公之慮不及司馬
　公耶曰張公司馬公之慮誠是矣而韓亦未可深貶
　也石壕之詩公盖誦之久矣彼誠見漢唐調養之弊
　故欲收拾强悍者養以為民兵則良民可以保其相
　聚之樂公之慮及此又安得以一時之見盡非之哉
治平二年正月遣使募京畿淮南兵司馬光言邊臣之
請兵無窮朝廷之募兵不已倉庫之粟帛有限百姓之
膏血無涯臣願斷自聖志罷招禁軍訓練舊有自可備
禦
　養兵以自困多兵以自禍不用兵以自敗未有甚於
　此者此荆公所以欲行保甲法而盡廢正兵也
　宋大事記講義卷十三
欽定四庫全書
　宋大事記講義卷十四
　　　　　　　　　　　　　宋　吕中　撰
　神宗皇帝
　　熙寧(十年/)元豐(八年/)
　　　即帝位　　親政事
治平四年二月上始親政韓維言天下大事不可卒為
人君設施自有次第惟當謹重
　寛仁之主常失之不為剛果之君常過於有為是時
　安石未召也而維之言及此矣觀仲淹在慶厯之時
　猶以為事有先後革弊於久安非朝夕可能況當神
　宗有鋭然必為之志
　　　持心　　治國
治平四年以吕公著司馬光為翰林學士光辭上疏論
治心之要三曰仁明武論治國之要三曰用人信賞必
罰曰臣常以此六事獻仁宗其後以獻英宗今又以獻
陛下平生所學至精至要者在是
　二公皆元祐之首相然不一二年而光且死矣使其
　預相於神宗有為之日則移元祐之治於熙寧之時
　嘉祐治平之盛有接續而無間斷矣
　　　尊重臣
治平四年王陶罷中丞陶奏韓𤦺專權不赴文徳殿押
班上命光與陶兩易其職光曰言職人所憚臣不敢辭
但論宰相不押班未行而罷則中丞不可復為俟宰相
押班即受詔矣
　有權臣有重臣二者其迹相似其心實異天下之人
　知惡權臣之專而重臣亦不容其間夫權臣者天下
　不可一日有重臣者天下不可一日無徒見其外而
　不察其中見其皆侵天子之權而不察其所為不類
　亦已過矣國家置臺諫以察政府固所以防權臣然
　韓𤦺之在當時乃重臣非權臣也宰相不押班其事
　久矣王陶遽劾其專權何哉
　　　選監司
治平四年罷監司長吏選上曰朕見祖宗百戰并天下
念一州生靈付一庸人常痛心疾首
　熙寧未改元之前則選監司長吏所以為民也安石
　既得政之後遣提舉長平使者所以擾民也
　　　參政預宰相省閱文書自唐介始
熙寧元年以唐介參知政事惟宰相省閲文書介曰介
備位政府而文書不與知上若顧問何辭以對公亮乃
與閲視遂以為常
　祖宗置參政以貳宰相而已太祖患趙普之專權雖
　令知印押班以分其權而薛居正終不敢與普抗坐
　王欽若在政府魯宗道常與之争事欽若曰王子明
　在政府時不爾也宗道曰公若能為王文正宗道安
　敢不服盖欽若以奸邪當國非宗道敢抗宰相也故
　掖參政之職者前有宗道後有唐介然當時為宰相
　者幸有曾公亮也至安石為參政則奪宰相之權為
　宰相則奪參政之權矣
　　　正官名
元豐二年九月正官名初建官多循唐制宗省長官雖
除侍中亦預政而以平章事為宰相之任六曹不釐本
務給舎不領本職諌垣不專諫争史館不修記注總計
有司封駁有司而審刑各有院几臺省司監徃徃以他
官兼領故議者多以正名為請李清臣亦言官與職不
相凖差遣與官職又不相凖勛階爵秩又皆不相凖乃
置詳定官制局於中書命張璪張誠一領之詔曰今欲
使臺省司監之官實領職事空名者一切罷去而與之
階因此以制禄改侍中中書令平章事開府儀同三司
左右僕射為特進吏部尚書為金紫光禄大夫五尚書
為銀青光禄大夫左右丞為光禄大夫六曹侍郎為正
議大夫給事中中書舎人為通議大夫左右諫議為大
中大夫秘書監為中大夫光禄卿至太少府監為中散
大夫太常至司農少卿為朝議大夫六曹前行中行後
行郎中為朝請朝散朝奉大夫凡三等前行後行中行
員外郎為朝請朝散朝奉郎侍御史左右起居舎人司
諫亦如之凡三等左右正言太常國子博士為丞議郎
太常秘書殿中丞著作郎為奉議郎太子中允贊善大
夫中舎洗馬為通直郎著作佐郎大理寺丞為宣徳郎
宣徳後改為宣教光禄衛尉寺将作監丞為宣義郎大
理評事為承事郎校書正字将作監主簿為承務郎開
府儀同三司至通議大夫以上無磨勘法大中大夫至
承務郎並應磨勘待制以上六年遷兩官至大中大夫
止承務郎以上四年遷一官至朝請大夫止俟朝議大
夫有缺則補其朝議大夫以七十員為額選人磨勘並
依吏部法遷升朝官依新定例
　國家懲藩鎮之弊朝官文臣出外領寄郎曹卿監皆
　為虚名特以是寓禄秩班位序而已太祖之意大要
　假其名而責其實責其實而畧其名元豐官制歸昔
　日之名於實而取前日之寄焉盖祖宗官制之實其
　係於大體者有一其闗於節目者有三國家寵任宰
　相非他官比雖置參政而居正等終不敢與普抗則
　三省之事㑹歸於一天下錢榖自銖粒以上悉𨽻三司
　自新制之行每省各有一班可否不相預聞命令之
　下殆遍歴三省凡數日方至上前神宗已厭其稽緩
　元豐末首用吕公著之請使三司同班奏事分省治
　事而後向之散為二三者始合為一此其綱維之不
　紊其係於大體者如此舊制尚書侍郎有六部其遷
　不等今六部尚書以一銀青光禄統之六部侍郎以
　正議大夫統之是十二官並為兩官矣此其資格之
　甚嚴其闗於節目者一也舊制進士為一等世賞為
　一等雜流為一等且進士出身應屯田世賞遷虞部
　雜流遷水部今以一朝奏該之矣此其流品之無别
　其闗於節目二也祖宗時天下之官在内為主判出
　外為奉使非罷免則皆奉朝請給其官之俸則逺官
　不衣食於州縣自新制之行削去主判奉使之日而
　京官之罷免者始衣食於州縣而州縣之財始耗斁
　於廩稍之供億矣此其俸禄之濫其闗於節目者三
　也綱維不紊節目隨舉則雖循唐五季之名而無害
　於善治綱維茍失節目隨壊則雖倣成周之制而無
　補於天下之事亦惟其實而已
　　　定官制
元豐五年四月官制成改平章事為左右僕射以王珪
蔡確為之仍兼門下中書侍郎改參知政事為門下中
書侍郎以張淳張璪為之置左右丞以蒲宗孟王安禮
為之
　建官之制不惟其名而惟其實不惟其官而惟其人
　君子觀元豐五年官制之成左右僕射之名初正也
　而以王珪蔡確為之則有忝於左右僕射之名矣觀
　正和三年官名之正太宰少宰之名初立也而以何
　執中蔡京為之則有忝於太宰少宰之名矣
　　　建儲
元豐七年資治通鑑成初官制将行上自為圖帙定未
出先詔輔臣曰欲取新舊兩用之又曰御史大夫非司
馬光不可又曰來春建儲以司馬光吕公著為師保
　此神宗悔熙寧之失而開元祐之機是則確珪為相
　而師保之任欲付之司馬光吕公著者貽厥孫謀之
　意深矣
　　　求直言
元豐三年求直言王安禮上疏大臣是非好惡有不遵
諸道乘權射利者不察主上惠愛元元之意用力殫於
溝瘠取財究於園夫殆有以召天變祈禳小數貶損舊
章恐非應天以實者上嘉嘆他日上曰王珪必欲使卿
條具所以朕謂大臣當宣𨗳下情不應沮格人言以壅
蔽人主今以一指蔽目雖太華在前不之見也近習何
以異此朕今信卿卿苐言之
　熙寧之初言者何多熙寧四年以後言者何少當七
　年因旱求直言也鄭俠以監門而敢抗宰相猶有争
　新法之風故當時罷保甲停青苖退安石而俠之言
　猶得而入也至八年因彗星而求直言安石先倡天
　道逺之説而人言不能入矣彗星復見直言之詔復
　下當時敢言者安禮一人而已且為王珪所沮直言
　之氣塞矣
熙寧七年旱求直言熙寧八年十月彗出軫求直言(講/義)
(並見/後)
　　　地震
治平四年京師地震公亮曰天裂陽不足也地震隂有
餘也臣者君之隂子者父之陰小人者君子之隂皆宜戒
　國家自建隆以至治平猶一陽之復而漸進於正陽
　之月也自熙寧以至靖康猶一隂之月而漸進於純
　隂之月熙寧之初其隂陽升降之㑹與曾公亮因地
　震之變而進隂陽之説愚以為小人之隂夷狄之隂
　皆胚胎於此矣
九月韓𤦺罷
　　　河決
熙寧元年河決(恩冀/等州)至和二年修六塔渠河入横隴故
道歐陽修言賈昌欲復故道李仲昌欲開六塔臣皆謂
不然復故道上流必決開六塔上流亦決今堤下流若
不浚使入海則上流亦決朝廷卒從仲昌議盖文彦博
富弼主之修又言修六塔者竒䇿也然役不可成而為
害愈大言順水沿隄者常談也然無大害明年六塔渠
決李仲昌編置至是宋昌言請修六塔舊口並二股導
使東流徐塞北流初商河決自魏之北至於海是謂北
流嘉祐末河流自魏恩東至於徳滄入於海是謂東流
乃命光相度二年光入對卒用昌言説
　當時安石主遽塞北河之説知温公異議矣漳河滹
　沱之役始此
　　　水患
元豐四年河決澶州復北流上曰水之就下者性也今
以州縣為礙致遏水勢若以通觀則水未常為患但州
為水之患耳順其所向徙城邑以避之復有何患
　河決之議當從東流而北流為非不知東流決則轉
　而東流其勢未有已也至謂河決之議當以神宗之
　聖訓為是盖禹之治水所以能行其所無事者以不
　與水争地也河出大伾以二千餘里之地疏為九河
　此即徙城邑以避之之意也
　　　星變
元豐三年彗出太㣲垣占者以為京城有兵
　京城之禍雖見於靖康而其兆已見於此日矣亦不
　待驗之天也吾觀安石之所教小人日新月盛新變
　之法日增月益安得無中原之禍哉
　　　兵将
熙寧七年九月團併諸路将兵上謂輔臣曰祖宗之兵
卒是二三年一出戍相屬於道故将不得専兵不為将
用以革藩鎮之弊承平日久不可戰至是乃部分諸将
總𨽻禁旅使士知其将将練其士謂之将兵河北府界
京東京西凡三十七将陜西五路四十二将元豐四年
又詔團練東南路諸将為十三将總天下兵卒九十二
将按兵志元豐之籍禁軍六十萬有竒廂軍二十二萬
有竒
　司馬光曰州縣者百姓之根本自古以來置州牧必
　嚴其武畧長吏必盛其侍衛非以重其權驕其人也
　乃所以安百姓衛朝廷也國家以來置總管都鈐轄
　都監為将帥之官凡州縣有兵馬者其長吏未常不
　兼同管轄盖知州即一州之将知縣即一縣之将今
　建議别置将官使之專切訓練州縣總管以下皆不
　得闗預夫設官分職上下相維今為州縣之吏為總
　管等官於所部士卒有不相統攝不得差使萬一有
　非常之變州縣長吏何以號令其将哉此置将官之
　弊也
　　　兵費
治平四年种諤復綏州司馬光上疏極諫取綏州凡費
六十萬西方用兵盖始此
　此安石未得政府之時猶未主開邊之議也史臣曰
　祖宗務廣徳而不務廣地初開并門非疚非棘北棄
　幽都西捐朔方四夷咸頼熙寧始務開拓未及改元
　种諤先取綏州韓絳繼取銀州王韶取熙河章惇取
　懿洽謝景温取㣲誠熊本取南平郭逵取廣源李憲
　取蘭州沈括取葭蘆等四寨雖以河東邊七百里之
　地與遼人而安石盖曰将欲取之必姑與之紹聖遂
　乘勢取討自三年秋迄元符二年冬凡陜西河東建
　州一軍二闗三城九寨二十八堡十崇寧始任童貫
　王厚更取湟鄯廓三州二十餘壘陶即夫鍾傳邢恕
　胡宗曾孝序之徒鑿空駕虚馳鶩乎元符封域之表
　迄於宣和立靖夏制戎制羌三城雖西事粗定北事
　踵起最後建燕山雲中兩路甫及五嵗禍亂遽作中
　原板蕩故疆淪喪矣
　　　財用
元豐元年置景福殿有恢復幽燕之志御自製詩以揭
之
元豐三年十一月置封庫財用舊有三司自安石始持
冡宰制國用之説遂分三司權凡税賦征𣙜常貢之利
歸三司而摘山煑海鹽塲坑冶絶户没官禁軍缺額皆
號朝廷封樁儲積贏羡是年於司農寺南剏元豐庫貯
之以待非常之用
　安石以常賦歸三司而厚儲蓄於司農安石何見哉
　我神宗亦有私藏之地也盖自太祖積藏之金帛以
　為復幽薊之謀此其志至子孫不忘也上自初即位
　种諤取地而無功韓絳用兵而失利上亦憤西戎之
　桀傲而慮財用之不繼安石知其意故置條例司講
　求財利厚蓄邦計而為用兵之地所以新法之行人
　言不能入盖安石有以入上心故曰安石之興利亦
　得以開邊用也
　　　周濂溪之學
熙寧六年周敦頤卒初授分寧縣主簿縣有獄久不決
一訊立辨為南安司理程珦知其道命二子顥頤徃受
學南安獄有囚不當死王逵欲深治之敦頤往告逵弗聴委
手板出曰如此尚可仕乎殺人以媚人吾不為也移郴
及桂陽皆有治績知南昌縣人迎喜曰是前辨分寧縣
獄者盖不惟恐以抵罪為憂實以汚善政為耻有太極
圖通書傳於世黄庭堅詩以序之曰茂叔人品甚髙胷
中洒落如光風霽月知徳亦深服其言
　朱文公曰道之在天下未常亡惟其托於人者或絶
　或續故其行於世者有晦有明是皆天命之所為非
　人智力之所及也孟軻没而此道之傳不續更秦及
　漢歴晉魏隋唐以至於我宋藝祖受命五星聚奎開
　文明然後氣之清者淳判者合清明之禀得以全付
　於人而先生出焉不由師傳嘿契道體建圖屬書撮
　極理要當時見而知之者有程氏遂廣而推明之使
　夫天理之明人倫之著事物之衆鬼神之幽莫不洞
　然畢貫於一嗚呼盛哉非天之所畀其孰能與於此
　　　邵康節之學
熙寧十年九月贈邵雍官雍衛州人刻厲為學夜不枕
席者數年玩心髙明觀天地之運行隂陽之消長以達
乎事物之變然後沛乎其順浩乎其歸後徙於洛雍之
學得於李挺之挺之得於穆伯長至於純一不雜汪洋
髙大乃其所自得程顥嘗曰顥接人多矣不雜者三人
子厚堯夫君實也
　濓溪之心學得於太極圖而通書所以發太極圖者
　也堯夫以易之數推古今之治亂存亡及人之災祥
　休咎無毫釐差謬盖其器識𢎞逺學問淵源胸襟洒
　落有得於中者甚大故思致如是之幽逺真命世之
　人傑也此章子厚邢和叔之徒欲傳其學而卒不授
　之宜哉
　　　張横渠之學
熙寧十年十二月張載卒康定用兵時年方二十上書
謁仲淹仲淹曰儒者自有名教因勸讀中庸載猶未足
於是訪諸釋老之書盡究其説知無所得反而求六經
嘉祐初見二程子京師共語道學之要乃渙然曰吾道
自足何用旁求上嗣位之二年召見問治道以漸復三
代為對退居横渠危坐一室左右簡編俯讀仰思有得
則識之立言謂之正䝉學者有問多告以知禮成性變
化氣質之道嘗慨然有意三代之治曰仁者必自經界
始
　斯文未墜正統未傳實濂溪𨗳其源横渠浚其流先
　生之學以樂天知命為本以尊禮貴徳為用以大易
　中庸為宗以孔孟淵源為法其宗且逺者既得其要
　明井田宅里之制陳學校之法與夫定婚祭之儀裁
　古今之禮其近且粗者又極其備體用該本末具吕
　大防謂其善發明聖人之遺㫖張順民謂其學際天
　人罔不究通皆有見而云耳抵掌談兵初志實鋭一
　旦幡然名教之樂屏居講授敝衣蔬食脱屣於利禄
　之塲力行自信不負所學以鍼砭新法之謬維持正
　道不溺他好以障隄神怪之妄秦漢而下其有能臻
　斯理者乎
　　　司馬光資治通鑑
熙寧元年進讀資治通鑑光曰儀秦縱横所謂利口覆
邦家者元豐元年資治通鑑成御製通鑑序
　自昔師保之臣未常不陳前代之得失以為人主鑑
　者故曰我不可不監於有夏亦不可不監於有殷下
　至漢唐進言者借秦為喻以隋為監自經筵之上讀
　史讀治而不讀亂故前車覆轍後來並轡而不悟國
　朝石介祖禹各有唐鑑不若通鑑集一千七百年之
　事為備也賜名曰資治通鑑以其善可為法惡可為
　戒資其益於治道通百代之龜鑑云耳故熙寧元年
　進讀因蘇秦而論利口之覆邦家則事辨給以欺人
　主者得無愧乎熙寧二年進讀因曹參而論守法則
　以祖宗為不足法者得無愧乎熙寧三年因賈山而
　論從諫則以人言為不足恤者其無愧乎事事而親
　之物物而釋之公之有助於當世者亦可知矣然人
　主之所不喜小人之所不便也崇寧奸臣請毁唐鑑
　蘇黄文集又欲毁及此書所幸有御製在也
　　　富弼遺表
元豐六年閏六月富弼薨遺表言選輔弼議論之臣貪
寵患失柔從順媚之徒豈可比而近之又言天下之大
非智力可周惟誠意可通也若夫要道則在陛下聖心
之所存與所用之人君子小人之不同耳弼名聞夷狄
遼使每至必問其出處安否忠義之性老而彌篤
　觀富弼言天下之大非智力可周惟誠意可通此伊
　周輔相之要道而管商之所未聞也一言興邦是誠
　在此
　　　安燾條諸司格式
元豐六年七月以安燾同知樞宻院燾嘗條上諸司格
式
　上曰設於此而逆彼之至曰格立於此而使彼之效
　曰式禁其未然謂之令治其已然謂之勅修書者要
　當知此若其書全具政府總之有司守之斯無事矣
　　　諸老君子致仕投閒
熙寜六年三月文彥博致仕時判河陽府與富弼等
用白居易故事就弼置酒相樂尚齒不尚官已而圖形
妙覺僧舎號洛社耆英㑹司馬光年未及六十亦與焉
　此皆仁宗所養之君子至是告老矣升降消長之㑹
　過此甚可畏也
　　　蘇軾以詩為小人誣謗
元豐二年太皇太后曹氏崩貶蘇軾坐軾詩出罰張方
平司馬光以下二十八人李定言軾自熙寧以來作為
文章怨謗君父吳充見上曰魏武猜忌而能容正平陛
下法堯舜而不能容蘇軾何也上曰朕無他意行且釋
之
　摭蘇軾之詩以為怨謗君父此小人攻君子之常態
　至於復摘蔡確之詩以為毁簾帷何耶此縉紳所以
　受無已之禍也
　　　禮樂
元豐五年十一月景靈殿成初行酌獻禮
　胡致堂以叔孫通請立原廟謂為啟人主致嚴於原
　廟而簡於太廟此言所當考也
元豐六年正月朔御大慶殿用劉凡新樂
　國朝至是凡三議樂王朴定於乾徳而聲太髙李照
　胡瑗阮逸議於景祐而聲㣲下至是知禮院楊傑條
　上舊樂之失乃以秘書院監致仕劉凡議樂而用李
　照樂加四清聲其後反復更革卒不能正王朴之舊
　善乎韓琦之言曰樂音之起生於人心不若窮作樂
　之原為致治之本使政令平簡海内擊壤鼔腹以歌
　太平斯乃治古之樂也
　
　宋大事記講義卷十四
欽定四庫全書
　宋大事記講義卷十五
　　　　　　　　　　　　　宋　吕中　撰
　神宗皇帝
　　　論安石才學
治平四年以王安石知江寧府曾公亮曰安石真相才
吳奎曰臣嘗與安石同領郡牧備見迂濶用之必亂紀
綱以安石為翰林學士奎曰安石文行誠善上曰當事
何如奎曰恐迂濶上不之信初公亮薦安石唐介言安
石好泥古而議論迂濶如後使為政必多變更以擾天
下還諭公亮曰安石果用天下困擾諸公自此當之耳
安石參知政事初上問孫固曰安石可相否固曰侍從
獻納其選也安石為人少容恐不可為相安石為執政
士大夫以為太平可立致中丞吕誨論之光曰命下之
日衆喜得人奈何論之誨曰安石好執偏見輕信奸回
喜人佞已觀其言則美施於事則疎為從官猶可登政
府則天下必受弊疏奏罷中丞
　司馬温公曰常嘆先見不如吕獻可然獻可疏安石
　於參政之時不若吳奎唐介之見於熙寧初召之日
　矣吳奎唐介見於熙寧又不若蘇老泉之見於嘉祐
　也然安石之心不惟諸公知之仁祖知之矣盖安石
　之法可以用之於一縣而不可行之天下安石之才
　可以備侍從獻納之選而不可以為參政宰相者也
　　　論安石坐講之制
治平四年十月開經筵王安石侍講因論禮記之非詔
勿講故事講官得坐自孫奭以仁宗尚幼因請立講明
年公著安石請如舊制龔鼎言侍臣見天子應對顧問
不得安坐
　坐講之禮安石建議之第一事也元祐復以程頤之
　請而議者不以為是范祖禹進第學書亦言安石坐
　講之議為是盖世儒以尊君為説而不暇於自尊耳
　儒者固不當自尊而在朝廷則尊君在經筵則尊道
　亦各當其理耳蘇頌等議今侍講説舊儒章句之末
　非有為師之實吕誨之説曰執經在前非傳道也夫
　人主問經於儒非求其解章句而已設是官者固将
　以待天下之有道也雖一時儒生未有可師之人而
　是官固所以待天下有道者可師之位不可以宰相
　非伊周而待之以常僚也安得不為安石所笑而謂
　之流俗哉然而安石所以告於人主者則大異矣春
　秋萬世之大法而安石以為漢儒之書是以不講春
　秋矣禮記先儒之格言而安石以為破碎之書是以
　不講禮記矣當時經筵之上所聞一經之所説周官
　六典之所謂賦斂財賄者徃徃飾其文以講於上前
　若是而曰傳道可乎故必若程頤范祖禹而後可以
　無愧於坐講之議矣
　　　安石變法
熙寧元年四月王安石入對上曰方今治當何先安石
曰以擇術為先上問唐太宗如何對曰當以堯舜為法
太宗所為不盡合先王堯舜所為至簡而不煩至要而
不迂至易而不難上曰卿可謂責難於君安石曰願以
講學為事退而上疏曰伏惟太祖躬上知獨斷之明而
周知人物之情偽故能駕馭将帥訓齊士卒外折夷狄
内平中國除苛賦止虐刑廢强狼之藩鎮誅貪贓之官
吏此所以百年無事也仁宗之為君也仰畏天俯畏人
寛仁恭儉出於自然忠恕誠慤始終如一未嘗妄興一
役未嘗妄殺一人斷獄務在生之而持惡吏之殘擾寧
屈已棄財於夷狄而終不忍加兵刑平而公賞重而信
納用諫官御史公聽並觀而不蔽偏聽之説因任衆人
耳目拔舉疎逺而隨之以相坐之法盖監司州縣無敢
暴虐擅發調以傷百姓自夏人順服蠻夷遂無大變逺
人得免於兵死而中國之人安逸蕃息以至於今日者
此未嘗妄殺一人妄興一役而不忍加兵之效也大臣
貴戚左右近習其自謹厚或甚於閭巷之人此刑公而
平之效也募天下驍勇横猾以為兵㡬至百萬非有良
将以馭之而謀變者輙平聚天下財物雖有文籍委之
府吏非有能吏以勾考(譏其理財/無人也)而竊盗者輙發凶年
饑嵗流者填道死者相枕(譏其恤/民無政)而㓂攘者輙斥此賞
重而信之效也大臣貴戚左右近習莫能大擅威福廣
私賄賂一有奸慝隨即上聞貪邪横猾問或得用未嘗
得久(譏其未能/盡去小人)此納用諫官御史公聽並觀而不蔽於
偏聽之效也自縣令京官以至監司臺諫升擢之下雖
不皆得人然一時之所謂才士亦罕蔽塞而不見收者
(譏其未能盡/用君子也)此固因任衆人耳目拔舉疎逺而隨之以
相坐之法之效也升遐之日天下號慟如喪考妣此寛
仁恭儉忠恕誠慤之效也(此褒仁宗而實貶之然仁/宗大徳安石自不能掩也)然
本朝累世因循末俗之弊而無親友羣臣之議(譏其不/任大臣)
人君朝夕與處不過宦官女子(譏其講/學具文)出而親政不過
有司之細故(譏其親/細務)未嘗如古大有為之君學士大夫
討論先王之法以措之天下(譏其不/復古制)一切因仍自然之
理勢而精神之運有所不加名實之間有所不察(譏其/循弊)
(法/)君子非不見貴而小人厠其間正論非不見容而邪
説亦有時而用(此流俗之/所以發)以詩賦記誦求天下之士而
無學校養成之説(更學校貢舉之/法自此發之)以科名歴叙朝廷之
位而無官司課試之方(用人者取新/進自此發之)監司無考察之人
守将非揀選之吏(分遣使置提/舉自此發之)轉徙之亟既難於考績
欲定考課之法而游談之衆亦得以亂其真(故冇國/是之論)徒
養望者多得顯官而獨立營職者或見排沮故上下偷
惰取容而已(此慶厯治平諸/公所以逐也)農民擾於徭役而未嘗特
見優恤(此免役法農/田令之始)又不為之置官以修水土之利(故/遣)
(使修/水利)兵土雜於疲老而未嘗申勅訓練(并營自/此始)又不為
之擇将而久其疆場之權(置将官/自此始)宿衛則聚卒伍無頼
之人而未有以變五代姑息覊縻之治(置保甲/自此始)宗室則
無教訓選學之實而未有以合先王親疎隆殺之宜(宗/室)
(補外官/自此始)至於理財大抵無法(此一句安石變法之大意/也然特見於其後安石之)
(深謀有在矣故上再/三詰之而終不對也)故雖儉約而民不富雖憂勤而國
不强既非夷狄昌盛之時又無堯湯水旱之變故天下
無事過於百年雖曰人事亦天助也(其後紛更政/事皆本於此)
　安石祖宗不足法之論始於此然安石嘗謂如太祖剛
　健能斷大事不牽流俗衆議此所當法也其後因論併
　營事安石曰五代兵驕太祖所見與常人同則因循姑
　息終不成大業論劾官吏事曰太祖敢於誅殺論人主
　作威福則曰太祖盡誅川班所以消人臣悖慢之氣而
　長人主威權則安石所謂祖宗不足法者大抵指仁宗
　而言而猶欲法太祖之剛斷也然太祖變五代之法特
　變其大意而事體頓異今安石但言太祖之剛斷而不
　知太祖之大意但言削藩鎮馭将帥之威權而不知結
　民心伸士氣通下情培國本使建隆之剏造亦如熙寧
　之紛更則事無可成者矣法太祖當法其大意安石則
　言其雄斷而已論仁宗者當論其大徳安石則言其弊
　政而已夫祖宗之法既行久不能無弊學校貢舉也科
　名資歴也監司郡縣也考績課試也農之貧兵之冗財
　之匱官吏之貪者慶厯諸事之所欲變而不遂者至
　今以為恨况其後世又數十年其弊當益甚議者以為
　當變安石之變法不可謂非其時而論本朝之弊亦可
　謂當其情也以其撡率任意而不能熟講精思故其所
　變之法但􁅰悉於節目而尤注意於理財之一事此其
　所以禍天下也然安石布置施設亦有素定之規模隨
　用而隨施之此其所以能悞聖明而欺君子也
　　　書生得君自安石始
熙寧元年四月上問施設之方安石不對但曰講學既明
則施設之方不言自喻矣安石與上論天下事曰陛下
宜先講學使於臣所學本末不疑然後用之庶㡬粗能
有成上曰人皆以為卿知經術不可以經世務對曰經
術所以經世務也
　三代以來書生得君自安石始其始見神宗也直以
　文帝太宗之不足法者為言復以諸葛亮魏徵之不
　足為者自任此其智識之卓然又皆秦漢以來諸儒
　所未聞者所謂擇術講學之方雖孟子告君殆不過
　是人主安得不信其知道哉神宗詰其施設之方而
　再三不條對者盖其所施設之方止於青苖助役之
　類而遽條陳之則人必不我信故粗言一二而不肯
　録進欲使人主之深聽而後舉朝聽其所為也未㡬
　讀吳申謹奏成憲之疏於是謂成憲不足道人言不
　足聽勞民非所恤嚴刑非所緩人主當示人以好惡
　當與人以不測且謂勞民重刑三代亦然而安石施
　設之藴理財之法變法之心盡露矣
　　　役法(行募役法皆惠卿/所定見十六卷末)
治平四年議差役法光言其自罷里正置鄉户衙前而
民力愈困(役法之議/始於此)
　　　浚河
熙寧四年浚漳河患財用不足文彦博曰要豐財須省
事如漳河累年不開何所妨河不在東邊即在西邊安
石曰若使水行地中則有利無害若或東或西利害一
也則禹何須浚川初熙寧三年安石主塞河流之議乃
詔劉彞與程昉相度以聞十一月遂詔調兵夫六萬浚
之初三年韓琦乞減大河之役錢濬御河六月成功故
程昉以功遷遂董漳河之役五年王珪曰漳河人户數
十萬人經待漏院謝九月昉等論功遷官安石欲除昉
押班上不許七年上謂安石曰昉修漳河嵗嵗決修滹
沱河又不成安石言昉開漳河有功無害十年河大決
詔北京東西淮南等路出夫赴河役去河所七百里外
免納丁夫錢
　本朝世受河決之患河入中國行大行西曲折由山
　間則不能為大患及出大伾走東北赴海更平地二
　千餘里禹疏為九河之地禹跡既湮河並為一而特
　以隄防為之限秋霜霖潦常多陜隘而河道多變移
　不一有司之所以備河者置隄以限之而已凡岸泊
　則易摧故聚芻藁薪條支實石而縋之合以為堤其
　費動用緡錢數百萬累朝備河之䇿不過如此循河
　勢之所趨塞河決之所衝不敢儘人力以為之也至
　和中以決河商議塞之以開横隴回大河於故道歐
　陽修以為故道巳平而難塞安流已久而難回至熙
　寜初河決冀遂分為東北流司馬光以為河分則為
　患小而安石主塞北流之議北流既塞其決如故然
　猶曰河決之不可救也程昉以塞河已開矣漳河開
　未畢役而河復決衛州矣水官俱得罪而程昉獨無
　罰反使董塞河之役安石且為昉下而主之益力矣
　甚者造杷爪以濬川以為禹之設法而置浚河司使
　行之浚河之役方興而河又大決於澶州矣安石初
　不知河事特信一程昉耳豈念河北之民哉安石以
　為開河勞民乃聖人毒天下而民從之使一路之民
　竭於一宦官之手費蠧國用所不論已甚而決汴河
　之水以淤田而國家漕運之法廢矣由是觀之塞而
　變之罪大變汴河之罪小而信任宦官之罪大異時
　童貫梁師成濁亂天下人以為始於李憲之用事孰
　知起於安石之主程昉乎然至於元祐君子亦主回
　河之議安石尚何怪哉
　　　遣使察水利
熙寧二年遣使察農田水利程顥等八人充使
　范仲淹十事之中所謂厚農桑者亦以興水利闢田
　疇為急其與安石之意豈有異哉雖當時未遣使者
　如安石之紛紛豈知小人奉行風㫖而至於穿鑿新
　意汴河乃京師之司命安石信小人之狂言謂決水
　於田可以省漕食甚至河北塘濼乃北邊設險而安
　石以塘濼為無益數欲廢之本朝恃河以捍虜恃汴
　以通食恃塘濼以安邊而安石乃於本根之地數出
　髙竒之䇿以動之此安石之罪大而遣使之擾特其
　細耳
　　　開邊自此始
熙寧四年以王韶為秦鳯安撫議開熙河仁宗朝琦弼
為相凡言開邊者不納王安石用韶上平戎䇿謂欲平
西夏當復河湟五年以内侍李憲為河北邊安撫五月
置通逺軍以古渭為通逺為開拓之漸閏七月命章惇
察訪河北議開梅山蠻猺開通迎得其地八月王韶復
武勝軍改為鎮洮軍十月置熙河路以王韶為經畧安
撫等使十一月開梅山置安化縣六年二月韶克河州
九月王韶克洮岷等州上以熙河役兵死亡甚多顧輔
臣惻然久之曰此何異以政殺人自開熙河嵗費四百
萬緡安石率百官賀上解帶賜安石
七年正月熊本平廬夷得地二百四十里又秦州地五
百里十二月以王韶為樞宻副使其後安南之役韶争
之以為貪虚名而受實禍臣本意初不欲令熙河作路
河岷作州也韶本定計開邊驟躋政地乃以動兵費財
歸過於朝上由是不悦之自安石秉政首用王韶取熙
河以斷西夏左臂又欲取靈武以斷遼人右臂又用章
惇以取湖北䕫峽之蠻於是言者謂交趾可取
九年十二月命李憲措置秦鳯熙河邊事諸将並聽節
制鄧潤甫曰豈可使國史書以中人将兵自陛下始
元豐四年六月命内侍李憲經制熙河七月命李憲分
道伐夏國蔡確謂珪曰上久欲收西夏患無任責者公
能任責則相位可保知院孫固曰伐國大事也而使宦
者為之誰肯為用李憲於蘭州建為帥府十一月韶李
憲班師涇原兵出塞者五萬七千有竒歸者不二千人
上諭孫固曰若用卿言必不至此又曰兵民疲弊如此
惟吕公著為朕言之
元豐五年夏人陷永樂城徐禧李舜舉李稷死之番漢
官二百三十人兵萬二千三百皆没上覽奏痛哭曰永
樂之舉無一人言不可者在内唯吕公著在外唯趙卨
言用兵不是好事耳安化蠻冦邊馬黙上平蠻方畧上
曰向者郭逵擊安南昨來西師兵夫死傷皆不下二十
萬有司如失入死罪其責不輕今無罪置數十萬人於
死地朝廷不得不任其咎
熙寧八年北人遣使議地界安石曰将欲取之必姑與
之於是韶於分水嶺南畫界東西失地七百里
　安石變法之中亦有三變焉其始欲立法度以變風
　俗不敢言興利也青苖均輸之法詰之猶不行而況
　市易免行之瑣屑乎此安石之初意也迨青苖既行
　始興利以理而前日汲汲於使更者反徐徐而議矣
　然种諤綏州之議安石猶未之主也韓絳慶州之役
　安石猶以為未習邊事請勿預議也自翰林以來未
　嘗一日言及於用兵況主王韶之説而侵宻院之權
　用章子厚沈起而為交趾南蠻役乎此乃安石初意
　之所不喜而中間之所未暇也故安石興利之罪大
　於變法開邊之罪大於興利變法者所以為興利之
　地而興利者又所以為用兵之地自李憲而後童貫
　之徒出矣自熙河用兵而後章蔡得志皆從事於湟
　鄯之地矣西事初定北事踵起宣和起釁於燕雲自
　安石取與之説啟之此豈非遺禍於後日哉
　　　理財之意始露
熙寧二年十一月郊治平間南郊費七百餘萬至是費
九百餘萬曾公亮辭郊賚光等乞減半數月光為王珪
安石進呈郊賚劄子光曰國用不足郊省冗費且自近
始聽之為便安石曰國家富有四海大臣郊賚所費㡬
何惜而不為未足富國恐傷國體國用不足由不得善
理財者耳善理財者民不加賦而國用饒光曰此乃𢎞
羊欺漢武之言天地所生財貨百物只有此數不在民
間則在公家此言豈可據以為質
　郊賚之辭不辭未係國家之大體而安石興利理財
　之意始露其端於造膝言論之中此條例司之所以
　置而青苖均輸免役市易之造端也安石始對本朝
　之得失特致意於理財無法之一辭而初不言其法
　之事豈一言之後不復語及此哉盖初不言安石恐
　為上下之所揺動也必上決意任之而始昌言之夫
　以節用為傷國體然至於放債而取二分之息均輸
　而罷商賈之利市易賣生苗雜貨免行算商户籠利
　其傷國體不既多乎安石茍知國體則必不以朝廷
　之尊而求小人之利矣必不以大臣之重而奪小臣
　之卑職矣必不以廟堂論道之體而下行商賈之汙
　賦矣
　　　鬻爵鬻牒
熙寧二年行入粟補官法初鬻度牒
　安石理財之䇿畧見一二矣然徒以啟冗官游民之
　禍也
　　　壊風俗
熙寧二年王安石參知政事上問施設何先對曰變風
俗正法度最方今急務禮義廉耻之俗成而中人之不
變為君子者少矣禮義廉耻之俗壊而中人之不變為
小人者亦少矣
　安石之言當矣然所謂變風俗者亦以士大夫循常
　襲故隨事是非此流俗之不美耳乃凡禮義廉耻之
　僅存者皆新法壊之又何以為變風俗之具哉臺諫
　有言則與之敵是大臣無進退也臺諫同已則誘以
　美官是小臣無節操也開庶官謁見之門長新進奔
　競之路選人授任授以堂除無出身人擢之館選調
　改官處之臺諫故當是時得顯官者非言利以刻下
　則興獄以陷人也非生事以擾民則開邊以希賞也
　仁宗以來四十五年養成忠厚之氣盡為新法所沮
　抑禮義廉耻之俗皆為安石壊之而其言乃如是哉
　　　三不足之説
熙寧五年九月曾公亮罷公亮隂助安石而外若不與
同者然安石猶以公亮不盡阿已數毁之十月陳柬之
罷十二月以韓絳王安石同平章事司馬光罷出知永
興軍初上諭安石曰聞三不足之説否安石曰不聞上
曰陳薦言外人云今朝廷以為天變不足懼人言不足
恤祖宗不足法館職䇿問指此三事是何理盖䇿問光
所為也光屢請外至是乃有永興之命
　安石三不足之説巳露於讀吳申奏疏之時然三者
　亦有次第盖其始也不決於前朝之政事則為祖宗
　不足法也其中也不決於賢人君子之議論則以人
　言為不足恤其後變形於上則又以為天變不足懼
　此言非獨一時禍萬世亂也又至於暑雨怨咨之言
　出而民怨又不足恤矣初行青苖坊市鄉村之愚民
　但以得錢為喜歌笑醉飽未知鞭笞追擾之在後也
　故士大夫之議論多而百姓之怨謗獨少及修漳河
　之役畿縣之民來訴其害而有司抑遏助役之行畿
　民突遮宰相自言而猶且䝉蔽當是時朝廷士大夫
　之議論惟知青苖之紛紛而民怨助役保甲之甚於
　青苖安石無以為辭是謂民怨亦不足恤矣
　
　
　
　
　
　宋大事記講義卷十五
欽定四庫全書
　宋大事記講義卷十六
　　　　　　　　　　　　　宋　吕中　撰
　神宗皇帝
　　　王安石逐諫臣
熙寧元年知諫察吳申奏祖宗法不可變安石詆之罷
諫職
　安石入朝之初即勸人主逐諫臣其本意如此
　　　罷諫院
熙寧二年錢公輔營救滕甫遂罷諫院公輔乃安石所
薦也上問罷之如何安石曰吳申亦直罷
　古諫臺未有直罷者自安石始上罷吳申復以吳申
　例罷公輔自是人不附已者始擠之矣
　　　排中丞
熈寧二年孫覺既降官言去歲有罰金御史今兹有貶
秩諫官又移牒閣門稱論邵元滕輔奸邪安石惡輔為
人竟排之時安石為執政也
　安石初入翰苑即逐諫官入中書即逐中丞不待行
　新法之後也
　　　罷中丞　　貶御史
熈寧二年吕誨數安石十罪罷中丞(安石之行/新法始急)劉述請
留誨曰陛下踐祚方三年已罷中丞不報詔御史有闕
委中丞奏舉不拘官職高下令兼權(始有擢用/新進法)於是吕
公著為中丞依詔薦張戩王子韶程顥皆京官也八月
御史劉琦錢覬言均輸法奏劾安石坐貶臺官劉述亦
論安石出知江州諫官范純仁遂極論安石之罪(始以/興利)
(詆之/矣)又言琦等一言柄臣遂落職當時若言君父之過
則將以何法待之純仁求罷司馬因對言臺諫言執政
者皆逐之盡易以執政之黨臣恐聰明有所蔽也三年
御史程顥諫官孫覺與李常又言王廣亷行青苗取二
分之息安石怒
　時朝議未有力詆其法者自韓琦條上青苗之書上
　始疑之而言者始力矣
　　　罷舊相　　用新進
熙寧二年二月以富弼同平章事弼聞安石於上前言災異
皆天數非人事所致嘆曰人君所謂性天若不畏天何
事不可為又言中外之事漸有更張此必小人喜動作
生事今所進用多刻薄小人害事壞風俗為甚上問何
事弼曰陛下且二十年未可言用兵十月富弼罷
　安石之變法始於韓琦之罷成於富弼之罷神宗始
　初謙恭敬畏元老大臣之威權太重雖司馬光亦謂
　主威不立相權稍專琦罷而安石至矣然猶以弼為
　相者葢由國家之事必謀元老而安石雖賢然終亦
　新進也弼既求去而聖意始不知所倚矣累朝家法
　用有才者必以重德叅之太宗眞宗用㓂凖必藉吕
　端之重望畢士安之清德以鎭之使當時若琦若
　弼尚在安石雖有更張之失國家大體屹然泰山
　矣
　　　獲奸黨
熙寧二年知諫院孫覺論邵元不才因言陳升之宜為
樞宻詔不當引大臣命降官王安石以覺為無罪
　當時王安石未變法之時猶有正論也然覺嘗言積
　弊不可不革安石意助之故力為覺請
　　　引用奸人
熙寧三年十月以陳升之同平章事光曰閩人狡險楚
人輕易今言安石奸邪則毁之太過但不曉事又執抝
耳惠卿奸乃非佳士上曰應對明辨亦似羙才光曰江
充李訓若無才何以動人主
　昔邵康節聞杜鵑聲於天津橋上曰朝廷將用南人
　為相天下自此多事矣夫欽若當國亦南人也豈自
　安石始也葢天禧天聖之時南方之氣未盛所用者
　欽若一人而已自安石為相所引者皆惠卿之險巧
　升之之輕易宰相叅政皆用南人此固温公之所慮
　而康節之所先知也
　　　創制三司條例　　置舉常平司
熙寧三年創制置三司條例司議行新法初安石言當
脩泉府之法以收利權以吕惠卿蘇轍為條例司檢詳
文字轍論青苗曰錢入民手雖良民不免妄用及其納
錢雖富民不免違限十一月置提舉常平司
　國初有三司幹利權之法而無大臣總財利之意安
　石制置三司條例雖有大臣總財計之法而奪有司
　之利權則非矣夫使條例三司總其綱於大臣而責
　成效於有司選三司副判官選諸路發運轉使副均
　節有司之用度量邦計財之出入則何害乎制置條
　例哉而安石乃奪三司之利權以歸司農則一司之
　權分而為二奪轉運之利權以歸常平使者則一道
　之權分而為二天下之財三司主經費而司農專於
　聚歛一道之權轉運主上供而常使者專於掊克三
　司轉運常有不足之憂而司農提舉司獨善有餘之
　利安石葢以天下之事惟出於我者為是而天下之
　財惟出於新法者為已之私有朝廷既得此財又不
　寛以邦國之經費反謀藏之以為剰餘之物而為異
　日開邉之用耳當時諸公所以辨之者不過執政不
　當治財大臣不當稱司三司使副之治財今經百年
　未嘗闕事夫冡宰治國用則何害於治財名曰制置
　何害於稱司以為三司未嘗闕事則慶厯以來用度
　不足已久豈足以塞安石之辨哉
　　　置檢正五房并習學
熙寧四年四月置中書檢正五房公事以鄧綰為之鄉
人皆笑罵綰曰笑罵從他笑罵好官須我為之先是安
石言中書乃政事之源欲治法度必先中書急先擇人
辦編修條例於是令惠卿與李常看詳中書編修條例
自此始上批中書所書條例問已於冊遇事如何省閱
以中書條例曾布為檢正布毎事視安石即行之或謂
布曰當叅政布曰丞相已議定何用㕘為俟勅出令押
字耳
六年中書五房始置習學
　時議者皆言三司條例司不當置而中書條例一司
　罕有論其非者惟司馬光與惠卿辨於經筵因言中
　書當以道佐人主焉用區區之條例更委官看詳茍
　事事檢例則胥吏可為宰相矣司馬光所言特以動
　安石耳不知安石之意正欲盡破舊例以立法也然
　三司條例司興財利者也中書條例司立法度者也
　凡青苗免役保甲方田免行市易農田水利始則屬
　於三司條例司後則屬於司農寺凡考課銓選學校貢
　舉䕃補磨勘試刑法者州縣編類始則屬於中書條
　例所後則屬於檢正五房當時諸正方與争論財利
　故三司條例一司論者紛然不一而中書條例司乃
　法度之所自出議者不知言其非也始制編修中書
　條例而宰相具位後置檢正五房而執政具位後又
　置檢正習學而小臣分大臣權矣此蘇公進䇿謂有
　司失職猶其小者而其大臣中書失其政也
　　　增京觀官
熙寧四年增京觀官詔毎限員
　此安石欲以處異議者
　　　行保馬户馬法
熙寧二年河南北分置監牧使諸監牧田寛衍為人所
買占議者請收其餘以資增廣賦入自是請以牧田賦
民者紛然而請監尋廢
　此安石所以行保甲戸馬之法也
熙寧五年行保甲法八年行戸馬法
　養馬於民在成周未嘗不行在祖宗未嘗不用然成
　周四甸之地而出馬四匹得無擾民聽民畜牧市以
　本直祥符制也詔能畜馬與免一丁嘉祐令也如是
　民何憚而不牧之夫何熙寧大臣急於興利一槩取
　民始不堪矣迨至於民病已極國用復闕於是求之
　戎狄而設茶馬之職馬市於戎雖不及牧之於官
　不猶愈牧之於民乎
　　　行均輸法
熙寧二年七月行均輸法命發運使薛向領之内庫錢
五百萬緡米三百萬石
　均輸者即桑𢎞羊法也所謂輸於官者有令輸其土
　地所饒平其所在時價官吏於他處賣之輸者既便而官
　有利故謂之均輸桑𢎞羊之法與平凖並行安石均
　輸之法與市易並行以發運為通貨之商賈均輸以
　通之市易以鬻之此新法之最先行者而論之者舍
　青苗而議均輸舎均輸而議青苗夫孰知發運司
　括東南之利為天下根本之憂哉
　　　行青苗法
熙寧二年九月行青苗法初安石出青苗法以轍言不
便而置已而王廣亷乞度僧牒數千為本錢與安石意
合
三年二月行青苗錢禁抑配又委提刑按察司敢阻遏
當議者亦如之時韓琦上疏上袖𤦺疏以示執政曰不
意害民如此且坊巷安得青苗而使者强與之安石曰抑
配誠有之但絀責一二人則此弊自絶上曰須要盡人言
安石還稱病求分司
知山隂縣陳舜俞自劾不散青苗
熙寧四年司馬光奏災傷地分所欠青苗錢許重疊倚
閣知言不用乞判西臺留臺不報上章言臣之先見不
如吕誨公直不如范純仁程頥敢言不如蘇軾孔文仲
勇决不如范鎭又歐陽脩出知蔡州脩言云云見後
　均輸以奪商賈之利猶可言也青苗則困天下之農
　矣此當時所以言均輸者少争青苗者多也彼徒見
　夫陜西行之僅足軍儲而行鄞縣又嘗有效不知一
　州一縣之於天下逺近廣狹耳目所及固已大異安
　石可暫行之縣縣可暫行之陜西一路而遂以可行
　之天下乎况民之所急者糓也貸民以錢固民所易費
　之物於農民下戸尤有害今貸之以其所易費而督
　之以其所罕得雖官不抑配吏不取吃其傷農已多
　矣官之貸之既易常平見存之米民之納之又鬻其
　田家所歛之粟貸納以錢最青苗之大弊也善乎
　文公曰其及之也以金而不以糓其處之也以縣而
　不以鄉其主之也以官吏而不以鄉人士君子其行之
　也以聚歛亟疾之意而不以惻隐忠厚之心眞知青
　苗弊根之所在也
　　　行交子法(三行/三罷)
熙寧三年河東行交子法以搬運鐵錢勞費也明年漕
司言鹽礬不售害入中糧草之計詔罷之四年復行於
陜西罷市鈔或言不便罷之
　條例司所建之法終不肯改惟交子之法三行而三
　罷其始也行之河東乃閱月而罷其後復以鈔法有
　害邊糴而復行之二歲以無實錢為本復罷之夫熙
　寧行交子之時猶必以錢為本然後行非但挾空劵
　以為弊而偽拆閲之患在當時猶未聞也中興以來
　錢幣亦少交子遂不可一日廢徒挾空劵初無見錢
　遂為大害然則熙寧之屢廢而不可行者在今一日
　不可廢之法也
　　　行保甲上畨法
熙寧四年十二月立保甲法上問安石以省用安石對
以减法惟鼓河北陜西三路百姓習兵可省趙子幾逢
安石意請先行保甲法於幾縣五年七月更定保甲上
番法六年曾布修成義勇保甲及養兵修三卷詔頒之
　安石欲省養兵之費自熙寧二年併營减額斷在必
　行士卒無敢譁者然安石欲議徙冗兵於淮南卒以
　衆洶洶而止於是行保甲之法而隂以正兵是也然
　安石始知兵之不勝養不悟藉兵之不必多知民兵
　之當教不悟五日一教之擾古者民百家纔出甲士
　三人歩卒七十二人今二丁取一諸路保甲至四五
　十萬是農民半為兵也古者三時務農一時講武不
　妨稼穡今特置使者以閱之毎一丁閱一丁供送雖
　曰五日一教然保正日聚教塲得賂則縱之否則留
　之是稼穡已盡廢也然保甲固一時之擾使行之得
　其人則亦可
　　　壊常平法　鬻廣惠倉
熙寧四年鬻廣惠倉田
　為常平本故也常平所積盡散而為青苗不惟常平
　之法壞而廣惠倉賑濟之意亦壞矣
　　　更科舉法(新經/字説)
熙寧四年二月議更科舉法罷詩賦明經諸科經義論
䇿試進士韓維請議大義十道以文觧釋不必全記注
䟽此新經字說所以立也蘇軾欲先士行而後文藝去
彌封謄録之法
　蘇軾曰使君相有知人之明朝廷有責實之政則胥
　吏皂𨽻未嘗無人况貢舉學校乎雖因今之政而有
　餘使君相無知人之明朝廷無責實之意則公卿侍
　從無人况學校貢舉乎雖復古之法而不足上以孝
　取人則勇者割股怯者廬墓上以亷取人則敝車羸
　馬惡衣菲食無所不至自文章言之則䇿論為有用
　詩賦為無益自政事言之則詩論策賦均為無用然
　自祖宗以來莫之廢以為設科取士不過如此也
　　　行李定三舎法
熙寧四年建大學立三舍初鄧綰言治平百餘年未嘗
建大學只假錫慶院數十間設改錫慶院為大學時養
士未有論選升降之法至是中書亦言初入大學為外
舍升内舍内舍升上舍以李定常秋同判監選用學官
陸佃黎宗孟葉濤曾肇沈季良安石妹婿濤其姪婿佃
門人肇布弟也佃等夜在安石齋授口議旦至學講之
　安石上書於嘉祐之末謂今教士非其道矣然安石
　所教者新經字說果合於道乎謂今之取士非其道
　矣然安石之所取士不過文章利禄果合於道乎仲
　淹更學校之法則取湖學之法行之安石更學校之
　法則以李定三舍之法行之學所以明人倫也定不
　服母喪得罪於名教猶可以立學校法乎
　　　行市易法
熙寧五年三月行市易從草澤魏繼宗之請也凡貨之
滯不售者平其價市之欲市於官則度其抵而貨之行
抵當收息之法以吕嘉問提舉尋以權貨務為市易吕
嘉問奏言衆行願出錢乞均税法
　年鎭定州民有所賣屋木以納免行錢者上因役錢
　市易免行錢之擾安石難之
　市易均輸之法相表裏也安石興利之法其罪亦有
　輕重青苗均輸助役世以是為安石之大罪猶可恕
　也何者安石之始學在此而始謀出此也市易免行
　征利及於𤨏屑此皆小人附安石者為之而安石亦
　以為王政將孰欺乎
　　　立宗室應舉法　立宗室補外官法
熙寧七年立宗室應舉法又立宗室補外官法
　熙寧變法惟宗室一事合於人心上問安石曰宗室
　事何以不紛紛此聖明獨見也而安石巧詞以對曰
　比大臣同議而陛下不疑耳即宗室之事以觀之則
　可知言者非流俗也安石變法宗室一事為當其次
　則併營之事亦軍法之所當革者但為之不漸耳又
　其次學校貢舉法亦當更改但不合作為新經字說
　以驅天下同已耳然此三事議論者少人情不甚相
　逺也
　　　役法之行皆惠卿為安石所定
熙寧四年十月行募役法令人出免役錢官戸女戸單
丁未成丁而免役亦出助役錢皆惠卿所定也
　有田則有産有身則有役此君使民民事君之義也
　然差役之法上等户更互充役有時休息募役之法
　雖女戸單丁亦使之出錢此所以病民也而况於庸
　錢不除差役如故者乎
　
　
　宋大事記講義卷十六
欽定四庫全書
　宋大事記講義卷十七
　　　　　　　　　　　　　宋　吕中　撰
　神宗皇帝
　　　議新法者罷
熙寧三年二月司馬光辭樞宻副使言先帝嘗出内藏
百萬緡助常平倉作糴本前此常平錢穀共及一千餘
萬貫石今無故散盡他日欲立常平法何時得及此數
乞罷除條例司追還常平使者還九辭詔收還勅誥叅
政趙抃言財利於事為輕而民心得失為重青苗使者
為小而禁近耳目之臣用舍為大未幾知杭州三月孫
覺程顥罷顥上䟽曰天下之事本於易簡則無不成險
阻不足以言智吕公著罷中丞七月徙歐陽脩知蔡州
言田野之民安知泉府為何物但見官中一百文要二
十文利必使天下知非為利則但納本錢不納利並不
支俵次料謝景温劾軾賈販司馬光乞知許州曰忤安
石如蘇軾輩皆毁其素履中以危法臣不可以不去十
月范鎭致仕言青苗不允罷一可去薦蘇軾孔文仲不
見用二可去負二可去重以衰病其可已乎又言李定
避免持服而欲以為御史御史臺為之罷陳薦舍人為
之罷宋敏求李大臨蘇頌諫院為之罷胡愈王韶上書
欺罔以興邊事敗則置而不問反為之罪孔文仲則遣
之邊任以此二人况彼二人孰是孰非言青苗則曰歲
得緡錢數十百萬此錢非出於天非出於地非出於建
議者之家一出於民民猶魚也財猶水養民而盡其財
何異養魚而竭其水張商英為監察御史(子厚薦之/於安石也)蔡
確為監察(亦惠卿子/厚所薦也)
五年八月貶知諫院唐坰初坰為北京監韓𤦺愛其才
一日上書請斬琦等以行新法安石大喜至是請陛對
上殿讀疏乃論安石也凡六十六條慷慨不退懾故有
是命張商英罷御史特奏樞宻院庇使人樞宻使文彦博
不入院故也
　自青苗之前臺諫雖為安石所厚者是猶安石之公
　論也自争青苗之後臺諫雖有不盡附安石者大抵
　皆安石之私人也青苗之事舉朝爭之助役之事爭
　者二人而已(楊繪/劉摯)保甲市易免役之事復有言之者
　及至熙河用兵朝廷亦無以為不可葢自是臺諫乃
　安石之私人也故嘗謂慶厯元祐之盛臺諌為之也
　治平熙寧之事亦臺諫為之也然則臺諫治世之藥
　石而亂世之簧鼓也大臣公則其言公私則臺諫所
　逐者君子得其人則朝廷之疾愈非其人則適以生
　疾矣自熙寧以前臺諫之力争猶足以見立國之澤
　熙寧以後則臺諫為大臣私人而立國之澤漸不足
　恃矣如必欲立萬世之方而不為大臣行私之地則
　人主所當親擇以盡復祖宗之故事不然未見其益
　也
　　　嚴刑獄以報私讐
熙寧五年七月治秀州獄貶祖無澤安石以私怨諷監
司誣其過自後多舉詔獄矣四年富弼阻格青苗而亳
州之獄起七年詔臺獄竄鄭俠八月詔臺獄又竄鄭俠
惠卿曰上鄭俠前後所言皆馮京使安國道之乞付獄
窮治京罷政事安國勒歸田里
元豐元年詔臺獄停陳安民等官初曾充在執政府數
乗閒言政事非便安石罷充遂相欲便更㑹堂後官駁
相州殺賊徒三人為失入死罪安民為相州判官求救於
充之壻及甫而充之子受囑蔡確窮治其事獄成確嫌
充之子罪太輕上曰子弟為親戚請託不得已而應之此
亦相州事卿等但欲攻吳充此何意也
　祖宗不以言罪臣子不以責加勲舊不輕用一刑不
　妄興一獄葢其家法如此自安石嚴刑峻法之意一
　行其禍遂至於紹聖崇寧之極也幸而神宗聖心寛
　裕毎不俯從安石而安石欲違祖宗之大意則雖屢
　言而不聽甚至挾持揺撼以必其聽而上意屹然不
　動也安石請重貶純仁而上命予之大郡欲重貶富
　弼而上命落使相熙寧士大夫貶逐之禍豈安石之
　無意哉神宗之盛德至矣使安石得其行至於熙寧
　則章蔡而下又當何如幸而若此他日猶不勝其禍
　使熙寧嘗殺一人則元祐元符之人無遺育矣此皆
　神宗之賜也
　　　謗法者罪之
熙寧五年正月置京城邏卒察謗議時政者罪之
　此商鞅議令之罰而安石亦為之只今未可輊商鞅
　商鞅能令必行觀此時則知其心矣葢當是之時士
　大夫之議論少而民之怨讟多安石不有以平其怨
　反有以抑其怨天下之口可遏而天下之心其可遏
　歟
　　　司馬留臺後不敢言新法
熙寧四年以司馬光判西京留臺上章曰臣之先見不
如吕誨公直不如范純仁程顥敢言又不如蘇軾孔文
仲勇决不如范鎭固請留臺自後絶口不言新法
　安石之法大抵以興利為急然其初則曰變風俗立
　法度而已二月置條例而九月始行法至於三年而
　後言理財葢安石好名之人也其始亦畏人之議也
　變法非惡名也安石當之而不辭興利非美名也安
　石忍之而不遽發其所施行之法常激怒於人言因
　吕誨一言而行均輸因范純仁一䟽而行青苗范鎭
　詆之以盗賊之法辱之以課塲之名祗激怒其行耳
　惟吕公著程顥司馬光知其為人之情性公著以故
　交為安石所厚者也顥以至誠為安石所敬者也光
　以異論為安石所憚者也論者方攻安石之言利而
　公著之辭甚婉曰今所施行惟財用一二事而已向
　之所議風俗法度亦可擇而行之安石置條例人皆
　以為非而明道獨不辭其屬官而争新法之時獨能
　使之心感意動温公雖安石所忌而人主敬之則義
　不可去言不可以太切無益於事而去無益於國故
　獨懇懇言之而不為激切峻直之語至於衆方力爭
　之時又若黙而不言者其言曰又疑因臣之言激怒
　建畫之臣使行之更力由是閉口不復敢言可謂善
　處安石者矣因辭樞副之命以感動人主之心又不
　欲為茍去如悻悻然者熙寧間於道無憾惟此三人
　餘皆氣激辭憤邵雍程顥所謂吾黨有過者也陸象
　山所謂平者未一二激者已七八新法之罪諸君子
　固已分之是矣
　　　諸君子與安石争論新法
熙寧二年安石求去甚切御史王子韶程顥諫官李常
請對言不當聽安石去位葢猶望安石出而改之也人
不知顥者以為安石之黨初吕公著為安石厚顥與子
韶皆公著所厚者雖司馬光亦以顥等為黨安石也李
常素與安石善安石薦之及公著言罷條例司安石遂
不悅安石既出而持新法益堅人言不能入矣於是争
新法始急李常上疏安石請為分折李常不奉詔公著
又言孫覺程顥張戩陳襄不當貶韓琦乞罷青苗而戩
尤詆安石之非上因諭安石臺諫言不可失人心安石云所謂
得人心者以有義理義理乃人心所悅也今獨流俗不
悅耳公著出知頴州安石引韓維代之維辭遂以馮京
為中丞以李定為監察御史宋敏求封還詞頭言未有
自幕職官處紏䋲之地蘇頌李大臨並繳還諫官胡宗
諭復論之陳薦又劾定不服所生母喪新法之行言者
多以臺官用小人其洶洶如此顥論新法言順氣和亦
不甚怒次日張戩厲色抗聲安石笑戩曰叅政笑戩柰
天下笑叅政何
　此皆争論新法之臺諫也臺諫之盛始於慶厯臺諫
　之争始於治平臺諫之衰起於熙寧而熙寧之初乃
　其極盛將衰之世也其極盛也皆慶厯涵濡灌溉之
　積治平波濤洶湧之餘也其將衰也此熙寧銷鑠沮
　退之漸紹聖壞爛息㓕之源也自治平以前為大臣
　者皆以臺諫之言而去治平以後為臺諌者皆以大
　臣之怒而去而熙寧四年之後為臺諫者皆大臣之
　私人也然安石初引故人所厚者在言路其素無士
　行亦在不引也吕惠卿最為腹心然不過為條例司
　屬官安石之意可見矣所薦引者不附已於是惟引
　諛佞者薦之而李定謝景温之徒出矣
　　　王安國非兄安石所為
熙寧四年以王雱為崇政殿說書雱嘗作䇿三十餘篇
皆安石輔政所施行者王韶言洮河事亦雱素志也故
安石主之以王安國為崇文院校書常非其兄所為屢
諫不聽召對上問以安石秉政如何對曰但恨聚歛太
急知人不明耳(雱安石/子也)
　安石之學尚不能同其弟况天下同已乎雱以父之
　道光於仲尼安石以子賢為崇政殿說書子聖其父
　父賢其子而謂他人皆為流俗宜哉
　　　數安石十罪
熙寧二年吕誨數安石十罪罷中丞(講義見/前卷)
　　　鄭俠圖獻新法不便奏乞罷以銷天變
熙寧七年旱求直言韓維言動甲兵危士民匱財帛於
荒夷朝廷行之甚銳至于蠲租稅寛負逋以救愁苦之
良民則遲而不敢發望陛下自奮英斷行之過于養人
猶愈過于殺人也河東北陜西饑民流入京城監門鄭
俠畵其圖且上書曰陛下南征北伐類皆以勝㨗之勢
作圖來上料無一人以天下憂苦父母妻子不相保遷
移困頓皇皇不及之狀為圖而獻者陛下觀臣之圖行
臣之言十日不雨乞斬臣以正欺君之罪安石固乞避
位不許乃詔韓維孫永體量免行錢曾布體量市易又
發常平倉于商稅而青苗免役亦權罷羣姦切齒治俠擅發
馬逓詔劾其罪司馬光自判西京留臺絶口不言時事
至是讀詔下泣復陳六事言青苗市易免役開邊保甲
水利四月權罷方田又放免編排保甲是日雨
　新法不合衆論衆論可以流俗排也不合舊制而舊
　制可以弊法詆也不合民心而民怨可以常情忽也
　至於天變形于上則非安石口舌所能强下故其後
　以天變為不足恤矣曩時争新法之臣退斥閒地行
　新法之人盤據要津流民之圖僅見於監門之小官
　亦可以見祖宗涵養忠厚之氣非新法所能阻抑也
　雖臺獄之起只以伸報復之讐而權罷青苗體量市
　易放免保甲天子自是有悔心然後安石遂非之愈
　堅矣
　　　神宗悔新法之非
熙寧七年詔留常平錢糓先是諸路旱傷有司不能賑
濟上曰若前世法度不問利害如何一一更變豈近理
耶
　神宗悔變法之非也元祐諸公不能原神宗之悔心
　以改法乃以母改子之說所以啟後日之紛紛也
　　　罷市易法
熙寧七年曽布罷三司使市易之建布實同之既而揣
上意疑市易有弊遂急治吕嘉問市易違法竟坐不實
黜吕惠卿乗此擠之也
　當安石變法之時以重德元老為安石所忌者韓琦
　富弼文彦博也以雅望隆眷為安石所排者歐陽脩
　司馬光張方平也始同終異者曽公亮與升之吳充
　也力與之争者唐介也争而不力者趙抃馮京也樞
　府不與其謀者吕公著蔡挺也托故依違不言者王
　珪不與安石異者宰相有絳執政有珪臺諫有惇而
　已而惠卿曾布之徒皆叛安石者也
　　　罷官賣鹽法
熙寧十年二月立鹽法貼納法三司言鹽法之弊由熙
河鈔益額故價賤而芻糧貴今鹽法當改官賣當罷請
先收舊鈔印識之舊制河南漕濮以西皆食解鹽仁宗
時官不復𣙜熙寧初市易司始𣙜
　　　安石巧於進退
熙寧五年六月安石求退不許先是安石乞一郡上曰
自古君臣如卿與朕相知極少朕鄙鈍初未有知自卿
在翰林始聞道德之說心稍開悟卿朕師臣也又求去
上曰朕自知制誥知卿屬以天下事如吕誨比卿少正
卯盧杞朕不為惑安石曰陛下以郭逵誕謾故許其辭
秦州既而逵譖王韶亦從之誠能照奸而斷以義則無
人敢如此六年十一月安石求退不許時有不輔新法
者安石欲深罪之上曰可
　自古所患者人主不能信其臣而神宗可謂能深信
　其臣矣自古人臣常患不得君而安石亦可謂得其
　君矣葢安石之虛名實行足以眩人使不用於世天
　下後世將惜其冺没以為當世人主之過矣天下之
　望歸安石神宗以天下用之既已用之則自當無所
　疑貳此用人之法也然安石以法之行否為身之去
　就葢其為人質雖清介而器本褊狹志雖高逺而學
　凡近足已自聖而挾以為高故其於天下事既以􁂌
　率任意而失之於前又以狠愎狥私而敗之於後是
　則安石上負天子非天子有負於天下也
　　　安石雖退而附黨者進
熙寧七年太皇太后皇太后流涕為上言新法不便且
曰安石便亂天下久旱百姓流離上益言新法不便欲
罷之安石不悅求去罷知江寧府以韓絳同平章惠卿
㕘政安石薦之也時號綘為傳法沙門惠卿為䕶法善
神下詔云今法行已見其效而吏或不能奉承朕終不
以吏或違法之故輙為變法
　仲淹用則仲淹之法行仲淹去則仲淹之法改安石
　之身雖退而安石之法卒不可變何耶葢安石變法
　之罪小用小人之罪大變法之禍止於一時而引用
　小人其禍無窮惠卿祖安石之意而行之蔡京又祖
　章惇之意而行之其為禍百年不止也
　　　惠卿行手實法　又行方田均稅法
熙寧七年惠卿行手實法言免役出錢不均出於簿書
之不善乎手實者令人具其丁口田宅之實也隐落者
容告
　觀當時行手實之法可以見免役之弊矣然手實法
　實太祖戸帖戸鈔之法也方田法即太祖度民田之
　意也然國初行之則為利民熙寧行之徒見擾耳
　　　安石復相
熙寧八年二月安石同平章事初惠卿恐安石復入出
安石私書有毋使上知之語又與絳忤絳白上請復相
安石安石聞命不復辭自金陵七日至闕下
　安石初入相之心與再入相之心不同其初入相急
　于變法急于興利不過行其所學耳未知法之弊也
　至再入相則明知其弊而遂非矣故文公以為天下
　之事既以􁂌率任意而失之于前又以狠愎狥私而
　敗之於後當矣然安石之法猶出于安石之所見至
　小人之行新法者特以附安石耳及安石失勢則叛
　之此小人之常態也司馬温公知之久矣
　　　安石托交趾以文天變
熙寧八年十月彗星出軫求直言安石言晉武五年彗
出軫而在位二十八年天道逺所當信者人事而已富
弼言願盡取郡奏擇其衆說所合者力賜施行張方平
言人為天地心天地之變人心實為之願其事有不合
於民者盡罷之十月交趾露布言中國作青苗助役之法窮困
生民我今出兵欲相拯救安石怒草詔天示助順既兆
布新之祥人知悔禍咸懷敵愾之氣安石最不信洪範
災異之說乃推之於交趾
　司馬光言安石有三不足之說由今觀之實有四不
　足之說然神宗之於安石真以衆論為流俗以舊制
　為弊法以人怨為常情皆勉强從之而天變常數之
　論安石竟不能惑葢聖性嚴恭根本於天性而源流
　於祖考如長江巨濤雖萬折必東已安石知上之不可
　惑故令州縣不得奏災傷以蔽聰明而旱暵彗星又
　不可掩故七年之旱安石以常數對而上不之信此
　安石常數之論不敢發也遂托言交趾以解之雖不
　明言天命不足畏而微意可觀矣自紹聖至政宣奸
　臣誤國之論盡出於安石而天命不足畏之說流禍
　尤酷災異不言而羣瑞輙書甚者臘月之雷指為瑞
　雷六月之雪指為瑞雪其視天變若童稚之可侮痛
　哉
　　　惠卿叛安石　　安石復罷相
熙寧九年十月安石復罷相退居鍾山盡元豐不復召
用晩於静室中多冩福建子三字初司馬光以書諭之
曰忠信之士於公當路時雖齟齬可憎必徐得其力謟
諛之士於今誠有順適之快一旦失勢必有賣公以自售
者毎對客覆王氏者必惠卿也
　自治平四年九月安石之召至熙寧九年十月安石
　之去凡十年之國論皆安石變法之國是也安石之
　法其始似君子其卒為小人當時之論或以其始而
　葢其終則謂之君子或以其終而没其始則謂之小
　人二者之論皆過也安石異端之學耳其始如此其
　終亦如此豈有始君子而終小人哉葢異端之學其
　始用也似君子其既用也實小人安石亦告子之不
　動心者故力執其說力行其意雖天地鬼神不能使
　之易也其斷然有所主者不可以富貴誘不可以口
　舌揺不可以威武脅此亦君子也惟其以老佛之言
　為妙道而以禮法事變為粗迹離内外判心迹不能
　明理以勝其私故生於其心害於其政者遂如此自
　古異端之學未嘗得盡施於政使楊墨之徒得君專
　政其害豈减此哉異端之學亦不動心者能守之故
　謝上蔡曰今人不能養氣安石却能之當時雖多君
　子而知君子之道者鮮故皆以安石為正學至於用
　之不效遂謂安石棄所學而從管商夫安石前日何所
　學今日何所棄哉其言市易事至𤨏屑也安石猶㫁
　然以為所學在此且曰臣不敢負所學為天下立法
　故也聖明安得不為之惑哉
以王珪吳充同平章事
元豐八年三月上崩夀三十八在位十九年
皇太子即帝位
　
　
　
　
　
　
　
　
　
　
　
　
　
　
　
　宋大事記講義卷十七
欽定四庫全書
　宋大事記講義卷十八
　　　　　　　　　　　　　宋　吕中　撰
　哲宗皇帝
　　元祐(九年/)　　紹聖(五年/)　　元符(三年/)
　　　即帝位　太皇太后同聽政
元豐八年三月上即位太皇太后同聽政上甫十歲臨
朝莊嚴
　　　廢罷新法等事皆從中出
元豐八年三月罷京邏卒罷開河役夫罷造軍器工匠
四月罷戸馬寛保馬限罷成都府利禄買馬罷在京東
西泗州物貨塲罷市易抵當汴河隄河岸司地課放市
易常平免役息錢罷賃地出限罰錢罷免行錢罷提舉
保甲錢罷錢粮提舉保甲官罷方田罷鄜延團將罷增置
鑄錢十四監十二月罷後苑作坊院
初詔司馬光吕公著於外未至遣中使迎勞太皇后手
書問以今日設施所當先光未及條上已有㫖散遣脩
京城夫役止御前工作出近侍之無狀者敇中外無敢
苛刻暴歛廢罷等事皆從中出大臣不與
　母后臨朝三代之所未有高曹向孟之賢亦漢唐之
　所無也而宣仁聖烈皇后又母后之聖者與太任太
　姒匹休矣人皆謂新法之改出於司馬入相之時而
　不知公之未至也凡廢罷等事皆從中出非章惇蔡
　確之所抑亦非有待於司馬光吕公著之所教也
　　　罷置等法
元豐八年司馬光言新法之弊陛下微有所改而逺近
皆相賀不可從三年無改父之說保甲免役錢將官三
事當今之急務釐革之所當先也
元祐元年立三司同取㫖法立戸部總財用法罷提舉
常平官復差役禁科舉用字說置春秋博士八月復常
平法罷青苗錢
初進說者以三年無改於父之道欲稍捐其甚者光乃
毅然爭之曰先帝之法其善者百世不可變若王安石
惠卿所建非先帝本意者改之當如救焚救溺也况太
后以母改子非子改父衆議乃定或曰元豐舊臣有以
父子之議間於上則朋黨之禍作矣光起立拱手厲聲
曰天若祚宋必無是矣
　變熙寧之法者改神宗本年之悔太皇初年之盛心
　天下人心之公論也司馬光謂先帝之法善者雖百
　世不可改者若安石惠卿之所建非先帝意也改之
　當如救焚拯溺也此正孔子三年無改於道之意也
　然謂太皇以母改子則他日章惇之徒必以子不可
　改父之說進者此紹述之論所由起也當時吕公著
　之言曰保馬之法先朝已知有司奉行之謬市易之
　法先帝尤覺其有害而無利福建江寧等路配買茶
　鹽俱非朝廷本意一切罷去則是當變之法皆出於
　神宗末年之意推此意而行之則無紹述之患矣吕
　公著又謂青苗之法但罷逐年比較則百姓自免抑
　勒之患充役之法少取寛刺之數則無下戸虛納之
　患保甲之法只此農隙教習則不至有妨農之患更
　張之際當須有術不在倉卒此亦所謂在所當改而
　可以無改者耳推此意而行之則無反覆之慮矣故
　曰熙寧之小人不可以盡去而熙豐之法則不可以
　盡變去熙豐之小人不可以不急而變熙豐之法則
　不容以太急青苗均輸所可罷而僱役之法未可以
　遽罷也保馬戸所可罷而保甲之法未可以遽罷也
　新經字說可廢而取經義先論策之意不可廢也然
　司馬光之變法如救焚拯溺四患未除死不瞑目至
　於言朋黨之禍則曰天若祚宋必無是事此又司馬
　光至誠至公之心質之天地而無愧也後世聞公之
　言可以流涕痛哭矣
　　　復差役法或又言不便
元祐元年復差役法惟衙門一役用坊塲河渡錢依舊
法募人不足計差蘇軾言免役差役各有利害免役先
帝本意使民戸專力於農决不可變光不悅軾曰日者
魏公刺陜西義勇公為諫官言之甚力豈今日作相不
許軾盡言耶蘇軾范純仁馬黙皆以復差役為不便蔡
京知開封府即用五日限光曰人人如待制何患法不
行乎臺諫累䟽報罷安石罷相在金陵聞變其法夷然
不以為意及聞罷役法愕然失聲曰亦罷至此乎此法
終不可罷安石與先帝議之二年乃行無不曲盡後果
如其言
　世率吳蜀之民以僱役為便秦晉之民以差役為便
　荆公温公不用周知四方風俗故荆公主僱役然差
　僱二役輕重相等利害相半非闗於民土地然也葢
　嘗推原二法之故矣夫差役之法行民雖有供役之
　勞亦以為有田則有租有租則有役皆吾職當為之
　事無所憾也其所可革者衙前之重輕耳官物䧟失
　勒之出官綱費用責之供農民之所不堪茍以衙前
　之役募而不差農民免任則民樂於差之法矣至僱
　役之法行民雖出役之直而闔門安坐可以為生生
　之計亦無怨也其可去者寛剰之過敷耳實費之用
　所當出額外之需非所當誅茍以寛之數散而不歛
　下戸免需則樂於僱之說矣因其利而去其害則二
　法皆可行也然士大夫進用於熙寧之時以僱為是
　進用於元祐之時以差為得公心不立隨聲是非可
　嘆也善乎邵氏之言曰蘇軾范純仁温公門下士以
　差役為未便章厚荆公門下士以僱役為未盡雖賢
　否不同各不私其所主若蔡京則賢如溫公暴如子厚
　皆足以欺之眞小人耳信哉斯言
　　　立科舉十法
元祐元年七月立十科舉法從光之請也曰行義純固
可為師表曰節操方正可備獻納曰智勇過人可備將
帥曰公正聰明可備監司曰經術精通可備講讀曰學
問該博可備顧問曰文章典麗可備著述曰善聽訟獄
盡公得實曰善治財賦公私俱便曰明習法令能斷奏
讞
　古人非無全才也然垂共工則不責以䕫之樂稷知
　播種則不任以契之教因所長而用之終其官而不
　徙此堯舜三代所以代天工也後世不以科舉取人
　始則一空言進之一旦命以獄訟已而畀以財賦已
　而責以禮樂任將帥則欲其為衛霍典州郡則欲其
　為龔黄一人之身無官不可也世豈有此人哉此司
　馬光所以有十科取士之法也
　　　立户部總財用法
元祐元年立戸部總財用法光言戸部尚書舊三司使
之佐左曹𨽻尚書右曹不𨽻尚書天下之財分而為二
乞令尚書兼領之三月以李常為户書或疑常文士少
吏幹光曰使此人掌財計天下知朝廷非急於征利掊
克之風庶幾稍息
　以尚書兼領左右曹還國初三司之職也以李常為
　户部尚書此還國初用儒臣有才幹者掌邦計之法也蓋
　自熙寧變法以來司農與三司變而為二司農之財
　多於三司之所蓄三司掌邦費司農掌聚歛遂使元
　豐官制之行分戸部為左右曹左曹即前日三司也
　右曹即前日司農也故温公謂天下皆國家之財而
　分張如此無專主之者誰謂國家通融措置公共愛
　惜者乎故令尚書兼領而諸州錢糓𨽻提舉三司者
　亦具報申戸部則天下利權一矣安石之分為二者
　葢以司農儲非常之用崇觀亦分而為二者葢以右
　曹奉君上之欲此温公之慮也
　　　置理訴所以通下情
元祐元年置理訴使熙寧得罪者自言
　此固所以通下情伸寃枉也然熙寧以來所以得罪者
　不過言新法不便之人爾朝廷以詔一伸雪可也何
　必置理訴所哉置其自理訴所而元符間又有詳理
　訴局得罪凡八百人國家前日之屈固所以為今日
　之伸孰知今日之伸反所以為異日之屈者哉
　　　復茶鹽法通商賑饑恤貧
元祐元年復茶鹽法許通商四月賑淮南饑賜上供米
十萬石蠲旱傷租二年出禁錢賜貧民
　此祖宗以仁立國之意暫息於熙寧而復續於元祐
　也使元豐紹聖相傳襲中間無元祐數年之澤則靖
　康豈至後日而始見哉
　　　絶内降
元豐八年嚴内降復奏法王巖叟言杜絶内降不可不
防微太皇曰卿言極是然决不至有此
　章獻治朝之時内降之法正於外朝之紀綱宣仁臨
　朝之時内降之法正於内朝之紀綱不待正於外朝
　故為天聖之大臣難為元祐之大臣易
　　　回國論　　疏陳十事
元豐八年詔公著侍讀逹先帝意用之入見陳十事一
畏天二愛民三修身四講學五任賢六納諫七薄歛八
省刑九去奢十無逸
　熙寧之臣以天變不足畏人言不足懼祖宗不足法
　民怨不足矜謂暴虐為無傷謂厚歛為有益謂多慾
　不足害治何等議論如此觀吕公著一䟽十事所陳
　眞可以回慶厯諸公之議論矣
　　　求直言
元豐八年詔求直言從司馬光之所請也先是五月詔
求言其中有曰若乃因有所懷犯非其分或扇揺事機
或迎合已行上則徼倖希進下則眩惑流俗則出罰之
行是亦不得已也光言人臣惟不上言上言則可以六
事罪之矣是始於求諫而終於拒諫也乞改前詔乃下
詔許中外實封言事
　自安石排舊臣而舊臣不敢言逐臺諫而臺諫不敢言編管
　監門而小臣不敢言置京師邏卒而亡卒不敢言下情不通
　久矣司馬光入相之初以開言路為第一義固所以
　痛掃十餘年言路之荆棘所以為改新法之根本也
　使言新法之不便者出於天下之公而非出於一人
　之私庶可以無後日之患故范純仁之言曰郡縣之
　弊守令知之言路之弊監司知之茶鹽利局民兵刑
　法差役之弊提其局及受其寄者知之軍政之弊樞
　宻及將領者知之邉防之弊守邊者知之各使條陳
　某事利人可以興行某事勞擾可以簡省某事蠧害
　公私可以釐革葢惟其能盡天下之情斯能變天下
　之法以當天下之心也
　　　薦賢才
元豐八年吕公著曰必欲實利及民莫若任人為急於
是薦孫固方正有學識范純仁勁挺有風力可充諫議大
夫等官李常清直有守可備御史中丞劉摯性資端厚
可充侍御史蘇轍王巖叟並有才氣可充諫官言事御
史又薦劉摯趙彦若傅堯俞范純仁唐淑問范祖禹六
人或處臺諫或侍讀必有禆益
　元豐之末上自朝廷之執政下至州縣之小吏非王
　吕之舊人則章惇之私臺也故司馬光吕公著之改
　新法也既以開言路為先復以召正人為急葢正人
　既召則新法不患其不改吾觀元祐之人貶竄於元
　符紹聖以後禁固於崇觀之間而英風義氣至死不
　衰君子之澤未嘗斬皆元祐培植之功向使元豐之
　後即繼以紹聖則其不待靖康而後見也
　　　三㫖宰相
元豐八年五月王珪薨時號三㫖宰相上殿云取聖㫖既
奏云領聖㫖出外云得聖㫖也
　　　相重臣
元豐八年以蔡確韓緽為左右僕射章惇知樞宻院司
馬光門下侍郎温公居洛十五年田夫野老號司馬相
公婦人孺子亦知其為君實也赴闕衛士以手加額曰
此司馬相公也争擁馬前呼曰公無歸洛留相天子活
百姓所在民遮道聚觀焉太皇聞之遣内侍勞公問政
　所貴乎大臣者非以其有過天下之才智也必其有
　服天下之德望也王安石所以變舊法之易者以其
　虛名虚行足以取信於人司馬光所以改新法之易
　者以其居洛十五年天下皆期之為宰相也然安石
　權臣温公君之重臣矣
　　　侍大臣
元祐元年以司馬光為左僕射
　仲淹之事所以行之而遽變者以章德象為相而仲
　淹為叅政也司馬光所以能變新法於數月之頃者
　以光為左僕射而其權重也使天假之年得以盡行
　其志則豈有後日之禍哉二年以吕公著為左僕射
　　　定官制
元祐元年立旦三司同取㫖法四月文彦博平章軍國
事序相臣之上
　國初相臣同心共濟進退百官經理大政皆與聞之
　自元豐官制既行維中書取㫖其權獨重葢出蔡確
　之私意自吕公著請三省同班奏事而後三省得同
　取㫖矣國初宰相平章事有至三相者自元豐官制
　既行惟置二相元祐初司馬相公欲起文彦博居已
　之上乃以師臣之禮待之此元祐兼用祖宗之制也
　元祐行之非不善而繼之者有假是以行其奸章子
　厚任左僕射則廢分班奏事之制以為先帝之意故
　終不置右相此元祐之制而偏重左相之臣者也至
　京以太師總三省之政號為公相而使宰執居其下
　此又元祐之制而偏重公相之職者也法一而已君
　子用之以濟其善小人用之以濟其奸此愚所謂建
　官之制不惟其名而惟其實不惟其官而惟其人信
　矣
　　　序官爵
元祐三年詔文臣繁御分左右自朝儀以上進上為左
餘為右明年詔朝儀以下並分左右紹聖罷之惟朝議
以上如故崇寧又詔朝議中散正議光禄分左右兩資
應轉者先右而後左
　元祐之分左右所以别晉品崇寧之分左右特以序
　官爵耳
　　　舉諫官
元豐八年詔舉諫官時已除范純仁唐淑問朱光庭蘇
轍范祖禹為諫官章惇曰故事諫官皆兩制以上舉然
後執政擬今除目自中出不知陛下何從知之得非左
右所薦此門不可啟太后曰此大臣所薦非左右也
　熙寧初年之臺諫不同葢熙寧四年以君子而攻小
　人也四年以後以小人而攻君子也至元祐初年之
　臺諫則以君子而攻君子也惟君子自相攻此所以
　啟紹聖之臺諫以小人而攻君子也愚故曰熙寧以
　前朝廷受臺諫之福熙寧以後朝廷受臺諫之禍者
　此也
　　　重監司
元豐八年十一月以鮮于侁為京東轉運温公曰欲救
東土之弊非子駿不可安得數十子駿布天下乎
　外臺正則州縣之紀綱正故范仲淹革弊於慶厯之
　時首汰監司之不才者司馬改法於元祐之初惟先
　擇轉運使而已此可革前日提舉常平之擾而察青
　苗等之為弊也
　　　崇節概之士
元祐二年四月授陳師道官師道徐州人傳堯俞謂秦
觀曰吾將見之懼其不吾見也子能介我於陳君乎懷
金欲餽之及覩其貎聽其議論竟不能出留都不逾年
章惇欲一見不可得
　張來秦觀黄廷堅陳師道四君子遊於蘇氏之門一
　世文章之傑然張文章之士耳秦之論事猶不及於
　三子則亦徒文章之士也而陳之節概猶過於黄是
　各有優劣也
　　　崇道學之臣
元豐八年六月程顥卒嘗曰一命之士茍存心於愛物
於人心有濟熙寧初除監察御史裏行前後進說大要
以正心懲慾求賢育才為先薦數十人以父表弟張載
弟頥為首嘗赴中書議事安石方怒顥徐曰天下事非
一家私事願公平氣以聽安石愧屈又曰但作事順人
心誰不願從安石曰此則誠是顥章數十上其尤係教
化之本原者則論五覇及正學禮賢等篇是也竟以言
常平法不便出知扶溝縣為溝洫之法未及興功而去
曰以扶溝之地盡為溝洫必數歳乃成吾經畫十里之
地開其端後人知是利必有繼之者吾於扶溝興設學
校亦幾成而廢百里之地至狹也而道之興廢闗焉嘗
曰新法之行吾黨激成之當時自愧不能以誠感悟上
心遂成今日之禍吾黨當與安石分其罪可也
　道之不明天實憫之篤生賢哲資禀特異元氣之㑹
　渾然天成天意固有所屬矣居言路十年充養備至
　人見其辭氣肅然不敢即也而和氣充浹見靣盎背
　遽色厲辭無有也人見其接物粹然若可易也而望
　之崇深截乎規矩凖䋲之不敢慢也局度清越世故
　若將凂焉而克勤小事雖鄙賤猥𤨏弗憚也立言路
　言近而易知叩之則無窮出之則愈新也人隨其所
　見者不一而不知先生道積乎中固純乎而不雜也
　嘗究先生所以用力之地謂心不可以一事留學不
　可以一善止有適有莫戒其非天地之全客氣未消
　防其非義理之勝去新學之支離非釋氏之不相聯
　屬忌學者先立標凖斥記誦者之玩物喪志遊其門
　者如羣飲於酪各充其量故得先生之教者如顯道
　之誠篤公扶之端厚得先生之和者如惇夫之安恬
　中立之簡易隨其所得固已自足名世矣元祐羣
　賢悉起散地先生獨有憂色使之協濟於朝以施調
　一之功安有紹聖報復之禍哉
　
　
　
　
　宋大事記講義卷十八
欽定四庫全書
　宋大事記講義卷十九
　　　　　　　　　　　　　宋　吕中　撰
　哲宗皇帝
　　　經筵
元祐元年以程頥為崇政殿說書上三劄子其一乞選
賢徳之臣以勸講常留二人直日夜則一人直宿以備
顧問其二傳徳義者在乎防見聞之非節嗜慾之過保
身體者在乎適起居之宜其三曰經筵臣僚侍者坐而
講者立於禮為悖又上疏曰周公作立政舉常伯至於
綴衣虎賁為知德者鮮一篇丁寧在此一事而已後世
無復如此則謂人主就學所以習書史覧古今也若止
如此則能文宫人可以備勸講知書内侍可以充輔導
何用周公當日輔成王使伯禽與處臣欲擇臣僚家子
弟十歳以上十二歲以下端謹頴悟者侍上所讀之書
亦與之讀又曰今讀講共五人四人皆兼要職乃無一
人專職輔導者夫告於人者非積誠意不能感人也臣
兩得進講未嘗不齋戒潛思覬動上心若使營營其職
事紛紛其思慮侍至上前然後善其辭說以頰舌感人
耳文彦博平章軍國重事一日兩赴經筵六日一朝因
赴都堂二年命講官輪講漢故事蘇頌編類賜名邇英
要覧五年四月詔經筵官留二人對近邇英閣七年范
祖禹上帝學八篇
　人主之學非徒渉書史而已凡宫闈之中九重之䆳
　無非學也講學之人非徒師保而已凡侍御僕從綴
　衣趣馬無非正人而後可也是以古先聖王兢兢業
　業雖在戎馬倥偬幽隠獨知之地而所以精之一
　之如對神明如臨深谷雖身居禁宻之地而凛然若
　立乎宗廟之中朝廷之上雖以天子之尊周旋講讀之間
　而視之如師父之臨前此學之所以成也伊川經筵
　之說其古今聖賢之根本乎
　　聖學
元祐六年二月以劉摯為右僕射王巖叟為簽書樞宻
院事王巖叟嘗從容勸上讀書上曰如何得入道深對
曰須將先聖之言一一著心承當便知先聖專為陛下
說此事則承當得有力善者受之以為法不善者受之
以為戒便如終日與先賢說話則聖學日新矣
　此人主讀書之法也程子嘗謂學者讀論語要將孔
　門弟子所問為已所問聖人答處作今日所聞方有
　益此亦學者讀書之法也葢善學者已與書為一不
　善學者已與書為二
　　　君德　　治道
元豐八年太皇問為政所當先者司馬光言宜首開言
路尋上䟽畧曰人君之德三曰仁曰明曰武致治之道
三曰信賞曰必罰曰任賢昔以此事仁宗又以此事英
宗今又以此事陛下
　講義見前朝
　　　邊防
元祐元年夏人來議疆事請蘭州數寨先是神宗於熙
河置蘭州鄜延路置門等五寨司馬光皆以為棄之大
便大防以為不可棄三年復洮州擒鬼章致闕下夏人
冦邊安夀言為國者不可好兵亦不可畏兵紹聖二年
八月罷熙河等路分畫地界時布惇謀用兵故也元符
二年涇原路建西安州及天都等寨七月置􁋘水軍十
月諸羌復叛於是青唐道路復不通自經營鄯湟死傷
又倍於安西之役闗中民由此大困
　章子厚之用兵鄯湟由安西熙河之役啟之也然元
　祐不好用兵反有鬼章之㨗紹聖小人喜用兵而諸
　羌叛反徒以擾闗中陜西之民故史臣記吐蕃裔守䕶
　西寨為不侵不叛之臣固嘗宣力王家奪擊夏鹵而
　熙寧元符崇寧間三用師於其國始也安石主王韶
　取熙河中而章子厚主王瞻夷靖康末而蔡京主王
　厚復鄯湟唃氏子孫無罪而就覆滅及金人得秦隴
　乃求後而續其血食孰謂夷狄無人哉
　　　兵政
元祐二年復府界河陜路馬歩軍先是純仁請罷畿内
保甲王存言先帝為之已就緒兵籍益消如廢保甲非
根本久長計純仁與存同執政議多以為未可遽罷也
　　　水患　　河决
元祐三年四月以吕公著為司空同平章軍國事宋興
以來以三公平章軍國事者四人二人者吕公著父子
也吕大防范純仁為左右僕射議回河初大河東流元
豐中河决遂北流先帝知故道不可復因道之北流時
回河之議文彦博吕大防安石主之范純仁蘇軾以為
不可曰令范百禄趙君錫相視四年范百禄趙君錫見
東流高北流下知河决不可回范純仁請罷之八月復
修河司純仁既罷相都水監又請塞北流祖禹堯俞力
諫不聽王巖叟終以東流為是五年十月罷修河司蘇
轍上䟽云大河流自來東西移徙皆有常理葢河水所
至輙淤淤填既高必欲下而决
　論河决之言當以蘇轍之言為正去河决之患當以
　神宗之言為正而東流北流皆未有定論也
　　　減廕補恩　　裁省冗費
元祐三年減廕補恩太皇太后曰本家恩澤亦當裁省要自
上始閏十二月裁省冗費戸部宫掖之費乞内侍裁减
以報有司從之
　减廕補恩自上始此仲淹所以行於慶厯裁省冗費
　自宫掖始此韓琦所以行於寳元者而太皇太后行之於
　元祐豈非聖人乎
　　　郊祀(分祭合/祭之異)
元祐七年五月納皇后孟氏六月以蘇頌為僕射十一
月冬至郊復合祭蘇轍主合祭之議從之者五人劉安
世主分祭從之者四十人(從之者多寡亦可/以見分合之是非)
　以周禮冬至祀天夏至祀地之事觀之則分祭為是
　而昊天有成命之詩謂郊祀天地此乃序詩之誤不
　可信也故分祭者先王之正祀合祭者後世之權宜
　或謂社祭即祭地也此理當攷
　　　家法
元祐八年正月范祖禹上仁皇訓典先是上帝學八篇
曰今人有寶器猶且愛惜之况祖宗百三十年全盛之
天下可不務學以守之乎
　我朝以學為家法故欲守祖宗之法當務祖宗之學
　此帝學一書極言我朝百三十年海内承平由祖宗
　無不好學故也至於上仁皇訓典又曰一祖五宗畏
　天愛民後嗣子孫皆當取法而仁宗在位最久德澤
　最深宜專法仁宗葢漢唐而下言家法者莫如我朝
　我朝家法之粹者莫如仁宗是意也元祐諸臣知之
　熙寧不知也紹聖不知也獨契丹與其宰相議曰南
　朝專法仁宗故事可勅燕京留守戒吏毋生事夷狄
　猶知為臣者獨不知之乎
　　　始親政
元祐八年七月范純仁為右僕射九月太皇太后高氏
崩太皇顧大防純仁轍雍等曰九年間曾施恩於高氏
否大防曰陛下以至公御天下何嘗以私恩及外家太
皇曰只為至公一兒一女病死皆不得見故欲對官家
說破老身没後必多有調戲官家者宜勿聽之公等亦宜
早退令官家别用一番人明年社飯時思量老身也八
年十月上始親政范祖禹言上初覧庶政乃宋室隆替
之本社稷安危之基天下治亂之端生民休戚之始君
子小人進退消長之際天命人心去就離合之時不可
不謹也太皇太后至公無私焦勞刻苦凡皆為趙氏社
稷專心一意保佑陛下也今必有小人進言曰太皇不
當改先帝之政逐先帝之臣此乃離間之言不可不察
當陛下即位之初臣民上書言政事不便者以萬數太
皇因天下人心之欲改與陛下同改之非以已之私而
改之也且有罪當逐陛下與太皇亦以人言而逐之其
所逐者皆上負先帝下負萬民天下之所共疾也太皇
何有憎愛於其間哉顧不如此則天下不安耳召内侍
劉瑗等十一月楊忠思入對十二月復章惇吕惠卿王
忠正官姚勔不草惠卿中正誥詞皆不聽
　當明道親政之時范仲淹呈太皇保佑聖躬十餘年
　之大徳而仁宗為之戒中外毋得言垂簾事惟勸章
　獻盡母道及仁宗親政惟勸仁宗盡子道其亦逆知
　有今日之事哉惟明道二年親政之後無異天聖之
　時而元祐八年親政之後忽轉而為紹聖此其理亂
　之機全係於君子小人而君子小人進退之機實係
　於人君嗚呼元和之君子所以無泰和㑹昌之害者
　以其權出於憲宗也慶厯之君子所以無熙寧紹聖
　之憂者以其權出於仁宗也
　　　去小人
元祐元年二月蔡確罷汪覿言執政八人奸邪害政
者相半極言惇確韓縝張璪朋邪害正劉摯朱光庭蘇
轍累數十䟽四年五月竄蔡確先是知漢陽軍吳處厚
言蔡確所作登車葢亭詩稱唐郝處俊指武后事渉譏
訕太皇怒范純仁言不宜置確死地退謂大防曰此路
荆棘八十年矣奈何開之吾曹正恐不免耳州西隅有
一亭曰車葢
　朱文公曰元祐諸賢憂確之不可制欲以詩語擠之
　固為未當范公乃欲為自全之計是亦未免於自私
　皆非天討有罪之意也其論諸公忽反爾之言違好
　還之戒尤非正理使後世見無禮於君親者拱手坐
　視而不敢逐則必此言為之也且舜流四凶為臯陶
　者亦殊不念反爾之戒何耶邵伯温曰公卿大夫當
　知國體以蔡確奸邪投之死地何足惜然嘗為宰相
　當以宰相待之范宣公范文公餘風知國體者也故
　欲薄確之罪確死南荒豈獨有傷國體哉劉摯梁燾
　王巖叟劉安石忠直有餘然疾惡已甚不知國體以
　貽後日縉紳之禍不能無過也葢君子小人相為消
　長能使君子在上小人在下君子在内小人在外各
　安其分足矣豈可殺而絶之哉一吳處厚以前宰相
　詩為譏謗非所以厚風俗罪之可也蔡確故大臣不
　問以愧其心可也朝廷當治確及其黨妄貪定策之
　功令同時執政各具立皇太子事使誣罔之迹曉然
　以詔天下後世罪其造謀者可也詩不當罪也嗚呼
　紹聖之初亦賢者可以有為之時也而章惇之凶暴
　蔡卞之奸邪用之一時輕躁險薄之徒皆進使宣仁
　被謗哲宗致疑離間骨肉禍患幾五十年不觧卒致
　靖康之亂悲夫
　　　元祐君子
元祐元年司馬光薨為政逾年病居其半詒書吕公著
光自病以來以身付醫家事付康(光之/子)國事未有所付
今日屬於晦叔矣(晦叔公/著字)
　天將禄人之國必先祚君子天將以元豐為元祐則
　使司馬光獲相於初元天將使元祐為紹聖則不使
　司馬光憗遺於數歳當是時新法已多變矣然君子
　未盡用也小人未盡去也公薨於今日而黨議已兆
　於明日使光尚在則君子尚有所立必無朋黨之禍
　必無報復之事一身之存亡二百年治亂之所繫也
　
　
　
　
　
　
　
　
　
　
　
　
　
　宋大事記講義卷十九
欽定四庫全書
　宋大事記講義卷二十
　　　　　　　　　　　　　宋　吕中　撰
　哲宗皇帝
　　　諸君子自分黨(洛黨蜀/黨朔黨)
元祐元年詔蘇軾傅堯俞等供職初軾與程頥同在經
筵軾喜諧謔而頥以禮法自守軾每戯之朱光庭賈易
積不能平乃力攻軾所選策題譏仁宗胡宗愈劾中丞
堯俞御史岩叟右光庭吕陶右軾惟諫官汪覿之論得
其中曰學士䇿詞失當小事也使士大夫有朋黨之言
大患也二年解張順民等言職以彦博惡其有用兵之
意也梁燾岩叟堯俞等累數争之相繼罷七月韓維自
門下侍郎出知鄧州吕陶劾之曾肇不草制公著言維
有人望八月賈易罷左司諫易言吕陶黨軾兄弟而文
彦博主之太皇怒程頥罷為西京國子監孔文仲言頥
乃五鬼之魁故也三年吕大防損吏額置吏額房於尚
書都省一日内降報可誤送至中書劉摯為中書侍郎
作録黄士大夫趍利者交鬬其間謂摯大防二人有隙
而黨起矣六年蘇軾知頴州賈易知廬州易言事轍兄
弟簾前宣論曰易排擊人太深須與責降大防曰不若
两罷十一月中丞鄭雍論摯威福自恣岩叟三十人皆
摯黨侍御史掦畏亦論之人以為附左相吕大防云
　卲伯温曰哲宗即位宣仁同聼政羣賢畢集於朝賢
　者不免以類相從故當時有洛黨蜀黨朔黨之語洛
　黨以程頥為領袖朱光庭賈易為羽翼蜀黨以蘇氏
　為領袖吕陶等為羽翼朔黨以劉摯梁燾王岩叟
　劉安石為領䄂而羽翼尤衆是時既退元豊大臣於
　散地皆含怒入骨隂伺間隙而諸賢者不悟自分黨
　相毁惟吕大防秦人戅直無黨范祖禹蜀人師司馬
　光不立黨在紹聖間以為元祐黨盡竄之嶺外可哀
　也哉嘗謂自古朋黨多矣未有若元祐之黨難辨也
　盖以小人而攻君子此其易辨也以君子而攻小人
　此其黨亦易辨也惟以君子而攻君子則知也難且
　我朝冦丁之黨為冦者皆君子為丁者皆小人吕范
　之黨為范者皆君子為吕者皆小人其在一時雖未
　易辨也詳觀而熟察之亦不難辨也而元祐之所謂
　黨何人哉程曰洛黨蘇曰蜀黨劉曰朔黨彼皆君子
　也而互相排軋此小人得以有辭於君子也程明道謂
　新法之行吾黨有過愚謂紹聖之禍吾黨亦有過然
　熈寕君子之過小元祐君子之過大熈寕之争新法
　猶出於公元祐之自為黨皆出於私者也
　　　小人借經之説以欺君
元祐二年張商英上書言三年無改於父之道公著
不悦
　聖經之義不明而奸臣徃往竊其説以誤國者多矣
　當熈寕變舊法之時則惠卿借周禮讀法之文以盖
　其紛更之實及元祐改新法之則章蔡商英之徒竊
　三年無改之説以唱紹𫐠之論不知三年無改之意
　亦在所當改而可以未改者耳如其道雖百世不改
　如其非道何待三年司馬已辨之矣
　　　小人誣君子有調停之説
元祐四年二月吕公著薨六月范純仁罷僕射司諫吳
安詩正言劉安石交章攻純仁黨蔡確十一月范祖禹
與劉安石上䟽言宫中求乳母皇帝年十四未納后無
溺所愛而忘所戒後章惇蔡卞誣元祐大臣嘗有廢立
議指二人之言為根
元祐五年八月解梁燾朱光庭劉安石等言職當以
翰林承㫖召鄧温伯故也時大防與劉摯欲引元豊黨
人以平舊怒謂之調停蘇轍言謝安之於諸桓亦用之
於外未嘗引之於内又謂此人若返必將戕賊正人漸
復舊事以快私忿人臣被祸不足言所惜者宗廟朝廷
也自是兼用小人之説稍息是年六月也岩叟言自古
君子小人無参用之理
　元祐之所以為紹聖者始於朋黨而成於調停夫以
　君子而攻君子固必為小人所乗以君子而與小人
　共事終必為小人所攻當時梁燾論用人曰臣等累
　奏邪正不可並用陛下深以為然是知邪正之必相
　攻也今並用矣臣等又謂使邪人在外正人在内則
　可治陛下亦以為然是知邪人在内則害正也今邪
　人在内矣臣等又謂使邪人少正人多則可治陛下
　亦以為然是知邪人之多交相朋黨損正人之道也
　今邪人多矣以在内衆多之邪人在外已寡之正人
　並用勢自不敵豈能乆安乎其言發於元祐六年六
　月某日則紹述之不待紹聖而後見也
　　　小人攻君子
元祐六年劉摯罷右僕射鄭雍論摯及岩叟黨二十人
侍御使楊畏亦論之人以雍為附大防云八年初楊畏
攻劉摯意謂必用蘇轍而朝廷乃相頌畏與來之卲又
攻之蘇頌罷乃相純仁楊畏來之卲復攻之純仁不報
　人皆謂元祐之去小人失之太過愚以謂元祐之去
　小人失之未盡使當時吕范之徒能盡黜章蔡之属則
　所以接續慶厯之宏規盡革熈寕之弊政豈不盡善
　奈何徒知異已者之非君子而不知同已者未必非
　小人是以患起於腹心之間卒以助成仇之勢司馬
　光已為蔡京所欺劉摯又為清臣所欺吕大防又為
　楊畏所欺身在元祐心在熈寕何君子之不悟也已
　　　小人進而君子退
紹聖元年二月以李清臣為中書侍郎鄧温伯為尚書
左丞紹述之説清臣唱之温伯和之先是楊畏入對首
叛大防言紹述神宗䟽列章惇安燾吕惠卿鄧温伯李
清臣等行義乞召章惇為相三月吕大防罷蘇轍罷門
下侍郎四月蘇轍降知英州曽布請復先帝故事請改
元張商英五年不召及為諫官故攻元祐大臣不遺餘
力范祖禹罷章惇為右僕射以王安石配享三年追贈
蔡確常安民罷監察御史以論蔡京奸邪也
　羣而不黨君子之道也而主子瞻者攻正叔主正叔
　者攻子瞻非君子之黨乎和而不同者君子之道也
　而差役法行同已者喜之異已者斥之非君子之同
　乎矜而不争者君子之道也而回河之議蘇軾與大
　防争貶確之事范純仁又與劉安世争非君子之争
　乎易事而難説君子之道也司馬光悦於蔡京蘇公
　悦於楊畏非君子之説乎凡是數者皆以君子無以
　自别於小人故始為小人所悦終為小人所䧟其極
　至於為小人所汙而不能自辨矣人皆謂元祐之失
　在於分别之太過惟朱文公謂元祐之失正坐於决
　擇之未精此未親政之時小人之勢已足以勝君子
　况於已親政乎
　　　小人亂國是
紹聖元年三月親試舉人賜畢漸及第考官取策多主
元祐楊畏覆考專主熈豊故畢為首䇿問乃中書侍郎
李清臣擬奏於是國論遂變元祐之人相繼得罪
　科舉之文本不足為世輕重也然王安石初變法之
　時議論未定也自蔡祖洽之䇿一出而變法之議遂
　定章子厚當紹述之初議論亦未定也自畢漸之策
　一出而紹述之議遂定其有闗於世道升降之機如
　此熈寕之考官本以蔡祖洽為第五等而陳升之乃
　擢之第一紹聖之考官本當主元祐而楊畏乃以漸
　為首此可以觀人心公論之所在特奪於國是之私
　耳
　　　小人廢復法例
紹聖元年復元豊免役法初蔡京司馬光行差役法至
是京白曰臣取熈寕元豊法施行之尚何議焉閏四月
復常平提舉等官罷十科六月除字説禁七月復免役
錢九月廢廣惠倉罷制科十二月河東鹽復官賣法二年
四月置律學博士四年罷春秋科
　安石之法自行其所學之偏所見之蔽猶有素定之
　規模至紹聖諸人不過借紹述之名以報私怨耳初
　不知熈豊元祐之法孰非孰是孰利孰害也然安石
　變法之罪小引用小人之罪大使其罪止於變法則
　安石之身既去安石之法皆可得而變為其罪在於
　引用小人則引用之人無窮而法亦與之無窮雖其身
　已退於元豊之末而其人未嘗不用於紹聖之後也
紹聖元年正月罷進士習賦立宏詞科
　自豊寕以經義選士也固患天下為習詞賦之浮華
　而不適乎實用紹聖號為追述熈寕既禁其未仕者
　不為詞賦而反以羙官誘其已仕者使為宏詞士何
　所折衷哉
　　　小人掩過
紹聖元年重修神宗實録曽布言請貶安石實録恭照
　修神宗正史而以安石私史為照証則神宗末年追
　悔之意與安石不盡之奸皆不可得而見矣然其迷
　國悞朝之事亦終不可掩也
　　　小人䧟君子
紹聖元年六月貶黜吕大防等大防隨州劉摯黄州轍
袁州軾安置惠州吕希純知懐州梁燾鄂州安世南安
軍朝川坊州孫升房州吳安詩監光州稅又竄大防等
諸州居住十二月論修史罪范祖禹趙彦若黄庭堅並
安置二年九月范純仁上䟽言乞因赦文入大防等許
於外軍州取便居住降知隨州三年純仁貶永州八月
范祖禹安置英州坐元祐人非上意也十二月梁燾卒
於化州蔡京遣使謀令殺元祐人許將言祖宗未嘗誅
殺大臣十二月劉摯卒先是治文及甫等所告事將大
誅戮㑹九月五日星變上怒漸怠已而燾摯卒衆皆疑
二人不得其死先八月蔡京安惇治同文館獄而文及
甫彦博子除都司為劉摯論列又摯嘗論彦博不可除
三省長官及甫與邢恕書因為躁忿詆毁之辭謂摯等
有司馬昭之心路人所知至是大府寺主薄蔡渭告之
乃治獄程頤貶管涪州元符元年置看詳元祐訴理局
自是重得罪者八百三十家又言鄭侠誣謗朝政除名
勒石十月范祖禹卒於化州
　天將祚人之國必祚其君子觀其君子之衆多如林
　則知其國之盛觀其君子之落落如星則知其國之
　㣲觀其康寕福澤如山如河則知其為太平之象觀
　其摧折頓挫如湍舟如霜木則知其為衰亂之証是
　故國有禍福其君子必與焉熈寕以前百餘年間何
　君子之多獲福也紹聖以後五十年間何君子之不
　獲佑也其故可知也司馬光嘗曰天若祚宋必無此
　事盖歸之天也為國者不念天愛君子之勤既不能
　為天愛之以自愛其國謀國者不念天生君子之難
　又不能為國愛之以自愛其類或沮之或困之使不
　得為全人而後已然諸君子可殺可辱而英氣義槩
　千古常存紹聖小人雖一時得志竊取富貴而奄奄
　如泉下人則是非邪正之天未嘗不定也
　　　小人攻小人
紹聖元年吕惠卿徙知大名府韓忠彦曽布曰惠卿在
朝善人君子何以自立因言章惇擅權時布已有傾惇
之意矣二年安燾罷燾與惇舊相好及為門下侍郎浸
多駁惇惡之排䧟無所不至三年楊畏知號州縣孫諤
論畏天下之人謂之楊三變四年李清臣罷十月以邢
恕為御史中丞惇毎疑元祐人復用謀誅絶之知恕青
任此事故不以序遷時惇已與卞不叶元符元年出邢
恕知汝州章擬其傾已
　元祐之時小人失勢則相比紹聖之後小人同利則
　相攻此小人之常態也然用一小人攻一小人崇寕
　大觀之後小人所以相接而不已也
　　　小人害君子而自有公議在
紹聖二年常安民罷監察御史奏京之奸足以惑衆辨
足以餙非巧足以移奪人主之聼視力足以傾倒天下
之是非又言今大臣為紹述之説其實皆借此名以報
怨耳商英在元祐時上吕公著詩求進其言無取近為
諫官則乞毁光公著神道碑周秩在元祐為太常博士
親定光謚為文正近為正言則論光公著罪乞斫棺鞭
尸朝廷凡事不用元祐例至王珪家䕃孫乃引元祐例
三年罷左正言上疏言役法無以元豐元祐為鍳要使
元元無不均之患以諤為助元祐詔補外四年火入鬼
輿太史奏主賊在君側上詔問之對曰讒慝之人皆賊也惟
進正人脩德乃所以偹之九月大赦求直言通判李深
上書今蔡卞執政其兄蔡京得薦臺官被其兄之薦者能
不私其弟乎章粢為涇原師乃用其壻劉何攝曹事前
日粢築平夏城為賊所抄而奏報不到陛下聞之乎吕
嘉問聞之乎取王雱之女驟為女驟為西制張赴妻乃舉
妻弟超為邉帥蔡卞為安石壻有鄧綰者嘗薦卞今綰
之子詢仁校書郎詢武脩史討檢此惇卞之報私恩也
京為役法罪人粢為邉防罪人天下共怒而不敢言者
特以卞惇之兄也兵權之重河北莫如雄州陜西莫如
涇原用宰相之兄熈河用宰相之妻弟張超指揮邉事
但用私書而已元符二年正言鄒浩等言仁宗既廢郭
后不旋踵並斥二羙人所以公也詔除名新州羈管浩
過頴昌見其友田畫臨别出涕畫正色曰使君隱黙官
京師遇寒疾不汗五日死矣豈獨嶺海之外能死人哉
願君毋以此舉自滿士所當為者未止此也浩曰君子
贈我厚矣
　公議猶元氣也未嘗一日不流行於天地間以紹聖
　之小人敢於逐正人誣聖后而當時言事者敢於直
　諫如此可以見公議之在人心不容冺也可以見祖
　宗含飬士氣至今不衰也可以見哲宗能容人言而
　逐諸賢於嶺海之表非其本心也
　　　小人私廢置
紹聖三年九月廢皇后孟氏上亦悔曰章惇壊我名節
元符三年九月立賢妃劉氏為皇后
　郭后之廢夷簡固主之孟氏之廢章惇實導之觀後
　日之悔可以見仁宗哲宗之本心已
　　　戒小人偏狥
紹聖四年太常博士陳瓘罷初惇以宰相召道遇陳瓘
訪以當世之務瓘曰請以所乗舟為喻偏可行乎惇曰
司馬光奸邪所當先辨瓘曰此猶平舟而移左以置右
也元豐之政多異熈寕則先帝志固已變矣温公不明先
帝之志而用母改子之説行之太驟所以紛紛
　自朋黨之論起而後吕大防范純仁皆主調停之説
　雖陳了翁告章子厚於入相之初亦不過曰絶臣子
　之私情融祖宗之善意消朋黨持中道若以熈寕元
　祐而不至於偏爾豈知熈豊元祐之法猶可以損益
　而恭用而熈豊元祐之人决不可均調而並立况章
　子厚不得至於元祐則必欲報復於紹聖斯言又烏
　足以感其聽哉楊龜山嘗謂塋中言乗舟事最好然
　元祐舟不知為甚装載得重及紹聖時不知却如何
　亦偏多載了據此舟所載因何物得重今當减去何
　物則適乎塋中之言乃其初年之見也
　　　小人誣太后
元符元年惇卞請追廢宣仁聖烈皇后時皇太后皇太
妃切諫上感悟取惇卞奏就燭焚之明日再奏上曰卿
不欲朕入英宗廟乎詔前竄内侍張士良赴獄惇列舊
御藥告及刀鋸謂曰言有即還舊官言無即死士良仰
天哭曰太皇不可誣天地神明不可欺
　惇卞初意不過欲報元祐之人耳而至於變元祐之法
　又慮元祐之人復用也而至誣以廢立之罪甚而請
　追廢宣仁滔天燎原可畏也哉宣仁不可誣天地不
　可欺章子厚雖欲脅士良而士良不從亦猶安民不
　肯列名黨碑也是是非非之心在人不可冺如此
　　　諸賢罷黜
元符二年九月鄒浩以言得罪蔣之竒吕嘉問葉洽等
二十六人各落職停罷坐與鄒言語交通及以錢銀遺
浩也
　　　𫝊位
元符三年正月上崩壽二十五在位十五年皇弟端王
即皇帝位皇太后權同聼政尊皇后為元符皇后尊皇
太妃諸氏為聖瑞皇太妃復廢后孟氏為元祐皇后夫
人王氏為皇后
　
　
　
　
　
　
　
　
　
　
　
　
　
　宋大事記講義卷二十
欽定四庫全書
　宋大事記講義卷二十一
　　　　　　　　　　　　　宋　吕中　撰
　徽宗皇帝
　　建中靖國(一/年)　崇寧(五/年)　大觀(四/年)　政和(八/年)
　　重和(二/年)　　　宣和(七/年)
　　　即帝位
元符三年正月即皇帝位
　　　黜陟大臣
元符三年三月以韓忠彦為右僕射兼中書侍郎李清
臣門下侍郎十月以韓忠彦為左僕射曽布右僕射布
之相也中丞豊稷欲牽䑓属論之遂遷稷為尚書建中
靖國元年李清臣罷門下侍郎李清臣與布有隙故也
崇寕元年五月韓忠彦罷六月曽布罷布於元豊末欲
以元符兼紹聖而行故力排蔡京上意有所向又力排
韓忠彦引京以自助至是又為京所排七月以蔡京為
右僕射二年以蔡京為左僕射四年三月以趙挺之為
右僕射挺之罷京與挺之争權挺之屢陳京奸惡五年
二月蔡京罷挺之為右僕射大觀元年正月以蔡京為左
僕射三月挺之罷二年蔡京進太師三年六月蔡京罷
以何執中為左僕射四年六月以張商英為右僕射政
和元年四月張商英罷二年蔡京復太師六年何執中
致仕蔡京搃治三省事五月鄭居中為太宰劉正夫
為少宰十二月劉正夫致仕七年八月鄭居中罷十二
月鄭居中太宰余深少宰重和元年閏九月鄭居中罷
宣和元年正月余深太宰王黼少宰二年六月蔡京致
仕十一月余深罷以王黼為太宰五月加太傅搃治三
省事六年九月白時中為太宰李邦彦為少宰十一月
王黼致仕十二月蔡京落職致仕領三省事七年蔡京
致仕
　國之理亂觀其相可知矣相君子矣而小人恭之始
　雖治而終必至於亂相小人矣而君子繼之始雖亂
　而終必治惟一於君子一於小人治亂安危界然判
　矣故觀杜文韓范富之為相則可以知慶厯之治觀
　司馬吕范之為相則可以知元祐之治是其相繼皆
　君子也若建中靖國以後皆以小人而繼小人安得
　不速靖康之祸哉當時有謂因蔡京而治亂分不知
　建中靖國之初范純仁不至而治亂分矣又謂建中
　之更化皆曽布之奸惡固非柔懦之忠彦所能正而
　又以李清臣恭之則不待紹述之詔而天下已知其
　意矣自忠彦既去之後小人相繼秉軸而蔡京王黼
　又小人之尤者推其所為則又托熈寕之迹以為奸
　者也置講議司於都省因中書條例之弊而甚之也
　以宰臣領應奉司因三司條例之弊而甚之也籍元
　祐黨人即以諸賢為流俗之意而甚之也用童貫梁
　師成即命李憲經制之意而甚之也復湟州復燕山
　即開横山熈河之意而甚之也履霜堅氷其所由來
　者漸矣
　　　君子小人進退
元符三年二月復鄒浩等官范純仁等並收叙凡二十
餘人以龔夬為殿中侍御史陳瓘鄒浩左右正言曽布
言言路得人但惇卞不樂耳大赦以皇長子生也純仁
叙復五月追復文彦博司馬光等官凡三十二人七月
召純仁未幾聼歸頴昌蔡卞罷陳瓘言之也瓘言章惇
前日所為卞教之以紹述神宗為名以纂紹安石為主
立私門之好以為國是奪宗廟之羙以歸私史任伯雨
曰如誣罔宣仁保祐之功傅致元祐皇后疑似之罪作
理訴所而士大夫得罪者八百三十家蹇序辰編排章
䟽以語言得罪者數千人皆卞之為也貶邢恕陳瓘言
之也貶蔡卞中丞豐稷言京身為禁從外結后族乞黜
之侍御史陳師錫言若果用京則治亂自此分矣又言
蔡卞同惡誣國乞正典刑龔夬言京卞表裏同惡陳瓘
言裴彦臣等交通内外太后怒左右請推蔡京執政以
解太皇怒建中靖國元年三月以江公望為左司諫解
任伯雨言職時紹述之論已興伯雨居職纔半歳上一
百餘䟽六月罷陳祐右司諫七章論布故也公望曰臨
御以來易三言官逐七諫官六月范純禮罷右丞自此
朝廷碩彦之士相繼逐矣七月江公望朱紱罷以言蔡
邸鄧鐸事也先是公望言從禽非萬乗取重於天下之
道上悉縱之惟一白鷴畜乆頗馴以塵杖逐之不去乃
刻公望姓名於杖頭以志之安燾罷樞宻時燾宻奏紹
聖元符以來用事者持紹述之虗名以誑惑君父八月
陳瓘罷十月李清臣罷十一月豐稷罷崇寕元年五月
再奪司馬光等官籍黨人凡五十餘人竄張來以縞素
哭蘇軾故也九月籍元祐末上書人為邪正等中書籍
姓名後皆黜陟有差刻御書黨籍於端禮門凡一百十
九人二年論抵誣罪竄任伯雨等十二人蔡卞追讎元
符永言者故也二月竄黄庭堅四月程頥除名八月張
商英入元祐黨籍詔諸州立黨籍長安石工安民乞免
鑴安字於石恐得罪於後世三年重定黨人及上書邪正
等刻名文德殿門凡三百九十人五年彗出西方劉逵
勸上碎黨碑寛上書係籍人禁乃夜遣黄門至朝堂毁
石刻
　自皇極有不協不罹皇則受之之文也而論者皆以
　皇極為并包兼容不分善惡之名於是元祐有調停
　之説建中靖國有持中道之説豈知君子之於小人
　固不當為嫉忿然决無交和之理皇極之所謂皇則
　受之者盖將化小人而為君子豈用君子而參小人
　哉故當時任伯雨之言曰人才固不應分黨然自古
　無君子小人雜然並進可以致治者二者並用終於
　君子盡去小人獨留此元祐八年所以變而為紹聖
　而建中來一年變為崇寕也然元祐之黨與元符之
　黨不同也元祐欲恭用小人以平宿怨也元符末年
　欲用一二君子以文奸也任伯雨江公望之徒固無
　愧於元祐之諫官而曽布張商英陸佃楊畏之徒亦
　得以與於黨籍君子盖無以自别於小人矣然萬世
　之公議論不以一時之私是非而改易觀安民辭刻
　碑之役當時士大夫其眞無人心哉
　　　小人任事
元符三年斥郝隨劉友端以先朝禁中修造華侈也陳
瓘言裴彦臣等交通内外十月蔡京罷上曰瓘有言論
其交通近習之狀却有簡與裴彦臣崇寕元年童貫知
杭州監製噐二年王厚童貫合諸道兵十餘復望州十二
月置措置邉事司以王厚及童貫領之四年童貫為熈
河等路經畧安撫制置使大觀四年加童貫節度使内
侍臣建節始此其後梁師成等皆踵之復洮州貫自此
恃功稍擅軍政選置將帥不闗朝廷政和元年童貫使
遼四年童貫領樞宻院事時貫遣人使海上約女真宣
和元年朱勔以花石綱媚上太學生鄭肅進十詩二年
加師成太尉凡號令御筆皆出於梁師成王黼以父事
之三年童貫請討方臘四年命童貫廵邉五年童貫入
燕
　上之即位其始因脩造事而斥内侍郝隨劉友端其
　後則以童貫監製器以朱勔領花綱其始因陳瓘之
　言察裴彦臣交通内外之迹以罷蔡京其後則以童貫
　而用蔡京以梁師成而用王黼則知人君之心未始
　有不善而小人惑蠱其心者其罪多矣一童貫也使
　之監製器之役猶可也蔡京乃使之領西師西事未
　畢而北事復起既命之使遼以覘其國適為遼人
　所覘又縱之通女眞反為女眞所侮甚至於方臘不
　能討命童貫以討之是一童貫可以任内修外攘之
　功矣夫宦官者腹心之患也邊塞者手足之患也宦
　官者根本之祸也邊塞者枝葉之禍也當時任伯雨
　之言曰朝廷為陽宫禁為隂中國為陽邊塞為隂君
　子為陽小人為隂徳為陽兵為隂愚謂崇觀以來隂
　氣盛矣哉小人宦官邊塞同一氣類也此有所感則
　彼有所應必然之理也縱使當時無邊塞之禍亦有
　宦官之禍也
　　　小人變法
元符三年蔡京言紹述事上揺手示京曰朕盡解此獨
母后之意未聼姑待言詔増損役法下紹述詔畧曰朕
於為政用人無彼時此時之間斟酌損益惟義所在嘉
與有位共圗紹𫐠之羙自今有曲學偏狥妄意改作規
害國事者當與衆棄之罷平凖格以王勣為翰林學士
勣以上鋭意圖治任事者不如以達孝之義開説因䟽
武王周公之達孝者又謂神考作法於前子孫守之於
後然時異事殊理須損益亦神宗之意也建中靖國元
年曾布以禁中宻㫖諭趙挺之議紹述挺之自此擊元
祐舊臣而國論一變矣曾布初以熈豐之法乆當補弊
已而背前議以其法不可改上欲兩存以問徐勣曰天
下之事有是與非朝廷之人有忠與佞不考其實姑務
兩存未見其可鄧洵武進愛莫助之之圖言欲繼志𫐠
事非用蔡京不可崇寕元年六月曽布罷布於元豐末
欲以元祐兼紹聖而行故力排蔡京崇寕初知上意所
向又力排忠彦引京以自助七月焚元祐法罷春秋博
士復紹聖役法更茶法更鹽法三年復方田更科舉法
並由學校升貢政和二年禁史學宣和三年復元豐保
甲舊制五年禁元祐學術六年科免夫錢
　人皆以建中靖國為更化之始時而不知紹述之詔
　已下於元符之末而禁中之意曽布蔡京已知之布
　在熈寕之時則附王安石惠卿之議至紹聖之時乃
　詭請薦陳瓘黄庭堅軰又請毋毁吕公著碑至建中
　之時初知上有消朋黨之意乃排蔡京而主元祐及
　知上有紹述之意則排忠彦而主紹述甚至蔡京者
　其奸又過於布在熈寕則奉行熈寕之法在元祐則
　奉行元祐之法在紹聖則奉行紹聖之法國論三變
　而蔡京乃與之俱變此小人不足責而引用小人自
　安石始然安石之心與章子厚不同章子厚之心與
　蔡京諸人不同盖安石之法猶出於所學章子厚之
　法將托安石以報私怨耳至蔡京則又托紹述以奉
　人主之侈心耳愈變愈下所以致中原之禍也
　　　小人妄主國是
元符三年安惇罷惇奏鄒浩是先朝所棄不當復用國
是所係不可輕改陳瓘言是非之心人皆有之聖人以
百姓之心為心故朝廷所謂是非者乃天下之公是非
也是以國是之説其文不在於二典其事不出於三代
惟楚莊王之所以問於叔敖者乃戰國一時之事豈聖
時宜用哉惇乃極天下之公議所非以為是是極人臣
不改之孝以為善述
　國論之無所主非也國論之有所主亦非也國無定
　論固不可以為國然使其主於一説則人情視此以
　為向背人才視此以為去就人言視此以為是非上
　之政令下之議論且遷就而趨之甚矣國是一言之
　悞國也夫國以為是即人心之所同是也又安有衆
　之所非而自以為是使人皆不得越國是之外者此
　特孫叔敖之妄論唐虞三代之時孔孟之明訓初無
　是也秦漢至五代其言未嘗聞也本朝自建隆至治
　平其説未嘗有也自熈寕王安石始有是論而紹聖
　之蔡卞崇寕之蔡京皆祖述其説而用之熈寕以通
　變為國是則君子為流俗矣紹聖以紹述為國是南
　嶺之間皆逐臣矣蔡京之國是又曰豊亨豫大之説
　而已則立黨刻黨碑凡所托以害君子者皆以國是
　藉口曰此神考之意安石之説也縉紳之禍多歴年
　所豈非一言可以䘮邦乎
　　　小人塞言路
元符三年韓忠彦言先帝嘗詔求直言天下實封言事者以千
百及章惇既相乃置局編類摘取其語以為謗訕乞罷
編類局崇寕元年九月籍元符上書人為邪正等中書
籍記姓名後皆黜陟有差二年蔡卞追讎元符末年言
者竄任伯雨等五年彗出西方求直言三月罷求直言
以星變已消也大觀元年九月論崇寕五年上書人罪
擇其尤者竄李景直四等人
　此安石人言不足惜之實患也夫祖宗所以恃以立
　國者通下情伸士氣耳而忍戕賊其根乎當元符末
　許人上書矣未及一年則籍元符上書姓名當崇寕
　五年因彗星而求直言矣韓忠彦以一君子而對衆
　小人雖柔弱不能大有所為然觀其乞罷編類局使
　其志得行亦不至於召靖康之禍也
　　　善類日凋
建中靖國元年范純仁薨遺表勸主上清心寡慾察邪
正毋輕議邉事易逐言者辨宣仁誣謗七月蘇軾卒於
常州大觀元年程頥卒宣和三年張商英卒於荆南商
英初以宣仁比吕武京强置黨籍中天下既惡京商英
與京異論以故天下反翕然推重之及卒陳瓘嘆傷乆
之曰張非粹德且復才踈然人時向歸之今其云亡絶
人望矣近觀天時人事必變革正恐雖有盛德未必孚
上下之聼殆難濟也六年二月陳瓘卒初或問純仁所
儲人才荅曰陳瓘問其次曰陳瓘自好也盖言瓘獨當
天下之重也宣和末人憂大厦之將頺或問游酢以當
今可濟世之人酢曰了翁其人也安世勉瓘以醫自輔
云天下將有頼於公瓘嘗為試院主文五名前悉取談
經及純用王氏之學者五名下往往皆博洽之士嘗曰
隨時所以救時不必取快於目前也七月劉安世卒
　國之將興也其賢德才俊之士無不在前後左右之列
　無不膺耆艾壽臧之祉故能消除禍亂於朕兆之中維
　持社禝為無窮之計及其衰也罔或耆夀俊乂在厥位
　既無老成典型亦廢惟奸邪庸妄之人則康寕壽考
　為國家不可去之奸此靖康之禍所以難救也吾見
　司馬光為相不及二年吕大防梁燾劉摯皆淪謝於
　紹聖之末天將使建中為崇寕不使范忠宣復相於
　初元天將使宣和為靖康不使劉陳二忠肅憗遺於
　數嵗雖以張商英元祐之罪人晩年稍與蔡京異論
　而天下人心亦歸向之空國而無君子可知矣獨蔡
　京乃十八九年而未死夭哉
　　　小人聚歛
崇寕元年蔡京為僕射倡豐亨豫大之説視官爵財物
如糞土九月陜西通行交子蔡京請更茶法法令客人
於在京𣙜貨物入納請長短引赴諸埸交茶販易四年
罷茶塲入市易務令客人赴官請引自於園買茶赴官
盤秤納息錢批引販賣又重加於初御筆賣茶引限滿
並令拘收増私販法二年請更鹽法盖欲括四方之錢
實中都以誇富盛而固寵凡木鹽鉄盡令商人絶私市
鈔法始行一日務官申入納三百萬緡四年詔以陜西
舊鈔易東西末鹽每百貫以見錢三分舊鈔七分方聼
換易然見行之法方通輙復變之舊鈔皆勿得用富商
巨賈或至流丐政和二年詔豊豫盛時毋得裁損計宣
和三年置應奉司初方臘亂王黼承上意罷造作局内
侍復以言動黼黼大懼失權乃自領應奉司
　自古小人誤國者必教人主以嚴刑以重兵以聚歛
　以窮奢極侈其途若出一輙而聚歛者又三者之禍
　根也安石欲為開邉計則置條例司行青苗市易等
　法蔡京王黼欲開人主之侈心則置應奉司屢變茶
　引鹽鈔傳曰與其有聚歛之臣寕有盗臣聖賢之言
　法律之斷例也
　　　小人欺君
崇寕三年罷轉般倉舊例發運司常有六百萬石米百
餘萬緡之蓄迨改為直達胡師文作羡餘献之而一年
之儲無有矣
　國家以東南之粟載於真泗轉般倉江船不入汴汴
　舡不入江人以為便也今綱運直至文移星火而弊
　壊之舟不及修整矣始者以船囘鹽以鹽償費人以
　為利也今鹽法既變絶無錐刀而回船之失多有逃
　移矣始者稔嵗以發運収糴公私俱濟也今公帑垂
　罄糴不得増外郡告荒粟無所取辦將何以堪耶蔡
　京之罪也
　　戚里宗属
崇寕二年詔自今不復援韓忠彦例以戚里宗屬為執
政者為令甲
　毋以戚里充執政此祖宗之法也然特為忠彦而廢
　則亦私意耳異時宦者亦知樞宻院此豈祖宗之法
　哉
　
　
　
　
　
　
　
　
　
　
　宋大事記講義卷二十一
欽定四庫全書
　宋大事記講義卷二十二
　　　　　　　　　　　　　宋　吕中　撰
　徽宗皇帝
　　　小人創御筆之令
崇寧四年行御筆手詔羈上書見羈管編管人還鄉御
筆手詔始此八月御筆更制軍政三司樞宻院同奉御
筆始此
大觀三年御筆舊制詔令皆中書門下議而後命學士
為之至崇寧有内降手詔違者以違御筆坐之
　祖宗紀綱之所寄大畧有四大臣總之給舍正之臺
　諫察内監司察外自崇觀奸臣創為御筆之令凡私
　意所欲為者皆為御筆行之而奸臣之所自為者又
　明告天下違者以違御筆論於是違紀綱為無罪違
　御筆為有刑臺諫不得言給舍不得繳監司不得問
　而紀綱壞矣昔有勸仁宗攬權者上曰措置天下事
　正不欲從中出此言眞為萬世法
　　　小人竊復古之名
崇寧四年作大晟樂舊制禮樂掌乎奉常至是置大司
樂典樂禮樂始分而為二
政和二年改官名為左輔右弼太宰少宰易侍中中書
令左右僕射之名舊以太尉司徒司空為三公至是復
古三公三孤之名三年頒五禮新儀鼎俎籩豆之屬精
巧殆與古埒頌新燕樂乃古徵招角招君臣相悅之樂
五年建明堂其制取上世周室九尺之
　漢官名禮樂之正不見於高文而見於成哀之世唐
　明堂之制不見於太宗而見於武后之時人非復古
　之人治非復古之治徒以竊虛名飾美觀耳
　　　小人通敵
大觀四年有星孛於奎婁犯帝座者再其後金人再犯
闕矣
政和元年九月鄭允中童貫使遼貫嘗自請覘國尋李
良嗣來獻取燕策詔賜姓趙
重和元年初通使女直約夾攻遼女直稱帝金使來二
年趙良嗣同金使來靣約攻契丹取燕雲約不賫國書
九月金使來議歳賜許契丹舊數約女直自平地松林
趨古北江南朝兵自白溝夾攻不然難依已許之約馬
政使金
三年五月金使來時童貫討方臘候貫回議之使者留
闕下三月餘方遣阿固達意朝廷留之
四年與遼人戰不利貫再修舊好金人聞貫舉兵恐失
約或南朝徑取燕則歳賂不可得遂遣使來朝廷再舉
兵遼郭藥師以涿州易州來降藥師聞襲燕而敗我師
潰於蘆溝河貫收再舉不能下燕恐無功獲罪宻遣其
客囑金人令圍之
　當天下太平之日無以娛悅人主聳動天下惟有恢
　拓一事耳故用事之久則必至於用兵生事蔡確欲
　固其寵則興靈武之師王珪患失其位則贊永洛之
　役章子厚之於湟鄯蔡京之於青唐洮河皆是謀也
　然皆求請於西而未嘗啟釁於北也貫攸何人哉敢
　以蚊負山耶然致靖康之禍不在於取燕而在於不
　能取燕使契丹至今猶强社稷猶固我將伸宿憤勞
　累戰矣雖得燕薊而民怨財竭内潰外叛若此而謂
　致靖康之禍在於取燕可也今天祚地喪於外位奪
　於内竄在夾山死在旦夕其國㓕矣因時拯亂湯武
　之業也疆理天下舜禹之政也紀律頗嚴將帥頗厲
　乗時以取全燕合漢唐之遺民何為不可然契丹以
　燕遼全燕之力而㓕於金人崛起之兵我以闗陜驍
　悍之師而敗於契丹垂盡之將遂藉金人納賄以巨
　百萬計所買者山前六郡之空城耳是全燕之地吾
　不能取彼能取之吾既不能取而吾又從而有之此
　彼之邀求所以無已也故靖康之禍不在於取燕在於
　取燕之非人得燕之無道而不能取燕也
　　　邉備
元符三年四月棄鄯州五月築寧川堡曾布曰外議多
謂湟州難守臣謂若併棄之則必為夏賊所有取輕戎
敵遂築堡崇寧元年論棄鄯州罪追貶韓忠彦等九人
行打套折鈔法打套有三折鈔套乳香套香藥套以償
各商官鈔錢商曰此章相公開邊時此曾相公罷邊時
用所合三百七十萬緡朝廷不能償而罷棄地之費乃
過於開邉故行是法三年復湟州十二月置措置邊事
司
三年四月復鄯州廓州夏人冦邊斥京卞弄權故京卞必
欲討之四年西羗夏人冦邊高承年敗死
大觀四年復洮州
　安石變法之時交阯露布言中國作青苗助役疲困
　生民京卞用事之時夏人言持繳言京卞弄權小人
　亂國本無闗夷狄之事而國有小人反以為夷狄之
　資至於相司馬而遼人相戒無生事不有君子其能
　國乎
　又曰取横山熙河此韓范本謀也而熙紹崇觀用之
　則踈何耶若謂韓范之謀為是則安石章惇曾布蔡
　京之謀未可為非也若以成敗論之是慶厯而非熙
　寧以後之小人又安能正小人開邊之罪哉葢安石
　猶與韓范之心同而章蔡諸人之心則與安石之心
　異韓范安石之所以謀取横山者所以斷西夏之右
　臂而欲為都闗中之地特韓范欲持之久而安石欲
　取之速耳至於章蔡所為又欲恢拓境土以華飾太
　平張本此又與安石不同也故嘗謂安石謀取燕熙
　河之過小而取蠻地圖交趾之過大章蔡取熙河之
　心是即安石取蠻地圖交趾之心也
宣和四年金使來議割燕山地初朝廷但求石晉故地
初不思平營灤三州乃劉仁恭以遺契丹故金人不肯
割約良嗣曰平灤等州若必欲取并燕京不與汝家矣
又索燕租稅曰燕租六百萬止取百萬又欲遷其民并
求犒賞諸軍
五年四月金人來歸燕京六州且索米二十萬石童貫
蔡攸入燕赦兩河燕雲路初朝廷惟信趙良嗣等虛詞
謂金歸我雲中故曲赦并及山後地然時實不得山後
地也
　宣和奸臣知取燕而不知取燕之險葢燕之所以重
　以有闗後之蔽也得燕而無險之可守與不得燕何
　異燕之險敵有之燕之民敵取之燕之賦敵得之則
　燕山空城何為哉縱使敵不冦郭藥師亦必為侯景
　也初祖宗時北使至待遇之禮有限不示以華侈且
　河朔近都邑故遷其途皆防微杜漸之意也及王黼
　之遣良嗣與其使人限以七日自燕山到闕下凡三
　四往返每至誇之必富盛金人邀索不已黼遂許以
　遼人舊歳四十萬之外更添六州代稅錢一百萬緡
　又許犒賞二十萬燕山之地有數闗而平州之東乃
　渝闗實金人之來路凡此數闗葢可以限蕃漢也而
　一夫守之可以當百朝廷割地若得之則燕山之境
　可以保矣朝廷初謂燕山之路盡得闗内之地殊不
　知闗内之地平州與燕山異路後金人自平州入冦
　此當議割燕山不明地理之誤也(北戎入闗燕有三/闗之限松亭闗古)
　(北闗居/庸闗)
遼張㲄以平州來降金人䧟平州得朝廷所賜㲄詔自
是歸曲朝廷(㲄犯諱/改名覺)
宣和六年金人攻䧟應蔚等州八月童貫宣撫燕山金
人以納張㲄為詞又借糧許之不與遂絶山後六州之
議七年十二月金人分道入冦斡里雅布自燕山犯河北
尼雅滿自河東趨太原童貫自太原逃歸斡里雅布䧟燕山
郭藥師叛降之引兵向闕以藥師為先驅尼雅滿䧟朔武
代忻等州圍太原府
　世之言宣和之失者曰遼不可攻金人不可通燕山
　不可取藥師不可任張覺不可納然皆非根本之論
　也葢慶厯景徳之時敵勢方强故未有可乗之機至
　天祚失道内外俱叛實已有可取之釁則攻遼非失
　䇿也金人固不可遽通然以方張之勢斃垂盡之敵
　他日必與我為鄰則通金人亦未為失䇿也全燕之
　地我太祖百計而不可得太宗百戰而不能取今也
　兼弱攻昧可以收漢晉之遺黎可以壯闗河之大勢
　則燕亦在所取也郭藥師以涿易來降則以燕人守
　燕亦可也不知中國之見輕於戎敵久矣金人初未
　知中國之虛實吾之使者泛海屢至而遂為其所辱
　則既輕於始矣及議山後地尼雅滿猶曰南朝四靣被
　邉若無兵力安能立國如此强大自郭藥師已降之
　後遼人垂滅之國亦足以覆官軍觀金人告馬廣之
　言曰劉起慶一夕而遁汝觀我家用兵有走者否則
　中國之見輕於金非一事使當時不通金人不攻遼
　國不取燕山不任藥師不納張覺其能保金人不入
　冦乎葢當時之變不在外而在内不在金人而在中
　國小人之用事自熙寧至宣和六十年奸幸之積熟
　矣星犯帝座禍敗在目前而不知冦入而不罷郊祀
　恐碍推恩冦至而不告中外恐妨恭謝冦廹而撤綵
　山恐妨行樂是小人之夷狄也童貫使遼也遼人笑
　曰大宋豈乏人乃使内侍奉使耶金人將敗盟朝廷
　遣使者以童大王為辭尼雅滿笑曰汝家更有人可使
　否是宦官之夷狄也敵至燕而燕降至河北而河北
　之軍潰至河南而河南之戍散此兵將之夷狄也置
　花石綱而兩浙之盗起科免夫錢而河北京南之盗
　起此盗賊之夷狄也自古未有内無夷狄而䝉外夷
　狄之禍者景徳之冦慶厯之冦所以不能為深入之
　謀者以内無夷狄應之也宣和之間在内之夷狄不
　一則金人固有所負而至耳縱使當時無夷狄之患
　亦必有小人宦官兵將盗賊之禍矣
　　　修國史
元符三年蔡京復翰林承㫖布力排之太后欲令了神
宗史時徐勣亦與修史乃言正使久未成書由元祐紹
聖史官好惡不同祖禹等祖司馬光家藏記事京兄弟
用安石日録宜盡取大臣家藏司記録考校是非陳瓘
言蔡卞奪宗廟之大美以歸私史又言蔡京在先朝請㓕
劉摯等族所以不行者哲宗之大慮也而蔡京之修史
自謂有反平之功始則為生事以復私讐今則歸過先
朝自圖身利建中元年重修神宗實録初貫言安石日
録紹聖史院專據此書追議刑賞遂使裕陵之羙皆為
新史所攘十月范致虛言乞詔實録以朱墨本進在元
祐所修則於墨本上以雌黄塗之謂之墨本紹聖所修
(闕/)
　
　
大觀四年再竄陳瓘瓘初謂安石日録葢著於鍾山懟
上熱中之時乃著合浦尊堯集以日録詆誣之罪歸於
蔡卞其後北歸復著四明尊堯集痛絶王氏以發揚熙
寧用舍宰臣本末之緒以自明區區改過之心葢以神
考為堯以皇上為舜以助舜尊堯也
　修史之大弊有二一曰隐諱二曰竄易以史法律之
　隐諱之罪小竄易之罪大安石日録猶出於隐諱而
　章蔡之修史則直竄易之而已隐諱之迹雖可欺於
　一時而人心天理隐然於言語文字間終不能自欺
　至於竄易則以私筆為國史矣嘗即安石日録而考
　之凡安石所惑亂神宗之聰明而變移其心術使不
　得遂其大有為之志而反為一世禍敗之源者甚隐
　微深切嘗聚此書而觀其詞鋒筆勢縱横押闔煒燁
　譎誑又非安石之口不能辨非安石之手不能書而
　諸公之所辨者不免有避就至謂是蔡卞接造之書
　固無是理况其見諸行事深切著明者又相為表裏
　亦不待晚年懟筆有所增加而後可為罪也然使當
　時用其垂絶之智舉而焚之則後來載筆之士於其
　帷幄之中深謀宻計雖畢力搜訪極意形容勢必不
　能得之如此之悉傳聞異辭虛實相半亦不能使人
　無溢惡之疑且如勿令上知之語世所共傳終以手
　筆不存故使陸佃得為諱隐雖使元祐衆賢指陳之
　力争辨之口而不能有以正也何幸其徒自為失記
　出此眞蹟以暴其惡於天下便當摭其肆情反理之
　實正其迷國誤朝之惡而以安石為誅首是乃所謂
　自然不易之公論不惟可訂已往之謬而又足以開
　後來之惑奈何乃以畏避疑忌之故反為迂曲回避
　之言指為撰造增加誣謗偽詆之書而欲加刋削以
　㓕其後迹乎當建中崇寧之間了翁猶以日録為蔡
　卞所托其後合浦尊堯之書亦未直攻安石也
　大觀四年而後四明之論始作雖謂天使安石自冩
　誣悖之心而猶有懟筆增加歸過神考之言則終不
　免於有回曲避就也
　　　二程之學
大觀元年程頥卒程顥嘗謂異日能尊嚴師道者吾弟
也若接引後學隨人材成就則予不得遜焉頥既没門
人高弟多已先亡無有能形容其盛美者然嘗謂張繹
曰我昔狀明道先生之行我之道葢與明道同異時欲
知我者求之斯文可也
　朱文公曰明道徳性寛大規模廣濶伊川氣質剛
　方文理宻察其道既同而造徳各異故明道嘗為條
　例司官不以為凂而伊川所作行狀乃獨不載其事
　明道曾謂青苗猶可放過乃孔子之獵較而伊川之
　二理㑹乃孟子之不見諸侯此亦何害其為同耶但
　明道所處是大賢以上事學者未至而輕議之恐失
　所守伊川所立雖高然中人皆可跂及學者正當以
　此為法則庶可寡過矣然又當觀用之淺深事之大
　小裁酌其宜難執一意此君子所以貴窮理也
　　　𫝊位
上内禪以道君號退居龍徳宫
皇太子即皇帝位
　
　宋大事記講義卷二十二
欽定四庫全書
　宋大事記講義卷二十三
　　　　　　　　　　　　　宋　吕中　撰
　欽宗皇帝
　　靖康(一年/)
　　　即帝位
宣和七年十二月即皇帝位
　　　求直言
靖康元年正月詔求直言自金人犯邊屢下求言之詔
事稍終則隂沮抑之當時有城門開言路閉之說
　天下無事則公卿之言輕於鴻毛天下有事則匹夫
　之言重如泰山緩急之勢異也國家自熙豐紹聖言
　路之不通久矣然終不能禁絶人言也葢天下知我
　朝無誅戮言者之事也自黨籍之禁鉗乎其前御筆
　之約東乎其後人知言之未必有益而有禍風俗寖
　成瘖然而往往不能言矣通金人之始即降御筆天
　下師臣監司不許干預違者謂之違御筆至王黼堅
　意取燕又以違御筆之法不足以禁天下有降㫖妄
　議此事者必罰無赦惟宋昭一人開陳禍福遂至重
　竄興師之日猶有必罰無赦之文未足以杜人言也
　於是詔以議者斬而無一人敢言此事者矣今女直
　深入危亡旦夕茍有建一議獻一智者當重之如泰
　山而奸臣猶視之不啻如鴻毛之輕積習成矣故雖
　日日下求言之詔終不足以囘數十年沮抑䝉蔽之
　習也
　　　學校公議
靖康元年竄逐王黼朱勔李彦皆賜死初太學生陳東
等伏闕請誅六賊蔡京壞亂於前梁師成隂賊於内李
彦結怨於西北朱勔結怨於東南黼貫又結怨於金時
天下皆知奸臣誤國而用事者多受其薦引莫肯為上
明言竄逐蔡京父子及童貫
　六賊之論不發於在廷之公卿而發於太學之諸生
　此忠義之所激也金人之始退師必非諸生伏闕力
　也而奸臣賣於金且欲誅諸生之伏闕者可謂安其
　危而利其菑者矣然自古奸人之誤國未必不身受
　其禍丁謂章惇曾布邢恕蔡卞蔡確之徒無不罹竄
　逐之禍况京黼之大奸者乎葢小人之不利於國必
　不利於家不利於人必不利於己此亦可以為小人
　誤國者之戒
　　　遷幸
靖康元年定守城䇿以李綱為新征行營使初白時中
請上出狩吳敏曰京城百萬生靈奈何棄之綱曰六軍
之情已變彼父母妻子在都城豈肯舍去萬一中道歸
散陛下孰與為衛且敵騎已廹彼以㨗馬疾追何以禦
之
金再入冦唐恪請避敵孫覿請遷幸
　當金人之入冦也人共謂車駕不當守京城使其從
　行幸之計可以無䝉塵之禍乎曰靖康之禍在於無
　偹而不在於守與避也為靖康計者固當避敵而亦
　非倉卒之可避也使其早從幸閩中之謀乗敵未至
　則車駕行幸猶可以達否則早從上皇治兵兩京之
　訓集天下勤王之師京城或可以守金兵既迫而始
　謀避敵乗輿一出禁衛聞之而四潰矣此李綱所以
　不主議也
　　　大臣輕重
靖康元年白時中罷李邦彦太宰張邦昌少宰都人呼
邦彦為浪子宰相二月李邦彦罷以張邦昌為太宰唐
恪為中書侍郎時朝廷詔徐處仁代唐恪人皆賀獨給事
中謝克家曰州郡失一良守朝廷得一憸人其後附㑹
耿南仲乖謬有不可述者靖康之初首為宰相而因循
失措置者吳敏與處仁巧奸自營廢國家隄防者恪與
聶昌也處仁吳敏罷以唐恪為少宰耿南仲專主和議
請罷兩相復左右僕射唐恪罷何㮚為右僕射
　靖康之際使元祐諸賢尚存舉手揮之而散免胄示
　之而卻矣以四海之大無一人可以係天下之望而
　大臣多出蔡京父子童貫梁師成王黼之門其素行
　已不足以信天下徐處仁唐恪聶昌何􁎓孫博亦靖
　康之善人徒以平日進退未嘗有以自表於流俗積
　為衆人之所輕金既得以無人侮中國天下亦以無人輕
　朝廷自太學諸生以至於軍民百姓無有不輕蔑宰
　相之心此靖康所以敗也李綱一人獨為衆所歸附
　者亦豈綱之才畧盡賢於靖康之臣亦以綱平時論
　事不茍合得罪奸臣其名稍重故爾是以為中國必
　有重臣國無重臣則無國矣金人雖不知禮義然其
　入冦中國也敬韓琦之廟禮司馬光之裔重蘇軾之
　文如此數公負天下重望既没數十年猶足以起敵
　之敬况吾國實有人乎
　　　中國無人
靖康元年遣使分督援兵癸酉斡里雅布犯京師治京城
數日粗畢遂抵城下初金人取小舟濟河凡五日騎
兵方絶金人曰南朝若二千人守河我豈得渡哉尼雅滿
䧟隆徳府進兵攻太原分兵而南既踰南北闗仰而嘆
曰闗險如此而使我過之南朝無人矣
　人言都下無險可守不知隨地各有險也宣和之臣
　徒知取燕而不知取三關之險靖康之臣徒知守京
　城而不知守闗河之險此金所以起無人之嘆也
　　　朝廷用人不專人臣主謀不一
靖康元年李鄴鄭望之相繼使金求營和斡里雅布以攻
城不克遣王汭偕來索犒師金銀歸燕雲之人在漢者
割中山河間太原之地且欲宰相親王為質時李綱言
金帛當量與之三鎭不可割遣使則言宰相當往親王
不當往彼以孤軍入重地勢不能久种師道及平仲以
涇原秦鳯路至曰女直不知兵豈有孤軍入人境而善其歸
乎請緩給金帛禁遊騎不得逺略候歸北而殱諸河執
政皆易其言元年二月平仲宵攻敵營為敵所敗師道
又言刼寨已誤然今再遣兵攻之亦一竒也李邦彦等
畏懦不果用廢親征行營司罷李綱以謝金太學生陳
東及都人數萬人請用綱
　自女直叛盟以來朝廷乍和乍戰人才乍賢乍否何
　以洶洶多變之甚也冦至之初始謀避敵以李綱所
　言而更為城守之計既已堅守又以李邦彦一言為
　卑辭之請師道既至又以師道一言而為不和之謀
　師道方請堅守不戰以困敵未㡬以姚平仲一言而
　為急擊之舉姚平仲既敗又以李綱种師道為誤國
　而罷之諸生赴闕又以李綱种師道為可用而復之
　及其後也又以臺諫之言而逐之李綱方議備邊師
　道亦請防敵我朝廷之議畧定曾未再閲月而吳敏
　耿南仲謝克家孫覿又以三邊為可割和議復行矣
　吳敏本主和議未幾復信敵使結遼舊人又以為金人
　藉口之資矣金兵已分道入冦朝廷尚集議者問
　以三鎭存棄之便不便金人將至則下清野之令未
　㡬𫝊言金人猶未至則又令清野不施行戰者不决
　於戰和者不一於和至於城已破禍已至而議猶不
　一心猶不忠終始一歲之中多變若此大抵上下之
　心稍急則恐懼而無謀稍緩則遲而又變其謀靖康
　之禍其坐此也慶厯元祐專任小人而仇君子靖康
　之際君子小人兼用焉嗚呼可不戒哉
　　　朝廷無定議論
靖康元年金師退种師道請邀擊之李綱亦謂檄取誓
書復三鎭軍半渡而擊之並不從綱又謂用澶淵故事
䕶送之李邦彦立大旗於河東北有擅出兵並依軍法
詔河北堅守命种師道援三鎭
　靖康君子皆主不棄三鎭之說而金人卒叛盟然則
　不棄三鎭之說非歟曰靖康未始不棄三鎭特有不
　棄之說耳使眞不棄金安能不為我患使早以三鎭
　與金金又能安盟約乎河東河北天下之心腹此斷
　不可棄也吾誠不棄固當外為棄之謀以不怒金人
　而隂為援之實以救三鎭此忠臣義士也今一人言
　棄之便不復念軍民守國之忠一人言不棄便則下
　尺寸不可與人之詔而未嘗遣一人一騎為之援是
　其所謂不可尺寸與人者徒以激敵之勢而反以孤
　忠臣義士之心河東河北無一人負朝廷而朝廷之
　負其民多矣自古葢未嘗有數十萬不叛之民而不
　能守其國者河東河北之民死不忍忘君父自宣和
　迄於紹興殆十年寧不肯降敵祖宗淪肌浹髓至矣
　使其合十萬以為守誰能䧟之所以不能守者特以
　權輕兵寡勢孤力分迄為金人所困耳朝廷坐視其
　困其為棄師棄民大矣猶可謂之不棄三鎮乎尼雅滿
　已據太原斡里雅布已䧟真定兩河咽喉已塞矣而朝
　廷至是猶集議存棄三闗地孰便臣下尚相持棄不
　棄之說甚矣其痛也金人嘗謂吾使曰待汝議論定
　時我已渡河矣大抵國家之患在於多虛文而少實
　效多議論而少成功安得不為敵所侮乎
　　　金師退朝廷不為豫備之計而治不急之務
靖康元年除元祐黨籍禁追封范仲淹司馬光張商英
官以楊時兼國子祭酒置詳議司以徐處仁吳敏李綱
三人領其事又擇檢討分六房期以半年去一切之政
群臣以為與熙寧條例司崇寧講議司相似處仁謂條
例司欲變祖宗法欲制禮作樂以文太平欲令破觚斵
雕以濟艱難尋又罷詳議司詔吏部考覈濫賞凡由楊
戩李彦之公田王黼朱勔之應奉童貫潭稹等西北之
師孟昌齡父子河防之役與䕫蜀湖南之開疆闗陜河
東之改幣吳越山東茶鹽陂田之利宫觀池苑營膳之
功後苑書藝局文字庫等費一裭奪之尋詔罷左正言
程瑀争之不聽楊時請罷安石享配孔子
六年下戒厲詔先是諫議馮澥言有公論有中道公論
天下所同而中道萬世不易祖宗之法與元豐之法擇
其可者行之諸經古注與安石新議擇其善者而從之
何必此之是彼之非詔榜朝堂御史李光駁之不聽又
正言崔鶠奏馮澥乃熙豐人才之一也自紹述一道徳
而天下一於謟佞矣紹述同風俗而天下同於欺罔矣
紹述理財而公私竭矣紹述造士而人才乏矣紹述開
邊而胡塵犯闕矣此用熙豐人之才也於是降詔
七月除元符上書邪等人禁
　自二月金人退師至十一月金人復入冦凡十閱月
　宜上下協力以救旦夕危亡之急而朝方争結立黨
　與諫臺方追論前事士大夫争法之新舊稱黨之邪
　正鼓為烈熖張洪波而已夫敵之退師非吾徳以感
　之特以孤軍深入未必勝恐為勤王之師所乗耳故
　退以誤我使吾志怠而師散然後彼可以得志而一
　退之後吾之上下相與稱慶迎上皇於東南散西師
　於闗陜勤王之師盡歸諸道宰執臺諫之論其號則
　不棄三鎭其實則不救三鎭也其辭則以為内修政
　事自可却敵人而其實則徒藉口以治不急之務也
　國家待敵大抵急則謀之緩則忘之豈獨靖康哉
　　　大臣文天變
靖康元年彗出東北拂帝座掃文昌大臣謂此乃夷狄
將衰
　國之將興必有休祥將傾必有妖孽所謂休祥非天
　地之善端也人謀合乎天心順乎四時其為祥莫大
　焉所謂妖孽者非必災異之㳫至也人謀反乎常理
　其為妖莫甚焉彗出東北未定為妖大臣謂此乃夷
　狄將衰此正妖之大者也
　　　小人以和誤國
靖康元年耿南仲唐恪主和可以决成乃詔宣撫司不
得輕進兵徐處仁吳敏罷時耿南仲專主和議請逐兩
相詔止援兵時張叔夜錢葢各統兵赴闕唐恪耿南仲
專欲議和止兩道
　宣和之時奸臣以為得燕拓北書功進爵乃其身一
　時之大利女直叛盟在於異日尚可偷其身之不及
　見也當其欲生事也固知民之必禍國之必危以為
　茍勝而有功固不計他日之害不任他日之責也此
　生事者偷其身之不及見也奸人之求為無事則可
　以偷旦夕之安而屈社稷辱國家垂醜千古者亦為
　之豈不知盟之必敗國之必困吾茍幸安無事則他
　日之用兵他日圖之他人之憂固吾不必憂其憂也
　此又主和者偷其身之不及見也故誤宣和者小人
　之魁誤靖康者小人之積習也戎敵已入中國小人
　不復有功之可邀而惟幸和之可成故其謀則有和
　而已敗國則有降而已遇敗則有走而已前日之開
　邊釁者則今求和之人而今日之求和者則他日之
　降敵賣國者也此小人以和誤國尤甚於女直之以
　和誤宋也
　　　南䧟太原
靖康元年尼雅滿䧟太原凡二百六十日固守不下至是
始破
　國初削平僭偽河東獨後亡葢亦太原前後闗扼其
　勢然也靖康河東之䧟靖康之未能守也以靖康之
　外無備内無人當金人之冦疆小入則小䧟大入則
　大䧟而太原以至危之孤城無蚍蜉蟻子之援羸兵饑
　民尚二百五十餘日而後䧟非河東險固可守之謂
　乎金人之始至代州慮其難取嚴備器甲以為必有
　數戰童貫既去而冦至太原並無一人一騎為禦者
　此河東之始䧟非金人之能克也尼雅滿雖善戰至於
　圍太原則以瑣城困之春夏之後復往避暑而姚古
　擁重兵於河東初不知尼雅滿之已歸此太原之圍非
　金之能克也种師道一敗榆次姚古復潰盤陀解潛
　又敗於南闗張顥繼敗於天水四敗之餘太原垂急
　此太原之䧟非金之能克也河北之䧟人以為河北
　無兵以守之也若以河東言之援兵非不多良將非
　不用而竟不能救太原者何哉朝廷威令不嚴將帥
　紀律不一大臣之議論不和此靖康之三敗也
　　　金人犯京師
靖康元年十一月乙酉斡里雅布犯京師時有砲五百餘
座皆為賊用兵部則曰屬樞宻院樞宻院則曰屬軍器
監或謂駕部當收駕部則曰庫部當收張叔夜帥師入
衛諸道兵無一至者尼雅滿犯京師丙辰京城失守先是
有卒郭京者能用六甲法盡令守禦人下城初何􁎓率
都民欲巷戰聞者争奮敵曰是歛兵不下遂偽倡和議
則割地而已金人自攻䧟太原以來即以講和割地為
言李邦彦吳敏耿南仲唐恪遂墮其計何􁎓孫傳以為
地不可割金人志不在割地朝廷由是任之城破乃反
傾意講和夫不信於造謀之始乃反信於破城之後幸
天下之安致乗輿播遷由惑於講好而戰守不固也金
帥請上皇相見上曰朕自當往上至自青城括金銀遣
使如兩河割地二年正月上如青城二月太上帝后如
青城范瓊逼上皇出宫時漢圖籍印板敵却安石經義
印板曰此宋氏亡國之書也敵廹上易服李若水死之
金人曰大遼死義者十數南朝惟李侍郎一人劉韐死
於金營初欲用為尚書僕射韐手書片紙于其子曰忠
臣不事二君此予之所以必死也三月金立張邦昌邦
昌僭號楚丁巳太上皇北狩四月庚申上北狩
癸亥元祐皇后復居延福宫
庚午垂簾聽政邦昌僭位至是三十三日
　靖康之禍視石晉亦無以異然契丹之入中國而三
　敗契丹極力以攻之而晉人亦極力以禦之晉之力
　雖疲而契丹亦斃矣觀潭州之戰虜乗風縱火以廹
　之而晉軍饑渴之餘乃大呼而求戰倘使於靖康時
　則望之而走矣若非杜威之降虜晉未亡也契丹之
　敗晉以百戰之力而靖康之取兩河再渡河再廹京
　師未聞有一戰之勞皆小人之庸妄始終實悮之也
　其始開釁以招禍其後也又必欲速和以免禍靖康
　之賣國降敵即靖康主和之人也靖康之主和即宣
　和開釁之人也宣和開釁即熙寧紹聖用兵之遺孽
　也履霜堅氷至其來有漸矣
　宋大事記講義卷二十三
