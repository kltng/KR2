#+TITLE: 歷代通略-元-陳櫟
#+DATE: 2016-06-11 12:22:45
#+SOURCE: github.com/kanripo/KR2o0016 master d410feab                
欽定四庫全書　　　　　史部十五
　厯代通畧　　　　　　　史評類
　　提要
　　　　(臣/)等謹案厯代通畧四卷元陳櫟撰是編叙
　　　　厯代興廢得失各為論斷每一代為一篇自
　　　　伏羲至五代為二卷北宋南宋則各占一卷
　　　　葢詳近畧逺之意也南宋止于寧宗卷末櫟
　　　　自䟦謂理度二朝無史可據也舊本題増廣
　　　　通畧而不言因誰氏之書千頃堂書目有通
　　　　畧句解五卷亦不言作者櫟自跋謂金事廷
　　　　方雖畧述亦以未見其史不敢輕筆然則廷
　　　　方其原撰是書之名字歟其時代姓氏爵里
　　　　則無考矣書成于至大庚戍明正統壬戌櫟
　　　　孫盤之婿漢陽知府王静得本于鄉人方勉
　　　　始刋行之此本則袁應兆所刻題乙亥嵗不
　　　　著年號後附櫟䝉求一篇其䝉求末四韻兼
　　　　及明初句下註曰此八句為朱楓林所増然
　　　　原文迄於厓山句下註宋為元逼云云殊不
　　　　類當時之語殆亦有所改竄矣是書雖撮叙
　　　　大綱不免簡畧而持論醇正以資考證則不
　　　　足以論是非則讀史者固有取焉乾隆四十
　　　　六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
歴代通畧序
余自弱嵗弄柔翰而觀羣書竊好通鑑為用世所資如
紫陽全書系統既詳屬辭復博誠有功聖門與六經並
垂不易矣但通人過眼有得而小學輒苦汗漫罕能旁
徹不無望洋自失之嘆定宇先生學有本領析理精實
嘗取歴代通略而増廣之鑽研補益不倚於藻繢不涉
於裒侈大都刪煩歸簡指其要領以授而又補缺正訛
褒貶不誣雖節取事辭要以綱目之與前續篇不外是
矣惜刋板歴久湮落識者慨焉兹值郡守陸公志崇風
教喜著書訓世獲陳生文科所藏原本善之曰懿哉集
也質而不蕪亦詳而有體前人用心良苦非我誰為章
顯者遂裁正而叙之屬余重梓以廣其𫝊於不朽母猶
得其少遺其多哉葢言有累牘而滋疑理有單詞而已
解治書之法在約之以標其指非約之以去其要故不
詳則亦不能略能略必不失其為詳是書略於人者未
嘗略於其故略於事者未嘗略於其志從來治亂之原
較然粲如列眉聨若編珠所謂一勺具海味𤣥尊有餘
情者也又惡用泛泛若涉水於滄茫游游若獵獸於廣
野敝精叢藪求無掛漏至智浪紛競口咨鼻酸而不知
返乎況張敬夫曰通鑑有未盡處縱使懐抱羅今古討
論窮藝府而博而寘要勞而少功奚益哉余不敏飡素
宫牆嘗臠著述仰止髙風師資自幸兹復樂先生所以
為惠來學之願有成殆士類之鴻寶非一家之天球後
之覽者一讀即了當不苦繙閲之難竟更不見意義之
不足也嵗乙亥仲秋既望建業後學袁應兆撰并書
欽定四庫全書
　歴代通畧卷一
　　　　　　　　　　　　　元　陳櫟　撰
　三皇
　　伏羲(風姓都宛丘/)
惟天生民必立君長以司牧之自上古以來為天子者
如所謂有巢燧人之類事不經見荒逺難信也三皇之
名著見於易稽古者必自是始焉太昊伏羲之王天下
也有龍馬負圖出於河伏羲法而象之始畫八卦以通
神明之德以類萬物之情造書契以代結繩之政繇是
文籍生焉造化之道秘洩於此列聖之道統亦始於此
矣古之民處於草野未知農桑惟逐捕禽獸食其肉衣
其皮始教之為網罟以佃以漁又教之豢養六畜(馬牛/羊豕)
(鷄/犬)以充庖宰以供犧牲故號伏羲氏亦號庖犧氏焉
　　神農(姜姓都于陳遷曲阜/)
伏羲氏没炎帝神農氏繼之教民斵木為耜揉木為耒
以播種百穀民食以充故號神農氏又以一人所為不
足自養必通工易事貿遷有無乃教民日中為市致天
下之民聚天下之貨交易而退各得其所此農商所繇
起而斯民養生之具略備矣(神農甞百艸知藥此方技/家説經史不載今畧之)
　　黄帝(公孫姓長于姬水又姬姓/)
神農氏没蚩尤作亂軒轅黄帝治五兵(弓矢戈/殳矛)以征之
戰于涿鹿之野殺蚩尤諸侯皆歸黄帝黄帝又與神農
氏子孫戰于阪泉勝之諸侯共尊黄帝為天子兵爭乃
始于此矣又始制軒冕垂衣裳貴賤有等上下有序而
天下大治作舟楫以濟不通服牛乘馬引重致逺在位
百年而後崩焉伏羲神農黄帝是為三皇三皇之書謂
之三墳三墳不傳自孔子時已然矣
　五帝
　　少昊(金天氏已姓都曲阜/)顓頊(高陽氏姬姓都帝/丘)
　　帝嚳(高辛氏姬姓都亳/)
三皇已往五帝繼之少昊顓頊高辛唐堯虞舜是也五
帝之書謂之五典自孔子時少昊顓頊高辛之典已不
復存所存惟堯舜二典而已少昊金天氏黄帝之子也
顓頊高陽氏父曰昌意黄帝之孫也先是皆以天瑞為
官師之名如雲龍鳥火之類至是始為民師而命以民
事焉帝嚳高辛氏黄帝之曽孫𤣥枵之孫蟜極之子也
五帝官天下官以傳聖賢以此見少昊傳之顓頊顓頊
傳之帝嚳皆非傳子而傳賢也
　　唐堯(伊祁氏都平陽/)
三皇莫聖於伏羲五帝莫聖於唐堯堯年十六自唐侯
為天子禮樂之彰法度之著人時之敬授民俗之雍熙
後世言治者莫先焉推其本原亦由修身以齊家治國
平天下而已克明峻德以親九族修身以齊家也九族
既睦平章百姓齊家以治國也百姓昭明協和萬邦治
國以平天下也此後世聖人大學之宗祖也在位七十
載知其子丹朱之不肖聞虞舜之聰明而欲遜以位焉
將以諸艱試之先以二女女之(娥皇/女英)曰觀厥刑于二女
觀其修身以齊家而知其治國平天下也舜可禪乎堯
茲試矣試舜三年舜攝而退老二十八年然後堯崩在
位通百有一年壽百有十六歳德莫聖治莫加在位莫
久享年莫壽盛矣哉亘古今不能及也
　　虞舜(姚姓都蒲阪/)
虞舜繼堯而帝孔子稱其無為而治以其紹堯極治之
後無事乎作為也然舜之有為皆已在攝位二十八年
中矣任四岳命九官咨十二牧用君子也罪四凶去小
人也事難事之親而瞽瞍底豫除難除之患而洪水以
平功以九叙故韶樂以九成盡善盡美亘古莫及堯以
大聖人作於前舜以大聖人繼於後前後二百年間泰
和極治誠天地間貞元會合之一大幸會也在位併居
攝八十年壽百有十年仰視帝堯重華匹休亦盛矣哉
舜之子商均亦復不肖捨之而傳禹焉
　三王
　　夏(姒姓都安邑/)
禹為夏后氏崇伯鯀之子也鯀以治水無功而殛禹治
水有功而興掩父之惡為子則孝勤君之事為臣則忠
卓乎為三王之始禹吾無間然矣禹之相舜也陳克艱
之謨與臯陶共政也明知人安民之謨一二言而關君
道治道之大非徒言者其治水也順五行之性行其所
無事八年於外胼手胝足勤亦至矣神龜負書出於河
洛法而則之類為九疇書曰天乃錫禹洪範九疇傳道
秘於天也堯授舜曰允執其中舜授禹曰人心惟危道
心惟微惟精惟一允執厥中堯以是傳之舜舜以是傳
之禹傳道統於帝也禹吾無間然矣禹娶於塗山氏其
子曰啓啓賢能敬承繼禹之道禹之末年欲傳天下于
益禹崩天下之民不歸益而歸啓皆曰吾君之子也則
傳子非禹本意也三王家天下家以傳子孫開萬世家
天下之端自禹始然孟子曰天與子則與子民之歸啓
則天之予啓禹豈以天下私其子哉啓立有扈氏逆命
啓征扈與戰于甘之野滅之啓崩子太康立盤游無度
畋于洛表十旬弗返有窮后羿因民咸貳距于河廢之
立太康弟仲康而相之仲康崩子相立羿代夏政相以
失國依於同姓諸侯斟灌及斟鄩氏羿之家臣寒浞殺
羿代之浞使澆滅二斟殺夏后相當是時夏祚已絶矣
相后緡方娠逃出自竇歸於有仍(緡有/仍女)生少康焉為仍
牧正又逃奔有虞(舜之後/為諸侯)為之庖正虞思妻以二姚而
邑諸綸有田一成(五/里)有衆一旅(五百/人)能布其德而兆其
謀以收夏衆靡自有鬲氏收斟灌斟鄩之遺民以滅浞
而立少康祀夏配天不失舊物夏業遂中興焉後世言
中興者當自少康始少康其中興之賢君靡其中興之
賢佐歟自禹六世而為少康自少康九世而為孔甲孔
甲之時夏德已衰諸侯多叛之又自孔甲四世而為桀
滅德作威伐有施氏得其女妹喜嬖之荒滛無度關龍
逢諫殺之諸侯叛夏歸商湯(湯夏伯爵/諸侯也)桀囚湯於夏臺
既而釋之湯後與伊尹興師伐夏戰于鳴條克之遂放
桀於南巢夏祚滅焉夏傳世十七君四百四十有一年
　　商(子姓都亳/)
湯革夏而立國號商亦號殷舜司徒契之後也為夏方
伯葛伯不祀湯始征之自是十一征而無敵於天下伊
尹耕于莘野使人以幣聘之使三返乃至伊尹以為桀
君也湯臣也捨君助臣不可也去亳適夏既而知桀終
不可輔復歸湯與謀伐桀焉湯以堯舜禹以揖讓有天
下而已乃以征伐曰予有慙德仲虺乃作誥釋其慙蓋
桀之虐天人棄之湯亦順天命應人心耳以臣放君雖
非順天地之經順天應人要亦達古今之權湯不得而
已也乃改夏政代虐以寛顯遂之忠良旁求之俊彦今
不能一二數其大者伊尹萊朱仲虺之徒是也伊尹以
天民之先覺佐湯開六百年之基言三代相業者以伊
尹為首稱焉湯崩太子太丁未立而卒外丙生方二年
仲壬生方四年太甲以嫡孫立既立不明欲敗度縱敗
禮伊尹屢諫不聽恐王習於不義將與性成不得已放
王於桐宮尹攝行政事三年王悔過遷善尹復奉王歸
而相之太甲由是能保惠于庻民克終湯業享國三十
三年而崩伊尹可謂處君臣之變而不失其正矣太甲
而後五世而為太戊伊尹之子陟為相巫咸共佐之亳
有祥桑榖共生于朝一暮大拱太戊懼伊陟曰妖不勝
德太戊嚴恭祗懼不敢荒寜殷道復興享國七十五年
為商中宗太戊崩子仲丁立遷都于囂其孫河亶甲遷
于相殷復衰祖乙遷于耿又六世而為盤庚避水災復
遷于亳又三世而為武丁夢帝賚之良弼乃以形旁求
于天下傅説築野肖焉王召與語果賢立以為相殷以
中興享國五十九年後世謂武丁得一傅説而為高宗
信矣自湯以來賢聖之君六七作蓋謂此也又八世而
為紂都朝歌滛酗于酒其下化之伐有蘇獲其女妲己
嬖之惟婦言是用作炮烙之刑以取妲己笑刳剔孕婦
斮朝渉之脛醢九侯比干強諫紂怒曰吾聞聖人心有
七竅剖比干心箕子懼佯狂為奴紂囚之㣲子恐殷祀
絶去之周紂專任嬖臣飛亷惡來暴虐無道罪浮于桀
周武王伐之諸侯不期而至者八百國殷之士女皆篚
厥𤣥黄簞食壺漿以迎周師紂率其旅若林㑹戰于牧
野紂卒不戰前徒倒戈攻于後以北紂走登鹿臺自焚
死商遂㓕自湯至是蓋二十八世六百四十有四年
　　周(姬姓都鎬/)
周之先始于棄為唐虞后稷佐禹治水播時百穀封於
邰其曾孫公劉能修后稷之業遷國于豳民多歸之又
數世而為古公亶父是為太王修后稷公劉之業去豳
邑于岐山之下居焉國始號周肇基王迹周業寖盛太
王之時已有翦商之志矣太王三子長泰伯次仲雍次
季歴季歴生子昌有聖德太王知其將必興周也欲傳
季歴以及昌泰伯知之與仲雍逃之荆蠻太王薨季歴
立是為王季王季薨昌立是為文王徙都豐為殷西伯
大邦畏之小邦懐之虞芮之君爭田相與朝周將質于
文王入其境耕者讓畔行者讓路入其朝士讓大夫大
夫讓卿二君慙相謂曰我等小人不可以履君子之庭
乃相讓以其所爭田為閒田天下聞之歸周者四十餘
國紂怒囚文王于羑里諸侯皆從之囚紂懼而歸之文
王益發政施仁整兵以伐諸侯之不道者伐崇宻阮共
黎皆勝之三分天下有其二猶服事殷當是時紂之亡
形已著周之興運已成宜王不王文王可謂至德也已
迨至武王紂之惡愈益稔周之王其得而已乎自三代
以來周之積累其源最逺故其綿歴最長宜也武王克
殷一戎衣而天下大定乃偃武修文追王太王王季文
王徙都于鎬興滅國繼絶世訪箕子陳洪範封紂子武
庚于殷以守湯祀命王弟管霍蔡三叔監之又大封同
姓之國通道九夷八蠻得周公召公太公毛公畢公之
徒為之佐人才之盛比隆唐虞盛矣武王立四年而克
商克商七年而崩壽九十三成王誦立年方十三周公
為冡宰攝政三叔流言煽武庚以作亂周公東征殺武
庚管叔囚蔡降霍三年而歸卜宅洛邑為王者朝會諸
侯之地命曰成周然王猶都鎬謂之宗周焉周公輔成
王制禮作樂經制大備與召公夾輔周室以致太平古
今相業莫如周召盛矣成王崩子康王立修文武成王
之業成康之世刑措不用者四十餘年太平極治比隆
唐虞文武成康父子祖孫聖賢相繼者二百年後世謂
太和在唐虞成周宇宙間貞元會合之運亘千古而僅
兩見者歟康王没昭王繼之南征濟漢沉沒不返周人
諱之不赴吿諸侯周綱陵夷漸見於此子穆王立征犬
戎得白狼白鹿以歸自是荒服不至以造父為之御車
轍馬跡將周天下賴祭公謀父作祈招之詩以止王心
王是以獲没于祗宮焉又四世而至夷王王室卑弱下
堂而見諸侯其子厲王滛昬無道國人謗王王怒監謗
者以告則殺之國人莫敢言道路以目王喜曰吾能弭
謗矣召公曰防民之口甚於防川川壅而潰傷人必多
王不聴後二年民不堪命作亂流王于彘太子靖匿於
召公虎之家大臣共和行周政凡十四年厲王死大臣
奉靖立之是為宣王共和罷宣王能内修外攘南征北
伐復文武之境土周以中興又不幸幽王繼之沉湎滛
佚讒謟竝進政煩賦重民不聊生娶申后為后生太子
宜臼又得褒姒嬖之生伯服乃廢申后放太子於申以
褒姒為后伯服為太子以妾為妻以孽代宗父子夫婦
之間紊矣申侯與犬戎攻周殺幽王于驪山下立太子
宜臼是為平王平王東遷洛邑以避狄難鎬京遂為秦
有而西周之業終焉詩曰赫赫宗周褒姒滅之可哀也
已夏之興以塗山其亡以妹喜商之興以有娀其亡以
妲己周之興以太任(文王/妃)邑姜(武王/妃)其亡以褒姒人君
不能修身以齊家信不能治國平天下也平王感申侯
立己之德而忘其報君父之讐不撫其民逺戍母家知
有母不知有父綱常絶矣黍離降為國風王室列于諸
侯詩亡而春秋作焉孔子蓋不得已也自是周室微弱
政令不行諸侯交爭更相吞併而齊晋秦楚始大矣王
跡熄霸圖興齊桓晋文秦穆宋襄楚莊五霸始出矣春
秋二百四十二年間王室多難子頺之亂惠王出奔賴
虢公鄭伯殺子頺而納惠王惠王欲廢太子而立寵子
帶賴齊桓公會諸侯于首止而定太子叔帶之亂襄王
出奔賴晉文公殺太叔而納襄王他如平王室城成周
不一而足是齊晉諸國有尊周室之功也然霸者以功
利假仁義故雖為功之首亦罪之魁焉自武王至幽王
十二世都鎬京是為西周自平王東遷洛陽以後謂之
東周平王至元王十四世春秋時也後有貞王考王威
烈王至赧王六世戰國時也春秋以來晉有天下之半
諸侯莫強至戰國時晉大夫韓趙魏氏鼎分晉國威烈
王命之列為諸侯司馬氏通鑑託始于此咎王不能自
守其名分然自膠舟楚澤(昭/王)周綱陵夷其所繇來也久
矣戰國之時大國有七齊楚燕秦韓魏趙而秦最强肆
其虎狼之暴以吞噬六國蘇秦張儀之徒復以口舌捭
闔之合六國為一以抗秦此蘇秦合從之説也離六國
之交以事秦此張儀連衡之説也然六國之心終莫一
六國之勢日以羸秦自孝公用商鞅以來内立法度外
修征戰斬刈六國之民首虜以數十萬計者不知其幾
十戰也當是時周徒建空名不絶如線春秋之時諸侯
猶知以尊周為名至戰國末諸侯不復知有周且各僭
稱王矣至秦昭襄王五十三年赧王入秦而周始亡周
之歴世三十有五歴年八百六十有七年卜年卜世卒
過其厯自有天地以來享國最為長久等百世之王悉
無能及之者非文武成康之澤入人之深孰能致是哉
　　秦(嬴姓都關中/)
秦之先為周孝王所封其後漸大周伯爵諸侯也昭襄
王時周雖已亡六國尚存歴孝文莊襄王以至始皇負
少年英鋭之氣奮累世之餘烈蹙六國而夷之首滅韓
次滅趙次滅魏又次滅楚滅燕滅齊而天下盡為秦有
矣自以為德兼三皇功過五帝小三王之稱王而稱皇
帝焉執敲朴以鞭笞天下取帝王經理之制一切掃除
之封建廢而為郡縣井田廢而開阡陌儒則坑之六經
則焚之名城則隳之鋒鏑則銷之尚功利而棄禮義務
富強而忘孝弟古人之良法美意無毫髪存方且苦役
其民窮奢極侈役之以作咸陽之宮室窮兵黷武役之
以築萬里之長城聞亡秦者胡之䜟却匈奴七百餘里
始皇之心自以為子孫帝王萬世之業也欲心無厭求
僊客死李斯趙高矯詔殺太子扶蘇立少子胡亥亡秦
者胡其是也夫胡亥立是為二世愚騃昏暴蹙秦脉而
亡之民不勝刑駭懼思亂二世不知也秦滅六國楚最
無罪南公之言曰楚雖三戸亡秦必楚旣而楚人陳勝
吳廣呼於前劉邦項羽應於後亡秦者果楚焉諸豪傑
共立楚懐王孫心未幾尊為義帝義帝遣將攻秦約先
入關者王之漢高祖時為沛公以寛大長者受命入關
趙高弑二世立子嬰為秦王高祖克關中子嬰降秦遂
以亡自吞周以後歴三十五年始滅六國自滅六國後
僅十四年遽失天下且吕不韋(大賈後/為秦相)納已孕之妾於
莊襄而生始皇始皇吕氏子也人見秦滅於二世子嬰
耳豈知嬴氏之秦已滅於吕政之繼也哉得天下以多
殺不仁享國無長久理不足論也而古今宇宙之大變
良可重慨自秦以前王澤未冺一宇宙也自秦以後王
澤盡斬又一宇宙也帝王相傳之法(封建井/田等)秦一掃而
空之至今不能復秦暴戾滅裂之法則自漢襲秦至今
有不能變者古今宇宙之大變得不於此焉判乎
　　前漢(劉姓都關中亦曰西漢/)
秦失其鹿豪傑並起而逐之寛仁無如漢高帝勇悍無
如項羽羽本受命救趙擅兵入秦憤高帝先入關鋭欲
攻之會于鴻門遜謝僅免觀高帝入關秦民安堵除秦
苛法約法三章庶幾湯武弔民伐罪之師羽也殺子嬰
焚咸陽屠戮而東秦民大失望已可知劉之必興項之
必亡矣羽方且違義帝之約王高帝於漢中自號西楚
霸王放弑義帝真謂天下莫已敵也高帝知人善任使
好謀能聴得張良蕭何曹參韓信陳平諸賢才佐助之
還定三秦與羽百戰於滎陽成臯間能用三老董公之
言名羽為賊聲其弑君之罪羽卒兵疲食盡身臠漢兵
蓋羽凶暴則不仁弑逆則不義高帝寛厚之資縞素之
舉於仁義俱有合焉誅秦蹙項理固宜矣提三尺劍五
載而成帝業天下已定徙都關中封功臣王諸子次律
令制禮儀規模亦畧定矣然帝不修文學羣臣亦無高
見逺識者禮儀律令制多襲秦報功封國竟為亂階終
帝之身反者九起誅韓信醢彭越戮黥布斬陳豨諸將
殆無一全寵戚姬趙王以蓄吕氏之憤身没之後吕后
因彘戚氏鴆如意肆其毒焉亦高帝有以啓之也戰國
之末匈奴始大高帝因叛臣(韓王/信)追擊匈奴被圍平城
七日乃解匈奴之強已見於此乃能念創夷之未起勉
與和親取家人子名公主以妻匈奴帝王御外夫豈無
䇿至與為婚失之逺矣自是而後中國往往襲是為柔
逺之計其失實自高帝開之惠帝嗣興柔弱早世吕后
臨朝遂王諸吕幾危劉氏開萬世母后竊權之端實始
於此平勃安劉不得無過北軍一呼卒誅諸吕援文帝
而立之帝恭儉寛厚出於天資養老賑窮藹然三代氣
象躬耕籍田租賦歳減導民敦本以致殷富欲創露臺
聞費百金而止身衣弋綈集上書囊為帷所幸慎夫人
衣不曵地詔舉賢良求直言之士袁盎等諫説雖切常
假借納用焉尉佗之叛(南粤/王)以一詔柔之匈奴冦邊驅
出則止吏安民樂戸口歳蕃風俗篤厚幾致刑措斯民
出戰國以來百戰屠戮之餘而逢此何其幸哉雖獄周
勃殺薄昭(文帝/母舅)寵淮南王(帝/弟)私鄧通(小近/臣)不為無失然
終為西漢賢主也景帝遵業五六十年之間國家無事
家給人足貫朽粟陳風俗移易黎民醇厚班固稱之以
為周云成康漢言文景美矣惜景帝以無寵廢正后而
夫婦之誼薄以母失愛廢太子榮而父子之愛虧過愛
梁王(帝/弟)輕許傳位而兄弟之好不終信讒用姦詘申屠
嘉戮晁錯殺周亞夫而君臣之道缺以博局殺吳世子
加以削地太驟激七國反用師誅夷而同姓之恩乖又
其甚者疑文帝令臣民短喪之詔身以嗣子自不行三
年喪上虧先王孝理天下之道下開人君不能終喪之
失蓋其天資刻薄任數非文帝比特節用愛民一事克
遵前業耳班史比隆成康之言其溢美哉王通取漢七
制前漢凡四君(高帝文帝/武帝宣帝)而景帝不與焉意以是也武
帝初立年方十六罷黜百家表章六經詔舉賢良興起
太學雄材大畧高視百王亦英主也然承文景之富庶
侈心一生濟以多欲欲事征伐則開西域有事西南夷
衛靑五出而匈奴服霍去病三出而昆邪降欲事土木
則廣上林苑穿昆明池營千門萬戸之宫立神明通天
之臺欲求神僊則用文成尊五利如東萊如泰山遣燕
齊方士求蓬萊不死之藥多詐如公孫𢎞聚歛如桑𢎞
羊慘酷如張湯杜周險巇如江充則信而用之老成如
申公正直如汲黯醇儒如董仲舒則踈而逺之既而財
用虛耗海内蕭然則𣙜酒酤造皮幣筭鹽鐵筭舟車甚
至租六畜以給之凶年災異姦宄並起則遣繡衣直指
之使嚴峻以勝之用相雖多曽不擇人數更驟易被殺
者五色衰愛弛廢陳皇后巫蠱事興殺戾太子君臣父
子夫婦之間一至於此考其平生異秦皇者無幾然秦
亡而漢存何也秦皇迷繆卒死于行武帝知悔下哀痛
詔封富民侯(田千/秋)擢搜粟都尉(趙/過)以與民休息一也秦
皇國本(太/子)不定委任宦者趙高武帝知霍光之忠使佐
昭帝二也秦世積暴虐漢世積寛厚三也秦皇焚書坑
儒武帝尊經好儒四也一存一亡豈偶然者孝昭以十
四之年能辨上官桀之詐委信霍光垂拱仰成可謂賢
明矣當時承武帝靡敝之後霍光能納杜延年之説修
孝文時政示以儉約寛和罷鹽鐵𣙜酤均輸官輕徭薄
賦百姓充實稍復文景之舊此於培養國脉最有功焉
使昭帝天假之年加以伊周之佐周成王不能過也昭
帝早世無嗣輕立昌邑王(武帝/孫賀)霍光之過也不得已廢
昌邑迎曽孫病已(戾太/子孫)立之是為宣帝亦霍光之功也
宣帝起自閭閻知民疾苦霍光既卒始親政事天資英
明勵精為治丙吉魏相同心輔政信賞必罰綜核名實
樞機周宻品式備具吏稱其能民安其業漢世良吏於
斯為盛立諸經博士文雅翕然可謂中興比迹商宗周
宣矣然帝嚴厲有餘寛厚不足霍光忠烈如此不免赤
族之誅趙(廣/漢)蓋(寛/饒)韓(延/夀)楊(惲/)之才駢首就戮政雖嚴厲
偽増戸口而䝉顯賞者有之至若用恭顯而啓元帝之
信宦者貴許史而啓成帝之信外戚西都之亡端自宦
官外戚始雖號中興實基亂亡可嘆也元帝暗弱不明
優游無斷雖相貢禹薛廣德匡衡諸儒而未嘗得真儒
之用知蕭望之之忠善善而不能保知𢎞恭石顯之姦
惡惡而不能去羣凶得志虐害忠良專任中官大臣具
位孝宣之業於是衰焉成帝善修容儀臨朝淵黙然湛
于酒色而專寵飛燕之姊娣(以趙飛燕為后其/妹合德為昭儀)委任外
家而逓侯王鳳之弟兄劉向王章朱雲梅福之忠鯁畧
不見納杜欽谷永張禹孔光之諂諛寵固禄堅漢祚奄
奄卒以無嗣良可悲也哀帝以定陶共王之子入繼大
統睹孝成之世權柄下移於是屢誅大臣期則武宣然
天性昏愎憎疾忠賢董賢何人始終顯寵享年不永而
王莽得志矣孝平㓜弱政自莽出漢士大夫靡然從之
炎漢二百年之宗社時已潛移莽卒弑孝平立孺子妄
擬周公欺天罔人大肆姦慝以成簒奪之禍窮凶極惡
毒流四海十八年間罪盈怨積(王莽簒天子位/十八年國號新)有不勝
言者哀平短祚國統三絶孝元皇后乃以老壽内主之
故莽得肆其姦而成其謀若有數焉稱功誦德之初莽
能欺人以盜漢煩兵毒民之餘莽不能禁人之思漢也
　　東漢
諸劉一呼雲合響應曽未期年元惡(王/莽)授首更始既定
而驟亡盆子方立而旋敗是皆庸劣戅騃不足以任神
器光武以孝景之裔膺符受命煙赤帝之灰而復然之
明明廟謨紏紏雄斷恢廓大度同符高祖用能延攬英
雄削平僭偽鄧禹馬援冦恂馮異耿弇吳漢岑彭賈復
之徒皆一時人才之傑然者感㑹風雲同心佐命於是
誅王郎破赤眉剪張豐張歩降而齊定公孫述滅而蜀
平隗囂破而隴復炎精再耀赫然中興建都洛陽號為
東漢天下已定乃偃武修文投戈講藝息馬論道自隴
蜀平後非警急不復言兵審黄石以存苞桑之戒閉玉
關以謝西域之質數引公卿郎將講論五經修起太學
務用安靜廣求民瘼除王莽之繁文還漢家之輕法三
十年間四夷賔服家給人足政教淸明功業可謂盛矣
考帝所為大抵務懲西漢功臣如韓彭多以叛誅皆封
壤太廣啓之今則高爵厚禄不任以事雖冦鄧耿賈之
高勲分土不過大縣所加特奉朝請所以保全功臣也
西漢士風萎薾阿諛持禄皆鄙薄儒生有以啓之今則
蒲輪之召前後相望薛方逢萌聘而不至嚴光周黨至
而不屈帝皆遂其節而成其高所以砥礪名節也西漢
外戚前有諸吕後有王氏皆寵任以啓僭竊於是痛抑
隂郭不使用事所以防閑外戚也惜其用人矯枉過正
以吏事責三公不任以政權歸臺閣廟堂遂卑厥後陳
蕃李固諸賢雖在高位而不得以展盡忠力亦貽謀之
不善者與夫廢郭后易太子殺韓歆斥桓譚貶馬援用
䜟言而行封禪信赤伏而任王梁此數事者未免為盛
德之疵焉明帝(顯/宗)聰慧少成自為東海公時辯吏牘所
書知為墾田事其明察已可知及既即位遵奉建武制
度法令分明日晏坐朝幽枉畢達言東漢之治者以建
武永平並稱之尤能垂情古典留意經學自為太子師
事桓榮迨為天子尊禮尤至臨幸辟雍行養老禮以李
躬為三老桓榮為五更饗射禮畢正坐自講諸儒執經
問難於前圜橋門而觀者億萬計下而羽林悉通孝經
外而匈奴遣子入學三代而下事師之禮崇文之儀數
千百年鮮有其比惜乎桓榮授經專門章句不知以古
人修身治天下之大學啓廸輔導之故其君之德業如
是而止杜權門之請託靳主子之求郎后妃之家不得
封侯與政推其内助之功賢如馬后德冠古今不無補
焉奈何傷於𥚹察以耳目隱發為明自起撞郎斥辱公
卿廣陵楚王之獄死徙數千家無乃𢎞人之度未優乎
至若遣使天竺求浮屠書迎入中國後世佛氏之禍開
端於此遂為宇宙間不可除之痼疾崇尚儒學之虛美
不足以蓋其開端佛氏之實禍可重嘆也已章帝(肅/宗)懲
明帝之苛切事從寛厚奉承明德馬后盡心孝道友愛
諸弟不忍遣之就國勸課農桑進用賢良理寃獄禁慘
酷雅好文章褒崇儒術講五經於白虎觀如石渠故事
(宣/帝)史稱長者不亦宜乎繇漢迄唐創業一統者數君父
作之子不善述之往往而是求如光武明章父子祖孫
三世匹休千載一時而已然帝之長者固寛之得外戚
浸横養成竇憲之驕暴亦寛之失也太子慶以無罪廢
乃光武之貽謀已失之光明之抑隂馬可謂嚴矣以此
為防後即有越之者惜哉和帝以十四之年能誅竇憲
朝廷肅淸宫闥寧晏逺足以繼孝昭之烈矣親政以後
躬攬萬幾威權不失十六七年曽無過舉禮賢納諫中
國乂安尤可尚者竇后既没帝始知為梁貴人子議者
以梁氏寃死請貶竇后詔以臣子無貶尊上之文不從
之方之章帝之事馬后彼處其常此處其變最為近厚
梁王暢有覬覦神器語有司請徴詣詔獄帝不之許方
之明帝楚淮陽獄之濫不逺過之乎孝友寛厚良足為
東漢賢主矣獨惜誅竇憲時謀不及於大臣功獨歸於
鄭衆(宦/官)遂開宦者封侯之端焉和帝既崩國統數絶宫
闈定䇿利在立昏外立者四君(安帝質帝/桓帝靈帝)臨朝者六后
(章帝竇后和帝鄧后安帝閻后/順帝梁后桓帝竇后靈帝何后)蓋嗣主㓜冲則女后專
政外戚必用事宦者必擅權亦其勢然也殤帝生百日
而立立八月而亡安帝以淸河王慶之子為和帝嗣鄧
后賢后也鄧隲亦戚屬之頗謹飭者安帝既長后猶臨
朝后死隲猶不免况其餘乎以災異䇿免三公自安帝
始光武以來權歸臺閣三公具員至於中世權移外戚
寵被近習濁亂流毒上干天和而乃䇿讓三公或免或
死寃哉善乎仲長統之言曰光武奪三公之重至今而
加甚不假后黨之權數世而不行親踈之勢異也鄧氏
既敗耿竇以戚屬進而宦者江京李閏侯矣乳母王聖
之母子横矣殺太尉楊震廢太子保皆寶京聖等為之
未幾帝崩閻顯迎立北鄉侯而耿竇自殺未幾北鄉又
薨宦者孫程等立保而顯京誅是為順帝而孫程等十
九人侯矣大䇿不出於廟堂扶立皆由於閹宦况順帝
又以庸弱臨之其能振漢業之衰乎帝幼遭廢黜宜知
動心忍性乃取覆轍駕之閹宦盈朝忠良扼腕封乳母
宋娥即先朝之封王聖也寵任梁冀即先朝之寵竇憲
閻顯也地震天災羌夷盜賊史不絶書左雄李固等言
之雖切其如不用何哉帝崩子冲帝以二歳立不半歳
而亡梁冀專朝迎質帝立之帝少聰慧嘗目冀為跋扈
將軍冀深惡之置毒餅中以行弑逆李固為太尉不能
推舉進膳考核其由必期得賊乃伏屍慟哭置之不問
方且聨書與冀勸立長君忠有餘而識不足惜哉冀卒
貪立幼昏迎立桓帝帝授國賊手不即致討日食正旦
於嗣位改元之初天厭著矣忠直如李固杜喬皆以積
忤梁冀而遭殺容黙如胡廣趙戒即以阿附梁冀而見
容未幾冀以貪暴恣横之極帝積不能平雖發憤誅之
然不能聲其弑逆之罪使討賊之義白於天下漢廷諸
臣俱可恨焉帝之誅冀也宦者單超等五人獨預其謀
梁冀誅五人侯自是宦者之勢愈熾矣當是時政亂於
上俗淸於下宦者之父兄子弟賔客黨與布滿中外虐
害生靈成瑨劉瓆范滂黄憲等乃能不畏宦者以王法
誅之海内名流共相標榜推陳蕃李膺杜宻范滂郭泰
賈彪張儉等為之冠身負大名口啣淸議危言深論不
避强豪宦者深嫉之譖訴誣毁目為黨人帝也以宦者
為腹心視諸賢如草芥免太尉陳蕃殺李雲杜衆成瑨
劉瓆獄李膺范滂等二百餘人而黨錮之獄初起矣賈
彪説竇武使訟之始赦黨人猶禁錮終身焉桓帝崩迎
立靈帝昏虐貪縱又甚焉竇武以太后父為大將軍起
陳蕃為太傅恊謀誅宦官宜無難者機事不宻優游無
斷武蕃反為宦者曹節王甫等所殺身死家徙禁錮五
屬而黨錮之獄再起矣自古以來賢人受禍未有若是
烈者固昏庸之君凶竪之徒之罪然黨人生昏亂之世
四海橫流乃欲以口舌救之在其位者見幾之不早不
在其位者危言而不孫以至身被滛刑禍及朋友士類
殱滅國隨以亡律以聖賢出處語黙之宜誠有大過而
不合乎中者祇可悲耳光和初災異殊甚黒氣如龍墮
溫德殿靑虹見玉堂侍中寺雌鷄化雄可畏如此帝畧
不修省方且殺宋后殺大臣劉郃等殺諌官劉陶封宦
者張讓趙忠等十常侍為列侯西園賣官後宫列肆衣
商賈服弄犬駕驢甘為賤夫所不為者毒流四海民心
思亂黄巾賊張角等相煽而起天下響應於是不得已
再赦黨人除黨禁然已無救矣諸將出師黄巾隨破宦
寺蟠據亂根愈深漢亡之兆已見安順之朝桓靈又從
而促之亡形著矣諸葛孔明有言親小人逺賢臣此後
漢所以傾頽也先帝在時未嘗不歎息痛恨於桓靈也
信哉靈帝崩子辯立何太后臨朝后兄何進與袁紹謀
盡誅宦者遂召董卓兵卓未至何進又為宦者所殺復
如竇武矣袁紹遂引兵捕宦者無少長悉斬之凡二千
餘人宦者之黨與雖誅而董卓之凶焰又熾譬之飲烏
喙以攻疾疾未去而藥已殺人可勝痛哉卓至廢帝殺
何太后立陳留王是為獻帝卓大肆誅殺縱兵暴掠燒
宫廟發諸陵逼遷長安諸豪傑遂各以討卓為名擁兵
據地者徧海内劉焉劉虞袁術袁紹劉表公孫瓚吕布
曹操之徒紛紛而起獨一孫堅起自江東進兵擊卓敗
之入洛陽修陵寢未幾堅死諸豪環視無有能向卓發
一矢者王允在朝倡謀誅卓功亦偉矣奈何誅卓之後
失安反側之宜卓將李傕郭汜復舉兵向闕殺王允焉
諸豪紛紜互相侵奪天子䝉塵恬視不顧曹操入朝遷
帝居許自是政出曹氏天子守位而已方是時劉備以
中山靖王之後起豫州孫策以孫堅之子起江東卒之
三分天下者曹操劉備與策弟權而漢亡矣兩漢通二
十四君四百有九年西漢自高帝而下有文武宣東漢
自光武而下有明章餘無稱焉王通以七制稱之者也
大抵仁義公恕役簡刑淸如七制之盛者兩漢之所以
興也母后擅權戚宦縱横如七制而下者兩漢之所以
衰也西漢之亡風俗柔靡東漢之亡風俗剛勁黨錮諸
賢節氣凛凛姦雄如曹操猶終身未敢廢漢而自立謂
非名誼扶持之功固不可其視西漢阿諛成風稱莽功
德者三四十萬人大不侔矣本其所以養成此風者豈
非光武尊奬嚴光之一脉有以基之歟
　三國
　　蜀(劉姓都成都/)
炎祚既微三國鼎峙以强弱之勢言曹操最强孫吳為
次蜀漢弱者也以正邪之理言昭烈以帝室之胄(景帝/子中)
(山靖王/之後)志在復漢名義最正曹操欺孤弱寡以詐力取
天下實漢賊耳孫權臣服於曹於名不正雖云助蜀為
義不終亦漢賊也魏吳烏可與蜀同年而語哉前史帝
魏通鑑因之失之矣先儒進蜀漢以承漢統而魏吳附
焉(朱子/綱目)不可易也昭烈始起豫州未幾奔敗降於吕布
歸於曹操借勢於袁紹為客於劉表﨑嶇戎馬間無立
足之地而氣不挫志不懾患難顛沛而信義愈明勢廹
事危而言不失道寛仁大度有高祖風當時人才孰有
出諸葛亮之右者而昭烈獨得而相之復得關侯張飛
以為之將與吳併力敗操赤壁孫權始借以荆州未幾
襲虜劉璋復得益州(蜀/)而蜀漢之業始立焉因獻帝為
曹丕所簒遂即帝位於成都武擔之南荆益英賢隨才
擢用信賞必罰訓民治兵蜀漢為之大治其正大剛毅
氣象至今與岷峨劔閣相高盛矣關侯蹙曹仁於樊威
震華夏操遷許都以避之吳乃挾詐襲江陵覆關侯昧
同仇之義弱唇齒之勢昭烈不勝其憤奮然伐吳趙雲
諸葛亮爭之不能得未幾喪師殂於永安即位至是纔
二年耳惜也孔明受遺託孤君臣之間肝膽相照抑又
盛矣後主禪才殊庸下初年猶能委任賢輔抗衡强魏
孔明志在中原茍不興復漢室遷於舊都不止也拜表
出師言言忠義曰漢賊不兩立王業不偏安又曰臣鞠
躬盡力死而後已至於成敗利鈍非臣之明所能逆睹
千載而下讀者猶有生氣伐魏之兵屢出往往以糧運
不繼還末焉耕屯渭上役不更舉恢復規模已在目中
司馬懿(字仲達/魏大将)畏蜀如虎甘受巾幗之辱堅壁不戰氣
已索然不待一戰决之而知劉之必勝曹之必負也奈
何天不祚漢星隕營中而孔明且死矣死諸葛猶足走
生仲逹至於按行營壘而嘆其為天下竒才懿自不能
不心服之也出師未㨗身先死長使英雄涙滿襟諒哉
孔明所薦用諸賢如費禕蔣琬董允相繼秉政猶足支
持諸賢既盡而姦閹(黄/皓)始用蜀事始日非焉諸葛死蜀
之不能爭衡中原也必矣姜維乃不自量年年出師黄
皓以宦寺蠱於内維也以覿武耗於外蜀之亡形見端
在此司馬懿方遣鍾會鄧艾攻之雖有北地王諶(後主/之子)
之哭昭烈廟子死於父諸葛瞻(亮之/子)之斬敵使戰綿竹
臣死於君其如庸禪譙周君臣已迎降何蜀漢為國二
主四十三年(起辛丑/迄癸未)而魏滅之實魏主陳留王之景元
四年吳主孫休之永安六年也蜀師纔㨗晉國已啓蜀
主方入魏祚已移後二年晉簒魏矣司馬氏之取蜀乃
所以取魏蜀之亡魏所繇以速亡也豈魏能取蜀哉吳
蜀乃輔車之國吳救蜀不力行亦自及理勢然也
　　魏(曹姓都洛/)
曹魏簒漢基於操而成於丕曹操乘漢衰亂討黃巾破
張繡滅二袁(紹/𫐠)馘吕布降劉琮戮張超電掃風生用兵
若神許劭謂為亂世之英雄信矣首迎漢獻遷都許下
挾天子以令諸侯高出羣雄在此一舉自是漢帝落其
掌握弑伏后勦皇子戮貴人殺孔融晚年用天子車服
出入警蹕與至尊無二雖曰不敢廢漢而自立如終身
朶頤羊羹而不敢一染指然其暴悍禍賊無君久矣顧
未及為而死耳觀其臨終遺令賣履分香罔不詳盡獨
禪代一事噤無一語及之以漢臣歸其身而以簒逆嫁
其子其姦險不仁亦甚矣操死十月丕遂簒漢是為魏
文帝而尊操為武帝居喪未數月遍閲百戲顯納二妃
識者已知魏祚之不長矣又方其為太子也弟植機警
多能幾於奪嫡及既即位禁錮植等諸王寄地空名儕
於匹夫磐石之宗不强宜根本之易撥也以文言雖横
槊賦詩而非所以為文以武言雖屢臨江伐吳然當孫
權時丕才非其敵一則曰雖有武騎千羣無所用之一
則曰嗟乎固天之所以限南北也不惟無功幾以敗還
而不足以為武在位僅七年壽僅四十殂矣曹真司馬
懿受遺輔政子叡立是為明帝以雄畧强識稱故吳蜀
交伐屢能敗之公孫淵叛亦復平之然驕侈太過大營
土木起太極殿築總章觀徙承露盤於洛陽起土山於
芳林園召問修宫稽限者言猶在耳身首已分奢虐甚
矣自黄初以來諸王法禁嚴切植上疏曰權之所在雖
疏必重勢之所去雖親必輕取齊者田族而非吕宗分
晉者趙魏而非姬姓今公族疏而異姓親臣竊惑焉已
明指司馬氏矣言雖切不恤也以養子芳為齊王宫禁
事秘莫知由來輕天下有如此得不啓姦雄之心乎明
帝殂齊王芳立曹爽司馬懿輔政爽之愚縱安能敵懿
之老姦遂為所殺專持太阿魏之社稷已暗移於典午
矣懿死子師繼之廢齊王芳是為邵陵厲公而立高貴
鄉公髦師死弟昭繼之髦雖才慧夙成講論經學然忿
威權之日去輕躁無謀自率宿衞卒以討昭昭黨賈充
入戰嗾成濟刺髦隕於軍中昭充弑君無忌憚甚矣髦
既遭弑姑立陳留王奐以少延曹氏之歳月耳奐立四
年昭死子炎嗣遂簒位自立焉(炎即晉/武帝)即吳孫皓之甘
露元年也魏凡五君四十有六年(起庚子/迄己酉)魏自曹操肇
基迄於亡國五六十年之間與司馬氏相為始終操方
為漢丞相辟懿為文學椽螳方捕蟬雀已在矣懿師昭
炎父子祖孫三世相繼卒簒曹氏與操丕叡之所為如
出一律司馬氏所以取魏者即曹氏所以取漢者也石
勒有曰曹孟德司馬仲達欺人孤兒寡婦狐媚以取天
下曹馬心事勒宜陋之亦可發千古之一嘆也噫後之
有天下者尚鑒之哉
　　吳(孫姓都建康六朝建都始於此/)
吳業肇於孫堅基於孫策成於孫權稱帝江東定都建
業孫吳實為六朝首焉起兵誅董卓者比比獨堅能摧
其鋒進至洛陽掃宗廟塞諸陵壯矣顧為袁術用以擊
劉表卒斃矢下不死於勤王而死於助桀惜哉子策以
孱然童子提一旅并江東真竒才也然輕躁好殺又斃
於許貢客之一矢重可惜也臨沒呼弟權謂曰舉江東
之衆與天下爭衡卿不如我舉賢任能以保江東我不
如卿可謂自知并知其弟者矣權廣父兄之烈得諸賢
之助周瑜魯肅諸葛瑾程普吕䝉黄蓋陸遜諸人皆江
表虎臣也權能用之赤壁一戰曹操狼狽北歸而鼎足
之形成爭荆州䧟關侯而吳蜀之釁啓遣陸遜敗蜀先
主而唇齒之援失戰功雖甚偉而得失亦以分其最甚
者見義不明守節不固今年臣於操明年降於魏不能
戮力討賊而乃甘心於臣賊識者謂權亦漢賊也先稱
吳王後遂稱帝遷都建業是為吳大帝焉權殂子亮立
為孫綝所廢而景帝(休/)立(亦權/子也)休殂烏程侯皓立皓凶
頑滛暴忠諫誅夷窮奢極欲虐用其民甚至鑿人眼剥
人面人人自危朝不謀夕晉武帝乘其昏亂大舉伐之
王濬偏師一入石頭皓即面縛出降非不幸也吳四主
五十九年(起壬寅/終庚子)而合於晋焉吳雖亡於蜀亡十七年
之後而其亡兆已在於蜀亡之時不特孫權已殂江南
臣主非司馬氏諸臣敵而蜀既唇亡吳必齒寒亦勢所
必然者奚待庚子靑蓋入洛陽而後知之哉
　　晉(司馬氏都洛/)
晉之興始於司馬懿殄公孫(淵/)於百日擒孟達於盈旬
自以兵動若神謀無再計然受遺二主(魏文帝/明帝)佐命三
朝弱寡欺孤恣行誅戮殺曹爽何晏等殺王凌勦楚王
彪幽諸王於鄴脅制之威同於莽卓師昭繼之抑又甚
焉外能禦蜀姜維吳諸葛恪之交伐内克除母丘儉諸
葛誕之起兵殺嵇康之非薄湯武誰復敢謀之者廢芳
弑髦繼滅蜀漢不日且簒矣昭顧未及為而死耳昭死
炎嗣不五月即簒魏自立是為晉武帝襲魏都洛初從
儉約頗受直言終喪追慕亦庶幾矣奈何内修之本未
立惟汲汲於平吳平吳之謀羊祜深贊之祜之言曰取
吳不必臣行但既平之後當勞聖慮耳祜憂平吳而勇
於滅吳其不及范文子之欲釋楚以為外懼者逺矣所
謂内修之本不立其失有七嗣子不肖不能審擇一也
輕納賈妃二也黜齊王攸(帝之/賢弟)三也賢人在朝而徒以
賈充荀朂之徒為腹心四也去武備五也崇藩國六也
不能徙戎與之雜處七也平吳之後益荒於女色而加
以是七失焉故雖為開基混一之主而實啓禍兆亂之
端卒至骨肉相殘戰争相繼有振古所無之酷焉良可
哀也懲魏氏孤立大封宗室初未見其害至八王舉兵
相屠始見矯枉過直之失矣立子衷為太子衷之為人
不辨菽麥聞蟆而言曰是鳴者為官乎為私乎聞天下
饑而曰何不食肉糜知子莫若父若是而堪嗣神器乎
賈充以成濟之嗾受寵文王(昭/)武帝之為太子充復有
力益以巧諂見寵與荀顗荀朂馮紞諸姦邪相黨友樹
機能之亂命充出鎮秦凉朂餞之夕陽亭獻謀曰惟結
婚太子可不辭自留矣充用其策納女為太子妃而充
果留妃妬滛凶詐卒以亡晉帝不悟也顧方急於伐吳
羊祜倡之張華杜預贊之預與王渾王濬等任之車書
混一帝心益荒選納孫皓宫人五千掖庭殆將萬人挿
竹灑鹽羊車是引怠政溺色戚畹交通且復廢弛武備
去州郡兵羌氐鮮卑雜處内地郭欽勸之及平吳之威
以徙蕃部江統又著徙戎論不聴也齊王攸之德望為
晉周公留鎮王室宜矣荀馮搆讒黜之至死帝不察也
又自魏以來何晏王弼之徒祖尚浮虛敗棄禮法士大
夫靡然從之武帝曽不之止君臣上下其弊如此凡此
皆晉之所以亡也自古有天下未有無功德而可長久
者司馬懿專以陰賊狡險禍人之國師昭又以簒弑不
道取之以是得國既無其基武帝又昧逺圖迭是數失
欲保邦長世得乎宜天下之不久合而又分其禍且不
忍言也惠帝昏愚制於賊后權在羣小政出多門八王
交爭互相魚肉王衍淸談誤人家國皇后太子四廢五
復東奔西逸惟人所遷上不保母后(楊太/后)次不保妻子
終不保其身食餅中毒莫知禍端識者謂足以報曹氏
之受制於司馬懿者焉方是時八王以骨肉相屠京師
内虛諸部雜處中華乘間蠭起劉淵聰曜匈奴種也石
勒虎羯種也五胡亂華劉石首之惠帝遭鴆懐帝熾以
太弟立天姿淸劭過惡不聞漢劉聰兵陷洛陽曜勒皆
會帝為所擒俾着靑衣行酒識者謂足以報齊王芳奪
璽之忿焉懐帝遇害愍帝(業/)立於長安僅得虚名服廩
不給劉曜兵陷長安帝降匍伏虜庭洗爵執蓋識者謂
足以報高貴鄉公墮車之痛焉天道好還有如此者康
節邵子有曰晉室之禍在於夕陽亭之一語石勒上東
門之長笑浪悠悠耳詎不信哉自是而後元帝渡江帝
於東南是為東晉宋齊梁陳繼之謂之南朝五胡十六
國亂於西北元魏併之分為東西魏北齊北周繼之合
於隋謂之北朝天下分南北者幾三百年剖裂中土虀
粉生民積骸成丘流血成淵其禍蓋出於晉武之為君
與賈充荀朂荀顗馮紞王戎王衍諸人之為臣焉
　　東晉(司馬氏都建康/)
懐帝時以瑯邪王睿初督揚州出鎮建業睿用王導為
謀主推心委信導亦盡忠輔佐引進雄才中國士大夫
時多避地渡江睿收其賢俊辟掾屬百餘人時謂之百
六掾立國在得人江左再造之本已見於此石勒將攻
建業遣紀瞻敗走之亦差強人意者然懐愍陷沒曽不
力救雖出師露次移檄四方不過如是而止愍帝凶問
至遂自晉王即皇帝位是為元帝帝以小吏牛氏之子
冒典午之裔魏時張掖湧石有石馬七及犧牛之象當
時又有牛綴馬後之謡豈偶然者紀人滅鄫已在兹矣
帝天資簡儉覆觴止飲容受直言光啓中興亦賢主也
當時人才如祖逖之誓淸中原石勒畏之自河以南率
多欵附使帝能紏合忠義收召劉琨陶侃温嶠諸賢與
之戮力克復舊物夫豈難者顧乃不遣一卒助之而代
之以戴若思使逖抑鬱以死宴安江沱無志恢復三綱
淪矣何以討亂賊乎所以建國規模亦復不競亂臣賊
子如王敦者不旋踵而起蓋有以取之也敦舉兵犯闕
帝以憂憤致殂前史謂帝恭儉有餘明斷不足故大業
未復而禍亂内興是矣太子紹立是為明帝敦逆謀愈
甚賴帝以明敏機斷主於上王導陶侃温嶠諸賢贊於
下敦亦尋死粗安一時亦畧可稱也當時士大夫風俗
猶有西晉崇老莊餘習以養望為𢎞雅恪勤為凡俗貴
遊多慕王澄謝鯤之放達而王導陰主之陳頵卞壼言
之不聴淸談虛無遂為晉人沈痼不除之疾事功不競
中原淪亡職此之故也明帝殂成帝以幼沖嗣位庾亮
以舅氏用事任已裁物誣殺南頓王宗帝僅六嵗泣曰
舅言人作賊便殺之人言舅作賊當如何此其明敏比
漢昭之十四而知上官之詐殆過之焉蘓峻之狂逆謀
未露亮違衆徴之激成其反祖約同惡兵入臺城亮奉
頭鼠竄王導亦熟視不能誰何之矣温嶠陶侃起兵誅
峻祖約奔石勒亦為所誅焉時石勒執劉曜取長安遣
使修好詔焚其幣亦義舉也成帝崩二子丕奕皆在襁
褓庾氷請立康帝(成帝/弟)康帝殂子穆帝立先是庾亮欲
大舉北伐蔡謨沮之庾翼復違衆北伐卒以無成皆非
其任也殷浩少負時名時人方之管葛或伺其出處以
卜江左興亡曰深源不出當如蒼生何庾翼獨弗之重
曰此軰宜束之高閣俟太平徐議其任耳桓温以帝壻
負竒才劉惔知其有不臣之志謂會稽王昱曰温不可
使居形勝之地昱不從庾翼卒竟以温代翼鎮荆梁温
伐漢李勢一舉滅之温既滅蜀威名大震昱乃引殷浩
抗之桓温漫相疑貳王羲之以為内外宜叶和不宜與
温搆隙不聴浩之虛名不可用之危急之秋温之雄心
不可處之形勝之地乃使虛名之浩以抗雄心之温昱
真不知人哉時石虎死中原亂温欲經營北方禇裒請
以自任直指泗口徑赴彭城朝野以為中原指日可復
也獨蔡謨䇿之曰今日之事非時賢所及經營分表財
殫力竭安得不憂及朝廷乎斯言盡之矣裒果以敗還
殷浩復不自量再謀北伐又為姚襄所敗而還桓温因
朝野之怨奏廢浩為庶人自此中外大權盡歸桓温矣
用浩敵温朝廷既不知人鋭意北伐殷浩復不自知既
敗還朝廷當自罪之既足以振朝權又足以服温心乃
待温請而後廢之惜哉温遂大舉北伐苻秦進至灞上
乏食敗歸未幾又自江陵北討姚襄登平乘樓望中原
嘆曰遂使神州陸沈百年丘墟王夷甫諸人不得不任
其責其言亦良是也敗襄伊水入洛修謁諸陵未幾荀
羨謝萬相繼伐慕容燕豈惟敗且無功許昌諸城盡沒
蔡謨之言至是皆騐夫中原當復讐恥不當忘固也然
渡江之初祖逖之功將成江左之氣方鋭乘以進取彼
一時也明成以後王敦蘓峻之内難繼作而東南之根
本不復劉曜石虎之外敵雖衰而燕秦之勢力方張且
江左諸臣皆非其才惟當保境息民此一時也僅一桓
温才可及此使内外叶力當可驅馳然素蓄異志借能
恢拓舊疆果能御之得其道使為晉純臣矣初謝安少
有重名徴聘不就雖為布衣皆以公輔期之士大夫相
謂曰安石不出當如蒼生何及弟萬廢黜始有志進仕
桓温請為征西司馬深禮重之安卒能挫姦雄靖狄難
寧宗社為晉名臣焉穆帝殂成帝子丕立是為哀帝召
温入叅朝政不至哀帝殂弟奕立是為廢帝燕克晉洛
陽慕容恪卒桓温舉兵伐燕至枋頭秦苻堅與慕容垂
大破之遂還温恃其才嘗撫枕曰男子不能流芳百世
亦當遺臭萬年欲先立功河朔然後還受九錫及枋頭
之敗威名頓挫郗超教以廢立遂廢帝為海西公立會
稽王昱是為簡文帝是舉也謝安王彪之拱視之而已
苻堅聞之曰温前敗灞上後敗枋頭不能思愆自貶方
且廢君以自説舉動如此何以容於四海乎諺所謂怒
於室而作色於市温之謂矣斯言是也簡文為人謝安
以為惠帝之流但淸談差勝耳臨殂遺詔温依周公居
攝故事曰少子可輔輔之不可君自取之王坦之毁詔
始改依諸葛武侯王丞相故事方是時四詔召温擁兵
入朝安坦之彪之之䇿皆不得行矣晉社稷之不危幸
哉昌明立是為孝武帝温入朝安等迎於新亭王坦之
流汗沾衣倒執手板安談笑折之温疾篤諷求九錫安
坦之故緩其事温尋死盡忠輔衛卒安晉室安等不為
無功亦幸而温死故可不動聲色而消姦猾耳苻堅(秦/王)
興師百萬大舉入冦晉祚岌岌危於累卵安指授謝𤣥
劉牢之諸將敗之淮淝而入公草木望者色懼風聲鶴
唳聞者喪胆固天意助順危而復安實亦安能鎮靜善
用人之功也時人比安於王導而謂其文雅過之信矣
奈何外患方弭帝心已盈王國寶讒安帝遂踈之安避
會稽王道子出鎮廣陵未幾遂卒帝溺於酒色道子荒
於朝政陸納至望宫闕嘆曰好家居纎兒欲撞壊之耶
道子驕恣帝不能平乃用王恭殷仲堪為藩鎮以制之
桓温子𤣥負才地豪横江陵仲堪倒戈授之亂階又於
是乎在長星告變禍起房幃戲笑一言張貴人懼寵衰
而弑帝晉祚至此已亡而未滅耳子德宗立是為安帝
涼燠不辨口不能言道子元顯交傾朝政桓𤣥乗釁而
反既殺殷仲堪又入建康殺元顯遂行簒奪遷帝潯陽
劉裕起自草萊與何無忌劉毅等舉兵討𤣥或謂裕烏
合無成𤣥曰裕足為一世之雄毅家無儋石儲樗蒲一
擲百萬無忌酷似其舅(劉牢/之)共舉大事何謂無成𤣥敗
單舸西走未幾伏誅乗輿反正宗社再安裕之功也自
時厥後裕征伐四克滅南燕慕容超平大盜盧循平蜀
誅譙縱滅秦姚泓晉之威令以伸中原之疆土將復裕
已急歸而謀簒矣裕得關中將還三秦父老詣軍門流
涕曰殘民不霑王化於今百年始覩衣冠人人相賀長
安十陵是公家墳墓咸陽宫殿是公家室宅捨此又何
之乎裕為愴然慰諭之而已裕東歸未幾諸將相屠王
鎮惡沈田子死而夏赫連勃勃取長安矣裕弑安帝立
恭帝遂自宋公進爵為王簒晉而自立焉兩晉通十五
帝百五十五年而亡西晉四帝都洛陽五十二年東晉
十一帝都建康百有四年晉自渡江五胡十六國雲擾
中原正統不絶如線羣雄之分裂雜據不可勝紀邵康
節謂衣到敝時饒蟣蝨𤓰方潰後足蟲蛆良可哀哉
　　五胡十六國
五胡者何漢劉聰(匈/奴)後趙石勒(羯/)秦苻堅(氐/)後燕慕容
垂(鮮/卑)後秦姚萇(羌/)是也十六國者何成李雄(蜀/)涼張寔
魏冉閔燕慕容皝(鮮/卑)代什翼犍(鮮/卑)燕高雲(鮮/卑)西燕慕容
冲(鮮/卑)西秦乞伏國仁(鮮/卑)元魏拓拔珪(鮮/卑)後涼吕光南涼
秃髮烏孤(鮮/卑)北涼段業北燕馮跋後凉沮渠䝉遜(匈/奴)南
燕慕容德(鮮/卑)西涼李暠夏赫連勃勃是也(以上不能盡/述大槩不可)
(不知者今列之下方餘畧/之欲觀者自求之史可也)漢劉淵以匈奴遺種首倡亂
階弟聰繼之陷兩都辱二帝兵連禍結不戢自焚靳凖
殺之子死族屠劉曜討凖自立改國號趙驟勝而驕一
戰遂跌生為石勒所擒即以亡國是為前趙(起晉惠帝/朝亡成帝)
(朝/)後趙石勒以羯胡俘𨽻始臣劉聰復叛而自立煽其
凶燄䖍劉人民豈天厭晉德歟何其興之酷也斬王衍
擒茍晞取王悛走劉琨執劉曜誅祖約褫甲胄而襲冠
帯釋介胄而開庠序觀其言曰若遇漢高當北面事之
與韓彭比肩若遇光武當竝驅中原未知鹿死誰手大
丈夫行事當礌礌落落如日月皎然終不效曹孟德司
馬仲達欺人孤兒寡婦狐媚以取天下亦羣胡之豪也
然肉未及寒妻子不保石虎悍暴賊其孤而奪之窮凶
極奢身死禍稔(二十/三年)冉閔奪之改國號魏勒之子孫戮
無遺種閔未幾為慕容燕所併矣(後趙起晉元帝/朝亡穆帝朝)迹晉
氏五胡之禍莫烈於二趙淵聰父子皆嘗親為晉臣劉
曜石勒又皆淵聰臣子觀其喋血神州囚執天子負擢
髮不足數之罪而終淵聰曜勒之身晉之君臣曽不能
北向戮一人以雪憤恥自凶人得志者觀之疇不謂天
道無知也然石渠之陷劉曜被戮於生前靳凖之禍淵
聰受誅於既死勒雖僅免其身冉閔之亂蝗蝻無噍類
焉天網恢恢踈而不漏可不畏哉前燕之興始於慕容
廆元帝初廆獨能遣使勸進倡尊中國之義於天下賢
於一時羣雄逺矣皝始僭王㑺多機斷因石氏内亂擒
冉閔而并之㑺死暐立佐之以慕容恪内修國事外恢
封疆有足稱者及評輔政主闇臣昏斥逐親賢以資强
敵(慕容垂/奔秦)於是苻秦長驅如狂風掃敗葉鄴破而燕墟
矣(皝稱王始晉成帝/朝亡海西公朝)前秦之興起於苻洪健襲其基遽
竊大號取關中却桓溫遂為强國苻堅纂承偽位舉王
猛於布衣信任以政君臣遇合自謂如昭烈之得孔明
權傾中外勲戚莫能間之兵彊國富垂及昇平猛之功
也於是滅燕(慕容/暐)取蜀併代(什翼/犍)吞凉(張天/錫)五胡之中
莫此為盛奈何自王猛沒法制日頽黷武不止忘其臨
終勿以晉為圖之戒擁兵百萬長驅冦晉舉國諫之不
聴自謂大江之流投鞭可斷曾不知天道惡盈人心助
順苻融之馬一踣朱序之呼一震而八公草木風聲鶴
唳皆為晉師秦兵敗逃死者什七八堅狼狽北歸叛者
四起乞伏國仁據隴右而西秦出慕容垂據鄴而後燕
興姚萇叛而為後秦吕光叛而為凉慕容冲起而為西
燕冲攻長安堅飛矢滿體奔五將山而身死姚萇之手
矣苻丕立而見殺於晉將苻登立而見執於姚興秦遂
以亡(苻秦起晉穆帝/朝亡孝武帝朝)後燕興於慕容垂始以美才茂功
不容於燕自投苻秦堅以國士遇之淮淝之敗垂悉以
兵授堅不乗其危亦足以償其所遇矣求往關東歸者
如市曽不數月掉馬箠以復故業有足嘉者滅西燕慕
容永狃於長子之㨗輕魏而伐之拓拔珪大敗之參合
陂子寶僅以身免未幾襲魏平城見參合之積骸如山
軍士哭震山谷垂因慙憤而殂寶立為魏所攻敗逃而
死盛熙繼立為燕高雲所簒(歴四世二/十四年)而北燕馮跋𢎞
繼之(歴三世二/十八年)卒為魏所併(起晉孝武朝/亡宋文帝朝)南燕起於慕
容德寶使鎮鄴國危不持跨有全齊都於廣固傳國至
超滅於晉劉裕焉(歴二世十一年/亡皆晉安帝朝)後秦起於姚弋仲以
西羌酋帥立二石之朝觀其戒諸子曰我死汝即歸晉
當竭盡臣節無為不義事亦可嘉己子襄才器豪邁有
孫䇿之風適晉而不容於殷浩圖關中而見殺於苻秦
弟萇遂以衆降秦焉苻堅之敗萇自稱秦王卒乗其危
而弑之姚興繼立又執殺苻登然不能收羅英才以治
國強兵而乃以胡僧鳩摩羅什為國師命譯經三百餘
卷事之如神日率羣臣聴講事佛者遂十室而九六經
火於嬴秦後世卒莫得其全佛書譯於姚秦後世終莫
得而冺可嘆也夫興卒泓以庸懦繼劉裕率師討泓送
建康斬之奉佛之效亦可覩已裕歸夏赫連勃勃取長
安焉(姚秦起孝武/朝亡安帝朝)他如成李特之據蜀歴六世(四十/六年)而
晉桓溫滅之前凉張軌之據凉州歴九世(七十/六年)而秦苻
堅滅之夏赫連勃勃據朔方歴三世(二十/六年)而魏滅之後
凉吕光據姑臧歴三世(十三/年)而姚興滅之西燕慕容冲
據長安傳三世(十六/年)而慕容垂滅之西秦乞伏國仁據
金城歴四世(四十/六年)夏滅之南凉秃髮烏孤據廣武歴三
世(十九/年)乞伏滅之北凉段業據張掖沮渠䝉遜弑之䝉
遜傳二世(三十/九年)而魏滅之西凉李暠據河右歴三世(二/十)
(四/年)沮渠滅之紛紛籍籍迭興迭亡西北之境卒盡併於
元魏而後止代什翼犍與元魏之是祖是孫自於北朝
記之此不載
　
　
　
　
　
　
　
　
　
　
　
　
　
　歴代通畧卷一
欽定四庫全書
　歴代通畧卷二
　　　　　　　　　　　　　元　陳櫟　撰
　南朝
　　宋(劉氏都建康/)
晋室之亡南北分據接東晋之統而立國江左者為宋
齊梁陳而謂之南朝據有中原削平諸部者為元魏分
而為西魏東魏為北周北齊為隋而謂之北朝劉裕簒
晋而立是為宋武帝始以貧賤之劉寄奴(小/名)奮起艸野
乗桓𤣥(字靈/寶)之亂首倡義兵討梟靈寶再興王室功不
細矣既而治兵整旅經營四方揚旗東指廣固横潰卷
甲南趨盧循殄滅偏師西土譙縱授首(蜀/)銳卒北驅姚
泓面縛(秦/)汛清關洛修奉園陵震驚偏據之心發舒華
夏之氣南國之盛未有過於斯旹者然急於歸簒功虧
垂成委棄秦雍以資冦敵惜哉迹其取國以來簡儉寡
慾希遊宴少嬪御孝于後母詔母后毋得與政亦英主
也然廢晋主不踰月而殺之乃行桓𤣥所未行者既而
其子義符義真與文帝皆不得其死豈果無天道哉武
帝殂義符立以失德遭廢弑義隆立是為文帝勤於聽
斷務存儉約官久其職民樂其業江左之治稱元嘉焉
惜乎内無股肱外乏爪牙良將僅一檀道濟不免死於
讒口自壞汝萬里長城乃銳意欲取河南與元魏爭所
與謀者不過白面書生徐湛之江湛輩而已不量其力
横挑强敵師徒䘮於河南嬰孺屠於槃槊近則佛貍飲
馬於𤓰步逺則春燕歸巢於林木帝始歎曰檀道濟在
豈使敵馬至此六州殘破(徐兖青/豫等州)邑里蕭條元嘉之政
衰焉又以子劭失德欲廢之狐疑不决卒至弑逆良可
悲也孝武帝(駿/)舉兵元凶就戮即位未幾湎酒冒色壞
髙祖(武/帝)居室起玊燭樓見床頭土障葛燈籠麻繩拂曰
田舍翁得此已過矣未幾殂於玉燭其髙祖殛之耶子
業凶虐自殞厥身彧以文帝子立是為明帝猜忌殘忍
因子勛舉兵殺子綏等十三人世祖二十八子於此盡
矣以宫人賜李道兒迎還生昱以為太子忌諸弟休祐
等皆賜之死保字螟蛉勦除同氣劉氏已斬於此何待
於蕭齊哉蒼梧王昱立袁粲褚淵受遺輔政淵遂薦蕭
道成㕘掌機密昱微行驕恣自稱曰李將軍一日不殺慘
然不樂畫的於道成腹引滿欲射之道成憂懼令左
右伺織女渡河不見將殺之是夕遭弑迎立順帝道成
專制朝權袁粲鎮石頭知道成有不臣之志密謀誅之
褚淵泄其謀遂為道成所攻而死百姓謠曰可憐石頭
城寧為袁粲死不作褚淵生秉彞之天於此可見王儉
倡義進道成假黄鉞為齊公未幾進爵為王順帝遂禪
位於齊焉王敬則啓譬之曰官先取司馬家亦如此帝
泣曰願後身世世勿復生天王家未幾令衛士弑之以
疾聞宋之為國八主六十年而亡時魏孝文太和三年
也宋武以雄武剙業不能以正大詒謀文帝初亦為繼
體之令主然漸不克終外挑强兵内召子禍亦可憾已
子業與昱固為罪浮于桀紂孝武之驕淫明帝之猜忌
亦自戕宗枝而斵國本得保首領以殁幸矣其何後之
有
　　齊(蕭姓都建康/)
蕭道成簒宋而立是為齊髙帝禇淵王儉為一時佐命
功臣然淵拜司空從弟炤歎曰彦囘(淵/字)少立名行何意
披猖至此門户不幸乃復有今日之拜使彦囘作中書
郎而死不為一世名士耶淵入朝以腰扇障日劉祥亦
譏之曰如此舉止羞面見人何㸃復謂人曰我作齊書
已竟贊曰淵既世族儉亦國華不賴舅氏遑恤國家雖
忠義隳於上猶公議伸於下尚未至如後之權貴鉗天
下之口而禁莫敢言也髙帝四年而殂享國日淺性殊
清儉主衣中有玉導即命碎之甞曰使我治天下十年
當使黄金與土同價然佐宋本無功德徒乗劉氏之骨
肉相殘與李氏子之昏虐而簒之又盡滅卯金之族無
少長皆死焉是舉方之晋宋為愈慘矣他日蕭鸞盡殺
髙武之子孫天似假手於鸞以報之者降是而髙齊之
滅魏宇文周之滅齊隋楊堅之滅周皆赤其族實自蕭
齊發之齊祚僅二十有四年視六朝最短焉天鑒昭昭
焉可誣也武帝(頥/)繼之嚴明有斷號為良主然魏宋弁
聘齊還曰蕭氏無大功於天下既以逆取不能順守政
繁賦重朝無股肱之臣得没身幸矣非詒厥孫謀之道
也已不能逃覘國者之言矣太子長懋卒太孫昭業立
是為鬱林王髙帝兄道生之子鸞輔政昭業狂縱忌鸞
鸞廢弑之立海陵王昭文又弑之而自立是為明帝志
慕節儉乗輿金銀飾校皆剔除之四破褁蒸餘充晚食
躬親細務皆以詔勅決之當時謂其主愈勞臣愈逸所
謂代庖人宰為大匠斲也可謂崇小儉昧大體矣其最
慘者既殺巴陵王子倫等十二人又殺河東王鉉等十
人髙武子孫殺之殆盡子倫臨死曰先朝昔滅劉氏今
日之事理數固然良可憫也齊之社稷髙武興之鸞何
為者以疏屬簒大統乃盡殺其子孫而欲身昌其子孫
愚哉無怪身死未幾而東昏侯寶卷繼之昏狂滛虐外
寵梅蟲兒以倉卒殺六貴(始安王遥光徐孝嗣江/祏蕭坦之江祀劉暄)内寵潘妃
(玉/奴)以金貼地曰步步生蓮花又以無罪殺功臣蕭懿懿
弟衍遂起兵襄陽立和帝(寶/融)寶卷為其下所殺衍未幾
以梁簒齊矣齊七主二十四年時魏宣武景明三秊也
　　梁(蕭氏都建康/)
梁武帝蕭衍以齊同姓鎮襄陽因兄起兵遂遷齊鼎觀
其恭儉慈惠博學能文初年奬馬僊琕袁昂二義士不
害齊氏宗屬蕭子雲等歴官清要各以壽終且勤於庶
政冬月四更即起暗室莊敬對内豎如大賓郤封禪拔
廉能立孔子廟親幸國子學天監之世時和嵗豐自後
漢永平間書大有年至此僅再見亦江左盛事也奈何
享國漸久晚繆不終以萬乗之君躬桑門之行慮乖仁
恕禁織僊人鳥獸之形恐累冥道廢宗廟牲牢已見不
復血食之兆三度捨身於同泰寺甘為佛奴日一蔬食
儉於寒素顧乃輕聽降人之言於沙地築浮山堰以灌
魏壽陽城役二十萬人凍死十七八壞而屢築漂沒十
餘萬口十餘年間殺數十萬人然後僅拔此城愛物而
不仁民不惟乖先王之道亦乖佛道矣又復恩勝於威
紀綱不立西豐侯正德叛亡奔魏尋復逃歸泣而殺之
效尤者遂狃於反叛亂階何自弭乎自是命豫章王綜
統兵屯彭城而綜復外叛信姦臣朱异之言輕納魏叛
將侯景而景卒反叛命正德屯丹陽禦景而正德又與
景同叛密以大艘濟之采石反往迎之攻圍臺城邵陵
王綸率兵入援安南侯駿勸之攻賊而綸不從柳仲禮
為大將唯聚妓作樂諸將日請戰而仲禮不許仲禮父
津謂帝曰陛下有邵陵臣有仲禮不忠不孝賊何繇平
是綸仲禮皆叛之既而城陷帝歎曰自我得之自我失
之亦復何恨先是帝甞蔬食圍急蔬茹皆絶乃食鷄子
至是飲膳裁减卒以餓殂當是時太子綱在圍城柔懦
不畫一䇿諸子諸將援兵圜觀不一力戰湘東王繹擁
强兵在江陵徒出師而不下武陵王紀在成都諸孫詧
在襄陽譽在長沙亦各擁兵坐視而不顧畧無救君父
之急復君父之仇之心徒自相攻屠而已忠孝大倫頽
廢至此豈非梁武帝崇佛氏殄人倫之過徒使其諸子
反叛頑忍一至此極乎三度捨身其身猶在卒莫之捨
捨於佛而佛不受未幾卒捨於侯景焉不惟捨其身而
已且併其子孫國家而捨之梁武之事殆天借之使破
敗昭著以警後之好佛者歟始也懼文錦翦人獸之形
慮牲牢戕牛羊之命卒使江淮以南莽為荆棘富室無
食鳥面鵠形衣羅綺懷金玉以待盡千里煙絶白骨如
丘可謂不知類之極矣梁武之喪敗不足惜百億萬蒼
生何罪哉綱立是為簡文帝受制賊景卒遭土囊之弑
景遂僭號湘東王繹始遣王僧辯討之景伏誅繹即位
於江陵是為元帝繹在梁武諸子中最為不孝不弟不
友不恭不忠不義之尤者方臺城圍急繹軍於郢淹留
不進記室蕭賁心非之與繹雙陸拾子未下賁曰殿下
都無下意繹深衘而殺之乃遣兵政譽詧致使詧求援
于魏先是太清三年五月武帝殂繹聞喪以長沙未下
匿之次年四月克長沙殺譽始發喪移檄討景是繹既
假手于景以除其父也僧辯乘勢東下復命屯留潯陽
必待景弑簡文始命僧辯進討陳覇先兵亦㑹景始授
首是繹又假手于景以除其兄也包藏禍心如此天地
其久覆載之乎景以王偉為謀主繹欲誅偉偉獄中上
詩乃欲宥之見其檄文有湘東一目之語始怒誅之春
秋治亂賊尤嚴於其黨若偉者幸生獲之速寘極刑猶
不足以雪神人之痛憤今繹之喜怒生殺皆為己私畧
不念及君父哀哉方且誘執紀子以成荆益之釁紀遂
攻江陵而魏已克成都未幾詧引魏師而魏遂陷江陵
矣繹好𤣥談日講老子百官戎服以聽父講佛經於同
泰寺子講老子於龍光殿喪敗已在目前不顧也城陷
焚古今圖書十四萬卷歎曰讀書萬卷猶有今日遂降
詧囚之烏幔之下詰辱之魏人使為書召僧辯不可遂
為所殺是殆天假手於魏以為梁誅此不孝不忠不友
不弟之姦與僧辯覇先立其子方智是為敬帝齊髙洋
以兵納蕭淵明于梁僧辯禦之兵敗遂迎淵明立之以
方智為太子覇先襲殺僧辯淵明避位方智復立齊大
舉伐梁覇先遣侯安都蕭摩訶禦之斬齊三將齊師殱
焉陳公覇先進爵為王未幾受梁禪矣梁四主五十六
年(起壬寅/訖丁酉)即北周閔帝之初年北齊文宣帝之天保八
年也梁之敗亡大抵釋教盛行而彞倫攸斁義方不立
而僭叛恣行不孝不弟不友不恭不忠不義之子萃于
一家叢于一時亘古以來所未有者是宗廟不血食之
效焉耳頻召外難不亦宜乎自繹遭執殺魏立詧於江
陵是為後梁至隋始滅焉
　　陳(陳氏都建康/)
陳覇先與王僧辯同事梁室誅夷侯景乗時伺間以詐
力竊取大位是為武帝為政寛簡務存儉素然即位未
幾百未一舉顧乃躬駕梁武之覆轍出佛牙設無遮會
躬拜闕前幸寺捨身可怪也已享國日淺三年遽殂奉
佛又何補哉江陵之陷子昌頊没於周内無嫡嗣外有
彊敵宿將在外之重臣急召帝兄子臨川王倩入纂大
統是為文帝恭儉政事足為良主然武帝子昌之至自
周也遣侯安都迎之隕之中流乃以溺告於汝安乎臨
殂知子臨海王伯宗柔懦欲立安成王頊頊拜泣固辭
伯宗立頊卒廢之文帝之言非誠頊之辭亦偽耳頊立
是為宣帝遣吳明徹伐齊大破齊師拔壽陽殺王琳遂
取徐州諸城以明徹為豫州刺史列兵二十萬登壇受
命將卒榮之江左似有生意矣然知進不知退與周爭
徐兖彭城之敗明徹被擒值齊之衰而啓土逢周之興
而喪師可謂不務内而務外其最蔽者不知其子叔寶
之惡又以浮薄之江總為之詹事相與為長夜之飲導
之微行事幸徹聞僅免總官義方之教無聞焉陳祚之
亡已端在此于時三方鼎峙齊後主髙緯荒滛垂亡周
太子贇亦復不肖三國儲君曾無一人彼善於此者知
天意欲為隋唐混一之驅除也歟方是時隋文代周方
有并吞江南之志命韓擒虎賀若弼潛為經畧而叔寶
不悟也起臨春結綺望僊之閣窮奢極麗近古未有合
張龔孔三貴妃居之江總雖為僕射不親政事日與孔
範等侍宴後庭謂之狎客使與女學士賦詩采其尤艷
麗者被以新聲其曲有玉樹後庭花等君臣酣歌自夕
達旦使羣小聚斂無厭士民嗟怨不顧也楊素舟師下
三峽鎮戍相繼以聞叔寶猶曰王氣在此彼何為者耶
孔範亦曰長江天塹虜豈能飛渡耶縱酒賦詩畧不為
止正月朔日大霧四塞入鼻辛酸叔寶昏睡至晡乃寤
是日若弼擒虎濟江矣未幾蕭摩訶任蠻奴降而擒虎
直入朱雀門矣叔寶出景陽殿自投眢井軍士以繩引
之驚其太重乃與張孔二妃同束而上貽笑千古惜哉
江左分王二百八十餘年至是始混一焉陳為國五主
三十有三年(起丁丑/迄己酉)而合於隋時隋文開皇九年也
　北朝
　　元魏
北朝始於元魏元魏之先為拓跋氏世居朔野有國久
矣晋氏喪亂中原雲擾什翼犍始自號代王凡六十五
年苻秦滅之孫拓跋珪志大才雄復興祖業改國號曰
魏改元稱帝是為道武帝乘慕容垂卒大舉伐燕南取
并州東併幽冀遷都平城而數千里之地定矣卒也禍
起蕭墻見弑庶子明元帝嗣討賊而立雖享國不永然
資兼文武禮愛儒生每與崔浩論事言如鹽酒軍國密
謀浩咸預焉早命太子燾監國付託得人有足稱者燾
立是為太武帝聰明雄斷征伐四克滅赫連定開關中
滅燕馮𢎞吞遼碣虜涼沮渠牧犍并河右大破柔然并
臣髙車自河以北逾於大漠悉為所有武功之盛基業
之大五胡十六國未之有也且索敞為博士(克涼州牧/犍得索敞)
常爽置文舘教授魏之儒風亦始振焉崔浩博識遭遇
言聽計從贊征謀定祀典其最若可快者因長安八佛
寺兵器釀具窟室婦女之姦勸帝誅境内沙門焚諸經
像然不無可恨者浩不好佛法而酷好冦謙之之天師
道籙導主以詣壇塲受符籙欲洗後漢荒君之失乃啓
後世道籙之端以正攻邪猶懼不勝况以邪攻邪乎廢
佛除僧不教而殺行之滅裂不近人情無怪太子晃之
緩宣詔書使得為計沙門亡匿經像收藏他日亟傷而
愈熾也末焉浩以國史直筆犯衆怒而誅夷太武亦以
窮黷不止兵至𤓰步遂應虜馬飲江水佛貍死卯年之
童謡矣晃卒身弑天師道籙之功安在哉晃子濬立為
文成帝雖以羣臣奏請佛教復興然能知髙允真忠臣
靜鎮中外亦可嘉也太子宏嗣是為獻文帝再清漠野
敗蠕蠕破吐谷渾大啟南服取宋豫州淮西地好黄老
浮屠術雅薄富貴嘗有厭世之心一旦脱屣大位禪於
太子宏是為孝文帝獻文遂為太上皇帝卒為馮后所
鴆悲夫孝文幼有至性親吮父癰五嵗受禪悲不自勝
令聞已夙著矣及親大政美不勝紀讀書屬文好賢樂
善賑饑民養三老罷貢虎兕出宫人不機織者禁讖緯
求遺書始祀七廟聽羣臣行三年喪為文以祭比干過
魯而祀孔子南征北處麄修橋梁通車馬則止兵過淮
南禁蹂禾稼伐人木者留絹償之最勇决可嘉者欲中
天下而立遂自平城遷都洛陽革草創之風修帝王之
政禁本語禁本服改拓跋姓為元氏得齊王肅定威儀
文物與李冲崔光之徒竝以儒雅親貴制禮作樂蔚然
可觀有太平之風焉迹其治行之美江左五朝皆莫及
也文中子王通論元魏有曰夷狄之德黎民懷之三才
其舍諸又曰王肅至而元魏達矣中國之道不墜孝文
之力也又曰元經其正名乎齊梁陳之徳斥之於四夷
以明中國之有代太和之力也(太和孝/文年號)其言亦良是也
然處人倫之間不無可恨者馮太后親鴆獻文當以春
秋待文姜之義裁之不忍考詰猶可也比喪哀毁過禮
過矣馮后既出復入至死穢德彰聞而夫婦之倫亂子恂
既廢悔過竟以讒言殺之而父子之恩傷孝文賢明
之君不當有此遺憾論者而猶有是君子欲成人之美
而春秋亦責賢者之備不能不太息於斯焉宣武帝恪
嗣位懦弱不克負荷佞戚用事賊害親賢殺彭城王勰
專尚釋氏不事經籍佛教盛於洛陽沙門自西域來者立寺
千餘間處之逺近承風無不事佛比及延昌州郡一萬三千
餘寺元氏之業於斯始衰重以肅宗詡之幼冲胡后之滛恣
政出嬖倖賞罰無章紀綱大壞羽林作亂殺大臣張彞朝廷
懼其亂而不問識者已知魏之將亂而姦雄如髙歡者遂傾
貲結客以俟之矣加以守令貪殘黎民窮怨盜賊蜂起日甚
月滋胡太后方且滛穢不悛盛造寺塔極土木之美金玊像
踰十數浮屠髙九十丈僧房千間珠玊錦繡駭人心目自佛
法入中國未之有也肅宗浸長太后自以不謹務為壅蔽
母子之間嫌隙日深時爾朱榮(方州/都督)兵强髙歡説之興兵
誅鄭儼等以清君側肅宗亦密詔召之脇太后以除儼等
儼等遂與太后鴆殺肅宗立子釗生三年矣爾朱遂興晋
陽之甲直指伊洛母后幼主沈之於河公卿百官血濡馬
足死者二千餘人縉紳之禍未有酷於此者榮鋭欲僭
逆四鑄像而不成迎子攸立之遥制朝權樹置親黨魏
主懼其逼也遂手刃榮大猾雖除餘根尚在枝黨四集
禍不旋踵爾朱兆囚魏主弑之立東海王曄未幾廢曄
立節閔帝恭髙歡起兵討爾朱氏且立元朗為帝是為
安定王歡大破爾朱兆世隆天光度律等皆伏誅遂廢
朗復廢節閔入洛陽立孝武帝修焉歡以晋陽四塞自
建大丞相府而居之尋弑三主曄朗恭皆遇害時宇文
泰鎮長安孝武欲往依之議者謂無異避湯入火圖歡
有立至之憂西處有將來之慮不聽遂奔長安而熒惑
入南斗天子下殿走之謡驗矣惡髙歡之逼逃遁入關
遭宇文之禍不能自脱歡遂自立孝靜帝(善/見)繇洛陽遷
都于鄴四十萬户狼狽就道元魏分裂為東西矣時梁
武中大通六年甲寅也魏自道武至孝武之永熙三年
凡十二主百五十有九年而後分(始丙子/止甲寅)東魏孝静帝
不沒其身僅十七年而見滅于髙洋時梁簡文大寶九
年庚午也西魏自孝武入關歴文帝廢帝恭帝四主二
十四載而見滅于周宇文覺時陳武帝永定元年丁丑
也東魏孝静好學善射從容沈雅要亦何救於亡髙歡
自病逐君事主尤謹事必以聞侍宴則俯伏上壽行香
則執爐步從君臣相安十有餘年歡卒子澄嗣倨傲頓
甚帝不堪密謀誅之事覺澄幽帝身還晋陽將簒已為
膳奴所殺矣弟洋嗣未幾逼帝禪位東魏已滅洋立是
為北齊西魏孝武西奔軍國大權悉歸於宇文泰方屯
困中乃恣情縱慾閨門無禮不亡何待與泰有隙遇酖
而殂奉文帝(寶/卷)立之文帝殂子欽立泰廢之恭帝廓立
魏復姓拓跋魏主稱天王降王為公依周禮建官克梁
成都䧟梁江陵皆宇文泰為之魏主徒建空名耳泰卒
子覺嗣未幾廢魏主自即天王位是為北周魏祚告終
通前後東西凡十六主百八十三年(始丙子/迄丁丑)元魏之君
率多賢明失德者鮮視宋齊梁之後嗣殆逺過之而乃
多死於弑子禍女禍變生肘腋什翼犍道武弑於子太
武弑於嬖臣(宗/愛)獻文弑於馮后肅宗弑於胡后三綱不
正禍敗從之葢内變之最甚者也亂亡之兆既著而後
髙歡一日而弑三主宇文泰之弑孝武葢勢所必至亦
末如之何也已矣
　　北齊(高氏都鄴/)
北齊始於髙歡歡之先燕髙潮奔魏子謐坐法徙懷朔
習鮮卑之俗謐孫歡深沈有大志始説爾朱榮起兵以
清君側榮死爾朱兆弑逆歡遂起兵討爾朱氏孝武既
奔宇文泰歡乃奉戴孝静自洛遷鄴屢與宇文泰力戰
幾為泰軍所獲歡軍亦幾獲泰末焉悉師攻魏主壁韋
孝寛隨機應之歡軍死者七萬智力俱困發疾遂殂歡
性沈密人莫能測機權之際變化若神馭軍嚴聽斷公
擢人得才無問厮養虛聲無實皆所不用雅尚儉素鞍
勒無金玊飾少能劇飲自當大任不過三爵知人好士
全䕶舊勲每獲敵國盡節之臣多不之罪文武皆樂為
用弁髦其君而自為勢亦易易乃能懲創逐君之恥盡
節終身有曹操之得而無其失亦奸雄之差可取者歡
之存也侯景畏之不敢叛歡殂澄繼景曰髙王在吾不
敢有異王沒吾不能與鮮卑小兒共事矣澄詐書召之
遂速其叛澄未幾幽辱其君尋以自殞宜矣洋繼其兄
逼簒魏祚母婁太妃曰汝父如龍汝兄如虎猶終身北
面汝獨何人欲行是事卒代孝静而弑之是為齊顯祖
文宣帝初年勵精為治宇文泰伐之見其軍容嚴盛歎
曰髙歡不死矣既而勅道士皆剃髮為沙門於是齊境
無道士似為元魏之崇道籙滅沙門者報仇良可一笑
五六年後驟自驕矜沈湎滛虐聞亡髙者黑衣之語以
黑無過於漆弟渙第七又以弟浚諌其酣裸俱囚之鐵
籠置之地牢卒刺而燒殺之又盡殺元魏之子孫殘酷
滛虐無復人理世無牧野之君安得收洋之首懸之太
白旗者哉嗜酒成疾而殂得戴其元以歸地下幸矣臨
殂以子殷為憂謂弟演曰奪則任汝慎勿殺也子殷立
演廢殺之而自立是為肅宗明習吏事人服其明而譏
其細謂天子乃更似吏不從未幾出畋墜馬絶肋徴弟
湛立之謂曰百年無罪勿效前人遂殂忍殺兄子而欲人
全巳子愚哉湛立是為武成帝嬖倖用權朝政紊亂
周結突厥伐之初焉周冬椎河氷以防齊兵至是齊反
椎氷以防周焉白虹圍日遂斬百年以應之歸宇文䕶
之母於周以求通好和士開穢亂宫門祖珽共為姦謟
説湛傳位子緯湛殂少主緯荒滛無度號無愁天子宫
婢陸令萱及子穆提婆高阿那肱等比周用事斛律光
齊之忠臣良將周之所畏也周韋孝寛為謡言間之曰
百升飛上天明月照長安(百升斛也/光字明月)又曰髙山不摧自
崩槲木不扶自舉令諜傳歌之鄴祖珽續曰盲老公背
受大斧(珽自/謂)饒舌老母不得語(謂令/萱)奏而召之遂殺光
周為赦其境内焉周武帝大舉伐齊緯敗走以危邦墜
業傳之子恒竊遜讓之名居其身而嫁滅亡之罪於其
子周擒緯滅之未幾併其宗族盡殺之齊自髙洋以至
湛緯無一賢主演雖差勝然背婁太后之訓而殺濟南
卒速其斃於一兎之驚亦無足云者洋初滅元魏之族
天道好還出乎爾者反乎爾髙氏之族固無全理也武
帝號稱北周賢主亦循襲為此酷他日赤族於隋豈為
不幸哉北齊有國六主二十八年(起庚子/迄丁酉)而併于北周時
陳宣帝大建九年也
　　北周(宇文氏/)
北周始於宇文泰因元魏衰亂孝武西奔以關中迎之
遂挾天子以令諸侯披艸萊以立朝廷卒能取威定覇
屢摧髙歡南克江陵西舉巴蜀北控沙漠東據澗瀍而
又得蘇綽之奇才修一代之文物擯黜魏晋憲章成周
依六典以建官任賢使能務農訓兵三代以來官名法
度小有可觀者惟宇文氏耳然泰既弑魏孝武又廢魏
主欽迹其所為不過一亂臣賊子視賀六渾(髙歡/小名)有慚
德焉葢歡泰皆一時之傑戎狄之豪然歡為人朴質一
時文物雖不逮周而悔過事君之心實勝於泰宇文黑
獺(泰小/名)為人譎詐一時文物雖逺過齊而弑君廢主之
罪實浮於歡權輕重而論之則歡之心或者尚可取耳
泰卒宇文覺(泰兄/之子)以幼冲嗣宇文䕶亟取魏鼎授之是
為周愍帝惡䕶専權謀誅䕶䕶廢之立泰庶子毓是為
明帝䕶憚其明敏又弑之立毓弟邕是為武帝謀慮深
逺恭黙十餘年始克誅䕶聽覽不倦用法嚴整布德立
行皆欲度越前人身衣布袍嬪御不過十數人太后之
殂行三年䘮專崇儒術養老乞言兼罷釋老并禁滛祀
親統六師以征東夏齊之險阻不守士卒不戰數月之
間縛其君臣致之鼓下使有周之境東漸于海南傅于
江雖魏室全盛亦不能及齊平之後訪齊博士熊安生
用齊臣李徳林撤宫室之華侈省妃嬪之員數彫琢之
物悉賜貧民可謂善處勝矣惜乎太子贇之不肖教之
不改不能廢之使能深為宗社逺慮舉天下以授之齊
公憲(武帝/弟)周豈遂亡哉武帝殂贇立是為宣帝嗣位之
初即肆凶虐季父親賢(憲/)一朝殺之后父以相表奇異
已有取而代之志不察也曾未踰年滛侈竒譎傳位子
闡是為靜帝贇自稱天元以比上帝五后竝立紀綱蕩
然復佛道像大陳雜戲未幾遂殂得保首領以歿幸矣
堅遂專政復佛道教纔及踰年遽簒周祚且盡滅宇文
氏之族以赤族之誅易數十年之富貴劉宋元魏髙齊
宇文周之亡皆然哀哉周有國五主一十五年(起丁丑/迄辛丑)
而隋取之時陳宣帝大建十三年也
　　隋(楊氏/)
隋文帝之女周天元之后受周武帝託孤之寄以后父
輔政不能匡主庇民因天元之暴崩嗣君之幼弱乗時
徼倖亟簒取之其於周室非有元功厚德素洽於人也
不過以相表竒異私結周末觀望之叛臣與蕭鸞之誇
日月之在躬者同簒國之初天元后意不能平奪志不
許又與平后之視王莽者合盡殺宇文泰以下子孫又
視蕭道成之滅宋族髙洋之滅魏族宇文邕之滅齊族
加慘焉以是開國天其祚之乎即位九年遣晋王廣與
賀若弼韓擒虎等滅陳江東分王三百年始混于一盛
矣明敏儉約勤於為治與羣臣論事傳餐而食隨才任
官信賞必罰使百姓繁庶衣食豐衍突厥室韋靺鞨林
邑髙昌女國之屬莫不稱臣奉貢雖兩漢全盛時不是
過也然帝素不學又濟以刻薄之資且専任小數而不
說詩書廢除學校而聽民出家造佛像任情殺戮以察
為明甚者制於獨孤后之妬忌輕聽其言廢太子勇立
晋王廣葢以勇之妾阿雲有子而併妬之廣遂不舉庶
妾以中之也又以小過殺秦王俊雖五子同母迨至後
來諸子相屠無一壽終者與梁武諸子如出一轍諸勲
舊李德林蘇威賀若弼等誅退畧盡君臣父子夫婦之
恩無一而得三綱絶矣末焉寢疾知廣欲烝陳夫人始
罵以畜生曰獨孤誤我欲召勇復立之廣亟使張衡入
侍身以暴殂夫以創業混一之主而身弑國亡之證已
皆肇於其身見於其時其大失有二焉一曰隋文以胥吏
治國二曰獨孤以妬忌治家如此而已煬帝(廣/)弑父
與兄而立當前星方升之日天下同日地震覆亡之證
莫著於斯嗣位之初自以地廣三代威震八紘負强富
之資逞無厭之欲陋二帝三王之制慕秦皇漢武之為
窮侈極欲遊幸不息螻蟻其人民泥沙其金玊誅戮諌
靜誇耀文章北處沙漠墮匈奴鴈門之圍南遊江都開
汴渠樹隋堤數千里之柳興師百萬親征髙麗政繁賦
重盗賊蠭起於是李密蕭銑竇建德王世充薛仁杲與
夫劉武周黑闥之徒皆磨牙揺毒以共逐隋鹿矣再幸
江都往而不返宇文化及之徒雖曰從君於昏又行弑
逆不為無罪然為先帝誅之為天下誅之楊廣之死已
晚矣唐公李淵起兵晋陽遂入長安立廣孫侑是為恭
帝廣凶問至追謚曰煬始陳叔寶卒廣諡之曰煬公今
徑以諡叔寶者諡廣快哉淵尋受隋禪是為唐髙祖隋
三主三十有八年而唐代之(起辛丑/迄戊寅)以楊廣之弑逆荒
滛絶滅天理雖禹湯文武子孫猶當速亡况隋無積徳
之基乎
　　唐(李姓都長安/)
唐之先其祖虎佐宇文周伐魏有功封唐公虎孫淵襲
封為太原留守次子世民時年十八聰明勇决知人厭
隋亂有安天下之志與裴寂劉文靜謀起兵於晋陽議
定以告淵淵疑之寂私以晋陽宫人侍淵淵與寂飲酣
寂曰二郎欲舉大事正為寂以宫人侍公恐事覺併誅
耳淵從之命劉文静使突厥請兵遂定入關之計房𤣥
齡謁世民於軍門一見如舊識引為謀主唐初名臣知
遇最早者𤣥齡也克長安迎代王侑立之遥尊煬帝為
太上皇淵封唐王煬帝遭弑於江都淵受隋禪是為唐
髙祖命將出師掃除亂畧降魏李密於黎陽俘夏竇建
德於河北擒鄭王世充於東都芟定楊劉武周於并州
翦漢劉黑闥於山東夷梁蕭銑於江陵殄秦薛仁杲於
涇水六年之間海宇咸服成功何其速哉葢以世民為
之子也惜其舉事之初不能以弔民伐罪正其名義而
乃昵私邪而受宫女茍淺謀而臣突厥以此開基何以
垂訓是以唐世人主無正家之法詩史有開邊之歎蓋
髙祖以此始之也然其開國之初於隋人廢黜儒學之
餘首置學校與漢室開設學校於秦坑焚之餘者殆同
一轍沙汰僧道减除寺觀定均田租庸調法孫伏伽李
素立等以直諌加增擢又録隋之子孫量才任之由魏
晋以降最為忠厚享國長久豈偶然者惜其於待諸子
不無可恨世民化家為國實有大功建成雖長當以文
王舍伯邑考而立武王者權之乃膠於守經立建成為
太子幼子元吉勸建成除世民然後謀併殺建成建成
不悟也楊文榦之敗髙祖既知建成之謀召欲廢之而
立世民狐疑不决又以妃嬪迭請而止釀成其爭嫌隙
日甚及太白再經天建成元吉謀殺世民已定計矣房
𤣥齡長孫無忌等勸世民先之建成元吉死髙祖遂禪
位世民是為太宗此禍實髙祖之膠泥依違有以胎之
也太宗文武之才髙出近古即位之初首聽讐臣魏徴
之言(徴先事/建成)以行仁義引將卒習射以防突厥置𢎞文
館學士以備講論鋭情經術勵精思治釋奠以孔子為
先聖好用善謀樂聞直諫出宫女三千人命諌官隨執
政入奏事因早而蠲租賦為蝗而抑祥瑞史冊之内善
不勝書制度紀綱粲然畢舉定府兵法置府六百三十
四在關中者二百六十一得居重馭輕之宜則似鄉遂
之師定口分世業之田則似井田之畫併省冗員限官
任才則欲如六卿之率屬謹三覆五覆之奏定律令格
式鑒銅人明堂炙經而不笞背則欲如五刑之禁暴是
以貞觀之治號稱太平斗米三錢外戸不閉突厥之渠
繫頭闕庭北海之濱悉為郡縣蠻夷君長帶刀宿衛天
下死罪嵗僅二十九人三代以還中國之盛未之有也
一時君臣同心同徳房𤣥齡之善謀杜如晦之善斷李
靖之兼資文武温彦博之敷奏詳明戴胄之濟繁治劇
魏徴之諫諍為心王珪之激濁揚清衆賢協濟以共成
三百年之基一時功臣圖形於凌烟閣者二十有四人
亦云盛矣然惜其莅政之始首復浮屠數年之後漸萌
驕矜殺張藴古盧祖尚李君羡等則不免於濫刑志伐
髙麗至死不忘則不免於黷武十漸不終不逃魏徴之
言停昏仆碑仇之身後則初之從諌勉强可見寵泰嬖
恪儲位不决至欲引刀自刺而社稷之本幾於動揺又
其大者刼父臣虜殺兄及弟駭君親而亟代其位亂弟
婦而明紹巢封長孫后殂又欲以楊氏為后父子兄弟
之間慚徳居多閨門帷薄之地良可羞矣故伊川程子
論之曰唐雖號治平然宫闈多可議三綱不正無父子
君臣夫婦其原皆始於太宗故其後世子弟皆不可使
君不君臣不臣故藩鎮不賓權臣跋扈陵遲有五代之
亂漢之治過於唐漢大綱正唐萬目舉㫖哉言也太宗
崩太子治立是為髙宗長孫無忌褚遂良同心輔政帝
亦始初清明尊禮大臣恭己以聽故永徽之政百姓阜
安有貞觀之遺風焉奈何納父妾武氏於宫欲廢王后
而立之遂良諫曰先帝臨崩執陛下手謂臣曰朕佳兒
佳婦今以付卿言猶在耳此外諌者一二人而已無忌
元舅喑黙不言李勣則曰此陛下家事何必更問他人
許敬宗則曰田舎翁多收十斛麥尚欲易婦上意遂决
烝父妾為妻不顧聚麀之恥縱女后與政卒招晨牝之
凶家法不正自太宗為之也髙宗殂太子哲立是為中
宗武后隨廢為廬陵王立武氏七廟追尊其祖考為帝
盛開告密之門用酷吏侯思止周興來俊臣索元禮等
為羅織之獄澤吻磨牙噬紳纓如狗彘誅鋤唐室子孫
殺之殆盡朝廷之士駢首就戮雖狄仁傑之忠魏元忠
之賢亦幾不免屠害忠良毒痡四海禍有不可勝言者
於是謀革命竊大號唐之社稷變而為周幸張易之昌
宗兄弟滛穢宸極武三思承嗣皆已封王復求為太子
屢危廬陵宰相狄仁傑反覆開悟有曰未聞侄為天子
而祔姑於廟者力勸召還廬陵復立為太子先是武后
問相才於仁傑仁傑薦張柬之卒用為相武后疾甚柬
之與袁恕已崔𤣥暐敬暉桓彦範等帥羽林兵迎太子
入宫斬易之昌宗中宗復位復國號曰唐踰十月武后
始死(武后號則/天皇后)時狄仁傑已殁然囘武氏之見於先儲
諸賢之用於後皆仁傑之功也夫武氏以太宗才人自
年十四入宫侍太宗左右十有三年矣太宗崩時年已
二十六入寺為尼髙宗行香見之交泣長髮入宫狡巧
狐蠱手斃已生之女以傾陷王后勦殺已立太子之子
𢎞賢以僭干天位虎狼之暴尚不忍食其子而武氏殺
子如獵狐兎是而可忍則骨碎王后蕭妃幽囚嗣君誅
鋤宗屬勦殺大臣夫何難者迹其凶虐神人共憤千古
腥聞實為天地間非常之妖孽焉此真為唐社稷之讐
賊張柬之之徒當告之髙祖之靈正大義而誅之别立
賢君以主社稷斯為當矣善乎朱子感興詩有曰晋陽
啓唐祚王明紹巢封垂統已如此繼體宜昏風麀聚凟
天倫牝晨司禍凶乾綱一以墜天樞復崇崇滛毒穢宸
極虐熖燔蒼穹向非狄張徒誰辦取日功云何歐陽子
秉筆迷至公唐經亂周紀凡例孰此容侃侃范太史受
說伊川翁春秋二三䇿萬古開羣䝉扶綱常黜亂賊此
詩有焉張柬之等誅二張(易之/昌宗)而遺三思或謂曰産禄
(吕産吕禄/比三思)猶存公輩終無𦵏地不聽乃欲留與中宗自
誅之以張主威何厚於待主而闇於知主也中宗久罹
幽囚曾無懲創昏愚愈甚荒滛不悛縱艷妻寵妖女引
進三思潛通韋后后與雙陸帝為㸃籌由是大權盡歸
三思封柬之等五人為王廢黜之未幾貶竄而虐殺之
矣安樂開府賣官鬻獄斜封墨敕紀綱蕩然中宗一身
始為虐母所廢卒為妻女所酖而四子皆不得其死豈
天穢其徳而絶之耶中宗既弑遂立温王重茂而宗楚
客請遵武后故事稱韋氏宜革唐命謀害之惟則天后
肆其誅於前故韋庶人踵其姦於後此由張柬之等失
機一時不殺三思致使遺恨後世可勝惜哉未幾相王
子隆基(𤣥/宗)誅韋氏廢為庶人匡復社稷豫王(旦/)即位是
為睿宗能革景龍(中宗/年號)弊政罷斜封官立嗣以功亟舉
天下以付其子可與權矣隆基立是為𤣥宗(明/皇)能斷有
謀克靖内難開元之初憂勤庶政好賢樂善愛民利物
用姚崇宋璟韓休張九齡諸賢相善政美行史不絶書
海内富康四夷賓服幾致刑措號稱太平言唐之治者
必以貞觀開元竝稱美矣開元既往天寶繼之久而怠
荒若兩人然自謂治定功成無復後患志欲既滿侈心
乃生忠直寖疎讒諛竝進張九齡罷而姦邪之李林甫
楊國忠繼相矣宇文融既以言利敗而楊慎矜韋堅王
鉷競以言利進矣以娛遊為良謀以聲色為急務楊太
真壽王妃也為十一年子婦而一旦納之寵胡人安禄
山使通官掖三子瑛瑶琚無罪同日殺之人紀絶矣以
姦邪為周召以胡雛為方虎癰疽結於心腹而不悟豺
虎臥於籓籬而不知置十節度以備邊而禄山為平盧
范陽河東三道節度使盡用藩將易去文臣反狀已明
推信愈至未幾鼙鼔響震於漁陽戎馬長驅於關洛天
寶十四年䧟洛陽明年䧟長安明皇獨與貴妃皇子國
忠近幸宦官等倉皇幸蜀妃主皇孫之在外者皆委棄
之以供孽胡之魚肉行次馬嵬驛將士誅國忠帝不得
已命髙力士縊殺貴妃將士始肯為行計禄山亦以急
謀僭號遂無追兵翠華西遊得以平達幸也其最失者
久任邊將而胎唐室藩鎮之憂過寵貂璫而啓唐室宦
寺之禍開兩巨釁迄以亡唐可勝恨哉明皇之幸蜀也
留太子亨東討賊太子至靈武遂即帝位是為肅宗尊
明皇為太上皇明皇初欲傳位既而制使監國國忠貴
妃沮之而止至是裴冕等急於富貴遂使肅宗促取大
位論者謂此乃以子叛父何以討禄山哉幸賴顔杲卿
真卿倡忠義於河北張廵許逺遏賊勢於睢陽郭子儀
李光弼大振戰功自朔方而摧禄山史思明(禄山/將)於屢
戰卒能克復兩京不失舊物迎上皇還京師二聖重歡
亦云幸矣然肅宗之失可恨者多李郭之忠勇自可倚
以平賊乃請兵回紇以張軍勢雖自是復兩京破史朝
義再復東京回紇與有功焉而召外夷之陵侮亦多矣
喜與夷狄共事雖失自髙祖始而是為甚可恨也禄山
為子慶緒所殺慶緒走鄴史思明以河北降善應之大
難平矣乃使人圖思明激其再反思明雖亦為子朝義
所殺而其黨蒂固根蟠終唐不能復取河北可恨哉命
郭子儀等九節度討安慶緒以二十萬兵而不置元帥
乃以宦者魚朝恩為觀軍容使以節制之九節度之兵
遂大潰於湘州宦官監軍終不能革其弊實自此始可
恨哉平盧節度卒軍中推侯希逸為軍使朝廷姑息因
授節鉞節度使繇軍士廢立不由朝命自此始不惟禍
亂繼起訖唐不能革大敗極壞至五代之禪代皆踵其
風此弊實始於肅宗而成於代德可恨哉其尤甚者内
而制於張后外而制於宦者李輔國以至下不能庇其
子輕殺建安王倓且幾危太子俶(代/宗)上不能以天下養
其父劫遷上皇於西内遂以憂崩中不能保其妻張后
卒為輔國所殺可勝恨哉俶立是為代宗少遭離亂老
于軍旅初以廣平王為元帥與郭子儀共復兩京即位
之初又命雍王适為元帥郭子儀副之以再復東京遂
使朝義傳首叛黨革心大河南北復為唐臣亦可嘉也
奈何以僕固懷恩為制將使復用賊將薛嵩等而河北
再失使盜殺李輔國不聲其罪而程元振魚朝恩之凶
復熾吐蕃一入長安懐恩反叛復引吐蕃回紇屢入冦
雖賴子儀大忠宿望擊走鎮服之而兵罷即歸閒廢以
至其父祖丘墓之不保雖能誅李輔國程元振魚朝恩
而宦官之勢自如雖能誅姦臣元載而楊綰尋卒李泌
竟不得相惟姑息藩鎮使淄青李正已魏博田承嗣成
德李寶臣等根據蟠結跋扈無君無異蠻貊惟汲汲於
講經佞佛敵至則罷百髙講座敵去則復講如初唐室
之亂曷由瘳乎德宗初立憤積世之弊憫王室之卑赫
然有撥亂之志用崔祐甫為相禁祥瑞放馴象出宫人
流受賂中使以李正已所獻錢賜淄青將士軍士投兵
相顧曰明主出矣吾屬猶反乎初政之美誠可嘉尚未
幾祐甫罷當時宜為相者莫顔真卿李泌若也乃舍之
而相楊炎且相姦邪之盧杞而杞復引裴延齡繆矣識
量且闇淺資性猜愎親任非其人舉措舛其序田恱李
納朱滔王武俊李希烈等諸叛連衡用兵征討供給繁
浩遂括富商增税錢行税間架除陌錢苛征横斂以豐
瓊林大盈之藏民愁兵怨關外之冦未平京兆之盜先
起涇原兵遂逆朱泚作亂上奔奉天朱泚僭號凡此皆
盧杞為之也奉天圍急賴李懷光解之杞懼懷光發
其姦激之使反帝復播遷山西衆論喧騰始貶盧杞已晚
矣賴陸贄盡言於内李晟渾瑊馬燧盡力於外興元一
赦聞者感泣許滔恱等自新而朱泚始伏誅懷光始敗
死上始還長安焉懲創改紀宜也强明自任益又甚焉
謂姜公輔為賣直謂蕭復為輕已雖相李泌陸贄尋復
罷之且幾再相盧杞袁髙力諫而止又幾相延齡賴陽
城欲哭裂其麻而止自是而後聚斂益急始稅茶受諸
道進奉不知紀極初欲革祖考之偷懦晚節銷剛為柔
刓方為圓偷懦甚於祖考焉又小則令宦官為宫市使
肆奪商賈細民以為京師巨蠧大則始令宦官分典禁
兵神䇿之權盡歸之自此宦者擅兵相授廢立大權皆
在其手訖於唐亡徳宗為之也順宗不幸嬰疾姦邪王
伾王叔文等用事求速進之士陸淳吕溫柳宗元劉禹
錫等爭附之帝乃能委政冢嗣以安社稷亦庶幾焉憲
宗嗣位伾文得罪陸淳等亦貶為八司馬聰明果决得
於天性選任忠良延納善謀讀列聖實録有志貞觀開
元之治始用杜黄裳繼用裴垍李藩李絳裴度皆賢相
也故能翦除亂階削平猾逆除楊惠琳於夏擒劉闢於
蜀誅李錡於浙西縛盧從史於澤潞遂定易定節度張
茂昭服致魏博六州田𢎞正從未幾蔡將吳少誠死軍
中立其子元濟以請不許遂叛興師討之繼而師老財
絀爭功罷兵而帝不為之疑盗發都邑害元宰武元衡
而帝不為之沮卒命裴度督師討平之繇是田承宗斂
手削地李師道獻州授首天下深根固蔕之盗皆狼顧
鼠拱納質獻地稽顙入朝百年之憂一旦廓然唐之威
令幾於復振奈何外難漸弭内心已驕浚龍池起承暉
殿土木寖興以十年憂勤之功乃隳於一旦既成之後
姦人皇甫鎛程异揣知上意進羡餘聚貨斂以中之裴
度諌之不聽而二姦且並相矣求靈藥於天台迎佛骨
於鳳翔而方士柳泌刺天台直臣韓愈貶潮陽矣一吐
宊承璀始相李絳而黜之終罷李絳而復之不特宦官
掌兵之弊竟不能革末焉服金丹多躁怒左右獲罪人
人自危而且見弑於宦者陳𢎞志矣其黨諱之但云藥
發暴崩而已承璀欲立澧王危太子中尉王守澄梁守
謙殺承璀立太子是為穆宗春秋之法君弑而賊不討
則深責其國為無臣子穆宗年二十六而為之子姦庸
之相皇甫鏄令狐楚為之臣不能察大行之狀推藥發
之繇使君父之目不瞑逆亂之黨接迹尚得為有臣子
乎且太子已立九年而宦者欲廢之又繇宦者立之大
臣畧不與聞自是唐之諸君其立皆繇宦官而宦官自
謂定䇿國老目主上為門生天子哀哉穆宗諒陰踰月
遽陳倡優幸華清宫遊戲無度宰相諌官切諫皆不聽
縱情忘禮天理滅矣欲久於位得乎李德裕李宗閔牛
僧孺之朋黨始於内更相傾軋垂四十年史憲誠朱克
融王廷湊之叛亂作於外而再失河朔訖于唐末柳泌
既誅方士復進餌金石而疾作立四年而遽殂宜也太
子湛立是為敬宗即位之初擊毬遊宴遊驪山幸温泉
荒縱之失皆效其父而又甚之宜其身之不保而享國
愈促也李逢吉相八關十六子附麗以進無能改於其
德狎暱褊急左右怨懼夜獵還官飲酣燭滅宦者劉克
明弑之矯制立絳王悟王守澄誅逆黨迎穆宗子涵立
之是為文宗元和之禍失賊不討故羣閹狃於為逆穆
宗一失其機未幾遂不免其子且二三日間宦者三易
君而宰相曾不預謀以裴度身為上相處之猶如此唐
之紀綱大壞非一朝一夕之故矣悲夫文宗初立勵精
求治革父兄之弊政甚慰羣心執政始奏除節度中外
相賀曰自今債帥鮮矣親䇿賢良劉蕡對曰曹節侯覽
復生今日䧟先君不得正其終致陛下不得正其始何
不屏䙝狎之臣復掃除之役既不能治於前當治於後
既不能正其始當正其終誠能掲國權以歸相持兵柄
以歸將則行無不孚矣言非不切考官畏宦者不敢取
也裴度薦李德裕為相李宗閔惡而出之遂薦牛僧孺
相共排德裕未幾僧孺罷德裕相又未幾德裕以諫用
李訓罷之宗閔再相徳裕宗閔各有朋黨互相擠援上
患之曰去河北賊易去朝中朋黨難可歎也上患宦官强
横憲敬弑逆之黨猶在左右王守澄尤專横先密謀之
學士宋申錫守澄知之申錫貶死又與李訓鄭注謀
誅宦官王守澄既誅將於送守澄葬鄭注以鳳翔兵入
䕶盡誅宦官李訓欲專其功奏左金吾㕔石榴有甘露
降令仇士良率諸宦官往觀伏兵將殺之風起帳開驚
走告變士良等率神䇿軍露刄出討兩省死者千六百
餘人擒宰相舒元輿王涯賈餗等誣服與訓注謀逆俱
腰斬獨柳下疎淺如此其敗亦宜宦者知上與謀出語
不遜上慙懼閔黙自是天下事皆决於北司廹脅天子
下視宰相陵暴朝士如艸芥宰相李石忘身狥國紀綱
麄立仇士良深惡之遣盗斷其馬尾僅而獲免石懼辭
位上蔑如之何也至曰周赧漢獻受制於彊諸侯今朕
受制家奴殆不如矣抑鬱而殂士良廢太子成美立帝
弟頴王是為武宗文宗恭儉之徳比迹漢文而受制宦
寺自慚赧獻何哉宦寺掌權軍國大柄悉在其手積弊
既久豈一朝能驟除乃欲不問罪之有無一切誅之又
謀之疎妄狡躁之小人宜乎不能除而反益自毒也武
宗英敏特達頗能振已去之威權不惑羣言獨任李徳
裕故能克上黨如拾芥取太原如反掌河朔三鎮惕息
聽命徳裕功業卒為晚唐之冠大中以後無能繼之者
帝用相之功也仇士良致仕教其徒曰天子不可令閒
常以奢靡娯其耳目無暇更及他事然後吾輩可以得
志慎勿使之讀書近儒生彼見前代興亡心知憂懼則
吾輩疎斥矣逆賊老姦可畏如此不能誅之僅削爵籍
其家良可恨也未幾受法籙於趙歸真而廢佛寺勒僧
尼歸俗雖髮十七萬僧然與元魏用冦謙之以去釋氏
者何以異遂餌金丹加躁急已覺有疾而道士方以為
換骨也疾篤不能言宦官乃定䇿禁中立憲宗子光王
怡為皇太叔武宗殂怡立是為宣宗武宗身病子幼曾
不召見宰相出顧命李徳裕為上相受深知亦碌碌拱
手一聽宦官君相皆英特人而尚如此餘何責焉宣宗
立首罷德裕聞者驚駭歸真伏誅即復僧尼未幾受法
籙於道士劉𤣥靜躬取覆轍而駕之何以誅歸真為哉
他日金丹之禍殆食前人未盡之鴆以速其死耳雖周
知情偽精勤治道方内樂業盡復河湟當時稱之為小
太宗然不無大可非者郭太后嫡母也私厚妾母鄭氏
致郭后暴崩而人疑其弑逆穆敬文武四君嘗所北面
者也議欲出其廟主而曾無所忌憚晚年又以藥敗金
丹疽發而終諱言儲嗣暴逆愚蔽如此安在於以察為
明哉因疾不見宰相密以夔王屬宦官王歸長上崩中
尉王宗實逆長子鄆王立之殺歸長是為懿宗驕奢無
度委任非人戒壇度僧極意奉佛困民財而修淨業削
軍賦以飾伽藍宦官蠧其中盗賊擾其外浙賊裘甫方
平徐賊龎勛繼之天變不顧民怨不恤李氏之亡於兹
著矣方於法門寺迎佛骨有言憲宗迎佛骨尋晏駕者
曰朕生得見之死亦何恨未幾而殂中尉迎少子儼踰
越四兄而立之是為僖宗童孺之年專事遊戲政事一
任宦者田令孜自懿宗以來奢侈用兵賦斂交急關東
水旱百姓殍流盗賊所在蠭起其大者王僊芝黄巢也
巢麄渉書傳屢舉不第甞與僊芝販私鹽僊芝起兵巢
聚衆應之民困重斂爭歸焉僊芝敗亡衆推巢為主髙
駢等玩冦不遏五六年間攻破州郡幾半天下渡江越
淮如履無人之境遂䧟兩都汙宫闕僭大號屠宗室百
官生靈天子播遷走興元入成都方且三殺諌臣侯昌
業孟昭圖常濬自古殺諌臣者必亡唐亡决矣賴李克
用大破黄巢復長安巢將朱温降賜名全忠以為宣武
節度鎮汴謀殺克用不克克用訴之朝但優詔和解之
時藩鎮相攻者朝廷不能正其曲直互相吞噬惟力是
視耳未幾巢伏誅上還長安李克用請上誅令孜令孜
奉上奔鳳翔遂刼上如興元令孜自知不為天下所容
乃自除西川監軍雖削爵流之竟依陳敬瑄不行也上
還長安長安始經巢冦再經亂兵宫寺民居無孑遺矣
未幾上殂宦官楊復恭立帝弟壽王是為昭宗明粹有
英氣喜文學以朝廷日卑有恢復前烈之志素疾宦官
兼以復恭恃援立多不法意不能平政事多謀之宰相
善矣奈何宰相張濬輕躁淺謀李克用有大功於社稷
全忠謀殺之而朝廷不詰全忠一請討克用朝廷遽從
而伐之濬大敗於克用乃復克用官爵賞罰無章而海
内愈亂繇濬為此役也唐之將亡如必死之疾而庸醫復
妄藥攻之速死亡矣於是李茂貞犯關而上如華州
韓建惡親王典兵殺十一王而上不能保崔𦙍結全忠
再相而上不能拒宦者劉季述廢上所立太子而上莫
之誰何雖幸誅季述上反正而宦者韓全誨又刼上如
鳳翔矣朱全忠圍鳳翔城中危困茂貞始誅全誨等以
求和於全忠全忠令京兆誅宦者九十人上還長安崔
𦙍贊全忠又盡殺宦者數百餘人唐宦者之禍始於明
皇盛於肅代德極於昭宗東漢宦者濁亂天下然未有
廢置天子如制嬰兒者漢宦者不握兵唐握兵故也袁
紹盡誅漢宦官於前而董卓弱漢崔𦙍襲之盡誅唐宦
官於後而全忠簒唐猶惡衣之蝨而焚之患木之蠧而
伐之耳全忠既破茂貞威振天下遂有簒唐之志逼上
遷都洛陽而長安遂丘墟矣時李茂貞據鳳翔王建據
蜀楊行密據江淮王審知據福建錢鏐據吳越馬殷據
湖南李克用在晋陽上以絹詔告難于建行密克用等
令紏藩鎮以圖匡復諸鎮坐視莫有應者僅克用茂貞
移檄以興復為辭而已上既入洛陽宫性命落全忠手
全忠以上有英氣恐變生於中遂行弑逆立昭宗子祚
是為哀帝且盡殺昭宗子九人又殺朝臣裴樞等三十
餘人李振勸投之黄河曰此輩自謂清流可投之河使
為濁流遂逼簒唐位稱帝于汴焉唐之亡宦官亂于内
藩鎮亂於外而禍本則上自閨門始唐有天下歴二十
君二百有九十年(起戊寅/迄丁卯)然為子所逼者三君(髙祖睿/宗𤣥宗)
為妻所制者三(髙宗中/宗肅宗)為妻所弑者一(中/宗)為賊所逼者
五(𤣥宗代宗徳/宗僖宗昭宗)為宦所立者七(穆宗文宗武宗宣/宗懿宗僖宗昭宗)為簒
臣所弑者二(昭宗/哀帝)其故何也古之帝王莫不以修身齊
家為治國平天下之本唐之諸君於修齊大有歉起兵
誅親戚者謂之定内難偪父奪大位者謂之受内禪始
也納君妾(髙/祖)其後納父妾者有之(髙/宗)始也亂弟之婦(太/宗)
其後亂子之婦者有之(𤣥/宗)此其閨門帷薄之羞亂原之
大者也宜其治安之久不過數十年餘或亂生於内或
亂作於外未有内外無患承平百年者也考論三代以
來漢大綱正唐萬目舉治具皆不無可觀然漢治雜覇
唐徳多慙可恨有甚於漢故餘毒遺烈更五代之大亂
極壞而後止焉可勝歎哉
　五代(亦曰五季/)
　　後梁(朱氏都汴/)
梁太祖朱温始為黄巢將力屈降唐秉旄宣武賜名全
忠逞其詐力蠶食諸鎮遂遷唐祚又改名晃鎮汴因都
汴焉飲博宫中其兄全昱以投瓊擊盆中睨曰朱三爾
本碭山一民從黄巢為盗天子用汝節度四鎮富貴極
矣奈何一旦滅唐家三百年社稷自稱帝王行當族滅
何以博為斯言盡朱温平生當矣既簒之後刑虐不悛
賊殺無辜不顧聚麀之恥亂友文婦欲立友文友珪不
安斬關屠之其凶逆無異禄山天之報以子禍亦與禄
山無異宜哉均王友貞誅友珪而自立然膏梁之子才
不過人寵任趙張(嵓漢/傑)擯棄敬李(翔/振)後唐莊宗李存朂
大舉伐之直攻大梁友貞自殺梁遂以亡宜哉唐詔敬
翔李振首佐朱温共傾唐祚與趙嵓張漢傑竝族誅之
追廢溫友貞為庶人欲發其墓斵棺焚屍河南張全義
言其人已死刑無可加屠滅其家足以為報從之莊宗
過聽畧於討惡惜也梁二主一十七年而後唐滅之(起/丁)
(卯迄/癸未)夫溫起自羣盜負乗無厭圍逼天子廹脅遷都害
朝臣弑何后勦諸王弑昭哀移社稷迹其罪惡罄南山
之竹有不足書王莽以來一人而已凶殘滛穢抑又甚
焉識者謂作史者宜於唐亡之後直書朱温去其帝號
一如王莽以正其簒弑之惡庶稍快於人心斯言亦良
是夫
　　後唐(李氏/)
後唐本西宊厥别種自號沙陀唐賜朱耶赤心姓名李
國昌國昌之子克用破黄巢復長安功為諸將第一巢
軍逼大梁朱全忠告急於克用克用大破巢館於汴上
原驛酒酣語頗侵全忠全忠夜攻之克用大醉突圍得
出訴于朝竟不獲伸遂與全忠治兵相攻紏紛不解至
其晚節鋒鋭益衰窮居河東僅僅自保然功烈忠義為
唐純臣觀其荅蜀書誓以此生靡敢失節賢於一時方
伯逺矣方克用疾篤梁築大寨圍李嗣昭於潞克用卒
存朂(克用/子)以弱齡嗣晋王位大敗梁兵於夾寨解潞圍
全忠聞之大驚曰生子當如李亞子克用不亡矣諸將
皆白首行陣與武皇克用竝轡齊驅存朂乃能以恩信
結其心英果折其氣莫不竭力致命頥指氣使繼是服
真定竝山東取漁陽兼魏博敗契丹無不如意全忠屢
敗之餘慙憤病劇曰不意太原餘孽更昌熾如此吾觀
其志不小諸兒非彼敵也吾無𦵏地矣全忠死存朂與
梁夾河百戰遂即帝位國號曰唐是為莊宗郭崇韜勸
帝直攻大梁䇿馬渡河朱梁隕滅三矢告廟志願畢酬
自大梁遷都于洛當是時天下震動諸侯陸梁踞肆者
皆愕眙相顧莫敢保其土地王衍恃險倨慢偏師西指
而劔閣不守觀其行兵可謂能矣惜其器小志近驕心
易生滅梁之後矜功自喜御衆無法便嬖進用惟婦劉
后之言是聽惟俳優畋獵之事是好自傅粉墨與優共
戲遂自呼李天下(優/名)優人敬新磨前批其頰曰理天下
者只有一人又誰呼耶屢出遊獵傷民禾稼或夜合圍
死傷甚衆自古好倡優未有自為之者自古禽荒未有
以夜者莊宗乃爾異哉崇韜謀自固媚劉氏請立為后
豈期伐蜀之役劉后密令魏王繼岌殺之而反以自族
哉當是時雖勝蜀於外而李嗣源已為石敬塘等推之
于内積財不用軍叛而離預借二税民窮而怨帝東征
嗣源方發洛陽嗣源已自鄴入據大梁矣伶人郭從謙
作亂帝中流矢殂左右斂樂器覆帝屍焚之嗣源自為
監國繼岌還自蜀自殺嗣源即位是為明宗莊宗果繼
父志盡忠於唐勦除朱梁復唐社稷立其後嗣上也茍
不能然俟其滅梁正其罪以吿天下然後稱尊以紹唐
統次也乃棄張承業之忠謀不待滅梁已即大位卒無
以異於一時之僭取者此其欲速見小始焉已不合於
正人矣且裂膚汗血沐雨櫛風十五年百戰而得之好
畋好女寵伶人信宦官不三年而失之身死優伶為天
下笑得非才器有限先戒而後肆故歟明宗本應州(名/邈)
(信烈/無姓)為武皇養子本無黄屋之心遭時之亂為衆所附
自此以後主天下者又一族也莊宗之失率皆反之誅
贜吏損宦寺减宫女裁優伶縱鷹犬委任宰相馮道等
愛養民力循致有年目不知書而所為多暗與古訓合
資性寛厚與物無競每夕於官中焚香祝天曰某蕃人
因亂為衆所推願天早生聖人為生民主在位八年年
豐兵寢校於五代麄為小康祝天之言發於誠心天既
厭亂果生聖人明宗以丙戍即位宋太祖遂以丁亥生
焉帝殂閔帝從厚立立纔四月潞王從珂與朝廷猜阻
起兵趨洛馮道上箋勸進遂廢弑閔帝而自立從珂本
王氏為明宗養子自始至是國姓遂三變矣方其入洛
許軍士以重賂府庫枵然剥民酬兵自此以後六軍販
易天子益以習熟唐晋漢周皆不過再傳旋為人所貿
如出一律焉此唐藩鎮軍中推立之餘弊至是愈極矣
河東節度使石敬塘明宗壻也與潞王素不相悅至是
徙之鎮鄆遂激其反敬塘令桑維翰艸表稱臣求救於
契丹許割盧龍道及鴈門關北與之契丹主耶律徳光
舉兵赴援敗唐兵立敬塘為晋帝遂割幽薊等十六州
賂之此唐髙祖稱臣突厥之遺謀而割中國地以賂外
夷則自古未之有其利不能以再世其害乃至於無窮
可勝歎哉晋主入洛陽從珂自焚死唐四主三姓一十
四年而晋取之(起癸未/迄丙申)
　　後晋(石氏都汴/)
晋髙祖石敬塘其先本西夷也既為契丹所立與耶律徳
光引兵而南徳光為擇諸子留守河東指其兄子重
貴曰此大目者可也進兵入洛契丹北歸遂自洛遷都
于汴仍以馮道為相契丹改國號曰遼晋上尊號於遼
馮道為冊禮使表自稱臣謂遼主為父事之甚謹金帛
贈遺相繼於道小不如意輒來誚讓朝野恥之晋主曽
無倦意依人立國自古以來之失算有如是夫晋主殂
養子齊王重貴立違桑維翰之深謀信景延廣之狂䇿
告哀契丹稱孫不稱臣且執其囘圖使激怒之大言曰
翁怒則來征孫有十萬横摩劍足以相待契丹主怒屢
伐之晋雖命河東節度劉知逺為都統然疑之密謀皆
不與知逺知見疎有憂色郭威謂曰河東山河險固覇
王之資也何憂乎張彦澤杜威以兵降契丹導入大梁
執重貴殺桑維翰徳光至大梁斬彦澤于市捕景延廣
詰之曰兩主失歡皆汝所為十萬横摩劍安在鎖之扼
吭而死興晋者維翰亡晋者延廣用心異而受禍均蓋
依人以立國者常見其禍未見其福也馮道朝德光以
為太傅遷重貴及其家人于黄龍府至中度橋望杜重
威寨慟哭而去德光復通天冠絳紗袍登崇元殿令百
官行入閣朝賀禮未幾大掠括錢帛載府實以歸至殺
狐林而死割腹實塩載以北歸晋人大喜及後主重貴
十一年(起丙申/盡丙午)契丹滅之而漢劉智逺興焉敬塘附遼
而興既不能强重貴挑遼而亡又不能弱胥失之矣
　　後漢(劉氏/)
五代漢髙祖劉知逺其先本沙陀人初知逺在河東富
强冠諸鎮重貴與契丹結怨知逺知必危而不諫契丹
屢深入知逺坐視之而不救重貴既北遷河東將佐勸
稱尊號知逺即皇帝位于晋陽徳光北歸既死知逺發
太原安行入汴兵不血刄皆史𢎞肇之力也陜晋争殺
契丹使諸鎮相繼稱欵遂改國號曰漢三年而殂隱帝
承祐立河東鳳翔長安三鎮拒命命郭威招撫之威問
計於馮道道曰願公勿愛官爵以賜士卒威從之繇是
衆心附威道老於販國以此教威相與之心冥於言意
之表矣三鎮既平帝日驕縱一旦輕聽羣小殺大臣楊
邠史𢎞肇等又遣使殺郭威于鄴不克威自鄴引兵入
汴承祐為亂兵所殺道帥百官見威受威拜如平時徐
曰侍中此行不易蓋道為威畫䇿至是成功外為不屈
之形内有收功之心道之情狀見矣太后命迎髙祖弟
崇之子贇將立之契丹入冦命威捍禦將士大譟曰天
子須侍中自為之裂黄旗被威體擁而南行太后命威
監國百官藩鎮上表勸進尋殺贇自立焉知逺幸禍而
興忽然得之忽然失之根淺者不固基薄者易危二主
四年而周取之(起丁未/盡庚戍)自古享國未有如此之促者也
　　後周(郭氏/)
周太祖郭威始以一卒𨽻劉知逺麾下卒取而代之黄
屋之間居一黥人其自言曰自古豈有花頂天子葢自
愧也然觀其過曲阜謁孔祠將拜左右曰孔子陪臣也
天子不當拜帝曰孔子百世帝王之師敢不敬乎遂拜
因禁孔林樵採訪孔顔後以為曲阜令簿視漢髙過魯
之祠崇報過之其餘美政史不一書亦五代賢主也臨
崩戒晋王榮曰吾西征見唐十八陵無不發者我死當
紙衣瓦棺汝或吾違吾不福汝慮亦逺矣榮太祖后兄
柴守禮之子也太祖子之榮立是為世宗周之國姓一
變矣即位之初憤然欲削平僭亂真英主也深知近世
之弊起於威令不行上陵下僭故於北漢劉旻之引契
丹入冦也首斬髙平遁將樊愛能何徽以正軍法一革
五十年之弊政遂能變弱為强因敗為功乗勝遂北至
于太原歸而簡兵整衆鋭意進取伐蜀而取秦鳳征南
唐而割江北討契丹而平三闗攻無堅城戰無强陣以
疾班師未幾而殂使天年少延混一不待大宋之興矣
且馮道國存則竊位素餐國亡則迎謁勸進姦臣也五
代諸君相承相之而世宗能棄之王朴識兵勢正雅樂
通陰陽律厯竒才也世宗能信而用之五代諸君多刻
其民而驕其軍世宗獨能嚴軍而恤民治律厯興禮樂
正刑統禁私度僧尼毁佛像鑄錢注意元元留心邦本
於五代十二君中獨稱為最美行善政史不絶書論者
謂五代之君世宗第一唐明宗次之周太祖又次之餘
無稱焉當矣恭帝宗訓以幼冲嗣位宋太祖(趙匡/𦙍)為殿
前都㸃檢契丹入冦命宋太祖北伐中外物情素附宋
太祖次陳橋驛諸將畢集曰我輩無主願䇿太尉為天
子俄以黄袍加宋太祖身擁而南歸恭帝尋禪位焉周
三君十年(起辛亥/盡庚申)五代之相承皆前主之偏裨也所以
然者唐藩鎮簒奪之習也流弊之極遂至於此其弊直
至宋太祖趙普而始革開國賢君之謀逺矣哉
　　五代割據諸國
日轂冥濛衆星爭耀五代之亂四方割據者蠭起秦李
茂貞據鳳翔統州十五始唐昭宗朝封岐王至後唐莊
宗朝進爵為秦王歴二世二十九年(茂貞/從嚴)為明宗滅之
吳楊行密據廬揚統州二十八自唐昭宗朝封王至晋
髙祖朝歴四世三十六年而南唐李昇取之(行密渥/演溥)前
蜀王建據成都統州四十八自唐昭宗朝封王至後唐
莊宗朝歴三十八年而莊宗滅之(建/衍)楚馬殷據湖南統
州二十三自唐昭宗朝拜刺史至周太祖朝南唐李景
併之馬希崇又以揚州歸世宗歴六世五十年而亡(殷/希)
(聲希範希廣/希蕚希崇)閩王審知據福州統州五自唐昭宗朝為
節度使晋出帝朝李景併之歴六世五十年而亡(審知/延翰)
(璘昶曦/延政)後蜀孟知祥據成都統州四十六始後唐莊宗
朝至宋太祖乾德二年滅之二世四十年而亡(知祥/昶)南
漢劉隠據廣州統州四十七始梁太祖朝至宋太祖開
寶四年滅之五世六十三年而亡(隠龑玢/晟鋹)南唐李昇據
金陵統州三十五始晋髙祖朝至宋太祖開寶八年滅
之三世三十九年而亡(昇景/煜)荆南髙季興據江陵統州
三始梁太祖朝凡五世五十七年至宋太祖乾徳元年
歸朝(季興從誨保/融保朂繼沖)吳越錢鏐據杭統州十三始唐昭宗
朝凡四世八十四年至宋太宗興國三年歸朝焉(鏐元/瓘𢎞)
(佐/俶)北漢劉旻據太原統州十二始周太祖朝凡四世二
十九年至宋太宗興國四年歸朝焉(旻承鈞繼/恩繼元)自古立
國禪代之速莫如五代强藩僭竊割據之多亦莫如五
代日轂當天衆星隠耀混一之業必待宋太祖出焉蓋
天啓之也夫
　
　
　
　
　
　
　
　
　
　
　
　歴代通畧卷二
欽定四庫全書
　厯代通略卷三
　　　　　　　　　　　　　元　陳櫟　撰
　　宋(東都汴京/)
宋太祖其聖矣乎(趙氏名匡𦙍在位十七年建隆三乾/德五開寳九庚申至丙子壽五十歲)
(陵名/永昌)後唐明宗天成丙戌即位(天成/二年)焚香祝天願早生
聖人為生民主明年丁亥太祖即生(生于洛陽/夾馬營)越三十
有四年為宋建隆元年庚申果順天應人為生民主焉
初事周世宗勲望夙著世宗殂少帝立契丹犯邊太祖
為殿前都㸃檢督諸軍禦之軍出愛景門日下復有一
日黒光久相磨盪軍校苗訓者知天文指謂楚昭輔曰
此天命也是夕次陳橋驛將士扣寢門曰諸將無主願
䇿太尉為天子太祖驚起固拒之不可迺誓之曰少帝
太后我北靣事之公卿大臣皆我比肩之人也汝等毋
得陵暴近世帝王初入京城皆縱兵大掠今無得復然
衆皆拜天命人心可見也已乃整軍自仁和門入秋毫
無犯宰相范質以下迎拜行禪代禮奉少帝為鄭王(遷/西)
(京後遷/房州)定國號曰宋因周都汴京(開封/府)革命之日市不
易肆此一事漢唐以來所未有也(邵雍/語)當是時四方多
僣國叛鎮澤潞李筠(昭義/節度)淮南李重進(淮南/節度)反討平之
先取澤潞以通兩河之咽喉次取淮南以通淮揚之門
户繼取湖南荆湘而後及于蜀廣江南河東先易而後
難先近而後逺削平混一之規模盖如此也(吕中/講義)二叛
(李筠/童進)既誅一日問宰相趙普(普初為掌書記太/祖謀臣後為相)曰唐季
以來五十年易八姓何也吾欲息兵為長久計何如普
曰此非他故方鎮太重君弱臣强而已若稍奪其權制
其錢穀収其精兵天下自安矣上悟峕石守信王審琦
等(即䇿立/之諸將)皆以故人典禁衞乃召之宴酒酣謂曰我非
爾曹之力不至此然未嘗安枕而卧也守信曰天命已
定誰敢異心上曰爾曹雖無異心如麾下欲富貴者何
一旦以黄袍加汝身欲不為得乎人生如白駒過隙所
謂好富貴不過多積金帛厚自娯樂耳爾曹何不釋去
兵權出守大藩擇便好田宅市之日飲相歡以終天年
君臣之間兩無猜疑上下相安不亦善乎皆拜曰陛下
念臣等至此所謂生死而肉骨也明日皆稱疾請罷迺
皆除節度罷軍職(自此節度使皆/無軍權只請俸)杯酒間除一二百年
不可除之痼疾此趙韓王(普封/韓王)開國元勲善謀國之第
一義也而非太祖其孰能行之故專地專兵專利專殺
五季承唐方鎮之弊也於是以知州易方鎮以収其地
(始命昝居潤知鎮州又多命/文臣知州復置諸州通判)籍諸道驍勇補禁衞以収
其兵賦入輸京師以収其財(命文臣㩁場院/又置轉運便)大辟委刑
部以革其專殺在外則鳯翔節度使王彥超等皆罷節
鎮(開寳/二年)授環衞焉内除宿衞之廹外除方鎮之專消之
以漸持之以久不激不靡以成逺圖善矣先是李漢超
郭進等已守闗南洺衞等州至是又命李繼勲姚内斌
等守潞慶等州委以邊寄自此無西北虞得以盡力東
南東南既平將以漸理西北于是荆南髙繼沖服(乾德/元以)
(荆歸峽/三州降)湖南周保權擒(同上年湖/南十四州)平蜀而執孟昶(三/年)平
嶺南而執劉鋹(開寳四/即廣中)取江南而執李煜(八/年)江南㨗書
至上泣曰宇縣分割民受其禍思布聲教以撫安之攻
城之際必有横罹鋒刅者是可哀也大哉言乎真仁心
形于仁言也待諸降王恩禮備至皆得以牖下終蘓軾
有言三代以後能一天下者四君(漢髙祖光武唐/太宗宋太祖)皆以
不嗜殺人得之宋太祖居其一焉信然矣嘗以雪夜幸
趙普家論及取大原(河/東)普曰大原當西北二邊使一舉
而下邊患我獨當之何不姑留以俟削平諸國彼彈丸
黒子之地將何所逃上深然之故終劉鈞世不加以兵
繼元立始征之㑹暑雨即班師雖未得河東實禹征苗
文王伐崇遺意也故諸僣國惟河東未平若呉越則已
奉正朔久矣西北二方慮之甚逺(北方謂契丹已見前/西方謂西夏在唐峕)
(為定難節度使領銀夏綏宥等州元姓拓䟦後賜姓李/世領之太祖朝李彜興賞貢馬其後光叡繼筠繼捧嗣)
(太宗朝賜姓趙仁宗/朝元昊反事並見後)置封樁庫積貯金帛期以贖石晉
所割地否則戰焉使天假之年則河東平故地復必皆
不愆于素其於収靈夏餘事耳開寳八年江南甫平九
年太祖已晏駕壽止五十庸非天乎太祖之善史不勝
書一日罷朝不樂或請其故曰爾謂天子為容易耶屬
乘快指揮一事而誤故不樂耳后克艱為君難太祖知
之矣嘗坐寢殿令洞開諸門皆端直軒豁曰此如我心
少有邪曲人皆見之朱文公謂太祖不為文字言語之
學而方寸之地正大光明直與堯舜之心合是也即位
之初數幸國子監葺先聖祠(用孔子逺孫為主簿初在/軍中手不釋卷命王昭素)
(講易賞其治世莫如愛民養/身莫如寡欲二語書之屏間)晩尤好讀書君則曰作宰
相須用讀書人相則曰天下惟道理最大(蜀平宫人入/掖庭有乾德)
(所鑄鏡問陶穀竇儀對曰偽蜀當有乾德年號太祖嘆/曰作宰相須用讀書人○嘗問趙普天下何物最大普)
(對曰天下惟/道理最大)興以武功而首崇儒學後來濂洛之學直
紹洙泗道理大明使學者如生三代前雖乾德丁卯(五/年)
五星聚于奎婁天實開文明之祥然扶植斯道之端自
太祖肇矣他如悔飲醉(嘗曰沈湎于/酒何以為人)遣宫人(放願歸者/百五十餘)
(人/)碎七寳溺器(孟昶/物)服浣濯衣寢殿設青布緑葦簾戒
皇女衣翠襦(晉王言陛下服用太草草上/曰汝不記居甲馬營中峕耶)親試舉人詔
百官轉對詔長吏勸農桑贓吏或杖死棄市或配海門
島任士人典獄大閲省冗弱斬川班卒妄訴者(曰士卒/犯吾法)
(惟有/劍耳)諸如此類遽數之不能終開寳癸酉(庚申至此/十四年)周
幼主以壽殂為舉哀輟視朝眎前代之酷虐矯誣忠厚
至矣至於不以天子私其子尤可尚焉昭憲太后杜氏
(太祖/母)之將終也謂太祖曰汝知所以得天下乎正繇柴
氏以幼兒主天下羣心不附故耳汝後當傳位汝弟(指/太)
(宗/)能立長君社稷之福也上泣曰敢不如太后教後因
論建都曰晉王龍行虎步異日必為太平天子則傳位
太宗固太后之遺教實太祖之真心也太祖之削平僣
亂其英武不能過於漢髙光武唐太宗其存心檢身正
家傳位則漢祖唐宗不及之也獨立國之勢定都之宜
則有可言者嘗幸西京(洛/陽)欲留都之日遷河南未已又
當遷長安晉王切諌上曰吾欲西遷無他欲據山河之
勝而去冗兵循周漢故事以安天下也晉王之言固善
然不出百年天下民力殫矣盖北不得幽薊則兩河不
可都西不得靈夏則闗中不可都(朱文公語録曰闗中/之山皆自蜀漢而來)
(至長安而盡横山之險乃山之極髙處宋自横山以北/盡為西夏所有山河之固與我共之反據髙以臨下是)
(以闗中不可都也神宗銳欲取横山盖得横山則可據/髙以臨彼然取横山之要又在永洛之城故夏人以死)
(爭/之)不得已因仍都汴恃兵以為彊通漕以為富耳諸將
皆歸老宿衞諸州則畧無兵權一兵一財皆朝廷自制
之故其始雖足以戢姦雄之變而其終漸無以禦外敵
之驕太祖雖以武功開國而文事已開端武畧已㣲不
競立國之勢甚似周魯仁厚之積漸必柔弱理勢然也
太祖朝用相數人(范質王溥魏仁浦/薛居正沈義倫)最專且久莫如趙
普外惟一竇儀有學有守太祖屢欲相之普忌其剛直
與陶榖等共排之矣普為開國元勲最可稱者謀國謀
國最可稱者削平藩鎮之謀與決征河東先後之謀二
事也修已正君無聞焉用人則全非矣開國之初如天
地重開不可厚誣以為無人使能博引羣賢以共贊大
業豈止如今所觀哉開寳九年十月上不豫召晉王屬
以後事而崩(宋皇后使召皇子德芳見晉王至遽曰官/家吾母子之命託于官家晉王曰共保富)
(貴無/憂也)晉王立是為太宗(先名匡乂改名光乂太祖同母/弟也即位改名炅在位二十二)
(年太平興國八雍熈四端拱二淳化五至/道三丙子至丁酉壽五十九歲陵名永熈)太宗之立也
開寳九年丙子十月至十二月改為太平興國元年踰
年改元尚矣何急而不少忍旬月耶親試舉人(興國/二年)日
求才科塲中非敢望㧞十得五止得一二亦可為致治
之具第一人果得吕䝉正後為賢相焉築講武臺大閲
甲兵之盛近古所無三館崇文六庫儲書(八萬/卷)䇿府之
文煥乎一變即位之初文事武備兩得之矣陳𢎞進獻
章泉(二/州)錢俶獻呉越(十四州/興國三)親征河東劉繼元降遂征
契丹謀復幽薊攻幽州不下遂班師此行本取晋爾狃
于取晉之易而忘取幽薊之難不惟無功反以致冦損
威重而輕國勢繇不能蓄力以俟峕觀釁故也德昭(太/祖)
(長/子)從北征軍中嘗夜驚不知上所在有謀立德昭者上
聞不悦及歸久不行太原賞德昭言之上大怒曰待汝
自為賞未晩也德昭退而自刎夫北征自不利太原則
有功矣乃遷怒而不行賞德昭不善韜晦似欲収人心
者太宗衘夜驚之事深疑忌之律以誅心之法謂之太
宗殺德昭可也共保富貴之言何如哉繼而德芳亦卒
太祖二子盡于此矣契丹入冦輕信賀令圖(雄/守)之言命
曹彬等北伐糧盡大敗契丹遂陷深易魏博之北深被
其禍上深哀痛下詔寛恤無及已(五/年)初昭憲之命太祖
傳太宗可也本欲上復傳之秦王廷美(杜后/㓜子)廷美傳之
德昭二子繼死廷美始不自安上以傳國事訪趙普普
曰太祖已誤陛下豈容再誤于是普復相廷美遂得罪
(勒歸/私第)普又使李符言廷美怨望遂安置房州以憂卒普
為開國元勲而為此姦邪傾險以取再相曽不顧太祖
之恩義天下之名節矣成太宗之過虧垂統之美普實
為之普盖功之首罪之魁也以後諸相如李昉吕䝉正
張齊賢吕端俱以賢稱冦準李沆向敏中亦已叅政宋
之人才雖盛于景德慶厯後實以培養于此峕矣西夏
之事則李繼捧以四州獻(賜姓名/趙保忠)其弟繼遷(賜姓名/趙保吉)叛
亂不已終太宗世不能討平盖太宗于西北二邊胥失
之取幽薊失之躁急以結釁于北収靈夏失之姑息以遺
患於西繼捧既納土矣不當復以夏臺故地與之(授定/難節)
(度使賜以銀夏綏宥/静五州使圖繼遷)竝賜姓名恩禮過驟適啓其驕叛
服不常討伐悠緩復啓其玩使初不輕用其力于北而
專用于西豈有是哉然太宗善政嘉言實多可書畿民
有詣登聞訴失豬者賜千錢償之曰似此亦為聽決可
笑也然推此心以臨天下可無寃民矣三司言市征負
官課上曰司計當以至公為心無事刻剝而傷和氣也
作戒論辭以戒州縣官曰爾俸爾禄民膏民脂下民易
虐上天難欺置侍讀官聽政之暇日閲經史太平御覽
成日讀三卷或恐疲聖躬日開卷有益不為勞也又曰
朕觀書深夜迺寢凡飲食飽無不昏濁倘四肢無所運
用便復就枕血脉凝滯諸疾必生又曰嗜好不可不謹
符彥卿喜射獵左右爭獻鷹犬因為恣横故知人君當
澹然無欲勿使嗜好形于外則姦邪無自入焉又曰寸
隂可惜茍終日為善百年之間亦無㡬耳又謂近臣曰
每見縉紳端雅者常代其父母喜召拜近臣必為擇良
日欲以保終吉閭里間每旦祝天子萬歳㳄則大臣眉
壽朕與卿等安得不日思善事以副億兆之禱耶皆名
言也宴羣臣于後苑賞花釣魚遂為故事太祖世進士
不過三十人諸科五十人太宗臨御㡬二紀登第近萬
人文華寖昌武功少競已見于此矣又有一失以宦者
統兵是也李順亂蜀命王繼恩平之是襲唐中葉之失
而開宣和童貫譚稹之端也大闗倫紀又有一失太祖
宋后之崩羣臣不成服王禹偁以為言貶滁州太宗薄
于倫紀如此德昭廷美之不得其死於此益表見其心
矣共保富貴之言又何如哉若夫訓導諸子謹重國本
則深可法戒元僖(後不/壽)等曰汝生長宫中每著一衣則
憫蠶婦每餐一食則念耕夫逆吾者是吾師順吾者是
吾賊不可不察也謂近臣曰諸子幼沖未有成人之性
僚屬亟擇良士至臺𨽻等亦自㨂擇不欲邪佞在其左
右讀書聽講咸有課程立元侃(真宗更/名恒)為皇太子畢士
安李沆兼庶子賔客其選嚴矣上不豫李后與王繼恩
忌太子英明謀立楚王元佐上崩后遣繼恩召宰相吕
端議所立端使繼恩入閤檢墨詔鎖之閤内使人守之而
入曰先帝立太子正為今日豈容更有異論后黙然而
止太子即位是為真宗端平立殿下不拜請捲簾升殿
審視降率羣臣拜呼萬歲太宗之任相託孤吕端之達
變任重盖兩得之嗟夫太宗之約已愛民崇文好學勤
政聽諌知人善任如此其於垂後昆則為創業垂統其
於承太祖則為繼體守文可謂兼有之矣使能厚於倫
紀待太祖之后與子及秦王廷美歸于忠孝尚何疵焉
眞宗即位之初(名元侃更名恒太宗立為太子在位廿/六年咸平六景德四大中祥符九天禧)
(五乾興元戊戌至壬戌/壽五十四陵名永定)首禁祥瑞有請改舊政者曰先
帝賜名之日撫朕背曰名此欲我兒有常德也朕何敢
忘觀此初意豈不甚美其於西北二邊也田錫言繼遷
不合與夏州飜事姑息似失事機闗輔勞擾從此生矣
既而果䧟靈州中流矢死子德明嗣請降懼討也曹瑋
(彬/子)言不早圖之後必難制尋封西平王雖一時茍安至
其子元昊反錫瑋之言騐矣契丹入冦上親征至大名
傅潛擁兵不進當斬貸之楊瓊繼喪師亦不誅陳貫(安/陽)
(人/)上言前日不斬傅潜致此輩畏死不畏法今不嚴其
制後當益弛不報宋之武功不競自軍法不嚴始一失
於傅潜再失於楊瓊又屢失于張昭王超皆以奔敗不
誅仁厚信有餘國勢不期而漸弱矣上之北征也宰相
李沆留守輦下清肅(咸平/二)上初即位沆日取四方水旱
盜賊奏之王旦以為細事不足煩上聽沆曰人主少年
當使知人間疾苦不然血氣方剛不留意聲色犬馬則
土木甲兵禱祠之事作矣吾老不及見此叅政他日憂
也文靖此意漢魏相遺意也峕方用兵邊奏日聳旦曰
安得見太平常優㳺無事乎沆日敵國外患適足為警
懼異日天下晏然未必髙拱無事君其念之此又范文
子釋楚為外懼之遺意也沆自言居重位無補惟四方
言利害者未嘗一施行聊以此報國耳朝廷防制備具
或狥所請妄有更張所傷多矣此又曹叅客至欲開説
飲以醇酒勿聽之遺意也冦準薦丁謂于沆久之不用
準問之沆曰才則才矣可使之在人上乎準謂不然沆
笑曰他日當思吾言逮至後來沆言皆騐旦準皆名相
然以文靖此數言觀之二公之不及也逺矣沆卒畢士
安冦準竝相(景德/元)以準好剛用士安重德鎮之未㡬澶
淵之征獲準剛決之功而内焉鎮靜亦獲士安重德之
力盖兩得之契丹再舉國入冦王欽若(叅/政)請幸金陵陳
堯叟(簽/書)請幸蜀上問準準曰臣欲得獻策者斬以釁鼓
然後北伐天子神武將帥協和親征彼必遁不然出奇
以撓其謀堅守以老其衆勞逸之勢我得勝筭矣柰何
欲委社稷逺之楚蜀耶陳瓘曰使當時無準天下分為
南北久矣峕契丹母老頗厭兵王繼忠(宋將/陷虜)乘間言和
之利契丹以繼忠奏詣莫州上問準準曰如用臣䇿可
數百年無事不然四五十年後戎心又生上曰朕不忍
生靈受困不如且聽其和然非懐以至德威以大兵豈
能柔服乃手詔繼忠曹利用往使車駕北征契丹扺澶
州大將逹蘭中弩死大挫衂駕㳄澶渡河幸北城登樓
諸軍呼萬歲聲聞數十里契丹駭怖和議遂定(許歲遺/絹二十)
(萬疋銀/十萬兩)尋退師自是不復冦邊和好數世不失是役也
以戰為和非以和為和故和可久也既和上待準厚欽
若深害之曰陛下以準有社稷功耶城下之盟春秋恥
之陛下知博乎陛下冦準之孤注也上愀然準罷相相
王旦上心怏怏欽若曰為大功業庶刷此恥問何謂功
業曰封禪是矣封禪得天瑞乃可為前代有以人力為
之人主信奉以示天下則與天瑞無異矣上初憚王旦
欽若以上意諭之賜酒得珠不復持異焉有大臣而可
以貨取乎旦不為無罪也明年正月(大中祥/符元年)天書降承
天門上拜受大赦改元此盖合王莽明皇二人而一之
者也(上先語輔臣某夜見神人星冠絳/袍告朕當降天書大中祥符三篇)君臣為兒戲事
以欺天人祇貽笑千古耳上問待制孫奭以天書對曰
天何言哉豈有書也天書再降大内三降㤗山遂封㤗
山禪社首東封未㡬西祀繼之又奉天書如西京祀后
土于睢上焉駕㳄曲阜拜謁孔廟加諡孔子至聖文宣
王且于廟立學宋興至是五十年天下州縣有學始此
然是峕諸州置天慶觀天下遍有道像亦始此此與漢
明臨雍講學之峕即有迎佛天竺之事亦何以異召處
士魏野(陜/人)不至或以林逋(杭/人)名聞其卒也有句曰茂陵
他日求遺藳猶喜曽無封禪書是峕朝臣自孫奭外有
愧于處士者多矣向敏中相欽若樞使丁謂叅政(祥符/五年)
玉清昭應宫成(丁謂以夜繼晝七年/始成凡三千五百區)張詠臨終(八/年)奏不
當造宫觀竭天下之財乞斬丁謂以謝天下詠之忠可
嘉謂之姦誠可誅也祥符末飛蝗過京城上方御膳蝗
勢障日意甚不怡聖體自是不康矯誣上天曽何補哉
王旦柄用十八年(相十/二年)至是以疾求去遂罷欽若相(欽/若)
(曰為王子明故使/我作相遲却十年)初旦聞李沆言及親見欽若謂所為
歎曰李文靖聖人也每有大禮奉天書以行常悒悒不
樂上不能格君心次猶能奉身以退猶庶㡬焉(天禧/二年)冦
準鎮永安奏天書降乾祐山(巡檢使朱/能所為)迎入内準遂三
入相準以大勲重望亦為此可嘆也丁謂讒準準罷再
貶雷州李迪丁謂相(㑹食羹汚準鬚叅政丁謂起拂之/準曰叅政乃為官長拂鬚耶謂甚)
(慙讒誣之心始此遂/因上疾讒準于宫中)羣小㡬揺東宫(太子禎/即仁宗)上因迪言
大悟未㡬迪亦罷上崩(乾興/元年)太子禎即位雷允恭(宦/者)擅
移山陵王曽(叅/政)白太后(劉氏/真后)謂令允恭移皇堂絶地謂
罷相貶厓州京師語曰欲得天下寧當㧞眼中丁公論
快之王曽相以嗣君即位宜近師儒命孫奭等侍經筵
隻日亦不輟講讀沂公相業首可見于此矣吕中曰真
宗景德之前此一峕也祥符以後又一峕也景德以前
之相吕端張齊賢李沆吕䝉正畢士安冦準王旦皆君
子而沆之賢為之最祥符以後之相王欽若陳堯叟馬
拯丁謂曹利用皆小人而欽若謂之姦邪為之最雖有
向敏中李迪二賢相則不踰時而去矣調䕶兩宫去丁
謂之大姦輔天聖(仁宗/初年)之初政猶幸有王曽在也愚按
眞宗除天書一事外餘多可稱亦守成賢主也冦準有
功社稷貽景德以後十八九年之安平而得以優㳺于
東封西祀者誰實為之欽若奸邪小人只以孤注天瑞
兩語下以讒功臣上以蠱君心成眞宗矯誣之大過而
虧其守成之全美吁可畏哉仁宗臨御四十一年(名禎/年十)
(三即位在位四十一年天聖十明道二景祐五寳元三/康定二慶厯八皇祐六至和三嘉祐八癸亥至癸卯壽)
(五十四陵/名永昭)享國最為長久天性最為仁厚即位年十三
讀改元詔泣曰不忍遽更先帝號也終喪宴用半樂未
始屬目終宴有戚容(天聖/二)仁孝夙成也如此上以幼沖
皇太后劉氏同聽政凡十有二年契丹嘗饑流民及境
上曰皆吾赤子也賑之(天聖/九)太后崩(明道/二)遺詔尊楊太
妃為皇太后(仁宗李宸妃生太后子之命楊妃保視仁/宗幼呼太后大孃孃小孃孃至是以宫名)
(呼寳慶/太后)始有以李宸妃(峕已/没)誕育上躬告者號慟累日
追尊改𦵏言者多暴垂簾峕事范仲淹(司/諌)言太后保育
聖躬十餘年宜掩小故全大德詔母得復言垂簾事劉
太后賢明慈愛然欲立劉氏七廟服衮冕大非矣頼臣
僚諫之而能聽也上始親政裁抑僥倖中外大悦初上
立后意在張氏郭后之立太后意也莊憲崩美人尚楊
有寵尚語不遜后批其頰誤批上頸宰相吕夷簡贊上
廢后仲淹孔道輔極諌夷簡曰廢后亦漢唐故事道輔
(中/丞)曰人臣致君堯舜乃以漢唐失德為證耶出道輔仲
淹(范睦州/明道二)尚楊益有寵上體為之弊寳慶太后屢言迺
命出宫立皇后曹氏(彬孫女/景祐元)夷簡秉政久進者多出其
門仲淹(入為/待制)進百官圖指曰如此為序遷如此為不㳄
如此則公如此則私夷簡怒仲淹越職言事薦引朋黨
又罷知饒州余靖(校/理)尹洙(校/勘)以為言皆貶歐陽修乃移
書高若納(諌/官)責其不救仲淹修貶夷陵令以仲淹朋黨
榜朝堂戒百官越職言事蔡襄(推/官)遂作四賢一不肖詩
(四賢仲淹靖洙/修不肖若納)夷簡盡逐忠賢顯絶言路其罪大矣寳
慶楊太后殂峕上未有嗣后勸選宗子養宫中繇是皇
從兄允讓子宗實(即英/宗)幼養后所寳慶之功有三擁育
仁宗一也贊去尚楊二也勸立英宗三也且謙謹無過
賢矣劉太后有才有功然亦有過寳慶則有功無過眞
宗得劉楊而屬之子良亦知人宋多賢后度越漢唐曹
髙向孟之賢固也劉楊之賢亦不可没也(景祐/四)既而西
夏元昊反(自稱大夏皇/帝寳元元年)冦延州劉平死之夷簡三入相
杜衍同知召仲淹與韓琦經畧西事(范陜西轉運韓/副之康定元年)任
福違琦節制敗死(慶厯/元年)契丹乘西夏之叛遣使求瓦橋
闗南地(十/縣)峕富弼忤夷簡夷簡薦弼使契丹弼謂其主
宗真曰北朝忘章聖皇帝(眞/宗)之德乎澶淵之役從諸將
之言爾無遺類矣且通好則主專其利而臣下無所獲
用兵則利歸臣下而主受其禍故北朝臣勸用兵者皆
為身謀非為國也今中國精兵百萬北朝用兵能保必
勝乎所亡士馬羣臣當之歟人主當之歟宗真悟曰欲
得祖宗故地耳弼曰晉以盧龍道賂契丹周世宗伐取
闗南地皆異代事宋興已九十年若各求異代故地豈
北朝之利哉主上命使臣則有辭矣曰朕為祖宗守國
必不敢以地與人朕不欲爭地以多殺兩朝赤子當畧
増幣以代賦入北欲得故地南豈肯失故地哉弼歸再
使契丹欲誓書入獻字或納字弼峻拒之卒從晏殊議
許納字弼爭不能得峕契丹特以虚聲動中國中國方
困于西兵夷簡持之不堅卒増金幣二十萬以和弼除
翰林學士力辭卒不拜元昊入冦葛懐敏復敗死自劉
平任福敗至此賊勢益張然猶守巢穴不敢逺離者以
琦仲淹等備禦之嚴牽制之也(慶厯/三年)未㡬亦遣使稱臣
戢兵以待命矣(後元昊死封其子/諒祚為夏國王)孫沔(陜西/轉運)上言夷簡
在中書二十年三冠輔臣有宋得君一人而已以柔而
易制者升為腹心以姦而可使者保為羽翼夷簡以疾
辭遂罷相柄國最久斥逐正人収召姦佞庸瑣致西北
繹騷桀驁夷簡之過也然能悔悟起仲淹而委任之猶
幸其有以補過也夷簡既退遂相章得象晏殊命王素
歐陽修蔡襄知諌院余靖為右正言峕謂之四諌官琦
仲淹副樞以樞使召夏竦臺諌力攻之代以杜衍峕弼
衍琦淹在二府修等為諌官宋之得人于斯為盛石介
(中/允)作慶厯聖德詩有曰衆賢之進如茅斯㧞大姦之去
如距斯脱大姦謂竦也竦深恨之造為黨論目衍琦淹
修等為黨人修作朋黨論上之終不能救未㡬仲淹叅
政弼副樞琦宣撫陜西仲淹弼每進見必責以太平開
天章閣給筆劄使條奏當世急務仲淹退列十事(曰明/黜陟)
(抑僥倖謂任子冗濫精貢舉擇官長謂委二府選監司/監司舉知州縣均職田厚農桑修武備減徭役覃恩信)
弼列為二䇿(曰止重命/抑僥倖)上方信嚮悉用其説以王素等
為諸路按察使被按者罪法必得定取士法先䇿論兼
對大義嚴監司選更䕃補法十事之言亦畧施行(慶厯/四年)
仲淹感眷遇以天下為己任與弼日夜謀慮期興太平
然規模闊大論者難之及按察使多舉劾人不自安任
子恩薄磨勘法宻僥倖者不便於是毁謗寖盛朋黨之
論滋不可解矣先是介奏記弼責以行伊周事竦使女
奴隂習介書改伊周為伊霍且偽作介與弼撰廢立詔
草飛語上聞仲淹弼始不自安固請出按邊仲淹宣撫
陜西弼安撫河北修亦罷按察知滁州范富既出或奏
戒按察苛刻(包/拯)首變天章所條行事矣晏殊罷杜衍相
又以剛愎不學之陳執中為叅政衍多寢内降恩僥倖
者不悦集賢校理蘓舜欽衍子婿仲淹所薦也用鬻故
紙公錢㑹客名流多與中丞王拱辰嗾其屬劾舜欽因
傾衍仲淹舜欽除名王洙等竝逐拱辰曰吾一舉網盡
矣(慶厯/四年)衍相纔百二十日遂罷(五/年)仲淹弼皆罷(皇祐四/年仲淹)
(卒/)西北二邊之平繄誰之力邊事寧二人可逐矣自此
正人四逐慶厯之治衰焉使仁宗此峕久用韓范富杜
于二府而不以一姦庸間之其何以加諸未㡬琦得象
亦罷而執中相矣復以詩賦取士轉運罷兼按察皆變
仲淹天章所條事也雖文彥博龎籍相(皇祐/三年)然不久皆
罷而執中再相矣(五/年)孫朴等交攻執中執中遂再罷(至/和)
(二/年)始竝相文彥博富弼焉宣制之日士大夫相慶知并
州龎籍過京師上問朕用二相何如籍曰甚副天下望
既知二臣而用之當信之堅任之久然後可以責成功
若以一人之言進之又以一人之言疑之太平未易猝
致也歐陽修亦復翰林學士仁宗用人前盛于慶厯後
盛于至和自此以後琦相修副樞而卒于琦托孤焉嘉
祐元正上感風眩不能省事遇事二府議定稱詔行之
上之疾也宰臣勸立宗實疾瘳中輟范鎮奏曰天下事
有大于此者乎章十九上鬚髮為白并倅司馬光亦言
之光後在諌院(嘉祐/五年)力申前言上曰送中書光見琦曰
不及今定議異日夜半禁中出片紙以某人為嗣則莫
敢違矣琦乘間極言遂降詔以皇兄濮安懿王之子宗
實為皇太子賜名曙此事緩半年則大可慮矣僅定而
仁宗上僊天也明年二月上崩皇子即位是為英宗仁
宗性至仁厚大辟疑讞歲活千計嘗云朕未嘗詈人以
死況敢濫刑嘗夜饑思燒羊恐取索遂為例曰豈可不
忍一夕之饑而啟無窮之殺或獻蛤蜊二十八枚枚千
錢曰一下筯費二十八千吾不堪也北使言髙麗職貢
踈今欲加兵謂曰此只王子罪不干百姓事今加兵未
必能誅王子且屠戮百姓卒寢其兵(其他善政/不勝紀)廟號仁
宗不亦宜乎又好衜崇儒扶植斯道上承一祖二宗之
心下開濂洛道學之懿經筵謂侍臣曰朕盛暑未嘗少
倦但恐卿等勞耳詔州縣皆立學定太學生員以孫復
石介胡瑗為國子直講王堯臣及第賜中庸篇吕溱及
第賜大學篇于戴記中表章此二篇以風厲儒臣是已
開四書之端矣考帝平生白璧微瑕其郭后一事乎(三/句)
(出廷/芳)吕中曰仁宗之世諸賢凛凛以西北二方為憂而
天下之勢終如倚㤗山而坐平原盖宋以仁立國故其
勢稍弱以儒為政故其文稍勝所恃以維紀綱者君子
也公論也而君子之聚公論之明莫甚于仁宗之峕天
聖之初王曽以身任怨然政在東朝朝廷大勢終有所
牽制也明道二年親政之後已胚胎慶厯之盛矣寳元
以來朝廷無日不為西北虞西事則韓范之功而夷簡
亦為有功北事則富弼之功而夷簡不為無罪自慶厯
以來杜富韓范相繼秉政而朋黨之論起然君子之類
終勝諸賢論事如爭而下殿不失和氣譬之推車主于
必行以輔成一代之治末年皇嗣未定頼諸賢力言之
皆君子終聚公論終明之效也四十二年用相二十三
人初十年則王曽為有功後二十年則杜衍文彥博龎
籍富弼韓琦皆有功其中十年則夷簡三相功過不相
揜也所大可惜者晩欲大用仲淹而仲淹已即世矣因
考宋立國之本末自李沆抑四方言利害而不行所以
積而為慶厯之緩勢自范仲淹天章閣一疏不盡行所
以激而為熙寧之急政仲淹之在慶厯亦猶安石之在
熙寧也諸事之行未及一年僥倖者已不悦矣安石上
書于嘉祐變法之藴亦已畧見(嘉祐五年安石為度支/判官上書畧曰天下宜)
(大治而未治法度雖多而不合先王也朝廷異峕欲有/所施為變革流俗僥倖之人不悦而非之則遂止而不)
(敢為安石所謂欲變而遂止指沮仲淹天章所條也/後來安石變法于熙寧皆自此書所陳而充廣之)特
安石更變之説與仲淹同而意與仲淹異仲淹之志不
盡用于慶厯而安石之志乃盡用于熙寧世道升降之
機寧不于此三歎焉愚謂仁宗仁厚有餘而明斷堅毅
不足用君子多矣而不免叅之以小人慶厯用范富韓
不力猶幸末年能聚韓富歐馬於朝託以子而夾輔之
也使仁宗之用仲淹能如神宗之用安石尚何惜哉英
宗初立而得疾(先名宗實改名曙仁宗從兄濮安㦤王/之第十三子也生四歲養宫中自後立)
(為皇子在位五年治平四甲辰/至丁未壽三十七陵名水厚)皇太后曹氏垂簾同聽
政上舉措失常遇宦者少恩任守忠等讒間兩宫太后
對輔臣及之司馬光曰藥石未效亦所宜容詎可責有
疾之人以無疾之禮上曰太后待我無恩韓琦曰舜稱
大孝惟父母不慈而子孝乃可稱耳恐陛下事太后未
至太后豈有不慈者明年疾平琦以十事禀上裁決悉
當琦詣東殿復奏太后稱善琦即請太后撤簾竄守忠
正其交搆之罪不動聲色而太后還政姦人屏黜所謂
社稷之臣也上自臨御所用皆君子無小人叅之首相
則琦樞使則富弼叅政則歐陽修趙槩經筵則吕公著
劉敞臺諌則司馬光唐介吕誨范純仁吕大防宋用君
子之盛惟治平為然盖慶厯嘉祐涵養作成之功也首
詔議崇奉濮安懿王典禮先是司馬光已預言之謂禮
為人後者為之子故為所後服斬衰三年而為其父母
齊衰期盖以重其大宗則宜降其小宗也漢哀安桓靈
自旁親入繼皆追尊其祖父此不足為孝而適犯義侵
亂至是申言之謂宜崇濮王以髙官大國稱皇伯而不
名王珪范鎮等議亦同歐陽修謂古無以所生父稱伯
者琦奏以議稱皇伯為無稽臺諌皆是珪光議光又言
珪等欲奉濮王以禮輔陛下以義也政府欲尊濮王為
皇考既考仁宗又考濮王則置仁宗于何地乎使仁宗
在御濮王亦萬福當此時命陛下為皇子不知謂濮王
為父乎為伯乎若先帝在則稱伯没則稱父陛下必不
為此行也(治平/元年)吕誨等七奏爭之不從四奏乞免臺職
不聽遂劾琦𨗳諛遂非又與純仁大防合奏修首開邪
議妄引經據陷主於過舉請下修於大理正琦傅㑹之
罪執政遂請太后下手書尊濮王為皇皇帝稱親(治平/三年)
自是公論愈激吕誨謂長君臨御萬機盡出宸斷何必
假母后之命以箝公議之口使天下歸怨言于人主今
復以移于母后政府雖巧飾百端終為負先帝之恩虧
陛下之義違聖人之禮失海内之心皆繳誥待罪誨純
仁大防傅堯俞趙瞻等皆罷光亦乞罷不許公著請還
誨等不從亦罷嗟夫歐陽修唱議以誤韓琦琦主議以
誤英宗始于講學不明終于執以私意惜哉然稱親固
非而稱伯亦俗獨程子嘗代彭思永奏有曰為人後者
謂其所後者為父母而謂其所生者為伯叔父母此大
倫大義不可易也然所生之義至重至大雖當專意于
正統豈得盡絶于私恩是以先王制禮既降其服以正
統緒然為齊衰期以别之所以明其至重而與諸伯叔
父不同也由此觀之英宗于濮王若曰皇伯父某國大
王而使其子孫襲爵奉祀則于大統既無嫌疑之失而
於所生亦盡崇奉之宜且合于公而免于俗矣琦修負
一世大名有政事勲業文章乃𨗳君為此舉雖曲説詳
辨終不能文兩統二父之失使其君上不孝于先帝次
不得為孝于濮王得罪宗廟得罪天人立四年而遽殂
二臣之名亦由此而遂減可勝惜也上崩(治平/四年)太子頊
即位是為神宗(朱子曰濮議歐公説不是只縁道是死/後為鬼不可考胡亂都呼不妨却不思)
(道理不可如此當峕濮議之爭都/是不曾好好讀古禮見古人意)吕中曰臺諌政府之
相攻自治平始治平以前為大臣者多以臺諌之言而
去熙寧以後之臺諌則多大臣之私人矣神宗之立也
(名頊在位十九年熙寧十元豐八/戊申至乙酉壽三十八陵名永裕)年甫二十聰明英偉
銳意有餘韓維(修起/居注)上言天下大事不可猝為人君設
施自有次第惟當加意謹重峕王安石未召維已窺見
其㡬微矣修罷叅政呉奎代之琦罷相富弼代之屢召
安石始起為翰林學士奎首兩言其迂濶不可大用用
之必紊亂朝綱唐介亦謂其好學泥古使為政必多變
更以擾天下先是邵雍治平中於洛陽天津橋聞䳌聲
惨然曰洛陽無鵑今始至不二三年南士為相專務紛
更天下自此多事矣至是入對上問唐太宗何如主對
曰陛下當以堯舜為法太宗所為不盡合先王遂奏本
朝因循之弊未嘗如古大有為之君討論先王之法以
措之天下也因論減損郊賚安石曰國用不足由不善
理財耳善理財者民不加賦而國用饒安石大言欲致
君為堯舜之君而首主桑𢎞羊欺漢武之説抑何謬也
(熙寧/元年)及叅大政士大夫素重其名多以為太平可致中
丞吕誨獨彈之司馬光曰命下之日衆喜得人奈何論
之誨曰安石好執偏見好人佞已觀其言則美施於事
則踈為從官猶可登政府天下必受其弊峕雖未相然
紛紛變舊章行新法諸賢攻之力上主之亦力唐介(叅/政)
以忠憤卒吕誨范純仁蘓轍等以言罷富弼言不用堅
求罷相相陳升之升之與安石表裏者也趙抃孫覺程
顥宋敏求蘓頌吕公著張戩王子韶蘓軾司馬光皆罷
而范鎮且力詆之而致其仕安石遂代曽公亮陳升之
大拜矣既相楊繪劉摯等復罷鄭俠以上流民圖竄正
人去殆盡矣今觀其所行新法則創制置三司條例司
置提舉常平司(奪三司利權以歸司農奪轉運利權以/歸常平使者專主聚歛掊克藏為異日)
(開邊/之用)遣使察農田水利(程顥伯淳初/亦與使者數)置中書檢正五房
編修條例増宫觀官(以處異/議者)行保馬户馬法行均輸市
易法(發運使主之令民輸土地所饒/平其峕價市易司于他處鬻之)行青苗錢法(以度/僧牒)
(為本錢令民于苗青峕請之/于収成峕償之取息三分)行保甲法(籍民兵五/日一教)行免
役錢及収市利錢法(京師細民負水提茶皆輸免役錢/不輸者母得販鬻○正税百錢収)
(市利十錢後王税不及者/亦収十錢末反重于本)行募役法(令人出免役錢官/户女户軍丁未成)
(丁而免役者/亦出助役錢)殿試變用䇿(葉祖洽以阿/峕政首選)更科舉法(用新/經字)
(説/)行學校三舍法凡此皆其所行新法大凡也安石為
人學術偏蔽意見執抝自視甚髙下視同朝自知不明
知人尤暗其學初未嘗實見道體故亦不能施于實用
徒引經言以文繆法泥周禮國服為息之文而失其意
及聞人主開課場之譏則曰非陛下畧見周禮豈得不
為愧至春秋則目為斷爛朝報而去之可見其經學實
無所見也與同列辨新法則曰公輩坐不讀書耳是下
視同朝以為皆不讀書謂已獨能讀書也讀書如此奚
取于讀書哉是自知不明不知其學之偏蔽之本不可
用也上常欲其稍改常平法以合衆論安石曰陛下方
以道勝流俗與戰無異若稍自却坐為流俗所勝矣上
以旱為憂欲盡廢保甲等法安石持之益堅是其執抝
不回之弊也安石初意盖欲諸賢助之既而諸賢不惟
不助之乃交攻之始用羣小人吕惠卿韓絳曽布蔡確
章惇蔡京卞輩以奉行新法又患諸賢之攻已不已也
遂引羣小人李定舒亶何正臣鄧維謝景温輩為諌臺
使為已鷹犬以逐斥諸賢且復置邏卒察議峕政者而
罪之厲王監謗何以異此又私怨誣祖無擇置詔獄秀
州捕鞫其後誣陷善良動起詔獄自此始又觀司馬光
乞知許州有曰忤安石如蘓軾輩皆毁其素履中以危
法臣不可以不去其固請判西京留臺有曰臣之先見
不如吕誨公直不如范純仁程顥敢言不如蘓軾孔文
仲勇決不如范鎮自後絶不言新法他可知也如吕惠
卿李定輩本于新法何心亦於善類何仇不過以傾險
之資假此為取寵禄之媒故遂非而不改肆毒而不止
耳安石暗於知人異已者指為不肖阿已者即為賢能
故司馬公嘗謂之曰忠信之士於公當路時雖齟齬可
憎後必得其力諂諛之士於今誠順適一旦失勢必有
賣公自售者盖指惠卿也熙寧七年上以久旱為憂太
皇太后力以新法不便泣涕言之而後安石始罷相
然薦韓絳為相惠卿叅政相與遵守其法峕謂絳為傳
法沙門惠卿為䕶法善神猶安石不罷也惠卿恐安石
復入首叛之出其私書多方沮之韓絳勸上再召安石
安石自江陵七日至京遂再相又明年上益厭之乃再
罷相於是不復召矣若夫開邊一事則自上初即位西夏
將以横山部内附种諤以為乘釁可復故地遂取綏州
韓絳繼取銀州及安石用主王韶取熙河上賜安石玉
帶以賞之繼是用章惇以取䕫峽之蠻用内侍李憲以
取蘭州經制熙河分道伐夏人及夏人陷永樂城徐禧
等死之全軍皆殁上覽奏慟哭曰安南與西師死傷不
下二十萬朝廷不得不任其咎且安石嘗立論謂祖宗
不足法人言不足恤天變不足畏祖宗人言安石信㝠
然不顧矣初罷相也以久旱民流再入相也彗星又見
其如天變之不可掩何方且用劉彜激交趾反推彗星
布新之徵於交趾焉其矯誣一至於此及遼人來議疆
事欲以分水嶺為界安石曰將欲取之必姑與之乃割
新疆東西七百里遂使後之姦臣以伐燕山為神宗遺
意西事粗定北事踵起宣和之禍實自安石啓之安石
之罪不特在於變亂法度虐害生靈實在於黨引小人
接踵相繼言利生事以至于亂亡而後已乃其罪之大
者也觀安石再罷呉充王珪相蔡確叅政充欲變新法
確持之而止則可見矣一安石去有蔡確在確即安石
也繼是接跡而用者如惇布京卞輩無非安石而且姦
凶甚之也當峕爭新法者多而持論之平者少獨司馬
光吕公著之言為善光曰譬之居宅既久缺漏則整之
茍非大壊何必盡毁而更造今無良匠良材徒以少缺
漏盡毁之且人言安石姦邪毁之太過但不曉事又執
抝耳惠卿則憸巧非佳士使安石負謗皆其所為也公
著曰臣非謂今法令皆不可行善者固當存之未善者
宜損之茍其非便不以已行而憚改言有可取不以異
議而見廢明道嘗言熙豐之事吾黨亦有過謂激之者
也陸九淵曰新法之行平者不一二激者常七八光公
著之言則平之者也嗟夫神宗不世出之主也當是峕
有周惇頥程顥程頥張載其學上接孔孟之傳實不世
出之賢也天生二三大賢與神宗同峕而生若有意矣
乃復生安石以為之相使之得君之專如此而不使此
二三大賢之得君抑又何也豈天未欲平治天下也歟
且神宗之用安石直以聖人待之安石以堯舜望君而
乃以管商自任其負神宗也甚矣觀神宗問程顥曰安
石是聖人否顥對曰公孫碩膚赤舄几几聖人氣象如
此安石一身尚不能治何聖人為顥雖未可以言聖人
可謂亞聖之大賢矣對靣有亞聖大賢而不知而謂安
石為聖人何也神宗用人失之於安石末年幸得司馬
光初英宗命編厯代君臣事跡書成神宗賜名資治通
鑑親為製序及官制成置御史大夫欲光為之確珪沮
而止詔光且任外職迨至末年卒儲之為元祐賢相以
捄弊更化焉亦可尚也夫神宗崩太子煦立是為哲宗
(年十一即位在位十五年元祐八紹聖四元/符三丙寅至庚辰壽二十五歲陵名永㤗)哲宗初立
幼沖太皇(英宗后/髙氏)簾聽召司馬光吕公著用之俱為門
下侍郎承神宗遺意也首罷新法十事(如罷邏卒開河/夫造軍器匠户)
(馬成都等路買馬在京物貨埸市易地課放市易/常平免役息錢罷免行錢罷方田罷後苑作方院)皆從
中出馬吕二公未赴闕峕也峕王珪已卒蔡確韓鎮相
章惇知院光先疏峕政當改者且曰漢景改笞法昭帝
罷均輸唐德順初立皆罷前朝弊政是皆改父之政而
當者不可泥三年無改之説也公已預破張商英李清
臣之邪説矣(後來張商英以三年無改清臣/以紹述之説攻諸賢卒禍國家)召程顥宗
正丞未赴卒顥有志經濟將用遽没士大夫痛之曰伯
淳無福天下亦無福文彥博題其墓曰明道先生嗟夫
安石非真儒乃借周公之善治以自文明道以真儒竟
不及周公善治之實效道明而不得行人也亦天也范
純仁孫覺李常劉摰蘓軾王嵓叟范祖禹吕大防梁燾
朱光庭等皆以㳄擢用(元豐/六年)臺諌數十章論確惇確罷
相相司馬光議改新法光曰先帝之法其善者百世不
可變安石惠卿所建為天下害非先帝意者改之當如
救焚況太皇以母改子非子改父或曰他日小人以父
子之議上聞則朋黨之禍作矣光曰天若祚宋必無此
事遂改之不疑罷提舉常平官復常平法罷青苖錢禁
科舉用字説置春秋博士惟復差役法東南西蜀不便
之章惇爭之光不聽公著軾轍皆以為言純仁尤切至
歎曰是又一介甫矣遺光簡曰此法緩行熟議則不擾
急行而踈畧則擾將踈畧之法使繆吏遽行則擾民又
在公意料之外亦弗聽蔡京尹開封用五日差千餘人
光喜曰人人如待制何患法不行京茍欲媚光非事實
也(安石在金陵聞罷役法愕然曰亦罷至此乎與先/帝議之二年乃行此法終不可變後果如其言也)章
惇韓縝繼罷吕惠卿竄范純仁同知吕公著相文彥博
太師平章程頥崇政殿説書進剳子畧曰上富春秋在
涵養熏陶大率一日中接賢士大夫之峕多親宦官官
女之峕少則自然氣質變化德器成就乞遴選賢德以
備勸講天下重任惟宰相與經筵天下治亂繫宰相君
德成否責經筵峕相光公著而置頥經筵極天下之選
矣其如二相不久而卒頥不久而去何哉九月光卒光
為政踰年病居其半及卒太皇哭之慟上亦感涕不已
京師民皆罷市徃哭四方㑹𦵏者如哭其親戚焉(初公/居洛)
(十五年天子以為真宰相田夫野老皆呼為司馬相公/婦人孺子亦知為君實也及赴闕入臨衞士見光皆以)
(手加額曰此司馬相公也民争擁馬呼曰公母居洛留/相天子活百姓范純仁曰聞詔令下民間歡呼謂之快)
(活條/貫)初光既相遼夏必問其起居遼人敕邊吏曰中國
相司馬矣毋生事開邊隙蘓軾嘗謂公所以感人心動
天地者誠而已人以為知言軾為翰林學士撰館職䇿
題為朱光庭王嵓叟等所攻雖太皇不聽然隙自此開
矣初軾頥同在經筵軾喜詼諧頥持禮法軾每靳之光
庭賈易(司諌/御史)皆頥門人積不能平乃謫文字以謗訕先
帝攻軾邵伯温曰元祐初羣賢聚朝不免以類相從故
當峕有洛黨川黨朔黨之語洛黨以頥為領袖裴光庭賈
易為羽翼川黨以軾為領袖吕陶等為羽翼朔黨以劉
摰梁燾王嵓叟劉安世為領袖而羽翼尤衆惟吕大防
秦人戇直無黨范祖禹師司馬公不為黨峕退元豐人
于散地皆啣怨入骨隂伺間隙而諸賢不悟自分黨相
攻至紹聖遂俱目為元祐黨人逺竄嶺海秪可哀耳
(元祐/元年)程頥罷經筵孔文智等論之也(元祐/二年)公著司空平
章大防純仁相明年公著卒馬吕大用不久皆薨于相
位天不欲宋之平治天下也夫趙挺之(監/察)又以䇿問攻
蘓軾軾罷學士知杭州純仁亦罷相(元祐/四年)文彥博致仕
吕大防(丞/相)劉摰(中書/侍郎)欲引用元豐人平舊怨謂之調停
蘓轍(中/丞)曰此人若返豈肯徒然而已人臣被禍不足言
所惜者朝廷宗社也劉摰右相王嵓叟簽書轍右丞軾
承㫖賈易復攻軾軾易竝罷楊畏(侍御/史)攻劉摰摰罷相
畏之去摰謀相章惇也(元祐/六年)蘓頌相明年畏攻頌罷之
亦為章惇地也董敦逸言軾行惠卿詞指斥先帝太皇
曰先帝追悔往事至於泣下此事官家宜深知宣仁之
慮深矣純仁再相來之邵楊畏攻之不報太皇不豫輔
臣問疾太皇曰試言九年中曽施恩高氏否只為至公
一男一女病且死皆不得見言訖泣下又曰正欲對官
家説破老身殁後必多有調戲官家者宜勿聽之公等
亦宜早退令官家别用一畨人太皇苦言及此必深見
哲宗之不明矣可謂有先見稱為女中堯舜不誣也非
不為哲宗説破異日尚有追廢宣仁之姦謀哲宗㡬墮
其姦㡬不免為宗社罪人良可哀哉太皇崩上始親政
范祖禹一䟽言言忠懇有曰今日乃宋世隆替之機君
子小人消長之際不可不謹也太皇内定大䇿擁立陛
下斥姦邪抑僥倖九年之間雖德澤深于天下然小人
怨者多矣今必有小人進言曰太皇不當改先帝之政
逐先帝之臣此離間之言不可聽也陛下初立上書言
法不便者萬數太皇因人心之欲改與陛下同改之非
以己之私而改也既改其法則作法之人及主其法者
有罪當逐亦以衆言逐之皆上負先帝下負天下者也
惟陛下清心察理敢以此姦言進者痛懲一人以警羣
慝則帖然無事矣若稍入其言則姦言繼進萬一追報
之禮少有不至於太皇聖德無損而於陛下孝道有虧
今初攬政事乃小人乘間伺隙之峕故不可不謹防之
此等既上誤先帝令又復誤陛下天下事豈堪小人再
破壊耶後日之禍祖禹如見之哲宗之不明可恨也吕
大防欲用楊畏為諌議大夫純仁曰畏傾邪不可用大
防稱畏敢言且先密約畏助已竟超遷之不知人而且
累于私大防之罪大矣畏首叛大防上言神宗更法以
垂萬世乞早講求以成紹述之道上即詢以故臣孰可
召用畏即䟽章惇惠卿鄧温伯李清臣等乞召惇為相
上嘉納之宣一仁之丁寧祖禹之開陳非不切至漫不見
省畏之邪説一言即投哲宗之昏庸漢元帝之流也或
問朱文公曰章獻(劉/氏)不如宣仁然章獻輔仁宗後來都
無事文公曰是亦仁宗資質好哲廟若有漢昭之明便
無許多事矣善哉言乎以李清臣為中書侍郎鄧温伯
為左丞紹述之説清臣唱之温伯和之二人久外不得
志遂以元豐事激上意清臣尤力宋之冶亂存亡判于
此矣人以汴都為亡於徽宗之宣和不知已肈於哲宗
之紹聖也悲夫吕大防罷(紹聖/元年)試新進士楊畏專取䇿
主熙豐者故畢漸首選於是國論一變元祐之人相繼
逐矣蘓轍(門下/侍郎)罷知汝州軾自定州降知英州張商英
右正言攻元祐人不遺餘力(初為開封推官上言三年/無改一出五年深以為怨)
翰林學士范祖禹罷曽布代之章惇相上謂布曰惇有
定䇿功不比他人哲宗遭人調戲如此宣仁先知之矣
楊畏謂惇曰畏跡在元祐心在熙豐首為相公開路者
也畏捭闔之徒更熙豐祐聖每變其説以阿峕好人謂
之楊三變焉范純仁罷首復免役法奪光公著贈官羣
小請發塚斵棺不許貶吕大防以下(即東坡貶/惠州峕)范祖禹
黄庭堅以修神宗實録竄復免役錢弛字説禁加恩安
石惠卿等復蔡確官變元祐復熙豐紛紛起矣(紹聖/元年)監
察常安民言蔡京姦惡且謂為紹述之説者實借此名
以報私怨託先帝以行姦謀謂他事難惑陛下之聽移
陛下之意惟聞先帝易於感動安民罷逐雖不足以沮
羣小救衆正然真御史也廢王后孟氏后宣仁所立也
惇追恨宣仁故誣廢孟后帝後悔曰章惇壊我名節靖
康之禍后以廢全宗社再興后有大功焉天也追貶光
公著等邢恕嘗謗宣仁有廢立意惇遂借此以罪光等
再竄大防以下三十五人(即坡貶/儋耳峕)惇疑復用元祐人故
也惇卞日夜與邢恕謀排䧟元祐人以恕為中丞起同
文館獄將悉誅之謀追廢宣仁惇卞自作詔請上詣靈
座宣讀施行向太后(神/后)號哭謂上曰吾日侍崇慶天日
在上此語曷從出且上必如此亦何有于我上悟取奏
焚之明日卞京再奏堅乞施行上曰卿不欲朕入英宗
廟乎扺之地議遂息吕大防梁燾劉摰范祖禹相繼卒
于貶所嗚呼正人受禍極矣惇卞上欲廢宣仁下欲誅
諸賢誅心而論罪浮于曹節王甫之害黨錮諸正人朱
温李振之害唐末諸朝士矣善人天地之紀而絶之若
此國欲不亡得乎(元符/元年)吕中曰宣仁起光公著用之二
公未至罷邏卒户馬免行錢等皆從中出非確惇所能
抑沮亦無待光著之建明二公既至變熙豐法乃神宗
末年之悔意太皇初年之盛心天下人心之公論也然
謂太皇以母改子則他日必有以子不改父之説進者
又差役一事變之太遽秦晉利差役呉蜀利雇役各有
利病不舒究而速變之禍矣熙豐之小人不可不盡去
而熙豐之法則其善者不必盡變青苖均輸可罷而雇
役之法去多取之弊而度差役之所宜獨不可乎保馬
户馬可罷而保甲之法因其已成教閲以省兵費獨不
可乎新經字説可廢而罷詩賦取經義獨不可因之以
崇經學乎元祐惟不盡去熙豐之舊人獨務盡去熙豐
之舊法所以激而為紹聖以後之紛紛也又曰熙豐紹
聖之間無元祐數年之潤澤其禍不待宣靖而後見矣
所可惜者一老不憖遺而諸賢無宗主光薨於今日而
黨論即起於明日洛川朔黨亙相攻擊天禧冦丁之黨
以小人攻君子也慶厯吕范之黨以君子攻小人也元
祐所謂黨則以君子攻君子矣明道謂新法之行吾黨
亦有過紹聖之禍吾黨尤有過焉熙寧君子之過小其
爭新法實出于公元祐君子之過大其所争多微事私
意耳元祐所以轉為紹聖始於朋黨成於調停始於大
防之引楊畏成於楊畏之引章惇清臣惇卞布京借紹
述之名而用安石之法安石變法之禍止於一峕而引
進小人之禍終于一代小人既得志而君子重受禍編排
元祐章䟽而得罪者數千人置㸔詳元祐理訴局而得
罪者八百三十家可畏也哉愚謂宋之禍肈於熙寧判
於紹聖而成於宣靖小人接跡柄用之罪也謂安石為
首禍之人其不信矣乎哲宗崩無子弟端王佶立是為
徽宗(神宗子哲宗弟在位二十五年建中靖國元崇寧/五大觀四政和七重和元宣和七辛巳至乙巳以)
(靖康元年丙午内禪于子欽宗丁未北遷至髙宗/紹興五年乙卯殂于北壽五十四歲陵名永固)徽宗
初立年甫十九首逐内侍郝隨等(坐侈/費)相韓忠彥以龔
夬陳瓘鄒浩為臺諌范純仁以下一再収叙追復光彥
博以下官復孟后罷蔡卞(左/丞)蔡京(翰/學)安置章惇繇初觀
之豈非一代之賢主後乃如此甚矣人心之惟危也未
㡬曽布相建議紹述國論又一變矣(元符/三)范純仁卒曽
肈嘗曰使純仁之言行於熙豐後必無紛更盡用于元
祐中必無讐復純仁死遺老盡矣向太后崩宋之家法
最正諸賢后内助保輔之功歸多與周之任姒姜端可
竝矣後漢之馬唐之長孫僅一見而止且處常而未履
變宋之曹髙向孟四后竝稱真逺過之向后辨宣仁誣
謗實可嘉焉韓忠彥曽布罷蔡京相又奪光公著以下
官禁錮蘓轍以下五十餘人於是焚元祐法復紹聖役
法復方田保甲科免夫錢更茶鹽法罷春秋博士更科
舉法禁元祐學術紛紛而起峕承平久帑庾溢京倡豐
亨豫大之説專以滛侈荒亡𨗳其君土木花石僊道開
邊之事紛然而作宋之喪亡決於京之進用矣京客强
浚明葉夢得為籍元符上書正邪等人貶邪等五百餘
人陳紹述者反為正等置黨籍碑彥博光以下竝禁錮
及子孫再廢孟后(崇寧/元年)竄任伯雨陳瓘龔夬張庭堅江
公望鄒浩張舜民等宦者童貫復湟鄯復洮州以為經
畧使後為節度使王安石配享孔子從安石子婿蔡卞
議也繼封安石舒王女真始叛遼虐以捕海東青故也
峕阿固逹立已五十矣彗出西方其長竟天峕龍驤廐
馬死蔡京以之當星變焉京罷相相趙挺之京再相太
廟齊郎方軫奏京以紹述自謀玩陛下不啻如嬰兒上
以不孝刼持人主下以謗訕恐嚇天下安可愛一國賊
而忘社稷之重哉軫流嶺南正人消磨盡矣尚有消磨
未盡如軫者乃秉彛忠義之天不可泯滅而姦邪不料
其出者也逺流之是不使舉朝畧有一正人主上畧聞
一正言而後已於是禍亂之垂至瞽而不復見禍亂之
已至茫然無與支矣(大觀/元年)京再罷相峕有星孛于奎婁
犯帝座者再此金人再犯京之先兆也且五星聚奎婁
而汴宋興有星孛于奎婁而汴宋亡垂象見吉凶可謂
著明也已張商英相畧反蔡京所為峕頗稱之朱勔起
花石綱東南大困商英罷京三入相童貫使遼有馬植
者陳滅遼之䇿貫攜以歸改姓名趙良嗣復燕山之議
始於此矣(政和/元年)京命童貫廣宫室以媚上數從複道往
來而期門之事起矣又作萬歲山更名艮嶽竭國力六
年而後成其他滛侈稱是道教之盛則始於徐知常天
神之降則發端於王老志而極於林靈素(宦官道士毎/託為帝誥無)
(不如志道士畜妻媵美衣食者二/萬人一㑹費數萬緡謂之千道㑹)此王欽若天書之遺
毒至是而復大熾也羣臣且表尊上為道君皇帝矣自
古崇佛教無如梁武帝崇道教無如宋徽宗二君晩節
其效盖可睹矣通使女真約夾攻遼女真尋稱帝國號
金(重和/元年)貫與趙隆(熙和/將)議㗖以官隆曰隆不敢干賞以
敗二百年之好異峕釁生萬死不足以謝天下髙麗來
告曰世荷國恩不敢忘徳遼兄弟之國存之足為捍蔽
女真新起不可交也是役也舉朝舉國無敢忠言者忠
言僅見於邊塞一小將塞外一小夷迷而不復恤不亡
何待矣王黼相姦邪匹於蔡京取遼之役黼以身任之
燕山之議遂決矣(宣和/元年)趙良嗣使金約夾攻遼宇文粹
中(兵/書)進對因言同列殂謝者上曰凶險譎詐是心術不
善而天不祐之天任理人任情人之所為天雖不言而
善應善惡交戰善人終勝此乃天理也以徽宗此言觀
之可謂格言殊與荒亡之行不類乃知逢君之惡皆京
黼之徒之罪矣峕四方盜起方臘反睦州䧟杭歙衢處
等州遣童貫(樞/宻)討平之貫進太師梁師成開府貫師成
皆眎宰相坐執政上内臣之僣名器之濫極矣(王黼父/事師成)
(得宰相凡事/皆奉行其意)與金約攻遼金取中京宋取燕山良嗣以
并許西京(雲中山/後地)誑朝廷金䧟遼中京貫敗於遼退保
雄州劉延慶兵大潰於盧溝河熙寧以來軍實掃地盡
矣童貫蔡攸(京/子)再舉不能下燕密禱阿固逹令圖之金
䧟燕山金許割燕山府六州(涿易檀/順景薊)平灤營自後唐為
安巴堅所䧟者未議也貫攸師入燕山金帛官民金席
卷以北捐歲幣數百萬所得空城而已赦燕雲路譚稹
(宦/者)宣撫雲中納遼降將張㲄初約各不許納叛亡許割
燕而未割雲金以是二者歸咎於宋首自平州入冦(五/年)
未㡬金滅遼金即以攻遼者攻宋矣給守燕糧財河東
比山東皆困羣盜相挺而起蔡京至是四入相致此亂
亡誰實為之既致其仕復貿貿而來祗見其愚暗爾何
及矣無何金人分道入冦斡里雅布陷燕山犯河北尼堪
犯河東圍太原貫逃歸(貫峕/封王)郭藥師以燕山降為之鄉
𨗳(初伐遼藥師以涿易/降宋今又叛降金)始罷花石綱求直言嗚呼晩矣
召天下勤王兵行内禪太子桓立是為欽宗尊道君為
太上皇帝金太史占帝星復明斡里雅布驚欲回藥師曰
未必有備不如姑行遂進兵峕用事者多姦臣所引薦
莫敢言太學生陳東上書乞斬六賊以謝天下謂蔡京
王黼童貫梁師成李彥(括田重賦禍河/北京東西三路)朱勔也吕中曰
元符之末又一更化也曽布之姦非忠彥之懦所能制
天下事多決於布布以元祐紹聖均為有失遂借皇極
之説立建中靖國之號不知元祐熙豐之法猶可損益
而參用元祐紹聖之人決不可均調而竝立卒於君子
盡去而小人獨留此建中所以一變而為崇寧也又曰
安石之身雖退於熙寧之末其心未嘗不傳於元豐紹
聖崇觀之後祖宗所恃以為綱紀者君子爾公論爾至
蔡京而斵喪消沮無餘天將使建中為崇寧不使范忠
宣復相於初元天將使宣和為靖康不使陳劉二忠肅
憗遺於數歲(陳劉以宣和六年繼卒范純仁晩以天下/為己任尤留意人才或問所儲才可為用)
(者曰陳瓘問其次曰瓘自好也劉安世問瓘疾勉以醫/藥曰天下事有頼於公當力加保養以待峕用瓘彈蔡)
(京謂南北分裂有萌識者推其先見○安世為諌官靣/折廷争旁不少容目為殿上虎既老名望益重梁師成)
(使㗖以美官曰吾為元祐全人見司馬公於地下蘓軾/評元祐人曰器之真鐡漢朱文公曰了翁氣剛才大惜)
(其不及用也又曰了翁有濟世之才使其得志必有可/觀乂曰靖康之禍縱元城了翁在亦了不得盖是心腹)
(潰了問二人之剛孰為得曰元/城得中了翁後來有過當處)雖以張商英本元祐罪
人晩稍與京異論天下亦向之則空國無君子可知矣
獨京乃八九十而不死豈非天哉京黼託熙豐之迹以
為姦命童貫任邊事即命李憲經制之意而甚之也(朱/文)
(公曰熙豐用兵皆用宦者/後來遂有童貫譚稹之禍)復湟鄯復燕山即開熙河横
山之意而甚之也安石之法猶出於偏蔽之所學章惇
特託安石以報私怨爾至京黼則託紹述以奉人主之
侈心而售其姦耳專以剥民奉上為務括田重歛而李
彥結怨于西北花石造作朱勔結怨于東南作大成樂
頒政和禮以崇虚文飾美觀甚至無以娯悦主意聳動
天下則恢拓疆土以邀功矣盖患不在外而在内惇卞
京黼小人之尤也自古未有無内蠧而召外侮者也愚
按自韓忠彥逐大臣無一君子矣自方軫流舉朝無一
敢言之君子矣自范純仁陳瓘劉安世殁故老無一可
儲以待用之君子矣是皆熙豐紹聖崇觀羣凶接迹以
掃滅善類遂至于此其欲報怨本亦不必如是之酷也
不過懼其復進奪已權寵故痛掃盡除之使其類影滅
迹絶以固已之寵便已之為而已豈復有一毫為國家
宗社計之心哉其心本生於患失其禍乃至于喪邦可
哀也夫(朱子曰蔡京以紹述二字鉗天下之口其實神/宗之法渠更變殆盡定官制後建尚書省京拆)
(之若他人拆了尚書省如何了得京増衛士食錢之類/皆是取悦上下以為竊權之計京四入相始終只用不)
(患無財患不能理財之説其原皆自荆公鹽鈔茶引成/櫃進入上喜曰此太師送朕添支也又曰杲老與張相)
(公論元祐人才張云亦好如温公大賢也杲云相公在/言曹日論他則甚張曰只是後生死急要官做故如此)
(又曰㸔徽宗朝事更無一小著下得是阿固逹却乖他/常以守信義為説我則敗盟失信取怒於彼如此每讀)
(國史㸔得人頭痛却更無一/板有一件事故得合節拍)欽宗立於禍亂已極之餘
(名桓在位二年丙午丁未丁未四月北遷五月後為高/宗建炎元年至紹興三十年庚辰殂於北壽六十一陵)
(名水/寧)信不可為矣而未嘗無尚可為之機惜乎其皆失
之也自金人犯邊屢求言事稍緩則抑言者當時語曰
城門閉言路開城門開言路閉可怪也王黼朱湎李彥
首伏誅繼誅梁師成上皇如南京用右丞李綱議定城
守策以綱為行營使斡里雅布犯京城(靖康元年/正月癸酉)李邦彥
專主和議(人呼邦彥/浪子宰相)李綱主戰上是邦彥計遣使求和
需犒軍金銀牛馬幣帛割中山太原河間三鎮親王為
質康王構(高宗/名)北營所求皆與之綱留三鎮書不遣金
遣康王還京北制置使种師道統制姚平仲熙河經畧
姚古秦鳯經畧种師中等勤王兵至(號二/十萬)師道入見曰
彼不知兵豈有孤軍深入人境而能善其歸乎上曰業
已講和矣李綱乞命師道等聽臣節度不從(竟以不相/統致敗)
括金銀得金二十萬兩銀四百萬兩民藏已空矣師中
欲過春分擊之平仲恐功獨歸种氏先率萬人夜刼金
寨謀泄反為所敗詔不得復進兵初師道請簡精兵出
戰餘守城距敵寨環守之絶其剽掠使乏食趣姚古㑹
河朔兵駐滑州屯金營後尅日併攻制勝必矣不聽平
仲既敗師道言兵有出不意者今夕再遣分道攻之亦
一奇也如不勝每夕以數千人擾之不十日遁矣邦彥
等畏懦皆不聽此峕不得拯溺享屯之大才而相之乃
相浪子其敗宜也此一失機之可惜也於是罷李綱以
謝金人遣使齎三鎮書以往太學生陳東都人數萬伏
闕請復用綱綱復右丞充守禦使始除元祐黨籍學術
禁金人小退凡圍京城三十三日既得三鎮書及肅王
至不俟金幣數足即去師道請臨河要擊綱請扼闗津
絶糧道禁抄掠堅壁勿戰俟其疲乏然後檄取誓書縱
其歸半渡而後擊之此必勝計也竝不聽綱又請遣大
兵用澶淵故事䕶送之乃令古師中等領兵十萬戒度
便利擊之邦彥奏立大旗河東北擅出兵者依軍法峕
文移出密院者令追破敵出三省者令䕶出境諸將莫
知適從非金能全師以歸國賊邦彥等曲全之以善其
歸也此二失機之可惜也綱奏三鎮官民必恥䧟没彼
有輜重不暇遲留秋髙馬肥當必再至及今宜飭武備
修邊防勿恃其不來恃吾有以待之上備邊禦敵八事
(如請以太原真定等建為藩鎮河東北保甲存者宜/團結訓練使保鄉里要害處及近京郡縣皆築堅城)畧
文具行一二而已楊峕(諌/議)言彼力能攻城中物皆其有
奚事求和亦懼而歸而非愛我而不攻也肅王初約及
河而還金挾以往宜以此問罪三鎮死拒於前以重兵
擁其後其勢必得不聽僅從時言罷安石配享孔子而
已李邦彥罷張邦昌呉敏相李綱樞宻耿南仲左丞(南/仲)
(力主/和者)竄蔡京至潭州死子攸絛及童貫皆伏誅六賊盡
矣其如邦彥南仲唐恪聶山王峕雍等諸賊之不誅且
用事何哉邦昌罷徐處仁相迎上皇於南京(上皇曰渡/河何不邀)
(擊綱曰肅邸在軍中不許上/皇曰為宗社計豈復論此)尼堪圍太原為鎖城法困
之詔种師中姚古援太原師中戰死古師潰耿南仲主
割三鎮以綱欲用兵薦之宣撫兩河實出之外而從中
撓之也必無成功之理矣(綱力辭許翰書杜郵二/字遺之綱皇恐受命)當峕
可相者綱也使相綱於内委以擇將于外而不以小人
間之必無再犯京之禍而天下定矣此三失機之大可
惜者也失此三機始終悞于和之一字坐待傾覆無可
言矣綱造車千餘兩日習之(後呉玠制勝/亦以車遏騎)俟防秋兵集
大舉降㫖所起兵悉罷減之綱力爭謂一歲兩起天下
兵中道而兩止之有同兒戲今非火未及然乃處烈熖
旁而言笑自若也幽王烽火召兵可為永鑒他峕號召
無復應矣不報是非委李綱於外而不顧乃委國于敵
而不顧也馮澥(諌/議)奏復主熙豐詔榜朝堂李光(御/史)崔鶠
(右正/言)駁之言澥阿蔡京故入正等朱文公曰靖康排正
論者耿南仲馮澥之力居多邪黨尚留邪説尚熾如此
是猶已死於鴆毒而尚蓄之也劉韐等援太原戰敗罷
李綱以种師道代之(師道/尋卒)遣王雲使金議輸税代三鎮
地回云金有許意實欵我師也耿南仲唐恪尤信之乃
詔宣撫司不得進兵金始終以和字愚宋宋始終以和
字自愚哀哉唐恪相貶李綱罪其主戰喪師也尼堪陷
太原斡里雅布陷真定康王使斡里雅布軍許割三鎮王留
相州斡里雅布再犯京至是在朝無可倚仗之才矣惟一
呉革累乞出兵城外下寨使敵不敢逼城且通東南道
路不從張叔夜(道南/總管)帥兵三萬入衞(朱子曰叔夜只當/駐旁近伸縮自如)
(不合領兵入城便有/牽制所以迄無成功)何㮚相尼堪犯京以康王為天下
兵馬大元帥宗澤(磁/守)汪伯彥(相/守)副之促令提兵勤王澤
乞進兵援京師伯彥沮之澤請自進兵從之元帥府初
開幸有宗澤在焉已為伯彥之姦庸所沮矣京城陷上
慟哭曰不用种師道言以至於此(金人春初去种/請半渡擊之)何㮚
率都民欲巷戰聞者爭奮金乃歛兵偽求割地講和請
上皇相見自攻太原以來即以和愚我李邦彥呉敏耿
南仲唐恪何㮚皆墮其計繇愚於一和字而戰守不固
也金大索金銀上一再如青城(金營/所在)劉韐李若水死之
(金欲用韐自經死/若水罵金人遭殺)上皇太后如青城(朱后太子/諶繼往)呉革起
兵謀迎二帝范瓊誘殺革金立張邦昌偽號楚惟秦檜
謂趙氏不當廢邦昌不當立峕論與之邦昌僣號之日
百僚慘怛惟王峕雍呉幵莫儔徐秉哲范瓊等忻忻焉
二帝之出邦昌之立往來議事者幵儔也逼迫帝后者
峕雍秉哲也脅懼都人者范瓊也峕雍號賣國牙郎尼
堪呼幵儔為了事官人范瓊亦呼為賣國呉牙嗚呼此
安石惇卞京所培植之姦種逆儔也非金人之能攻乃
國賊相率而助之攻耳宗澤兩敗金人引兵抵大名勤
王兵他無一人至者斡里雅布先退(三月/丁巳)尼堪繼之(四月/朔)
二帝以下皆北遷惟孟太后以廢免馬伸(監/察)説邦昌迎
孟太后垂簾速迎奉康王從之邦昌以太宰退居資善
堂太后降手書迎康王五月康王即位于南京改元建
炎(峕使臣曹敗自河北遁歸進徽宗御劄/曰便可即真來救父母康王慟哭拜受)是為高宗高
宗生於丁亥與太祖同即位南京亦與太祖始興之地
同豈偶然者然初開府以汪伯彥為元帥黄潛善副之
髙宗之不能復父兄之讐已兆於此二人之為帥副矣
吕中曰金之退師非吾德足感之力足制之特以二酋
之勢未合恐為勤王兵所乘耳自二月退師至十一月
再至凡十閲月宜上下叶力如捧漏沃焦以救旦夕危
亡之急方且動色相慶歸勤王師不論砲石而論安石
(峕有砲石五百在城外諸司/亙相推不収金再至皆用之)不講防秋而講春秋(復春/秋教)
(官/)溺於一和坐待傾覆及尼堪已據太原斡里雅布已陷
真定兩河咽喉已塞三鎮何待割而後棄哉方且議或
守或棄宜金人曰待汝家議論定我已過河也邦彥諸
國賊之以和誤國尤甚於敵之以和誤我金之取兩河
再犯汴皆小人之計始終佐佑之故也開釁以召禍及
敗也又欲速和以免禍靖康之賣國請和即靖康主和
之人也靖康主和之人即宣和共開釁之人也誤宣和
者小人之渠魁誤靖康者小人之餘黨也嗚呼祖宗以
仁結民心未嘗妄殺一民以義結士大夫之心未嘗妄
殺一賢者建隆開其源慶厯以後衍其流此治平丁未
以前所以中外乂安也自安石行新法而祖宗以仁結
民心失矣自司馬光以下凡㡬追奪自吕大防以下凡
㡬竄死而祖宗以義結士大夫之意失矣章惇則因安
石所未甚者而甚之京黼則又因惇所未甚者而甚之
此靖康丁未所以一覆而不可復支也嗚呼河東北陜
西之民死不忍忘君父自宣和迄紹興十餘年尚然是
吾民不負祖宗之仁者多矣士大夫受國厚恩反忍于
助敵忍事異姓忍背君父是士大夫負祖宗之義者反
多也噫其甚矣
　
　
　
　
　
　
　厯代通略巻三
欽定四庫全書
　歴朝通略卷四
　　　　　　　　　　　　　　元　陳櫟　撰
　　南宋(中興南渡都錢塘/)
汴都之亡原於在朝皆小人而無君子汴都之不復繫
於用君子而沮之以小人髙宗名爲中興(名構徽宗第/九子在位三)
(十六年建炎四紹興三十二丁未至壬午内禪于子/孝宗至淳熈十四季丁未崩壽八十一陵名永思)而
不能雪父兄之深讐恢祖宗之全業者始焉用李綱宗
澤而沮之以黄濳善汪伯彦中焉用張浚趙鼎韓世忠
劉錡岳飛而沮之以秦檜也其所以然者又在於不明
復讐之大義欲遂其畏懦茍偷之私心而已然猶能植
立東南半壁之天下於數世者則以二三名相名將之
功與夫祖宗之深仁未冺天命人心之未變也即位南
京汪伯彦(南京/留守)黄潛善(中書/侍郎)虚相位以自擬上乃相李綱
二人不平首與綱忤矣(建炎/元年)竄李邦彦等(罪其主/和誤國)張邦
昌伏誅(賜死/潭州)竄從偽王峕雍等命宗澤留守東京朝綱
畧振兵防亦整綱之力也綱相僅七十五日已爲汪黄
所䜛張浚所論而罷矣汪黄不足責浚亦爲爾何也(朱/文)
(公曰魏公初赴南京亦主汪黄/後以其人不足主意思都轉去)濳善伯彦並相决䇿奉
上幸東南如揚州(十/月)浚再論李綱再貶萬安軍金人三
道入㓂陷長安蔡鄧犯東京宗澤敗之(二/年)峕澤備禦整
嚴招義士降羣盗合百餘萬糧支半嵗両河豪傑皆保
聚期應澤澤前後二十餘疏請上還京汪黄笑其狂又
奏欲合兵渡河汪黄忌其成功從中沮之澤憂憤成疾
疽發背卒(七/月)都人慟哭朝野相弔出涕澤死數日將士
去者十五命杜充代留守盡反澤所爲豪傑皆不爲用
兵復散為盗矣峕金陷中山府(自靖康受圍至/是三年始陷)又陷濟
南府劉豫降遂爲之用二帝初自燕山如中京(在燕山/北千里)
(古奚/國也)至是又自中京如韓州(又東北千/五百里)秦檜不復從行
依逹蘭以居焉(建炎/二)上在揚州尼堪陷楚秦韓世忠劉
光世兩軍皆潰上亟乗馬南廵(惟内侍及/數軍從)二相方㑹食
猶言不足慮堂吏呼曰駕行矣乃鞭馬與軍民爭門而
出大理卿黄鍔至江口軍人以為潜善罵之曰誤國誤
民皆汝之罪鍔辨非是首已斷矣吕頤浩張浚追及上
于𤓰州得小舟乗以渡(建炎三/年正月)自潤至杭以舟治為行
宫黄汪皆罷吕中曰髙宗之大讐不能復以諸臣不知
君臣之義猶有靖康故習也方在相州金人未退此申
包胥哭秦庭之峕也峕則當以宗澤進兵京師之請爲
義而汪黄沮之及次濟州金人已退此晉大夫反首苃
舍之峕也峕則當以宗澤邀金人歸路之請為義而汪
黄又沮之迨即位南京此肅宗即位靈武而進復兩京
之峕也峕則當以李綱請上留中原之䇿為義(綱十議/中一議)
(廵幸謂関中爲上襄/鄧次之江寧為下)而汪黄又沮之峕綱在内澤在外
此天擬二人以開中興之業者也綱相朝綱兵防皆畧
振整汪黄䜛而罷之綱罷澤無所宗主激於忠憤以死
綱黜而汪黄相於内澤死而杜充將於外天下事去矣
綱相則叛黨稍正典刑綱去則叛臣復入相而朝廷無
政矣綱在則澤之志行綱去則澤之志沮澤在則盗皆
爲兵充用則兵皆爲盗澤在則尼堪敗逃充用則金人
至維揚且至四明矣建炎之失其機汪黄二姦為之也
天下之勢不進則退進能行綱澤之䇿不惟故疆可復
讐耻亦可雪也退而狥汪黄之謀不惟中原不可保淮
甸亦不可保且退而渡江航海得脱危於一髪幾不可
保矣(尼堪将渡淮招信尉孫暉沉其數舟與戰死之留/之三日不然仗衛必不戒及駕發揚州行數里囬)
(望揚城烟熖漲/天海航事見後)棄三路(河東/北南)如土梗棄兩淮如敝蹝使
金入數千里如履無人之境二百季之天下坐失大半
可勝恨哉既而朱勝非相吕頥浩制置江寧方畧息肩
而苗傳劉正彦(二/将)反逼上禪位皇子孟太后同聽政(改/元)
(眀/受)頼勝非與太后維持於内頥浩張浚劉光世韓世忠
㑹兵於外上遂反正二凶伏誅亦幸也勝非罷頥浩相
張浚知院宣撫川陜上如建康(江寧改/建康)洪皓杜峕亮使
金(願用正朔去尊號比藩臣/且致書尼堪冀見哀赦)請和不敢望復讐耻區區
自保恐不足屈辱甚矣聞烏珠將至奉孟太后如南昌
命杜充守建康上如浙西時召胡安國聞上在建康遂
入朝道聞已幸呉越稱疾引還(朱文公曰若不在建康/也徒然出來做得甚事)
上至臨安金兩道入㓂劉光世駐江州遁杜充以建康
降(通判楊邦乂/罵烏珠死之)上自明州航海頼張浚楊沂中大破烏
珠於明州烏珠再陷明州追襲上舟又頼張公柘擊却
之上舟遂次台州韓世忠屯焦山邀烏珠歸路伏兵金
山龍王廟幾擒烏珠與戰屢敗之獲其壻龍乕大王(烏/珠)
(願還所掠假道不許與相持於黄天蕩或教於蘆塲鑿/渠二十里上接江口出世忠之上一夜渠成又有教其)
(以土實舟重舟櫂槳風息則出江有風勿出世忠海/舟無風不可動以火箭射篛蓬世忠敗烏珠得脱)十
三戰功自明州一㨗始金入中原以來無一人敢攖其
鋒者至此軍勢稍張矣吕頥浩罷范宗尹相(朱子曰頥/浩麄一峕)
(胡亂用他/不足道)秦檜自金來歸(檜依逹蘭逹蘭入㓂用爲㕘/謀舟抵連水云殺監者而逃)
全家同舟婢僕亦如故人皆疑之宗尹力薦其忠及引
對檜言如欲天下無事須南自南非自北遂建議講和
除禮部尚書(四/季)前是雖數遣使未得要領明季檜參政
又明季宗尹罷檜與吕頥浩並相遂專務觧仇請和矣
金人立劉豫于大名國號齊未幾徙汴(畀以河南陜/西建炎四季)葢
以之屏蔽南方也檜講和之議方興而金㓂蜀之兵随
至頼呉玠大敗之和尚原(鳯翔紹/興元年)又敗之箭䇢闗後又
敗之仙人闗不然蜀不守矣(和尚原之役玠璘三日戰/三十餘合烏珠中流矢僅)
(以身免自金犯中原敗衂/未有如此者紹興二年)上自越囘杭乃起李綱宣撫
湖南徐俯論罷之汪黄敗矣乃不相綱而相姦庸之徒
盖伯紀(綱/字)規模欲進歩恢復而不肯退自保守髙宗思
慕父兄之心不能勝其畏懦偷安之心一時姦庸窺見
此意惟以求和逃避中其欲此綱所以終不相言所以
終不用也况是峕姦細之檜既相乎翟汝文參政未幾
罷初汝文知宻州檜為教官汝文嘗薦其才至是檜引
之然汝文不為之屈嘗于殿廷目檜為金人之奸細必
誤國遂罷檜之歸范宗尹首薦之胡安國張浚皆賢之
皆以其不肯立邦昌信之也惟汝文蒙其薦不阿附之
而能燭破之可謂知人明而自守剛者矣檜建議欲以
河北人還金河南人還劉豫上曰南人歸南北人歸北
朕北人將安歸黄龜年劾檜專主和沮恢復檜罷相再
相朱勝非(紹興/二年)未幾勝非罷趙鼎右相劉豫與逹蘭烏
珠劉麟猊俱入㓂詔親征上如平江韓世忠敗逹蘭于
大儀鎮擒逹蘭始下詔罪狀劉豫趙鼎乞召張浚(浚與/金人)
(戰于富平為所敗退保太州和尚原之役浚命呉玠先/據和尚原待之故㨗後被召言者以其黜陟自專且嘗)
(失地貶/福州)起浚知院浚視師江上將士見其來勇氣自倍
浚部分諸將留鎮江節度之金人為世忠所扼(世忠駐/揚州)
兩雪糧道不繼至殺馬而食金主晟亦病篤烏珠夜遁
麟猊亦棄輜重遁去詔修攻守策李綱言勿謂彼遁為
可喜當以仇敵未報為可慮守備當料理淮甸荆襄以
為藩籬於淮東西荆襄置三大屯淮東以揚州為帥府
江東財用給之淮西則廬州給之以江西荆襄則襄陽
給之以湖北兼講營田使之贍食藩籬既成始議攻戰
又曰淮南有藩籬形勢之固然後建康為可都應詔者
雖多惟綱議切當焉(揚廬襄陽三帥府其後卒不可易/其言及後之亡亦必襄陽先失守)
(而後兩淮/不能支)上發平江囘臨安趙鼎張浚左右相浚兼都
督尋視師江上而鼎居中總政元祐黨籍子孫多所擢
用峕號賢相翕然有中興之望焉(紹興/五年)徽宗殂於五國
城来救父母之望竟何如矣擇太祖下宗室子儞之子
伯琮(即孝宗/年九嵗)養宫中先是上過江行逹㑹稽明州人樓
寅亮上書曰太祖受命而子孫類庻姓宜於太祖下選
一人養宫中他日皇子生只添一節度使耳上喜除寅
亮監察御史至是趙鼎力贊行之召尹焞為崇政殿説
書趙鼎引進之也培植理學厥功茂矣使禁元祐學之
餘非龜山和靖繼進於朝安能開後来乾淳之盛如此
哉李綱制置江西兼知洪州初張浚謫福州與綱相見
除前隙更相善至是浚數言綱忠趙鼎亦言綱才噐過
人故有是命浚鼎益勸上復相綱以叶濟中興此豈足
以究其用哉張浚復視師江上命韓世忠自楚州圗淮
陽劉光世屯廬州招北軍張浚進屯盱眙楊沂中為後
翼岳飛進屯襄陽以窺中原國威大振浚於諸将中獨
稱世忠飛可倚以大事浚力請上臨建康以圗恢復㑹
諜報劉豫有南窺意鼎建議幸平江遂發臨安偽齊分
三道入㓂劉光世懼自廬退師浚下令一人渡江即斬
以狥光世遂還與沂中相為聲援光世敗劉麟于安豐
沂中大敗猊于藕塘麟聞亦潰北兵大恐浚朝上平江
力請幸建康乗勝取河南擒劉豫鼎言宜且自守未可
以進鼎遂罷相秦檜副樞張浚薦之也上如建康岳飛
入見(飛起列将嘗復襄陽随鄧等州又平大盗楊/么至是為湖北京西宣撫使張浚尤忌之)因扈
駕抗疏毅然以直趨京洛恢復故疆為己任御筆優答
許以不從中制飛方率厲合師大舉㑹檜復入主和沮
之矣峕劉光世罷浚用吕祉領淮西軍飛謂祉書生非
將帥才不聽祉奏罷酈瓊瓊殺祉以衆降偽齊初浚鼎
並相招徕賢才朝多一峕望人號小元祐㑹瓊叛浚力
求去遂罷相分司永州浚之去上問可代者曰秦檜何
如浚曰近與共事始知其暗乃薦趙鼎召鼎拜左相浚
始引檜共政檜至是望浚薦已代相浚覺檜包藏故不
薦檜恨之自此始夫引與共政則有相之階矣暗與包
藏豈足以盡其姦浚猶未知檜也當是峕故老可相者
孰過於李綱乃不薦之與鼎叶力何哉鼎檜叶議囬蹕
臨安李綱聞之力諫曰自古用兵以成大業者必作士
氣據地利而不肯先退今日之事豈可因一叛將望風
怯敵遽自退屈果出此謀恐六飛囘馭之後士氣消縮
我退彼進矣忤執政意遂罷自是綱不復出矣韓世忠
自楚移屯鎮江峕議欲徹兩淮之屯以自衛也浚去規
模一變絶望於中原矣金廢劉豫偽齊亡逹蘭遣王倫
歸許還梓宫(徽宗及鄭/太后柩)大后(俞妃髙/宗生母)并河南地上太喜
趙鼎主囘蹕臨安之議上還臨安遂定都焉(朱文公曰/最可恨者)
(魏公去趙相遂定囘杭之議大臣謀國一至於此峕金/主已簒髙慶裔尼堪或謀或死劉豫既廢北無南向意)
(可惜失此機若在建康則與中原氣勢相接臨安如入/屋角房中坐視外面殊不相應又曰建康形勢雄壯然)
(攻破淮只隔一水欲/進取則可都建康)鼎薦檜右相王倫與金使来檜力
勸上屈已請和鼎持不可吁晚矣遂罷相檜專權用事
峕非和議者皆罷(正言辛次膺中丞常同户侍向子諲/中舍潘良貴参政劉太中禮侍張九)
(成侍御張成/副樞王庻)胡銓(編/修)上書乞斬秦檜謂王倫誘北使以
詔諭江南為名是欲劉豫我也檜欲屈萬乗之尊下穹
廬之拜此膝一屈不可復伸願斬秦檜覊金使興問罪
之師不然臣有蹈東海而死耳寧能事小朝廷求活耶
銓編管昭州(後貶新州/又貶吉陽)檜患異議者勾龍如淵曰擇臺
諌使盡擊去則事遂矣即以如淵為中丞由是異已者
盡斥阿已者峻擢無非檜之人矣吕中曰中興之功垂
成張趙之勢合也中興之功随壊張趙之隙開也君子
之隙既開小人之勢遂合故八季十月鼎罷而檜之和
議成此宋業興衰之一大變也(朱文公曰張趙並相皆/兼宻院逆豫入㓂張視)
(師下令督戰劉光世懼私禱於趙竟自樞府下文字令/光世退師此事曲在趙趙去張獨相乃薦檜為樞使及)
(酈瓊叛張去復薦趙再相檜數䜛張趙不能不信如光/世之罷實當其罪酈瓊叛豈不可舉能者乃復以淮西)
(軍付光世皆成私意初趙極惡檜及檜為樞使每事惟/趙命是聽而趙安之復深信而薦之及並相初亦不敢)
(專唯諾而已及髙宗深眷之力主和議趙為所排遂罷/知泉州峕張在福州二公相見趙方知為檜所間太息)
(而已○張公大義極分明敢擔當大事然才踈意廣慮/事踈處多趙公深曉事好賢樂善世務區處極精宻而)
(大義不深分明擔當天下事不及張公趙也是不諳軍/旅之務所以不敢擔當○趙未免有不是再相凢張所)
(為一切更張已遷建康却復歸臨安張所用蜀人才一/切出之乂曰李伯紀大義極分明極有才諸公皆不及)
(綱領大規模濶做事有始終本/末昭然可曉只可惜不甚謹宻)金人歸我陜西河南地
(九/年)金以割地罪逹蘭誅之(十/年)烏珠等分四道入侵檜以
金敗盟是懼令馮檝以用張浚探上意上曰朕寧覆國
不用此人檜乃喜既而王師屢㨗李寳㨗于興仁姚仲
㨗于鳯翔于涇州牛臯㨗于西京孫顯㨗于陳蔡曹成
㨗于大興(縣/名)王勝成閔㨗于淮陽岳飛㨗于偃城呉璘
㨗于陜西韓世忠㨗于淮陽功之尤者劉錡順昌一戰
以五千堪戰之卒敗烏珠十萬之師岳飛敗烏珠于王
屋縣至朱仙鎮距汴京僅四十五里耳錡飛方俱欲乗
勝進兵而班師之詔下矣召飛赴行在楊沂中還鎮江
劉光世還池劉錡還太平南兵自是不復出矣洪皓峕
在燕山宻奏順昌之役北方震懼燕之珍寳悉取而北
欲捐燕以南棄之王師亟還自失機㑹可惜也外有能
恢復之將帥而内無主恢復之君相垂成而壊可恨深
矣烏珠又入㓂劉錡楊沂中大敗之于柘臯望錡軍曰
順昌旗幟也即敗走復詔班師于是除世忠俊樞宻使
飛副使罷宣撫司以兵𨽻宻院俊阿檜意首納所統兵
俊深忌錡飛飛數非和議檜惡之俊䜛構飛檜令万俟
卨(諌/議)羅汝檝(侍/御)論飛罪罷副樞烏珠縱莫將歸以書求
和遣劉光逺何鑄繼使議割唐鄧州以淮水為界烏珠
與檜書爾朝多請和而岳飛方為河北圗必殺飛而後
可和檜遂與俊謀俊誣飛罪下棘寺賜死金人聞其死
酌酒相慶嗚呼檜俊之罪可勝誅哉(十一/年)徽宗鄭太后
梓宫與韋太后俱至自金割商秦州之半和尚方山原
與金人以大散闗為界秦檜加太師自此檜以講和為
大功而文太平之事紛然矣(十二/年)吕中曰建炎之初内
有綱外有澤此可為之一機也而汪黄以主和失之紹
興之間内有浚鼎外有世忠錡飛玠璘又大可為之一
機也檜復以主和失之失此二機天地之大義不立國
家之大讐不雪惜哉於是建國子監興太學建大社大
稷築圜丘班鄉飲酒刋御書石經建秘書省省復三館
(十三/年)幸太學秘書省親耕籍田作景鐘行大朝㑹禮幸
秦檜第御書一徳格天之閣賜之(十五/年)再貶趙鼎張浚
胡銓銓永州鼎浚吉陽檜令吉陽月申鼎存亡鼎不食
而卒檜疾上親視之檜秉政十八年富貴已極意欲無
厭下趙鼎次子汾棘寺令自誣與張浚李光胡寅等謀
大逆一峕賢士檜所惡者五十三人皆與獄成檜病不
能書矣尋死(二十/五年)吕中曰南渡諸人不知義者多矣公
論獨切齒於一檜者盖汪黄壊之於事勢未定之峕而
檜壊之於事機垂成之日為尤可恨也諸人言和多依
違其間且或相一二年或不數月而檜獨以和脇持上
下且獨相二十年而姦邪可以欺君子上可以欺君父
而不可以欺天欺後世也朱文公曰檜始則唱邪謀以
誤國中則挾敵勢以要君(每金人國書必曰/不得擅易首相)終始彛倫
斁壊遺親後君此其罪之大者至於戮元老害忠良攘
人之功以為已有又不與焉(問檜何以全家得還朱子/曰此甚可疑當王倫来欲)
(髙宗屈膝中外憤怒秦檜出有人榜曰秦相公是細作/○胡康侯嘗問人才於游定夫定夫以㑹之對後金欲)
(立邦昌惟㑹之以為不可康侯益義之力言于張徳逺/之前後㑹之自北歸與同國政康侯與友人書云吾聞)
(之喜而/不寐)噫檜為金人之姦細人能疑之未的知之也檜
之實跡金之隂謀必閲金南遷錄而後發露焉初金人
患南兵日彊欲遣宋人留北者歸講和好尼堪曰只有
一秦檜可用檜不肯立張邦昌彼處喜其人説事必足
得志惟此人可濟吾事更且結其心一朝駕以海舟遣
之挾孥以歸焉嗟夫尼堪之計深矣賢如胡文定張忠
獻猶堕其計中而不知餘何怪焉然檜忍負二百年之
社稷而不肯負尼堪知己之一言其罪可勝誅哉檜既
死沈該萬侯卨湯思退陳康伯朱倬相繼相(紹興廿六/至三十一)
金主亮南侵起張浚判建康命葉義問(知/院)視師江淮虞
允文(舍/人)參謀亮以重兵壓江督其下采石渡舟峕劉錡
王權皆已遁還朝命以成閔代錡李顯忠代權未至也
允文召權将峕俊等以義動之督之戰亮築髙臺麾軍
渡江逹南岸者已餘七十舟俘斬畧盡中流卒覆舟于
我以䝉衝突擊殺溺數萬江水為丹餘舟遁去明日復
来以海鰍逆擊大破之亮遁入揚州允文以京口無備
調舟師以徃謁劉錡錡曰朝廷養兵三十年今日大功
乃出於一儒者我軰愧死矣大閲舟師三周金山北兵
望之奪氣亮督諸将三日必絶江違者先斬金人夜效
南軍刼寨射殺亮於龜山寺而遁上至建康還金主葛
王雍立不好用兵北人號小堯舜使來洪邁報使立眘
(伯琮改/今名)為皇太子行内禪太子即位是為孝宗太上皇
退居徳壽宫(紹興三/十二年)吕中曰髙宗三十六年間命相凢
十四人綱浚主戰鼎康伯主守頥浩勝非宗尹主避敵
濳善伯彦檜則主和該卨思退倬則黨檜者也愚謂髙
宗見義不明行義不力忘親忍耻畏懦茍偷宗社之罪
人也然能立太祖之後年未壯而勇决行之上契天心
在此一舉江左數𫝊其以是哉又按宋之一代武功不
競自國初至於慶厯又自慶厯至於熈豐宣靖始終不
競於敵而已矣建紹百戰之餘而名將出焉武功之競
莫甚於劉韓岳二呉爭奮之時善乗之豈惟宋疆可復
而已也檜竟以和沮敗之其闗於宇宙間之大數毋乃
自有天意存乎其間歟孝宗初立(元名伯琮改名眘太/祖七世孫秀安僖王)
(子儞之子髙宗立為太子在位二十八年隆興二乾道/九淳熈十八癸未至己酉内禪於光宗至紹熈五年甲)
(寅崩壽六十八/歳陵名永阜)首召張浚入對曰乆聞公名今朝廷所
恃惟公浚言人主之學以一心為本一心合天何事不
濟所謂天者天下之公理也因力陳和議之非勸上堅
意以圗事功上嘉納以浚為江淮宣撫使陳浚卿為判
官陳康伯史浩左右相浚以樞使督師江淮浩先議城
𤓰洲采石浚欲先城泗州議不合浚每機畫浩必阻撓
敵將屯虹縣及靈壁浚謂必為邊患當及時掃蕩浚入
奏下詔親征史浩以不與出師議遂罷命浚兼督荆襄
浚遣李顯忠卲宏淵進兵顯忠擒金將蕭琦復靈壁宏
淵受金將富察圖們降復虹縣克宿州二將不相能師
潰于宿之符離浚自盱眙還揚州待罪王十朋(吏/侍)言勝
負兵之常不宜以一衂自沮宜從浚請薄示懲戒使為
後圗上遂下罪己之詔浚貶秩改宣撫使留揚州大飭
守備湯思退右相金帥移書議和求唐鄧海泗四州及
秦商康伯思退主之兩遣使通命召浚至行在浚謂執
政欺上以欵之之名為和之之實力陳和議之失上為
止誓書留使人康伯罷思退浚左右相浚仍都督(隆興/元年)
復視師淮上王之望宣撫兩淮思退令之望毁浚守備
不可恃尹穡亦云浚跋扈浚求觧督府未幾乞致仕浚
遂罷判福州魏杞出使割四州張浚薨謂二子栻杓曰
吾不能復中原不當葬先人墓側塟衡山足矣浚志在
恢復終身不主和議功雖不就人稱其忠初與趙鼎並
相收召羣賢及再相薦虞允文汪應辰王十朋劉珙皆
名臣也吕中曰浚之開督府也招山東淮北義士萬二
千人招淮南壯士及江西羣盗又萬餘人將士聞之而
奮敵帥聞之而逃(金聞浚來檄宿/州兵歸南京)是符離之後其規模
又如此小人乃以守備不可恃毁之浚之規恢復始沮
於秦檜再沮於史浩三沮於思退之望穡之徒卒齎志
以沒其天耶金人後入㓂命思退督師辭不行時思退
之望穡主和議金得四郡其意未已上意中悔思退宻
諭金以重兵脅和胡銓(起居/即)言和之可弔者十乞追請
和之使以鼓士氣省數千億之歳幣以足兵食去十弔
而就十賀詩曰無用婦人之言今舉朝皆婦人也大學
生張觀上書乞斬思退等三人思退貶永州王抃使金
割商秦地永為叔侄國易嵗貢為嵗幣而和議始定矣
自是(乾道初/至末年)相繼而相者曰洪适葉顒魏把蔣芾陳俊
卿虞允文梁克家曾懐葉衡史浩趙雄王淮周必大留
正嘗屢召朱熹辭不至後除兵部侍郎入對林栗論之
遂去國小人鄭丙陳賈等唱道學之名以攻熹併及正
人云内禪于太子惇是為光宗壽皇移居重華宮吕中
曰孝宗復讐一念上通於天惜乎君之志有餘臣之忠
不足孝宗能矯髙宗之志而諸臣不能脫秦檜之習張
浚一出再見撓於姦庸靈壁虹縣之㨗上自謂數十年
無此勝盖建紹諸戰功皆因其来而勝之未有如此舉
徃而征之也二將不睦而退不過失所下城邑而幸災
者蠭起歸罪於浚思退諭敵重兵脅和劾二十人不主
和者之罪皆因檜之凶而甚之思退雖以此譴周葵王
之望尹穡洪遵無非襲檜之為耳一浚豈能勝百檜哉
紹興戊午(八/年)之和舉國争其不可是時人倫尚明人心
尚正也隆興壬午癸未二議言和者甚多言不可和者
少豈非士大夫為檜所蠱人倫不復明人心不復正遺
親後君而然乎言世讎不可和惟張闡胡銓二人然証
之朱熹之言此事之失已在隆興之初不合遽然罷兵
講和使宴安鴆毒之害日滋月長臥薪嘗膽之志亦日
逺月亡區區東南自有不可勝慮者何恢復之可圗乎
盖炎興之敵奉辭以討之可也隆興之敵正名以絶之
可也乾道之敵積實以圗之可也由朱子之言詳之是
隆興有恢復之志而無恢復之機此孝宗之志所以不
能遂也然孝宗恢復之志雖不得遂而隆興淳熈之治
則不可誣曰朕心一日行天下一兩遭又嘗取尚書所
載為敬天圗以自警省節用愛民好學勤政聽言好諌
重道崇儒踈斥宦官(曽覿龍大淵/王□甘昇等)嚴飭贓吏帝王衆善
能兼有之逸欲等事無一髪可指者真宋室之賢主比
之仁宗無不及焉當時人才宰相則張浚陳浚卿侍從
則黄中胡銓臺諌則辛次膺王十朋而儒學之臣則新
安朱熹集周程之大成而湖湘之張栻金華之吕祖謙
實羽翼之孝宗涵養培植之功不可磨也且髙宗即位
六年而育孝宗於宫中又三十年舉大業以傳之孝宗
即位十年而建光宗於東宮又十有八年舉大業以傳
之親相禪受兩世同符有早定雍容之美而無乆戀倉
卒之憂美矣孝宗二十八年命相凢十七人或三四月
一二年而罷其中虞允文僅三年梁克家五年王淮六
年亦無足云者使得真相而乆任之乾淳事業當不止
如今所觀焉(朱子曰壽皇身下若有一人/夾持定十五六年做多少事)愚謂恢復之
舉前則李綱之在建炎初後則張浚之在紹興初皆時
機與人才兼有之㑹也乗此鋭氣而為之其成必矣此
石勒畏祖逖之時也失此二機至孝宗時則事漸冷氣
已鑠時機人才兼無之矣此蔡謨王羲之議庾亮殷浩
禇裒北伐之時也由此觀之則汪黄秦之罪可勝誅哉
使建紹之初有李綱張浚為之相有宗澤韓劉岳呉為
之將而得孝宗之有志以為之君其亦庻乎其可也光
宗紹熈改元之初年(名惇孝宗第三子在位六年紹熈/五庚戌至甲寅孝宗崩光宗疾不)
(能執䘮禮内禪于子寧宗至慶元/六年崩夀五十四嵗陵名永獻)行郊禮風雨大至感
疾不豫時留正葛邲左右相趙汝愚同知夀皇曰卿以
宗室之賢執政國家盛事也朱熹安撫湖南使自金囬
言金人問朱先生安在荅以方擢用故有是命(紹熈/四年)夀
皇崩上疾不能執䘮中外憂懼皇子嘉王擴即位是為
寧宗尊光宗為太上皇閤門韓侂胄太皇太后(髙后/吳氏)女
弟之子也汝愚以内禪事轉奏太皇議遂定光宗享國
日淺疾病奪之事頗與唐順宗類順宗以疾亟立憲宗
光宗以疾亟立寧宗舉天下以授之子汝愚同姓之卿
之力居多留正身為上相危疑則委之而去事定覆冐
焉而来則將焉用彼相矣寧宗以紹熈五年七月甲子
即位(諱擴光宗子封嘉王光宗不豫嘉王以太皇太后/之命即位在位三十一年慶元六嘉泰四開禧三)
(嘉定十七乙夘至甲申/夀五十七嵗陵名永茂)至庚午甫七日即召知潭州朱
熹上在藩邸稔熹名徳恨不得以為講官至是首召先
是黄裳為翊善光宗宣諭嘉王進學卿之功也裳曰欲
進徳修業須尋天下第一等人問為誰以熹對又彭龜
年為宫僚因講述熹之説自後每講上必問熹説如何
盖傾心已乆故也除熹焕章待制兼侍講留正罷趙汝
愚相熹且行且辭聞正以内批逐且近習用事有漸甚
憂之時祧僖宣二祖正太祖東嚮汝愚主此議熹力諍
曰宋以僖祖為始祖如周后稷太祖如文王太宗如武
王皆百世不祧但以太祖追帝僖祖之心推之則知今
日太祖在天之靈必有不忍而不敢當者且致書汝愚
曰丞相以宗支入輔王室而無故毁撤宗廟以快其私
不祥亦甚矣不聽時上問光宗疾多不得見熹奏當愈
勤定省期親心必底豫而後止言甚懇切侂胄自負定
䇿功意望建節除防禦使恨汝愚抑之引其黨謝深甫
劉徳秀京鏜等謀擯汝愚汝愚秉政專抑僥倖人多怨
之羣憸附和仇視正人衣冠之禍自此始矣十一月朱
熹罷盖侂胄使中使以内批授熹也熹自十月辛夘入
見進講者七内引奏事者再在朝僅四十六日累白汝
愚侂冑當以厚賞酬其勞勿使預政汝愚謂其易制不
之虞也熹急於致君知無不言言無不盡亦頗見嚴憚
侂胄令優伶於禁中效熹容止為戯以熒惑上心熹嘗
欲與彭龜年同請對白發其姦㑹龜年䕶使客侂胄益
得為計黄艾因進講問逐熹之驟上曰除熹經筵耳乃
事事欲與熹既去龜年遂徑論侂胄竊㺯威柄不去必
貽患緣逐熹太驟故欲陛下亟去此人毋使人謂去君
子之易而去小人之難上欲兩罷之汝愚乃欲兩留之
汝愚可謂愚矣陳傅良劉光祖坐留熹罷上即位未踰
年舉措已如此中才之君柔而不明汝愚為相亦忠而
不明者夫以同姓之卿使能希周公之事業開誠布公
絶小人之萌芽聚衆正以夾輔寧宗亦庻幾可與為善
者不知出此乃主君子而不力養小人而不去卒不免
其身以至於善類受禍國勢衰微其亦可恨也已侂胄
欲逐汝愚而難其名或曰彼宗姓誣以謀危社稷一網
盡矣汝愚罷余端禮相(侂冑/黨)鄭湜章𨽻徐誼李詳楊簡
吕祖儉或罷或竄汝愚安置永州熹草封事將力陳姦
邪蔽主以明汝愚之寃子弟諸生迭諫不聽蔡元定請
决以筮遇遯之同人遂焚奏藁(熹更號/遯翁)六奏乞休致(慶/元)
(二/年)京鏜相鄭僑知院謝深甫參政何澹同知此後執政
無非侂胄黨矣汝愚仰藥死永州天下寃之留正罷宫
觀劉徳秀劾其引偽學之黨也自程顥頥受學周惇頥
上接孔孟不傳之學二程沒其門人楊時傳羅從彦從
彦傳李侗侗傳新安朱熹胡安國得頥春秋之學安國
傳其子宏宏傳廣漢張栻乾淳間熹栻以正學為己任
東莱吕祖謙其同志也張吕沒而熹獨存(淳熈七年庚/子栻卒八年)
(辛丑祖謙卒張夀/四十八吕四十五)自王淮不善熹(熹提舉浙東按奏淮/姻家台守唐仲友罪)
鄭丙始創為道學之目汝愚起熹經筵汝愚貶劉徳秀
何澹始陳偽學之禁侂胄志在招權納賄除不附己者
而已不能巧為説以網善類也士嗜利無耻者教之以
為異者皆道學人也又言名道學有何罪當名偽學隂
疏姓名授之以次斥逐于是憸壬攘袂以攻偽干進葉
翥知貢舉言偽學之魁竊人主之柄鼓動天下故文風
未丕變是科稍涉義理者悉黜六經語孟大學中庸之
書乃為世大禁汪義端張伯垓胡紘等皆以攻偽驟遷
臺諫視熹為竒貨沈繼祖奏熹十罪正沇乞置偽學禁
於是以偽學逆黨得罪者五十九人(自汝愚至吕祖/泰等慶元三年)熹
致仕(五/年)明年卒後追封徽國公謚曰文公平生無一念
不在國聞時政之失則蹙然不樂語及國勢之未振則
感慨或泣下然謹難進之禮一官之授必抗章而力辭
勵易退之節一語不合必奉身而亟去故五十年間歴
事四朝外任僅九考歴朝纔四旬道之難行如此然逺
紹道統為萬世宗師則不以用舍加損焉光宗崩京鏜
死鏜為侂胄謀主天下目鏜劉徳秀何澹胡紘四人為
魁憸而鏜與徳秀最為凶險凢所為暴虐皆二人教之
既而皆罷侂胄亦厭前事有勸其開黨禁以杜報復者
遂弛學禁黨人在者劉光祖陳傅良等復官自便然宗
師既亡義理日晦舉朝知有侂胄而不知有人主其禍
不至於開邊取戮則不止侂胄進太師(嘉泰/二年)陳自強相
(自强韓/童子師)時金國有警起辛棄疾丘崇等帥諸道㳂邊増
戍金人来責渝盟開邊釁自此始(開禧/二年)四川宣撫呉曦
(璘孫/挺子)獻闗外四州于金求封為蜀王遂詔北伐自隆興
甲申再和至是四十三年矣侂胄用事乆或勸其立盖
世功以自固侂胄然之遣郭倬攻宿李爽攻夀皆敗績
侂胄既䘮師始覺為蘓師旦所誤流之韶州金人入㓂
濠安豐及諸戍皆沒(開禧/二年)呉曦僣號于興州安丙楊巨
源等誅之四川平方信孺使金議和金要五事其一斬
侂胄首侂胄復有用兵意通國憂之禮侍史彌逺得去
姦宻㫖以告參政錢象祖李壁侂胄入朝命殿帥夏震
誅之玉津園籍其家竄陳自强雷州初侂胄以預聞内
禪為己功竊取大權恣行竄逐威震中外十有四年汲
引姦邪分布要路横殺元老以大逆誣大忠詆斥經𫝊
以正學為偽學童奴授以節鉞嬖妾倨於掖庭凢擢要
臣用邊帥皆决於厮役師旦之口欲為不復禀奏竟作
御筆批行軍興於家置機速房金字牌悉留其家髙似
孫獻夀詩九章章用錫字辛棄疾獻夀詞用司馬昭假
黄鉞事皆當之不辭與呉曦為死黨蜀人傳侂胄欲與
曦分呉蜀而王之簿錄其家多乗輿服御殛死之日京
師士女歌舞於市焉錢象祖相史彌逺同知(開禧/二年)許奕
使金函送侂胄首大博真徳秀上書畧曰敵國折其謀
則和也易啓其慢則和也難古者敵國通和養力以待
可為之機越之事吳是也聽命以為茍安之計六國事
秦是也今朝綱方整而紛紊已萌政事方修而懈弛已
露我之更化僅如此其能使敵之畏服哉願以通和為
權宜以徳政為實務金使至以和議成諭天下史彌逺
相(嘉定/元年)錢象祖等罷董居易真徳秀兩使金金亂不至
而復(六/年)金来督嵗幣且告南遷金主珣發燕山至開封
(七/年)金失燕山潼闗(金自阿固逹稱帝/至是九十八年)兩河既擾山東復
畔金地既蹙遂謀南侵(八/年)㓂光廬等州又冦四川(十/年)陷
黄蘄州蘄守李誠之死之漏網之魚尚如此吾國無人
甚矣(十/二)初立宗室子貢和為皇弟沂王後至是賜名竑
立為皇子(即濟/王)立與莒為沂王後賜名貴誠(十四/年)寧宗
一夕崩楊后彌逺矯遺命立貴誠(改名/盷)殺皇子竑盷即
皇帝位是為理宗(嘉定十七/年甲申)按寧宗之為君雖無荒滛
奢侈而柔暗昏蔽受制權姦侂胄雖誅彌逺復繼如秦
惟聞有穰侯而不聞有王家不能正身與子且不能保
他可知矣聖賢道統宋諸儒逺紹之逮至朱子集諸儒
大成者也孝宗見知然且如此寧宗不能用之何怪焉
道不行於當時天也然不為世用因得退而優游授徒
著書以使斯道大明於萬世亦天也(彌逺與楊后謀害/濟王立理宗方萬)
(里有鄭清之進/聖語考述甚詳)又按宋一代家法最正諸后㝡賢傳授
㝡明至寧宗之末楊后彌逺之惡濟邸之寃死理宗之
矯立而後所謂家法之正后徳之賢傳授之明遂掃地
矣猶撑住五十年而後亡不可謂非幸也理宗在位四
十一年表章理學廟號曰理亦宜也然國勢奄奄無救
於亡或者遂謂諸儒道理之學無補於天下國家之理
亂存亡嗟夫周公沒聖人之道不行孟氏死聖人之道
不明孔孟能使道之明而不能必道之行也况周程張
朱諸儒乎周程張之在熈豐元祐朱之在乾淳慶元未
嘗畧得君而行政也小人盡接迹而且乆於柄用諸儒
或早謝而多終以阨窮烏可以道之不行國之不競咎
之夫以孔顔曽思孟在春秋戰國不能扶姬周而還豐
鎬於諸儒奚責焉
　宋史講義吕氏(中/)所著議論多詳明文辭亦條逹然
　成於理宗朝猶有隠避而不盡言者今可無忌矣遂
　采其善補其缺多述平昔所考訂與所聞於父師者
　而申之以管蠡之一得焉理度二朝無史可據今姑闕
　之金事廷方雖畧述亦以未見其史不敢輕筆悉
　以俟後之君子云至大三年庚戌嵗仲夏十七日夏
　至定宇陳櫟書
　
　
　
　
　
　
　
　
　
　
　
　
　
　
　
　歴代通略巻四
歴代通畧䝉求
太極既判髙下定位輕清為天重濁為地中處者人必
立之君三皇(伏羲神/農黄帝)五帝(少昊顓頊帝/嚳唐堯虞舜)世質民淳伏羲
畫卦更造書(文/字)契(符/券)炎帝神農教民耒耜(耜以起土/耒其柄也)黄
帝軒轅神化宜民始垂衣裳皇風愈惇(厚/也)皇降而帝少
昊有作顓頊繼之授之帝嚳唐帝曰堯捨子丹朱詢事
考言讓於有虞舜徳重華樂曰韶舞亦捨商均讓於大
禹惟此五帝實官天下(官天下/𫝊聖賢)家天下者(家天下/𫝊子孫)始於
有夏啟賢能繼禹因傳啟三王𫝊子(夏禹商湯/周文武也)實始於
此桀虐而亡共十七君祚(𫝊祿/曰祚)四百年商湯代興太甲
太戊盤庚武丁凡六七君賢聖挺生紂為無道罪浮于
桀祚六百年為周所滅周自后稷積徳累仁文王宜王
猶服事殷武王伐紂天下歸周卜世卜年古今無儔(周/成)
(王定鼎卜世三十卜年七百其後三/十六世八百六十七年皆過其數)成(成/王)康(康/王)俱賢泰
和極治平王東遷春秋攸始(孔子修魯史春秋始/于平王之四十九年)五霸
相繼(齊桓晉文秦/穆宋襄楚莊)尊周為名降為戰國七雄分爭(齊楚/燕趙)
(韓魏/秦)赧王入秦周厯遂訖享年最永八百七十秦併六
國狼吞虎噬謂兼三(三/皇)五(五/帝)始稱皇帝盡掃良法焚書
坑儒二世而亡咸陽為墟漢髙(髙/帝)勃興寛仁大度誅秦
蹙項(項/羽)光啟炎祚文(文/帝)景(景/帝)恭儉休養生息武帝窮黷
(窮兵/黷武)孝宣(宣/帝)綜核元(元/帝)成(成/帝)柔弱哀平短祚王莽簒竊
實門光武同符髙帝西漢遂東三世賢主顯宗(明/帝)肅宗
(章/帝)𫝊世十二終于靈(靈/帝)獻(獻/帝)漢祚四百人心未厭曹操
子丕簒漢為魏帝室之胄(本其所/出曰胄)蜀主劉備呉主孫權
開國江東三分鼎峙各為長雄孰能一之晉司馬氏歴
懿師昭炎為武帝開基肇亂子愚婦逆懐(懐/帝)愍(愍/帝)孤立
擒于劉(劉聰/曜)石(石/勒)元帝渡江國曰東晉十世而亡宋武
(武/帝)應運自晉中微羣雄雲擾五涼(前涼後涼南/涼北涼西涼)四燕(前/燕)
(後燕南/燕北燕)三秦(前秦後/秦西秦)二趙(前趙/後趙)一夏一蜀紛紛僭竊正
朔相承(王者頒歴年以某月為/正月以某日為朔日)獨推建業(南朝都/建康)僭竊
俱亡併於元魏(元王之/魏國)南北分王垂三百祀元魏遷洛
亦曰賢君南歴五朝(都建康者東晉宋齊梁陳/為五朝上併吳則為六朝)宋齊梁
陳宋始劉裕齊蕭道成蕭衍梁繼霸先陳興元魏之衰
分而為二髙及宇文各簒其位(東魏髙歡之子簒之西/魏宇文泰之子簒之)
髙為北齊宇文併之宇文之周又滅于隋隋主楊堅本
無功徳平陳後主幸爾混一再傳煬帝以奢侈亡天亦
厭亂業歸李唐唐起義兵始於髙祖佐以太宗實為英
主繼以𤣥憲(𤣥宗/憲宗)稱唐三宗閨門多慚雜以司晨外亂
藩鎮内亂宦官訖于唐亡亦三百年五代繼之(梁唐晉/漢周)
始于朱梁唐李存勗晉石敬塘漢劉智逺周祖郭威共
五十年君如奕棋于峕小國各據偏方二漢(南漢/北漢)二蜀
吳楚南唐荆閩吳越紛然僭竊趙氏太祖繼以太宗掃
除僭國宋業以隆真仁英神(真宗仁宗/英宗神宗)俱稱賢君誤于
新法引進小人哲(哲/宗)繼以徽(徽/宗)及禪于欽(欽/宗)金師已逼
父子䝉塵髙宗南渡(南行/渡江)孝(孝/宗)亦賢主保境偷安光寧
理度(光宗寧宗/理宗度宗)迄于崖山(崖山海島名也宋/為元逼覆海而亡)亦三百祀
代金平宋是為大元九十三載一十四𫝊洪惟聖朝大
明麗天宏基其治垂統萬年(末八句係朱/楓林先生増)
　陳定宇先生䝉求之作但摽掲歴代相𫝊興衰之畧
　而未暇及政事人物治亂得失之詳約之共八百言
　而上下數千年間道有升降統有正變祚有長短勢
　有離合頃刻可知其槩此誠初學史者之入門如舉
　網得綱而萬目可從理也是以朱楓林先生有取焉
　邑人新陽黄金色識
